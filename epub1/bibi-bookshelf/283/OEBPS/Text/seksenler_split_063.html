<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_57"><span class="ideitalik">TRT ve bilinçlendirme çalışmaları</span></h2>

  <p class="normal1">Ertürk Yöndem’in kadrosuyla hazırlayıp, sunuculuğunu ve sokak çekimlerini yaptığı bir programdır <span class="ideitalik">Perde Arkası</span>. Yöndem TRT jargonuna biraz aykırı konuşma tarzıyla da dikkat çekmiştir. Konuşurken a harflerini yumuşatmadan ve kısa olarak söylerdi.</p>

  <p class="normal1">Çok güzel, ama korkutucu bir müzik eşliğinde başlayan program, Ertürk Yöndem’in “Sevgili seyirciler bu programda da hataları tespit edeceğiz ve bir bir gözler önüne sereceğiz,” gibi sözleriyle devam ederdi. Sağlıksız iş yerlerine baskınlar yapar, tozlara eller, farelerin bu mekânda cirit attığını göstermeye çalışırdı.</p>

  <p class="normal1">Özellikle Güney Doğu Anadolu bölgesinde yaptığı programlarla akıllardan çıkmaz. Elindeki upuzun mikrofonla yaptığı röportajlarda yanlış bir söz söyleyecek olanın kafasına kafasına vuracakmış gibi gelirdi bana.</p>

  <p class="normal1">TRT’nin trafikte yapılan hataların neler olabileceğini göstermek ve önlemek amaçlı hazırladığı programlardan biri de <span class="ideitalik">Tarih Affetmez</span> isminde kısa parodilerden oluşan bir programdı. Soner Ağın, bir tarih profesörünü canlandırırken yanındaki gazetecilere, tarihi birkaç olayın, mesela; “Hititlilerle ... arasında imzalanan anlaşmanın gününün, salı değil çarşamba olduğunu ispatladık arkadaşlar. Tarih affetmez,” derdi. Daha sonra yanına bir polis memuru gelir ve sözünü kesip bir uyarı yapmak ister, fakat bizim profesör, onun sözünü kesip yine “tarih affetmez,” derdi. Nihayetinde memur bir fırsatını bulur, arabasını yanlış yere park ettiğini söyler ve o meşhur söz ortaya çıkar; “Tarih affetmez, ama trafik hiç affetmez,”</p>

  <p class="normal1">Toplumda uyulması gerekli kurallar <span class="ideitalik">Dikkat</span> adlı program vasıtasıyla anlatılırdı. Skeçler halinde bazı abuk sabuk davranışlar sergilenir ve bunların yanlış olduğu gösterilerek ders çıkarılması gerektiğine vurgu yapılırdı.</p>

  <p class="normal1">Örnek; o zamanlar cep telefonu olmadığı için haberleşmelerimiz jetonla çalışan telefon kulübelerinden arama yapabilirdik. Caddelerde çok sayıda telefon kulübesi vardı ve önünde bazen kuyruklar olurdu. İşte böyle bir durumdaki bir skeçte; kadın kuyruğa aldırmadan jeton üstüne jeton atarak saçma sapan bir konuşmayı uzatıp duruyordu. Bekleyen insanlar da sinir krizlerine gark oluyorlardı. Tabii seyredenler de.</p>

  <p class="normal1">Bundan başka, yabancı “dikkat” programları vardı. Burada da insanlar, elektrik çarpması, boğulma gibi olaylar yaşarlar, ama bilinçsizlik diz boyudur. Mesela birinde adamın biri elinde ekmek bıçağı ile elektrik fişi takılı olan bir ev aletini tamir etmeye kalkar ve tabii ki elektrik çarpardı. İlkyardım uygulaması yapılırdı. Bu arada grafiklerle adama elektrik çarptığı duyurulur, biz adama “Vah, tüh,” derken, bir ambulans gelir ve adam kurtulurdu.</p>

  <p class="normal1">Biz bunlardan hiçbir şey öğrenmemiş olmalıyız ki, hâlâ ne bir ilkyardım, ne ambulans olayına girmeden, hemen yaralı insanı karga tulumba kaldırır, sallar dururuz.</p>

  <p class="normal1">O zamanların en çok rağbet gören komiklerinden Zeki Alaysa ve Metin Akpınar’ın oynadıkları, <span class="ideitalik">Aşı Kampanyası</span> insanları bilinçlendirmek, aşının önemine vurgu yapmak için hazırlanan, değişik skeçlerden oluşan bir programdı. Hafızalardan silinmeyen diyaloglara sahiptir.</p>

  <p class="normal1">Hiç unutmam, Zeki Alasya bir spikeri, Metin Akpınar ise bir köylüyü oynuyordu. Çeşitli yanlış anlamalardan sonra: Metin Akpınar finalde şöyle derdi; “Şincü aşulaa ikiye ayrıluuu garma aşuuu yarma aşuuu” o ara spiker sorar “Ya çocuklar?” Cevap: “Çocuklaaa aşu olmaaaz, zeytuğee zeytuğee,” diyerek bitirirlerdi.</p>

  <p class="normal1">Bir başka skeçte bu sefer Zeki Alasya köylü kadın kılığındadır. Spiker sorar: “Kaç çocuğunuz var?” Bu öyle garip bir şekilde “onseeekiiiz” der ki akıllara zarar. Ondan sonra da neden öldüklerini anlatır. “Biri gızamıktan getti, birini eşşek depti...” diye, arada “Hatça’ya n’oldu gız?” diye sorar ve bir cevap alırdı. Ama tam hatırlamıyorum. Finalde de Metin Akpınar “Eşşegi hemen aşılatacagam” diyerek bizlere bir miktar kara mizah yaparlardı.</p>

  <p class="normal1">Ali Atik-Ayşegül Atik ikilisinin yaptığı skeçlerden oluşan, yine eğitici içerikli bir program da <span class="ideitalik">Elektrik Fişi</span> ile KDV fişinin karıştırıldığı, güldüren öğeler bulunurdu. İnsanlara KDV bilincini yerleştirmek üzere yapılırdı. Alışverişten sonra fiş almak akıllara kazınmaya çalışıldı uzun süre.</p>

  <p class="normal1">Bu skeçlerde genellikle Ayşegül Atik saf sekreter kızı oynar, sürekli hatalar yapar, bazen de o saflığın arkasında uyanık ve bilinçli kızı görürdük. Bazen KDV fişi yerine elektrik fişi alır, biz de bunlara gülerdik. Tabii bu programdan memnun olmayan kimseler de vardı. Bunlar genelde fiş vermek istemeyen esnaftır.</p>

  <p class="normal1"><span class="ideitalik">Bay Yanlış ile Doğru Ahmet</span> başlığı ile yine insanlara doğru şeyleri göstermeye çalışan bir program vardı. Bay Yanlış’ı Erol Günaydın oynardı. Sürekli hata yapar, Doğru Ahmet ise işin doğrusunu anlatarak ve uygulayarak bize ve Bay Yanlış’a gösterirdi.</p>

  <p class="normal1">Çok didaktik bir programdı. Doğru Ahmet’i kim oynardı unuttum, ama daha sonra o büyüyüp yerine kardeşi Mehmet geçmişti. Bu Mehmet’i Mesut Çakarlı oynadı. Hatta sonraki yıllarda kendisini fotoroman kahramanı Memo olarak da görmüştük.</p>

  <p class="normal1">Hiç unutamadığım diyaloglardan birinin şöyle bir hikayesi vardır: Ahmet birkaç sene sonra büyümüştür o gider yerine Mehmet gelir, Bay Yanlış Ahmet’i sorar ve aldığı cevap şudur: “Ahmet büyüdü ve okula başladı. Bundan sonra ben geleceğim.” Bir başka bölümde Bay Yanlış kırmızı ışıkta beklemez ve karşıya geçer niye böyle yaptığı sorulduğunda: “Karpuz da yeşildir ama kesince kırmızı olur,” der.</p>

  <p class="normal1">Bu durumla bu cevabın ne alakası vardı anlamazdım. Bu ve bunun gibi bir sürü absürd şeyler olurdu. Bay Yanlış otoyol kenarında koyun otlatır, bir başka zamanda yine otoyol kenarında yazın sıcağı bir gece yarısı, ellerinde beyaz eldivenlerle dolaşıp dururlardı, Doğru Mehmet’le beraber.</p>

  <p class="normal1">Bir program da köylüleri, ziraatçileri bilinçlendirirdi. <span class="ideitalik">Bu Toprağın Sesi</span>. Ziraat ile ilgili bir sürü bilgi edinmiştik. Aşı kâğıdı nasıl alınır, süne zararlısı, şarbon, kımıl, hayvan doğumları... Kamber Ağa ile Uyanık’ın maceraları vardı bir de, Kamber Ağa bilinçli köylü, Uyanık’sa adı üstünde uyanık ama bilgisiz, bilinçsiz. Bir bölümünde hatırlıyorum Kamber Ağa birileri hastalanıyordu da sebebini kara sineklere bağlıyordu, köylüler inanmadılar. O da sinekleri şeker olan yere çekti ve oraya boya döktü, boyanın üstüne konan sinekler başka yere geçtikleri vakit, ayaklarına bulaşan boyaları her yerde görmek mümkündü. Ve sonuç: Artık her şeyin suçlusu anlaşılmış, insanlar kara sineğin ne kadar zararlı olabileceği hakkında bilinçlenmişlerdi.</p>

  <p class="normal1">TRT’nin yapmış olduğu, Doğu ve Güneydoğu’da meydana gelen terör olaylarını anlatan bir program vardı. <span class="ideitalik">Anadolu’dan Görünüm</span>. Jenerik müziği, askerlerin eğitimdeyken ya da dağda bayırda dolaşırken ağızlarına sokulan mikrofonlar ve onların canhıraş konuşmaları ilginçti. O zamanlara göre sansürün az kullanıldığı bir formata sahipti. Öldürülen teröristler ve teröristlerin öldürdüğü köylü cesetlerinin görüntüleri hâlâ gözlerimin önüne gelir.</p>

  <p class="normal1">Günlük tutmanın ne denli önemli olduğunu da Ahmet’in Günlüğü adlı program sayesinde kavramıştık. Ancak ben ve benim arkadaşlarım onlarca kez denememize rağmen hâlâ neredeyse hiçbirimiz bir günlük tutamamışızdır. Çok eğitici bir programdı, oyuncular çok iyi, konular günlük hayattandı.</p>

  <p class="normal1">Finalde usta bir oyuncu-seslendirici özet yapar, yanlış ve doğru şeyleri hatırlatır, sonra da konunun uzmanı olan Prof. Dr. Atalay Yörükoğlu analiz yapar ve bizlere doğru ve olması gereken şeyleri, çocuk ya da ebeveynlerin yaptıkları yanlışları anlatırdı. Ahmet’in babasını Selçuk Yöntem oynardı.</p>

  <p class="normal1">İnanılması zor gelebilir, ancak nerdeyse mercimek üzerine yapılan bir program vardı. Bu programı yaşlı bir teyze olan, sonradan adını unvanını öğrenmek zorunda hissettiğim kişi, Hacettepe Üniversitesi Öğretim Üyesi Ayşe Baysal sunardı. Mercimeğin bin bir türlü faydasını sayardı bize <span class="ideitalik">Mercimekçi Teyze</span>. Ne kadar da protein, tadı da müthişmiş, besleyiciliği kırmızı etin kaç katıymış, her derde devaymış, diye anlatır dururdu.</p>

  <p class="normal1">Sokaklarda dalgası geçilirdi. Tatlısı da olurmuş, arabaları da çalıştırırmış, mercimeğin reçeli pek güzel olurmuş gibi.</p>

  <p class="normal1">Ben biliyorum mercimeğin esamesi okunmaz hatta hor bile görülen bir taamdır. Kendisine “kara şimşek” denir. “Mercimek kadar beyninle...” diye deyimler vardır. Ancak o sene öyle yüksek rekolte mercimek çıkmış ki, Toprak Mahsulleri Ofisi, biz ne yapsak etsek de bunları eritsek demişler ve çözümü, mercimek tüketimini katlamak için bir program yapımında bulmuşlar. Sonra rekolte tüketildi de biz fazla mercimekten o da bizden kurtuldu.</p>

  <p class="normal1">Açık Öğretim derslerinin verildiği programlar o seneler her zamankinden daha yoğun olarak gösterilirdi. Özellikle kanal sayımız yükselince saatleri daha çok artmıştı. İngilizce dersleri toplu bir bayan olan Zülâl Balpınar ve Mr. Smith isimli bir bey tarafından sunulurdu. Bu insanların evli olduğu ve daha sonra Mr. Smith’in Aids’ten öldüğü sokak dedikodularındandı.</p>

  <p class="normal1">Muhteşem diyalogları ve skeçleri olan bir programdı, fakat format, tipler, rol yapan insanlar gerçekten soğuktu. Francis Matthews adı ile rol yapan İngiliz çok şirindi. Zülâl Hanım’ın hiç değiştirmediği saç şekli ve boynundaki fiyonk, akıllardan silinecek cinsten değildi.</p>

  <p class="normal1"><span class="ideitalik">Açık Öğretim Programları</span> yalnızca İngilizce dersleri ile sınırlı değildi. Hemen tüm derslerin mevcudiyeti vardı. Programda dersleri verenler, sanki emekli öğretmenlerden seçilmiş gibiydi. Yaşları biraz geçkin bu öğretmenler, dersleri güzelce anlatır, bolca örnekler ve çözümlerini verirlerdi. Ancak bir öğretmen vardı ki, onu seyrederken bazen korktuğum olmuştur.</p>

  <p class="normal1">Adamcağız anlatırken ara sıra öyle bir coşar ve “P ise Q önermesinde...” diye devam eden konuşmasında o “P ise Q”yu öyle yüksek sesle söylerdi ki, insan kendine gelirdi. Sanki gerçek sınıftaymış gibi hissederdiniz kendinizi.</p>

  <p class="normal1"><span class="ideitalik">Hanımlar Sizin İçin</span> adıyla yeni bir program yayınlanmaya başlanmıştı. Hanımlara özeldi ama çocukları tatmin edecek içerik de mevcuttu. Nedret Güvenç sunar, Köksal Engür de yardımcı olurdu. Alev Sezer de bölümlerin bazılarında görünürdü. Program biterken Webster adlı dizi film oynardı.</p>

  <p class="normal1">Perşembe günleri akşamüstü saatlerinde yayınlanan <span class="ideitalik">İnanç Dünyası</span> adlı dini içerikli bir program vardı. Çok güzel bir jenerik müziği eşliğinde doğal manzaralar, çeşmeler, şelaleler, çiçek görüntüleri gelirdi ekrana. Programı Asaf Savaş diye biri sunardı. TRT’nin Mevlid ve Ramazanlar haricindeki tek dini içerikli programıydı. İlahiler söylenir, dulara edilirdi.</p>

  <p class="normal1">Daha sonraları ekranın gediklilerinden, aynı zamanda bir siyasi parti lideri ve sosyetenin değerli bireylerinden biri olan Yaşar Nuri Öztürk’ü de din adamı sıfatı ile ilk olarak burada görmüştük.</p>

  <p class="normal1">TRT’nin yayınladığı, gelmiş geçmiş belgesellerin en iyisiydi <span class="ideitalik">İpek Yolu</span>. Müziği o kadar etkiliydi ki bu kadar olur. İnanın hâlâ çoğu insanın kulaklarındadır. Hani bazı müzikler vardır, sadece film müziğidir, ama bir süre sonra film unutulabilir, müzik unutulmaz. Mesela “Çağrı”, “Aşk Hikâyesi”, “Baba” ya da “İyi, Kötü, Çirkin” filmlerinde olduğu gibi. İşte bu İpek Yolu’nun müziği de böyle bir şeydi. Bestecisi, Kitaro isimli bir zat-ı muhteremdi.</p>

  <p class="normal1">Dünyada Türkiye dışında da Türklerin olduğunu biz biraz da bu belgesel sayesinde öğrenmiştik. Gobi Çölü’nü, Taklamakan’ı, Uygurları, Tatarları hep bu belgeselle tanıdık.</p>

  <p class="normal1">Peter Ustinov’un sunduğu <span class="ideitalik">Geleceğin Dünyası</span> isimli program, bilim ve icatlar dünyasındaki yenilikleri anlatırdı. Programın formatı ve dizaynı çok hoştu ve Ustinov’un karizması ve gizi programı daha da etkili kılıyordu. Bizler o adamcağızı rahmetli Hulusi Kentmen dedemize benzetirdik. Ve belki de bu yüzden olacak, çok benimsemiştik.</p>

  <p class="normal1">Bir zamanların meşhur kovboyu Jack Palance’da <span class="ideitalik">İster İnan İster İnanma</span> adında bir program yapıyordu. Acayiplikler ve gariplikler dünyasından seçmeler vardı içeriğinde. İnanılmaz rekorlardan, kurt adamlardan, batık limanlardan bahseder, bizleri çok şaşırtırlardı. Tabii ertesi güne bir gündem olurdu burada gördüklerimiz.</p>

  <p class="normal1">Seynan Levent’in <span class="ideitalik">Akşama Doğru</span> adlı programı uzun yıllar yayınlanmaya devam etmiştir. Levent’in o güzel ses tonu ve konuşurken bile şiir okurmuş izlenimi veren üslubu çok hoştu. Gerçi o yaşlarda seyretmek pek zevkli bir şey değildi, ama iyi ve kaliteli bir kültür-sanat programı idi. Ve bunca yıl yayınlandığına göre kabul gördüğü kesin.</p>

  <p class="normal1">Bir başka eğitici program da TRT 2’de yayınlanmaya başlayan resimle ilgili olan programdı. Hepimizin <span class="ideitalik">Bob Amca</span> dediği, kıvırcık kocaman kafasıyla, elinde fırçasıyla sihir yaparmış gibi resimler yapan bir adamın yaptığı programdı. Bir zaman sonra bu sevimli adam ölüverdi. Sonra oğlu yapmaya başladı bu programı, ama ne Bob Amca kadar sevimli ne de onun kadar renkli bir karaktere sahipti.</p>

  <p class="normal1">Ne o zamanlar ne de şimdi sevdiğim, aslında ülke gündemi ve yapılan hizmetlerin anlatıldığı bir program vardır. <span class="ideitalik">İcraatın İçinden</span>. Bir hipnotize programı ya da bir partinin propagandası gibi düşünmek lazımdır. Hatta reklamcılığın zirvesi de denebilir.</p>

  <p class="normal1">Yapımcı, yönetmen ve oyuncu olarak Turgut Özal vardı. Sağ elinde tutmuş olduğu kalemi öyle güzel bir senkronla sallardı ki insanın etkilenmemesi mümkün değildi. Zaten bu yüzden hipnotize programı olabilir diyorum? İnsanlar etkilenmiş, oylarını yine onlara vermişlerdi.</p>

  <p class="normal1">Unutulmayacak bir jenerik müziği, görüntü ve diyalogları vardı. Otoyolda çok yüksek hız yaptığı Mercedes’te Semra Özal’a söylediği, “Semra şu kaseti koy da neşemizi bulalım”, “Bağınız şunu da aççık seççik ifade edeyim”, “Sevgili vatandaşlarım, elinizi vicdanınız üzerine koyun,”, “Onu da söğleyeyim” unutulmaz replikler arasındaki yerini her zaman koruyacaktır.</p>

  <p class="normal1">Sonradan oyuncular değişti. Eskisi kadar tadı kalmadı bu programın.</p>
</body>
</html>
