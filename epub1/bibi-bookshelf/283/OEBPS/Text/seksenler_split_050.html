<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_47"><span class="ideitalik">Oyuncaksız oyunlar</span></h2>

  <p class="normal1"><span class="ideitalik">Altta Kalanın Canı Çıksın</span>: Buna oyun demek aslında yersiz olabilir. Bir nevi gövde gösterisidir. Lüzumsuz, ama cüsse olarak iri ve şımarık olan bir kişi, kendine uygun bir hedef seçer ve onun üzerine çullanırken: “Altta kalanın canı çıksın!” diye seslenir. En yakınındaki erkek çocuklar, sanki çok önemli bir çağrıymış gibi işini gücünü bırakıp bu adamın üzerine çullanmaya başlardı.</p>

  <p class="normal1">Erkek çocuklar için garip bir reflekstir bu. Hiçbir anlamı olmayan bu oyun, belki sadece güç ve dayanıklılık gösterisidir. Üst üste yığılmış bir sürü adam, maçlarda çılgın bir gol sevincinin daha sert, ama daha oyunlaştırılmış hali.</p>

  <p class="normal1"><span class="ideitalik">Birdirbir</span>: Her yöreye göre değişik tekerlemelerle söylendiğini bildiğim, ama söylenenleri çok iyi hatırlamadığım bir güzel oyundu bu. Eğilen birinin üstünden atlayarak, sırayla bir şeyler söylenir, her seferinde eğilmiş olana bir nevi işkence yapılırdı. Oynaması çok güzel, ebe olması bir o kadar zor bir oyundur.</p>

  <p class="normal1"><span class="ideitalik">Kale Benim</span>: O zamanlar daha önce de söylemiş olduğum gibi, her taraf inşaat kaynar, inşaat alanı olan yerde de kumlar, tepeler olurdu. O olmazsa da boş bir arsada tümsekler vardı. İşte bu tepeler, o zamanın çocukları için egemenliklerini dillendirecek, güçlerini gösterecek ve tabii ki eğlenilecek yerlerin başında gelirdi. O kum yığınlarının üstüne çıkıp “kale benim” diyen biri oldu mu, hemen diğerleri orayı zapt-ı rapt altına almaya, o bağıranı oradan atmaya çalışırlardı. Düşülür, itişilip kakışılırdı, fakat çok zevkliydi. Eve dönüşte kum veya toz toprak içinde kalmak, işin en kârlı tarafıydı.</p>

  <p class="normal1">Köşe Kapmaca: Hareketli oyunlardan biridir. Ortada bir ebe ve köşe olarak tayin edilen yerleri sürekli bir kapma, yer değiştirme eylemi içinde olan bir sürü çocuk. “Hadi yer değiştirelim,” diyerek, oturanlardan birini, yerinizden kalkmayarak kandırabilir, hainlik yapabilirdiniz. Mızıkmalar, itiş kakışlar olabilirdi.</p>

  <p class="normal1">Kapitalist sisteme hazırlık için bir alıştırma sayılabilirdi. Yaş ilerleyince köşelere ne kadar ihtiyacımız olduğu daha iyi anlaşılmıştı. Bugün hâlâ toplu taşıma araçlarında, kahvelerde, lokantalarda köşeye oturmak isteği varsa içimizde bu oyunun etkisini yadsımamak gerekir. Bünyeye işlenmiştir bir kere. Ayrıca bu oyunda başarılı olamayan tipler hayatta da başarılı olamamışlar, bu niye böyle diye sorulduğunda ise; “Köşe başları tutulmuş,” bahanesine sığınmaktadırlar. Bu deyim de demek ki bunların ataları tarafından söylenmiş.</p>

  <p class="normal1"><span class="ideitalik">Zımba</span>: Çok sert geçen, belki adına oyun bile denmeyecek bir garip hareketler silsilesidir.</p>

  <p class="normal1">Aklı başında birinin tercih edeceği bir oyun değildi bu zımba. Bir kale ve oyun alanının sınırları çizilir. Ebe olan oyuncu bu çizilen kale içinde, diğer oyuncularsa az uzaklara sıralanır ve ebe olan: “Bir, iki, üç, zımbaaa!” dedikten sonra tek ayağı üzerinde sek sek yaparak, diğer oyunculara dokunmaya çalışırdı.</p>

  <p class="normal1">Eğer ebe bir oyuncuya dokunursa, kendisi de dahil olmak üzere diğer oyuncular bu yeni ebeye, kalesinin içine girene kadar tekme atarlardı. Eğer ebe kaleden çıkarken bir yanlışlık yapar ya da ayağı yere değerse herkes onu tekmelerdi. İşte bu da böyle garip ve sert bir oyundu. Ama bu oyunu da oynamak yine çok zevkliydi.</p>

  <p class="normal1"><span class="ideitalik">Tilki Tilki Saatin Kaç</span>: “Ebe Tura Bir İki Üç” isimli oyunun tam yerlileşmiş versiyonu sayılabilir. Ebe, arkası dönük vaziyette iken oyuncular sorularını sorar. Ebe de saatin kaç olduğunu söyler, diğer oyuncular o saat sayısına göre adımlarını atıp, ebeye dokunup kaçarlardı.</p>

  <p class="normal1"><span class="ideitalik">Uzun Eşek</span>: Bu bir erkek oyunudur. Sağlamlık, kararlılık, güç ve taktik gerektirir. İki takımdan oluşan oyuncular, atlayıcılar ve karşılayıcılar olarak hazır bulunurlar. Bir “Yastık” seçilir, bunlar genelde, daha az işe yarayan, çelimsiz tiplerden ya da o gün oynamak istemeyen elemanlardan seçilir. Yastığın vazifesi, yatan elemanların en baştakinin kafasını bacaklarının arasına almak ve “Tek mi? Çift mi?” sorusuna verilen cevabın doğruluğunu belirtmektir. Tabii bu oyunda da rüşvet, adam kayırma, kokuşmuşluk olabilir.</p>

  <p class="normal1">Atlayacak olan takım birbirlerinin apış aralarına, kafaları gelecek ve kollarıyla öndekine sarılarak, sağlam durmaya çalışan diğer elemanlar üzerine atlayarak, onları çökertmeye çalışırlardı.</p>

  <p class="normal1">Bu arada unutulmaması. gereken, “devrilmeyecek eşek yoktur,” sözüdür. Siz atlamayı bilirseniz, karşı takımı çökertirsiniz. En güzel oyun, takımların altı kişilik olanlarında olur. Çünkü üç dört kişinin üstünden atlayıp öne uçmak, maharet gerektiren bir durumdur.</p>

  <p class="normal1">Uzun eşek oyununda, oyuna katkılarına göre çeşitli tipler vardır. Eğer eşeği oluşturan tarafsanız, zayıflar en ön sıralara, sonra dayanıklılar onların arkasına, en güçlülerse sona girerler, sonda duranlar genelde takımın lideri olup, diğer takımlar atlama süresini geciktirirse; “hadi oğlum atlasanıza,” diye bağırırlardı.</p>

  <p class="normal1">Takımların gücü birbirine denkse, burada en büyük iş liderlere düşer. Karşı takımın en zayıf yerini, kimin üstüne oynanacağına, ne zaman atlanacağına, hep bunlar karar verirler. Atlayışın sonunu, gene liderler yapar ve bu atlayışta hedeflenen yere doğru sıkı ve daha yatay bir pozisyon alınır. Atlarken ayaklar kıça yakın tutulmalıdır. Çünkü ayağınız yere değdiği veya düştüğünüz vakit, yanmış olursunuz ve eşek olma sırası size geçmiş olur.</p>

  <p class="normal1"><span class="ideitalik">Bizden Size Kim Düşe?</span>: Karşılıklı iki grup sıralanır, elleri birbirine kenetlidir. Karşı takıma bir tekerleme sonunda, Bizden size kim düşe?” diye sorulur. Oradan gelen cevaba göre grup üyelerinden ismi çağrılan, bu grubun içersindeki en zayıf olanın üzerine gidip, gücü ve hızını kullanarak, ellerini birbirinden ayırmaya çalışırdı. Tabii bu esnada yerlere düşülür, bir karışıklık olurdu. Elleri ayırmakta başarılı olamayan, bu gruba dahil olur, eğer başardı ise, o grubun en güçlü ya da sevdiği elemanını kendi grubuna götürür.</p>

  <p class="normal1"><span class="ideitalik">Yerden Yüksek</span>: Bizim zamanımızda obezitenin az olması belki de bu ve bunun gibi oyunlar sayesinde oluyordu. Hareketli bir oyundu. Amaç, ebe sizi yakalamadan önce yerden daha yüksek bir yere ulaşmanızdı. Bu bir merdiven olabilir, taş ya da kaldırım olabilirdi.</p>

  <p class="normal1">Tek ayağınızla bastığınızda ebe size dokunurken “ebe tıs” demek zorundaydı. Yoksa ebeliğiniz geçerli sayılmazdı.</p>

  <p class="normal1"><span class="ideitalik">Çatlak Patlak</span>: “Çatlak patlak yusyuvarlak, kıymalı börek, kremalı çörek, çek yavrum arabanı yoldan çek, burnu kanca anca gidersin anca...” diye devam eden bir tekerlemesi vardı ve ilkokulda teneffüse çıkıldığında kızlı-erkekli bir grup oluşturulur ve el ele tutuşulup bu oyun oynanırdı. Tekerlemede söylenen şeylerden sonra son söyleyen oyuncu diğerinin eline vurmaya çalışır, eğer başarırsa eline vurulan oyuncu oyun dışı kalırdı.</p>

  <p class="normal1"><span class="ideitalik">Dansa Davet</span>: Paparazzilik oyunlardan biridir bu dansa davet. O hiçbir şey anlamadığımız, kızların erkekleri salak ve kaba, erkeklerinse onları yine salak ve sulu göz olarak gördükleri çağların bitimine yakın zamanlarda başlayan bir oyundur.</p>

  <p class="normal1">Dedikodular yapılmaya başlanır, kim kimi seviyor, kime âşık burada belli olurdu. Oyuna geçeyim; karşılıklı dizilen bu kızlı-erkekli grup, erkeklerin kızların karşısına geçip, onlardan hangisini beğeniyorsa, önüne dikilmesi ile başlar. Eğer kız, karşısına gelen tipi beğeniyorsa, onu kabul eder ve gruptan ayrılır. Beğenmiyorsa reddeder. Eğer ayağının altını gösteriyorsa nefret ettiğini belli eder neredeyse. Teklifi kabul edilmeyen, garip ve hüzünlü halde yerine dönerken, diğerleri belki de ona acır ya da gülerlerdi. Sonunda çiftler yerlerini alır, sona kalan çift, bu elleri birleşmiş oyuncuların altından geçerken, yumruklarını yerlerdi. Öyle güzel bir oyun sayılmazdı, ama kim kimden hoşlanıyorsa veya meyli varsa bu oyun sayesinde anlaşıldığı için kabul görmüş olabilir.</p>

  <p class="normal1"><span class="ideitalik">Deve-Cüce</span>: Bu oyuna ilk okul oyunu demek en doğru tabir olacak diye düşünüyorum. Gerçi sokak aralarında da rastlamak mümkündü, ama en yaygın oynandığı yer sınıf ortamıydı.</p>

  <p class="normal1">Öğretmenler başka oyun yokmuş gibi, senelerce bu oyunu oynattılar bize. Hatta orta okul yıllarında dahi, soğuk havalarda bahçeye çıkılmazsa, okulun salonu da yoksa, ne yapılır? Hemen beden eğitimi öğretmenleri: “Haydi çocuklar deve cüce oynayalım,” diyerek sinir ederlerdi bizi.</p>

  <p class="normal1"><span class="ideitalik">Ende Tura</span>: Biz onu kendimize uyarlayarak “Ebe Tura 1-2-3” yapmıştık. Ebe olmanın tercih edildiği nadir oyunlardan biridir. Belki de sadece benim için öyledir. Ebe olan “ebe tura bir iki üç” diyerek arkasına döner, hareket eden birini görürse, ebe o kişi olurdu. Oyunun ilerleyen safhalarında “ebtrabiküç” veya “ebtrkç” diye de söylenebilirdi.</p>

  <p class="normal1">Bunun haricinde, ebe olan, yukarıda tekrarlanan tekerlemeye benzer sözleri söyledikten sonra bir sıfat ekler, oyuncular o söylenen sıfatı betimleyen tavır takınırlardı. Daha sonra ebe, örneğin “çirkinlik” demişse, o sıfatı en iyi betimleyen, yani en çirkin olanı ebe seçerdi. Eğer kimseyi beğenmezse ebeliğe kendisi devam ederdi. Ebe olmak için en iyi harekete bürünmek lazım olduğundan kılıktan kılığa girilir ve çok eğlenceli bir oyun ortaya çıkardı. Zaten gülmek için bahane arayan çocuklar için çok hoş bir oyundu. Türlü maskaralıklar yapılır, maymunsa söylenen en iyi maymun, gorilse en iyi goril taklidi yapılmaya uğraşılırdı.</p>

  <p class="normal1"><span class="ideitalik">Aç Kapıyı Bezirgânbaşı</span>: Bu oyun da <span class="ideitalik">Kutu Kutu Pense</span> gibi anlamsız oyunlardan biridir. İki kişi el ele tutuşur, diğerleri bunların kolları arasından geçmeye çalışırlardı. El ele tutuşanlar değil de diğerleri bu şarkıyı söyler, “Aç kapıyı bezirgânbaşı, bezirgânbaşı, kapı hakkı ne dilerse...” El tutuşanlar tarafından, bir sıçan, iki sıçan ve buna benzer bir şeyler konuşulur, sonra arada bir rüşvet çarkı döner, kapı olanlar kabul ederse, diğer oyuncu yanmaz, oyuna devam ederdi.</p>

  <p class="normal1">Yüksek bir yerden bunlara bakıp, çekirdek çitleyerek oynayanları seyretmek daha zevklidir.</p>

  <p class="normal1"><span class="ideitalik">Çanak Çömlek Patladı</span>: Ne garip bir durum ki, çanak çömlek patlatma uğruna çok şeyler yapardık. Kazakları, ayakkabıları değiştirir, birilerinin sesini taklit ederek ebe olanı yanıltmaya çalışırdık.</p>

  <p class="normal1">Saklambaç, Kukalı gibi oyunların olmazsa olmaz kurallarından biridir. Ebe olan, diğer oyunculardan birini gördüğü zaman, adını söyleyerek sobeler. Yanlış kişinin adını söylediğinde, yahut bir kafa görüp kimin olduğunu bilemeden tahmini bir isim söylediğinde çanak çömlek patlar, tüm saklananlar yerlerinden çıkar, ebe yeniden yumardı... Ebeyi kandırmak için her türlü hokkabazlık yapılırdı. Sonrası ise, hile yaptındı, saymıyorum oğlumdu, yok yapmadımdı, diye uzar giderdi.</p>

  <p class="normal1"><span class="ideitalik">Akşam Ebesi</span>: Mahallenin tüm çocukları karanlık bastırmaya başlayıp tam eve gidecekken, içlerinden biri: “Ebeeee!” diye bağırır ve en yakınındakine elini değdirip, başlardı kaçmaya. Bunu duyan herkes, sanki bir olay varmış gibi sağa sola kaçışmaya başlar, ebe olacağız diye ödümüz kopardı. Ebe olmak sıkıntılı bir durumdur. Epey bir sürer ondan sonra herkes sıkılır ve oyun biterdi.</p>

  <p class="normal1">Oyunda <span class="ideitalik">Dokunulmazlık</span> kazanmak diye bir durum vardır. Bunu sağlamak için iki elin serçe parmağı ya da kollar çapraz vaziyette tutularak “kemik” olunur.</p>
</body>
</html>
