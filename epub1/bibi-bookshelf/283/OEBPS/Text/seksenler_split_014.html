<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_23"><span class="ideitalik">Domates, biber, patlıcan</span></h2>

  <p class="normal1">Barış Manço’nun bir şarkısı vardı yukarıdaki başlık onu temsilen atılmışken, esas konumuz yine sokaktaki seslerden biridir. Domatesler kokardı diyorum ya işte o kokan domatesleri bu satıcılardan alırdık. Sokaklar sadece sokak olarak değil, satıcıların fuar alanı gibi de kullanılırdı. Sabit stantlar yoktu da gezgin şekilde satış yapılırdı. Hemen pencere ya da balkonlardan sepetler salınır. “Ezik olmasın, çürükleri koyma, tamam abla,” sesleri arasında alışveriş yapılırdı.</p>

  <p class="normal1">Örneğini verdiğim şarkıda da bu duruma bir gönderme vardı, diyebiliriz. Aşkını karşısındakine açıklayacak olan kişi tam kendini hazırlamışken, sokaktan satıcının sesi gelir ve kahramanımızın konsantrasyonu bozulurdu.</p>

  <p class="normal1">Saymakla da bitmiyor. Bir de <span class="ideitalik">Dilenci</span>ler geçerdi sokaklardan. Yüksek sesleriyle ilahiler okur, kendi uydurdukları sözlerle insanların yüreğine hitap ederlerdi. Acıma duygusunu sömürmek için mesleklerinin gereğini profesyonel bir şekilde yerine getirirlerdi. Okudukları ilahiler ve yanık ezgili türkülerin ardından yanlarındaki kişi araya girer, yardım talebinde bulunurdu. Bu sokak dilencileri genelde çift halinde gezerdiler. İçlerinden birinin kör olması fazlaca rastlanılan bir durumdu.</p>

  <p class="normal1"><span class="ideitalik">Postacı</span>lar, her evde yaşayan insanları nerdeyse tanırlardı. Gelen mektupların içinde yazanları bile tahmin ederlerdi. Posta! Diye seslenirler, kapı zillerini çalarlardı. Hepsi de tanıdık insanlardı. Samimiyet vardı hitaplarında.</p>

  <p class="normal1"><span class="ideitalik">Tüpçü</span>lerimiz evlerinin girişinde satarlardı mavi ya da beyaz tüplerini. Bazen sokaktan arabalarıyla geçen tüpçülerin sesi de duyulurdu. Onlar da ısınma şeklinin değişmesiyle köşelerine çekilmişlerdi yavaş yavaş.</p>

  <p class="normal1">Birileri de gündüzleri değil geceleri bağırıp dolaşırlardı sokaklarımızda. <span class="ideitalik">Bozacı</span>lar. Gecenin bir vakti kendi usullerince bir ezgiyle bağırır, yürüyerek bozalarını satmaya çalışırlardı. O soğuk kış gecelerinde evlerimizde sobanın başında mayışmış bir şekilde portakal mandalina yerken, onların dışarıdaki halleri üzerdi bizi.</p>

  <p class="normal1">Bir de <span class="ideitalik">Bekçi</span>ler vardı, kahverengi polisler. Onlar da geceleri güvenlikten sorumlu devlet görevlileriydi. Ellerinde bir düdük, her sokağın başında öttürürlerdi. Gündüzleri de görev yapıyorlardı. Pek havalı olurlardı. Sonra bu bekçilik işi iptal edildi.</p>

  <p class="normal1">Sokaklarda dolaştıklarını hatırladığım, ama büyük üzüntü duyarak anlatacağım birileri daha var: <span class="ideitalik">Ayı Oynatan Adam</span>lar. Bu sahneler de görmeye alışık olduğumuz sahnelerden biriydi. Kendi elinde tef ve yanında oynattığı ayının elinde bir sopayla dolaşır, sokak sokak gezerek şarkılar eşliğinde bu işkence görmüş hayvanları soytarı gibi ayılıp bayıltırlar, ayılarsa burunlarına takılan halkanın acısıyla bu hareketleri yapmaya çalışırdı. Çoğu insan kızardı bu sahnelere, ama ne yazık beğenenler de vardı ki bu işkenceyi geçim yolu yapanlar aç kalmıyordu.</p>

  <p class="normal1">Sokakları seyyar satıcılar, kalaycılar mesken tutmuşken bir de eğlencelik bir şey olarak, lunaparklardaki büyük salıncaklara benzeyen daha doğrusu salıncakvari bir aletle dolaşan birileri gelirdi. Bir adam tarafından iman gücüyle çevrilirdi bu aletler. 8-10 sandalyesi olur, bunlar zincirlerle bir düzeneğe bağlıdır. Ufak bir miktar para karşılığında eğlence satın almak diye buna denirdi. Sallanırken ya da dönerken iyidir de, o adamcağızlar seyyar olduklarından sanki para kazanmak için değil de oyuncakları gezdirmek için gezerlermiş gibi gelirdi bana.</p>

  <p class="normal1">Neredeyse her sokakta en az bir evin balkonundan bir halı, kilim sarkıtılmış olurdu. Takımları şampiyon olduktan sonra taraftarlarının astıkları bayraklar gibi süslerdi bunlar evleri rengârenk çeşitleriyle. Sonra evin hanımı elinde bir <span class="ideitalik">Patpat</span> (bu aletin adına halıya vurulduğunda çıkardığı sesten dolayı bu isim verilmişti,) silkelemek, tozunu almak için halıya vurdukça, bütün sokak inlerdi. Sadece bu ses çıkmaz yankısı da peşi sıra etrafa yayılırdı.</p>

  <p class="normal1">Hani köylerimizden yün <span class="ideitalik">yorgan</span>lar gelir demiştim. Tabii hep köyden gelmezlerdi. Satın da alınırlardı. İşte bu yorgan, yastık ya da yer yataklarının arada bir temizlenmesi, havalandırılması gerekirdi. Komşular bu havalandırma işini zahmetli işlerden olduğu için genelde bir araya gelip yaparlardı. Ellerinde sopalar, dışarıda uygun bir yere bezler serip, başlarlardı bu yünlere vurup, yerlerini değiştirmeye. Bunlardan bir kısmı rüzgâr sebebiyle bulundukları alandan dışarı taşınırdı.</p>

  <p class="normal1">Bu yün havalandırma işleminde annelere yardım etmek isterdik, ama onlar işlerine karıştırmak istemezlerdi pek. Sonra yalandan bir iki vururduk. Seyretmek ve yünlere sopayla vurulması çok hoş ve zevkli gelirdi bizlere, ama bir süre. Sonra koşar oyunumuza devam ederdik.</p>

  <p class="normal1">Halı yıkamaları da yine dışarıda yapılan ev işlerindendi. Yine kalabalık bir kadroyla yapılmasına gayret edilirdi. Halı yıkamak zordur. Bol su gerektirir. Suyla temas eden o halılar suyu yedikçe yerlerinden kalkmaz olurlardı. Bu yüzden kadınlar birbirlerine kaldırıp indirmek, ucundan bari tutmak için yardımcı olurlardı. Biri hortumla su dökerken, diğeri elinde fırça halıyı ovardı. Durulama da ayrı bir merasimdi. Haliyle genç, orta yaşlı bir sürü kadın bir araya gelince şen kahkahalar atarlar, çocuklarına seslenirken bile neşe içinde olurlardı.</p>

  <p class="normal1">Yazlık sinemalar ortadan el ayak çekmeye başlamıştı. Son kalanlardan biri de bizim eve yakın bir yerde pasaj içinde bulunan bir sinemaydı, Sarıkaya Pasajı’ndaki Sarıkaya Sineması. Bundan ziyade o zamanki filmler ve film seyretme alışkanlığını anlatmak istiyorum.</p>

  <p class="normal1">Çarşamba günleri aile matinesi olurdu. Birkaç anne bir araya gelir, çocuklarını da yanlarına alarak toplu halde sinemaya giderlerdi. Filmlerde genelde yerli yapımlar tercih edilirdi. Sinema içindeki konuşmalar ağlayan çocuk seslerine karışırdı.</p>

  <p class="normal1">Gidemeyenler ise üzülür, komşularına “Film acıklı mıydı, ağladınız mı? Diye sorar, meraklarını gidermeye çalışırlardı. Zaten filmlerin iyi olması biraz da acıklı olmasına bağlıydı. Ayrıca komedi filmlerine de gidilir, cumhur cemaat eğlenilirdi.</p>

  <p class="normal1">Komşular ve birkaç akrabamızla birlikte sinemada seyrettiğimiz ilk film “Dev Karıncalar İmparatorluğu” isimli bir korku filmiydi. Neden böyle bir film seçtiklerini hâlâ anlamam. Küçücük çocuklardık nihayetinde. O karıncaların gözlerinden bakan kameranın önünde aynı insan ya da arabadan 8-10 tane görmek, iç gıcıklayan müziği duymak ve çıkardıkları şırr şıır sesi hâlâ kulaklarımdadır.</p>

  <p class="normal1">Annem ve kardeşlerimle gittiğimiz ilk film <span class="ideitalik">Ferdi Tayfur</span>’un oynadığı, şarkısı da olan “Yıldızlar da Kayar,” isimli filmdi.</p>

  <p class="normal1">Babam ve erkek kardeşimle ilk filmimiz, <span class="ideitalik">Şener Şen</span>’in <span class="ideitalik">Namuslu</span> filmi zannederek girdiğimiz <span class="ideitalik">Kurbağalar</span>’dı. Ben her ne kadar o zamanlar gösterimde olan “King Kong”u görmek istesem de kardeşim yüzünden bu filme girmiştik. Bu arada bu filmler aynı mekanda gösterilmiyordu. İki sinema salonu arasında en fazla yüz metre mesafe vardı. Kurbağalar’ın King Kong’tan daha kötü olduğuna karar vermiştik sinemadan çıktığımızda.</p>

  <p class="normal1">Oyun demek doğru mu bilemiyorum. Ancak hangi kategoride olabileceğini de tam kestiremediğim için oyun gibi demek en güzeli olacak. Bazen ciddi hasarlar bıraksa da çocukça olduğu için bu pek sırıtmaz. Mahalle kavgalarından bahsediyorum.</p>

  <p class="normal1">O zamanın mahalle kavramı, kendi mahalleniz ve <span class="ideitalik">öteki</span> üzerine kuruluydu. Sizin mahalleniz iyi insanları barındıran, ötekiler ise kötü insanların olduğu yerler gibi görünürdü. Taşlarla, sopa ve borularla kavgalar yapılır, usul çerçevesinde kafalar yarılırdı. Stratejiler belirlenir, ağabeyler “yeke yek” kapışır, ondan sonra savaş başlardı. Mahalle büyüklerinin araya girmesiyle savaş durur, bir iki kaş yarılır ancak, bir süre sonra yeni arkadaşlıklar kurulurdu.</p>

  <p class="normal1">Genelde kız yüzünden ya da basket potası veya saha paylaşmaktaki beceriksizlikler yüzünden kavga çıkardı. Mahallenin bir çocuğu o sokaktan geçerken tacize uğrasa veya tartaklansa hemen tüm mahalle toplanır, kavga hazırlıkları başlardı. Şimdiki kavgalar gibi değildi. En azından bıçaklanma falan olmazdı. Çocukçaydı aslında.</p>

  <p class="normal1">Her sokak ya da mahallede görülen tiplerden biri de <span class="ideitalik">Mahalle Ağabeyleri</span>’dir. Sert mizaçlı, her şeyden anlayan tiplerdir bu abiler. Arabadan elektrik tamirine, siyasetten politikaya, kavgadan kumara, içkiden kadına her konuda malumat sahibi, aslında babacan, ama aile hayatları biraz normalin dışında modellerdir.</p>

  <p class="normal1">Aranızda konuşuyorken üstüne geldikleri muhabbete hemen dâhil olurlar. Konu ne! Futbol. Çocuklardan biri: Ne olacak bu Fener’in hali? Diye sorsa, abi hemen karışır: “Hoca kötü hoca. Müjdat’ın orta sahada ne işi var ağabeycim, adamı koy defansa, Selçuk daha serbest oynasın o zaman gör.”</p>

  <p class="normal1">Bir başka zaman, çocuklardan biri eve muhabbet kuşu alındığından bahseder: bizim abi; “Pisler ortalığı o be, al bi tane papağan hem muhabbet et adam gibi hem de sevdiğin takımın adını söylet. Zaten bu muhabbet kuşlarında muhabbet olmaz. Onlara marul ver yesinler, bir de etrafı pisletsinler.”</p>

  <p class="normal1">Mesela sokağınızdan, yüksek sesle müzik çalarak ya da aşırı hızla geçen bir araba olursa bu abiler hemen aracı durdurur, bazen şoförü tartaklardı. Arada küfürler gırla gider “Kapa lan! Şu müziği, hede hödö,” diyerek başlayan yaygaraları, “Ulan! Biz bu mahallenin çocuğuyuz,” diyerek biterdi. Aile hayatları pek mutlu olmazdı bu tiplerin. Genelde bağıra çağıra konuşan şişman karıları ve şımarık, söz dinlemeyen çocukları olurdu.</p>

  <p class="normal1">Bu adamlar genel olarak karılarını ve çocuklarını döver, hatta bunu bir keyif haline getirirlerdi. Sonrasında da efsaneler türetilirdi mahalleli tarafından, “Lan biliyon mu Memoş’u babası kemerle dövmüş,” bir başka günse, “Karısını bıçaklamış, o yüzden kadın pencereye çıkmıyo,” diye söylentiler çıkardı.</p>

  <p class="normal1">Aile hayatları çalkantılı olsa da mahallenin gençleri hayat hakkında bilgi verdiği için çok tutarlardı bu abileri. Bugünlere rastlayan zamanlarda “Bizim mahallenin kızları” vardı. Kimse onlara yan gözle bakmaz, yan mahallenin yan bakan delikanlılarıyla bu yüzden kavga edilirdi.</p>

  <p class="normal1">En ilginç sokak hikâyelerinden biri de <span class="ideitalik">Mahalle Maçları</span>’dır. Kendine ait kuralları, hiçbir müsabakada göremeyeceğiniz standartları, alt kültürleri vardır. Mahalle içinde itibar kazanmak, sokak kültürünü, arkadaşlığı, mücadele etme azmi ve başarıyı yakalama arzusunu burada bulabilirdiniz.</p>

  <p class="normal1">Daha oyuna başlarken bile bir ciddiyet, kurallar silsilesi, büyüklerin egemenliği, küçüklerin söz dinlemesi, top sahibinin özel muamele görmesi, her şey burada ortaya çıkardı. Mahallenin becerikli, bıçkın delikanlıları oyunu kurmaya ve adam seçmeye başlarken, kendi tarzlarına göre ve sözlerini dinleyecek, becerikli gördükleri oyuncuları takımlarına almaya çalışırlardı.</p>

  <p class="normal1">“Aldım verdim ben seni yendim”, şeklinde başlayacak olan bu adam seçmece işinde, işe yarayan çocuklar, ilk tercih edilenlerdir. Bunlar takım arkadaşlarıyla kaynaşıp, gülüşürken, bir yandan da ilk tercih ediliyor olmanın haklı gururunu yaşarlardı. En arkaya kalanlar ise genelde “fasulye” diye tabir edilen, yaşı veya cüssesi küçük yahut becerisi az olan kimselerdir. Bunların takımlar kurulurken, kuruculara yaptıkları gariban şekilde “Beni al” bakışları, iç burkar kıvamdadır. İleride kişiliklerinin oturmasında bu ezik anların acıları çekilecektir. Bu kişilere sistem biraz adaletsizmiş gibi görünse de artık oyun başlamak üzeredir. Buradan sonra kurallar belirlenir.</p>

  <p class="normal1">En büyük tartışma konusu, kaleye kimin geçeceği üzerinedir. Herkes kendini forvette görmek, atacağı gollerle kahraman olmak isteğinden kimse defansta durmak istemez. Nihayetinde, içlerinden olaya daha fazla konsantre olan birileri, “kaleye son!” ve sonrası olarak kendilerini deklare eder, en hımbıllardan biri ağır adımlarla kaleye geçer, ya yediği gol sayısına ya da zaman ayarlanarak sırası gelen kaleye geçerdi. Gene küçük yaştakiler ve az bilenler defansta durması için ikna edilir, “her topa bas, ayağına gelen topa vur gitsin,”, “top geçsin adam geçmesin,” gibi direktifler verilirdi.</p>

  <p class="normal1">Maçtan önce, büyükler küfür edilmemesi, edilecekse bile en hafif küfürlerin kullanılması için nutuk çekerlerdi. “Anaya, babaya küfür yok,” derler, fakat çekişme durumuna göre, kimse buna uymaz ve kavgalar çıkabilirdi.</p>

  <p class="normal1">Yokluk her yerde olduğu gibi bir plastik top sahibi olmak bile zor işlerdendi. Hele ki bir futbol topu, sahibinin özel ilgi görmesine sebepti. Yapılan maçlarda top sahibi oyuncunun eve çağırılması, balkona top kaçması ya da birilerinin sakatlanması sonucu maçlar erken bitebilirdi. Bunun haricinde <span class="ideitalik">5’te devre 10’da biter</span> kuralı geçerliydi. Eğer maç 10 gol atıldığında bitecekse, ama 9-9’luk bir skor varsa, maç direk olarak 11’e uzardı. Velev ki maç, 10-10 oldu, bu seferde 12’ye uzardı. Bu neden böyledir bilinmez ama yerleşik bir kuraldır.</p>

  <p class="normal1">Bunların dışında aksi bir durum oldu, maç çok uzadı veya yukarıda sayılan sebeplerden biri var ise, maç 9-0 devam ediyor olsa bile “atan galip” anlayışına gidilir, o saatten sonra golü ilk kim atarsa o takım maçı kazanmış sayılır, diğer takım 9 gol atmış olsa bile bir kıymeti olmazdı. Golü atan takım gerçekten kazandığını düşünürken, diğer takım da gerçekten kaybettiğine inanır, nerede hata yaptıklarını tartışırlardı.</p>

  <p class="normal1">Takım kaptanı olan abi, takım oyuncularından biri ya da kendisinin faule maruz kaldığına inanır, ama karşı takım bunu kabul etmeyip oynamaya devam ederse yapılacak tek iş, kaleciye “Kaleyi boşalt!” demektir. Bundan sonra tartışmalar çıkabilir, ama gol atılmış olsa bile geçersiz sayılırdı.</p>

  <p class="normal1">Maçın gidişatını düzenlemek, karşı takımın defans oyuncularının her sıkıştıkları pozisyonda topu kornere göndermelerini engellemek için bulunan bir yol: üç kere dışarı gönderilen topun bir penaltı atışına dönüşmesidir. Korner atışları kullanılmaz, bunun yerine üç defa kornere yollanan top bir penaltı atışı olarak değerlendirilirdi. Penaltıyı, genelde üçüncü kornerin oluşumunda dahli olan oyuncu atardı.</p>

  <p class="normal1">Penaltı atışını kullanacak oyuncunun topa gerilerek vurmasını engellemek için bulunan çözüm: “Abanmak yok oğlum,” kuralıydı. Böyle bir durum karşısında kullanıcının vereceği en iyi cevap ise şudur; “Abanmıyorum oğlum! Teknik vurucam.”</p>

  <p class="normal1">Atan Alır: Burada, top auta çıktı ya da gol oldu, ama top uzaklara gitti ise golü atan kişi topu almakla yükümlüydü. Hem gol atıp, hem topun peşinden koşmak ağır gelse de yapılacak bir şey yoktur. Kurallar geçerlidir.</p>

  <p class="normal1">Diyelim kaleci atışını yapıp topa vurdu ve o top kimseye dokunmadan gitti karşı takımın kalesine girdi. Bu, gol olarak geçerlilik kazanmazdı.</p>

  <p class="normal1">Rakip takım atağa çıkarken, karşı takımın defans oyuncusu topu elle keser ve pozisyon devam eder de gol olursa, golü yiyen takımın oyuncuları “El var oğlum, bu gol sayılmaz. Elinizi kullanın,” derlerdi. Golü atan takımsa “Avantaj var oğlum,” diyerek golü geçerli saymak isterler. Fakat golü yiyen kaleci “El’in avantajı olmaz!” diyerek, konuyu çözmeye çalışırdı. Ancak bu bir kısırdöngüdür, ne o problem çözülür ne de başka bir zaman için bulunan çözüm bir emsal teşkil ederdi. Bu aynen, “Son kâğıtla pişti olur mu olmaz mı?” hadisesine benzer bir durumdur.</p>

  <p class="normal1">Maç normal şekilde devam eder, atak yapılır ve gol ile sonuçlanır sanılır, fakat karşı takımın oyuncuları, “Direk üstü oğlum,” diyerek hayali bir uzantıdan (direk yerine kullanılan taşın simetrik uzantısı,) bahsederek, golü geçerli saymama gayreti içine girerler. İçlerindeki samimi ve dürüst olan ve olaya yakın bir oyuncu “Gol oldu,” der ve “Adamın gol diyor” diyerek, diğer takım gole sevinirken, takım arkadaşları dürüst olanı tartaklayıp, kızarlardı.</p>

  <p class="normal1">Kaleci, forvet oyuncusunu yanından uzaklaştırmak, bir nevi dokunulmazlık kazanmak için topu yerde üç kere sektirir, ondan sonra bir Allah’ın kulu ona yaklaşamazdı. Eğer ki aksi bir durum olsun ve kaleciye müdahale edilsin, maazallah, bu eylemi yapan oyuncu aforoz edilirdi.</p>

  <p class="normal1">Maç esnasında oynanan top sert bir şekilde bir oyuncunun avret mahallerine, daha doğrusu “ayalarına” isabet ettiyse, bütün oyuncular dil birliği yaparak, hasar gören arkadaşlarını en müsait yere göndererek, “işe, işe geçer,” diye telkinde bulunurlardı.</p>

  <p class="normal1">Tam gaza gelmiş gole gidilirken, top birisinin eline çarpar ya da kasten elle kesilirse, oradan çokbilmişin biri “El’den gol olmaz!” der, millet de kuzu kuzu kabul ederdi. Yahu “Niye olmaz!” diye de kimse sormazdı. Hâlbuki olur.</p>

  <p class="normal1">Her zaman olan şeylerden biri de topun oyun alanından oldukça uzaklara gittiği vakit, üşenen çocukların yoldan geçen adamlara topa vurması için uyarı yapmalarıydı. O adamlar da bir kahraman edası ile topa yaklaşıp artistik hareketlerde bulunarak vururlar, bazen saçma sapan vuruşlar neticesinde top daha da uzaklara gidebilirdi.</p>

  <p class="normal1">Maçlar genellikle sokak aralarında oynandığından dolayı arabalar geçer, bu esnada hemen birileri “Araba geliyor,” der, atak kesilir ve bütün oyuncular bu anons yapıldığındaki yerlerine geçmeye davet edilirdi. Tabii bunun hiçbir zaman ölçüsü olmaz, “Sen orada değildin, ben buradaydım,” tartışmaları çıkardı.</p>

  <p class="normal1">Alışveriş yapan ve evine dönmek üzere elinde poşeti (naylon torba) olan bir adam maç sırasında topa yakınsa, dayanamaz ve çocukların ayağından topu alır, bir iki çalım atar, sonrada topa vururdu. Oyundaki çocuklarsa içlerinden veya dışlarından, bu adama Allah ne verdiyse sayar döktürürlerdi.</p>

  <p class="normal1">Bu ve bunun gibi bir sürü daha konu vardır topla oynanan oyunlarda. “At abinin kıllı göğsüne,”, “Beşlik üç gol sayılır,”, beşlik yiyince: “Aha! Namus gitti!”, “İndir lan elini,”, “Lan deme lan, babam kızıyo lan,” sesleri arasında bu maçlar oynanır, bazen kan bile çıkardı.</p>

  <p class="normal1">Bunları anlatınca aklıma ilginç bir sahne geldi: oyunlarımızı genelde plastik toplarla oynardık. Onlara sert bir vuruş yapsanız bile patlayabilirdi. Nice böyle sahneler yaşanmıştır. Ya arabanın altına kaçan ya da gerçekten hızlı bir tekme vurulan top patlayabilirdi. Bu patlak topu yakalayan çocuk hemen elleriyle ortadan ikiye ayırıp, bir parçasını kendi kafasına geçirirken diğerini yakınındakine ya da en sevdiğine verirdi. Bu acayip kötü kokan yeni başlığı kafaya takmak, pis kokusuna rağmen çok keyifli gelirdi.</p>

  <p class="normal1">Sokaklardan satıcı sesleri, oyun oynayan çocuklar ya da postacıların seslenmeleri veya bekçi düdükleri taşmazdı. Arabaların kornaları, apartman sakinlerinin sakin olmayan halleri, çocuğuna bağıran kadınların sesleri de duyulurdu.</p>

  <p class="normal1">Görüntüler de bunlardan ibaret değildi. Arada sokaklarda asker kıyafetleri ile dolaşan delikanlılar görülürdü. O sıralar askerlik vazifesini yapanlara çarşı izinleri sivil kıyafetle verilmez, askeri kıyafetleriyle izin yaparlardı. Biraz garip geliyordu aslında bu görüntü. Ama onların dışarıda ne kadar mutlu olduklarını yüzlerinden okuyunca, bu gariplik ve komik hal siliniyordu gözlerimizden.</p>

  <p class="normal1"><span class="ideitalik">Evci</span> olabilenler şanslıydı. En azından sivilleri çekip gezebiliyorlardı. O da ne kadar sivil olabilirse! Herkesin üstünde hemen aynı kıyafetler vardı. Hatta hatırlarım da <span class="ideitalik">Gır Gır</span>’ın bir sayısının kapağında bunları resmetmişlerdi; İki delikanlı asker kıyafetlerinin tekdüzeliğinden bahsediyorlardı birbirlerine. Halbuki etraflarındaki herkesin üstünde kendi üstlerindeki kıyafetler vardı: <span class="ideitalik">Batman</span> logosu olan bir kısa kollu tişört, altlarında mavi bir <span class="ideitalik">şalvar kot</span>, ayaklarında boğazlı <span class="ideitalik">Nike</span>, o da ayrı. Batman o yıllarda gösterime girmiş ve özellikle logosu çok tutmuştu.</p>
</body>
</html>
