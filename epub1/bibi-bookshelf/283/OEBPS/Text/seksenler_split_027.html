<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_33"><span class="ideitalik">Temizlik ve malzemeler</span></h2>

  <p class="normal1">Su temizliğin başı olmasına rağmen o yıllarda en az bulunan şeylerin başında geliyordu. Özellikle yüksek katlara su çıkması kolayca rastlanılan şeylerden değildi. Sürekli kesik olur, muslukları açtığınızda tıss diye bir ses gelirdi. Evlerin altında çeşmeler olur, genelde yine anneler ellerinde bidon ya da kovalarla eve su taşırlardı.</p>

  <p class="normal1">Arada günlerce susuz kalan mahalleler olur, bunlara da belediyelerin tankerleriyle önceden duyurularak bazı günler su verilirdi. Su kavgaları çıkardı tankerlerin başında. Öndeydim, arkadaydım, yok çok fazla bidon getirmişsin diye. Nihayetinde suya bir vesileyle sahip olurdu insanlar.</p>

  <p class="normal1">Bundan sonra temizlik başlar, mümkün mertebe israf etmeden temizlenmeye çalışırdı evler, balkonlar, çocuklar.</p>

  <p class="normal1">Çamaşır sularında en önemli yeri genellikle at arabalarında satılan <span class="ideitalik">Hypo</span> marka çamaşır suları alırdı. Bu satıcılar geldiğinde boş plasik şişeler dolusuyla değiştirilirdi.</p>

  <p class="normal1">Yan ürünlerde en önemli malzeme arapsabunuydu. Bulaşık dâhil hemen her yerde istifade edilirdi. Yerler silinir, halılar yıkanır, yer taşları parlatılırdı. Saç şampuanı yerine kullanıldığı bile olurdu. Yeşil sabun, içindeki zeytinyağı sayesinde her zaman olduğu gibi önemini korurken, Hacı Şakir sabunları evlerin vazgeçilmez malzemelerinden biriydi. O da arapsabunu kadar olmasa da temizlikte joker vazifesi görürdü.</p>

  <p class="normal1">Uzun yıllar önce icat edilmiş ve adı üreticisinin markasıyken böyle kalan <span class="ideitalik">Gırgır</span>, elektrikli süpürgeler çıkmadan önce her derde çare gibiydi. El gırgırları ve sonradan makine şekline giren bu malzeme her evin ihtiyacını görürdü. Reklam sloganları “Gır gır giren eve dırdır girmez,”di. Elektrikli süpürgeler hâkimiyetini kurduktan sonra bir süre daha hizmet görmüşler, fakat sonra bir kenara atılıp emekliliklerini yaşamışlardır. En sonunda da dinozorlar gibi soyları tükenmiştir.</p>

  <p class="normal1">Bulaşık yıkamada en fazla kullanılan marka ise Mintax’tı. Renginden dolayı: “yakalayın yeşil ışığı” diye bir sloganı vardı. Daha sonra Prill televizyon reklamlarında yerini alırken, evyelerde boy göstermeye başlamıştı bile.</p>

  <p class="normal1">Evlerimizde genellikle haşerat olur, arada bir ilaçlama yapılırdı. Mermer ya da betonlar kezzapla temizlenir, baygınlık geçirenlere rastlanırdı. Daha başka zararlı haşerat vardı, ama anlatmayı pek uygun görmüyorum. Tüm sokağın seferberlik halinde yaptıkları temizlik ve yıldırma, öldürme harekatları gerçekleşirdi.</p>
</body>
</html>
