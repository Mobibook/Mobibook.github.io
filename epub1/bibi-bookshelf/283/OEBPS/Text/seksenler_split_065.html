<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_59"><span class="ideitalik">Yabancı müzik programları</span></h2>

  <p class="normal1">Yabancı müzik pek sık rastladığımız şeylerden değildi. Biz ona genelde disko müziği, biraz daha kaba olanlarımız gâvurca müzik, derdik. Kasetçilerin önünden geçerken en yeni şarkıları duyar, heveslenirdik. Herkesin hoşlandığını söylemek yanlış olur, ama gençler belki de özenerek bu müziğe merak duyarlardı. TRT onlar için çeşitli ama az sayıda programlar hazırlatıyordu. Yayın saatini hesapladığımızda az sayılmazdı aslında. İnsanları mutlu etmek zordu nihayetinde.</p>

  <p class="normal1"><span class="ideitalik">Pop Saati</span>; bu yapımların önemlilerinden biriydi. Erhan Konuk diye genç bir sunucusu vardı. Türkiye’nin görüntülü video klip yayını yapan ilk programıydı. Erhan Konuk yaşlandı yayın hâlâ devam ediyor. Ama inanın adamın üstüne TRT’nin soğuk yapısı öyle işlemişti ki sürekli aynı gömlek ve kravatı görürdük üstünde. Ancak kalitesi elbette tartışılmaz, çok iyi yabancı müzik yayını yapılırdı. Şimdilerde kravat ve gömlek değişti tabii.</p>

  <p class="normal1">Tanıdığım en romantik adam olan Sezen Cumhur Önal’ın sunduğu, <span class="ideitalik">Müzik Yelpazesi</span> yabancı müzik yayını yapılan programların en güzellerinden biriydi. Önal o kendine has üslubu, karıncayı bile incitmeyen sözleri, tarzı ve yorumlarıyla, seçtiği şarkılar ve işine karşı beslediği sevgi ile öyle güzel hazırlardı ki programını, seyretmeye, dinlemeye doyamazdık. “Çikolata renkli sanatçımız...”, “Sonbaharda düşen sarı yapraklar...”, “Bazen hüzünlendiren, insana serin ve rüzgârlı bir havada yürüyormuş hissi veren...” vb. bir sürü güzel sözle süslediği programda seçilen şarkılar da çok iyiydi. O zamanlar epeyce sevilen bir adamdı. Daha sonra başka kanallarda da yayınlandı değişik isimlerle, ama o zamanlardaki havasından uzaktı tabii.</p>

  <p class="normal1">Bir gün Çapa Hastanesi’nde bir tanıdığı ziyarete gitmiştim. Bir baktım hemen yanımda Sezen Cumhur Önal, sanıyorum annesini hastaneye getirmişti. Ben zannediyordum ki özel ilgi görecek, fakat bırakın özel ilgiyi, adam resmen hor görüldü. Aynı üslup ve tonda konuşuyordu, yani yapmacık değilmiş demiştim. Kibar adam vesselam.</p>

  <p class="normal1">On yılların sonuna doğru Ömer Karacan, <span class="ideitalik">Number One</span> isimli bir program hazırlıyordu. Bu program da yabancı müzik yayını yapılanlardandı. Ömer Karacan tuhaf konuşma tarzıyla kimimizi sinir ederken, cahilliğimizi de arada bir yüzümüze vururdu. Program iyiydi ama.</p>

  <p class="normal1">İzzet Öz’ün hazırlayıp sunduğu <span class="ideitalik">Teleskop</span> son derece eğlenceli ve kaliteli bir yapımdı. Teleskop adını programın sunucusunun kullandığı gözlüğün tipinden almıştı. Malum İzzet Öz’ün kavanoz, şişe dibi ya da teleskop denilebilecek kıvamda yüksek dereceli gözlükleri vardı. Yapımcıları isim düşünmüşler sonunda programa şişe dibi ismini veremeyeceklerine göre Teleskop en uygunu gelmiş ve onu koymuştular.</p>

  <p class="normal1">Pop müzik kültürümüzün gelişmesinde katkısı yadsınamayacak derecede önemli bir insan ve müzik bilgisi son derece yüksek olan İzzet Öz de programlarına değişik isimlerle devam etmiştir. Format gereği kameraya o kadar yaklaşırdı ki, yaşı biraz daha küçük olanlarımız inanın korkardılar. Klasikleşmiş İzzet Öz sunumları vardı. “Merhaba gençler ve genç kalanlar,” gibi. Çok sempatik ve iyi bir insandı. Şaka kaldırır biri olduğuna güvenerek yukarıdaki şeyleri yazdım.</p>

  <p class="normal1"><span class="ideitalik">Eğlence programları</span></p>

  <p class="normal1">Kamuya uygun yayınlardan nasibini alan eğlence kültürümüz de aile düşünülerek yapılırdı. Bir program herkese uygun şekilde yapılmalı, uyku saati göz önüne alınmalıydı. Dönemin TRT sansüründen geçenler görünürdü yine eğlence programlarında. Belden aşağı espriler yapılmaz, maaile izlenecek şekilde hazırlanırdı. İçeriği de geniş tutulur, genelde şarkı türkü, skeçler, dış çekimler hep beraber yayınlanırdı.</p>

  <p class="normal1">“Haydi toplanın televizyon başına seyredelim şu âlemi birlikte... Bu gece bu gece biirrrr baaaşşşkaa geceee...” diye başlayan jenerik müziği ile dillerden düşmeyen, cuma gecelerinin vazgeçilmezi ve bir fenomeni olan program, <span class="ideitalik">Bir Başka Gece</span> Çetin Çeki ve adını hatırlayamadığım iki bayan tarafından sunulurdu. Bu program o yıllara gerçekten damgasını vurmuştu. Daha sonraları oradan yetişen insanlar, başka önemli yapımlarda da gözüktüler.</p>

  <p class="normal1">Yasemin Bozkurt da burada bir bölümü hazırlardı. Hıncal Uluç vardı. Skeçlerde Peker Açıkalın, Nilüfer Açıkalın, Volkan Severcan, Buket Dereoğlu ve daha birçok genç sanatçımız oynardı.</p>

  <p class="normal1">İçinde çeşitli bölümler vardı. Kızlı-erkekli gruplar “Hadi Anlat Bakalım” isimli bölümde sessiz film oynarlardı. Çok eğlenceliydi. Arada yabancı müziğin en iyi ve ilk örnekleri çıkar, ertesi güne yarım yamalak herkesin diline yapışırdı. Misal: “Nee na na na”, “Yeke yeke”</p>

  <p class="normal1">Mori Kante ilk defa burada görünmüştü. Bir bakmıştık, bir dudağı ekranın altında, bir dudağı üstünde bir adam, bize hoş gelen bir melodiyi söylüyor. Ertesi gün inanın sokaklarda yarım yamalak bir eda ile herkes, bu yeni duyulan şarkıyı söylemeye çalışıyordu. Sene 1989’du o zamanlar programı Mehmet Ali Erbil-Çiğdem Tunç ikilisi sunuyorlardı. Kayahan-Nilüfer, Süreyya Davulcuoğlu-Kamil Sönmez, Al Bano-Romina Power, İzzet Altınmeşe-Belkıs Akkale ikilileri de hep buralarda görünüyordu. Ayrıca; Bedia Akartürk ve Nurhan Damcıoğlu...</p>

  <p class="normal1"><span class="ideitalik">Stüdyo Pazar</span>, rahmetli Cenk Koray’ın sunduğu, arada sırada Güneş Tecelli’nin de tüm sempatikliğiyle! eşlik ettiği, yokun yok olduğu bir programdı. Konuklar vardı, müzik vardı, komedi, çizgi film, yarışma, spor her şey vardı. Erkan Yolaç “Evet-Hayır” yarışmasını yapar, her yarışmacıya “Mehter Marşı’yla gelip İzmir Marşı’yla gideceksiniz, kafanızı emme basma tulumba gibi sallamayacaksınız ve kesinlikle o iki kelimeyi kullanmayacaksınız. Hazır mısınız efendim...” diye sorar ve sonunda yüksek sayıda kendi başarısıyla biten yarışmayı yapardı.</p>

  <p class="normal1">Cenk Koray’ın sunduğu <span class="ideitalik">Tele Kutu</span> efsane olmuştu. Stüdyada hazır bulunan seyirciler arasından yarışmacılar seçilirdi. Konuklara “yanında törpüsü olan var mı?” veya buna benzer başka nesne bulunanlardan birini seçerlerdi. Yarışmacıya sorduğu “Kutunuzu açayım mı?” sorusu bir repliğe dönüşmüş, dışarıda bir şakalaşma konusu olmuştu. Bay Meraklı’yı orada tanıdık, Red Kit’i o program içinde seyrettik. Belki en fazla Ersen ve Dadaşları, en Metin Milli’yi, Rıza Silahlıpoda’yı orada dinledik.</p>

  <p class="normal1">Futbol maçları oynanırdı pazar günleri erken saatlerde. Program içinde sonuçlar alınırdı. Eğlenceli ve bol içerikli bir programdı gerçekten. Cenk Koray’ın ağırlığını unutmamak lazım. Arada bir fıkra anlatır, hatıralarından örnekler verirdi.</p>

  <p class="normal1"><span class="ideitalik">Gülünüz, Güldürünüz</span>, diye bir program vardı. Eğlence ve taklit yarışmalarının öncülü, atası sayılabilir. Sunucu Öztürk Serengil’in yaptığı şovları unutmak mümkün değildir. Ayrıca Cevat Kurtuluş mimikleriyle insanları kırıp geçirirdi gülmekten. Ve o yarışmadan bir sürü komedyen çıkmıştı. Fatih Mühürdar, Gafur Uzuner, Çene Cemal gibi.</p>

  <p class="normal1">Yediklerimizin hormonsuz, <span class="ideitalik">Devekuşu Kabare</span>’nin, Devekuşu Kabare olduğu zamanlardı. Bu ekibin hazırladığı bir komedi programıydı <span class="ideitalik">Güler misin? Ağlar mısın?</span> Ve döneminin belki de en iyi komedisi idi.</p>

  <p class="normal1">Metin Akpınar, Zeki Alasya, rahmetli <span class="ideitalik">Ali Yalaz</span> ve <span class="ideitalik">Selim Naşit</span> gibi Devekuşu’nun tüm oyuncuları yer alırdı. Unutulmaz diyalogları vardı ve o günlere gerçekten damgasını vurmuştu. “Mektup yaz Sezai”, “Yazam ağam da siz okuma bilmiysiz ki”, “He doğru söyliysen, ister yaz ister yazma Sezai” diyalogunu hâlâ unutamam. Sezai, memleketinden İstanbul’a gitmek için otobüse biner, yanında Ali Yalaz vardır. “Ağam yolculuk nire?” diye sorar. Ali Yalaz şaşkın! “E İstanbul” der. Sezai arkadakilere, öndekilere tekmil otobüs halkına da sorar, herkes bıkkın “İstanbul” derler. Yolculuğa devam ederken Ali Yalaz’a “Bu İstanbul çok mu kalabalıktır, Ağam? Kaç nüfustur?” diye sorar ve Ali Yalaz kendi apartmanındakilerden başlayarak, tüm yolculuk boyunca sayar ve “Şu kadar milyon kişi,” diyerek yolculuğu bitirirlerdi. O zamana göre çok uçuktu bu espri.</p>

  <p class="normal1">Dönemin önemli görülen yapımları bunlardı. Ben pek sevemedim, ama Levent Kırca, Atilla Arcan ve daha nice komikler vardı. Bunlar da yaptıkları programlarla insanların neşelenmesini sağlarlardı.</p>

  <p class="normal1"><span class="ideitalik">Spor Stüdyosu</span>, spor programlarının en önemlisiydi. Pazar akşamları yayınlanır, tüm maçların golleri gösterilirdi. Programı Tansu Polatkan ağabeyimiz sunardı. Ercan Taner, Levent Özçelik gibi spor spikerleri de buradan yetişmiştiler. Hatta aynı programda mıydı onu tam hatırlamıyorum, TRT’den yetişen spikerler özel kanal spikerleri ile dalga geçiyorlardı. Bir keresinde topun taca çıkması gibi sıradan bir olayı, diğerlerinin ağzından, öyle güzel anlatmıştı ki Levent Özçelik, gülmekten kırılmıştım.</p>

  <p class="normal1">Bu program özellikle de futbolla ilgilenen insanları doyuran bir programdı. Süresi uzun olmadığı halde, sadece konuşulması gerekenler konuşulur, vakit saçma-sapan geri alalımlarla, oynatalımlarla sulandırılmazdı. Futbolcuların ve hakemlerin insan olduklarını, hata yapabileceklerini, futbol topunun da sadece bir futbol topu olduğunu bilirlerdi.</p>

  <p class="normal1">Konu seksenler olduğu vakit genellikle insanların yüzünde bir gülümseme belirir. Bu gülümsemeyi durdurmak, insanları feryat figan ağlatmak istiyorsanız, Pazar Konseri’ni hatırlatmanız yeterlidir.</p>

  <p class="normal1">Buz gibi bir adam <span class="ideitalik">Hikmet Şimşek</span>, ve “gıy gıy da gıy gıy” diye tarif ettiğimiz bir müzik. Anlamadığımız melodiler ve boşa geçtiğini sandığımız bir saat. Bitse de kurtulsak! Durum buydu işte. Gerçi beğenenler, büyük zevk alan, belki de bütün hafta o saati bekleyen insanlar vardı. Ama genel olarak (en azından bizim çevre çeperimiz,) pek hoşlanmazdık bu saatlerden.</p>

  <p class="normal1">TRT hemen herkese hitap etmek için uğraşıyordu. Bizlere müzik zevki vermeyi amaçlıyorlardı. Ama terse tepen bir psikolojiden başka bir şey olmadı.</p>

  <p class="normal1">Hani hatırlar mısınız, Cumhuriyet’in ilk yıllarında bir Bayburt hikayesi vardır: İlk defa klasik müzik dinleyecek insanlar alana toplanmış, orkestra müziğe başladıktan sonra herkes anlamadığı bu müzikten nefret etmiş. Kendi aralarında konuşurken içlerinden biri: “Bayburt Bayburt olalı böyle zulüm görmedi,” deyivermiştir.</p>

  <p class="normal1">Bizim de durumumuz buna yakındı. Pazar sabahlarının bir özelliği de ailecek yapılan kahvaltının, sucuklu yumurtanın zamanı olmasıdır. Tam bu sıraya denk gelen bir saatte bu program yayınlanınca nefret ettik biz bu programdan.</p>

  <p class="normal1">Sonraları biraz bir şeyler öğrenip zevklerimiz inceldiğinde gidip kasetlerini, CD’lerini de aldık, ama o çocuk aklımızla gerçekten nefret ettik. Ve bir nesil Klasik Batı Müziği’nden nasıl soğutulur anladık.</p>

  <p class="normal1"><span class="ideitalik">Dany Kaye</span> olaya el attı da yaptığı şovlarla görselliği de müzikle birlikte sunarak, az da olsa ısındırdı bizi. Hep soğuk zannettiğimiz müzisyenlere sürekli sataşması, keman çalan kıza randevu verip sürekli asılması, gerçekten komikti. Orkestrayı elinde kimi zaman bir sinek kovucuyla yönetirdi.</p>

  <p class="normal1">Yalnız hâlâ anlamadığım, bunu pazar gününe koymak zorundalar mıydı? Ailenin bir arada olduğu bir saat isabetli değildi. Sonuçta özel ilgi isteyen bir daldı ve ilgilenen insanlar hangi gün veya saatte yayınlansa kendilerini ayarlayabilirlerdi. Dediğim gibi insanları mutlu etmek zordu.</p>

  <p class="normal1">TRT’de yayınlanan hemen hemen en erotik program olması ve o zamana kadar yayınlanan programlar içinde bu kadar çok sayıda bikinili ve kısa etekli kadın gördüğümüz tek yapım olması sebebiyle çoğu erkeğin nazarından kaçmayan bir şov programı <span class="ideitalik">Benny Hill Show</span>’dur. Komik olmasına komikti ancak, oradaki bikinili kızları görmek, komiklikten daha önemliydi. Gerçi aile ile beraber seyretmek çok acıydı ama o yaşlı ve zayıf adamların o güzel kızları kandırmaları da çok hoştu doğrusu.</p>

  <p class="normal1"><span class="ideitalik">Bay Meraklı</span> sözkonusu olduğunda çizgi film demek yeterli mi, bilmiyorum. Cenk Koray’ın sunduğu Pazar eğlencelerinde gösterilir ve insanlar bu tipten çok hoşlanırdı. Sokakta, evde yıllarca taklidi yapılmış ve halen yapılmaya devam etmektedir. Nev-i şahsına münhasır bir tip olan Bay Meraklı, çizerinin sayesinde başına gelmedik iş kalmayan bir adamdır. Çizicinin elleri ara sıra ekranda görünür, bir yanlış yaptığında siler, bozar, hep yeni hareketler katardı. Meraklı, memnun olmadığı durumlarda bağırır çağırır, hızlıca konuşurdu. Eğer gülecek bir şey bulursa da dibine kadar güler, adamı gererdi. “Abaragandi babayafurri puhhhahhhaahhhaaah” gibi anlamsız, ama komik sözleri vardı.</p>

  <p class="normal1">TRT yeni yayın dönemine geçerken, yeni dizi ve filmleri, programları tanıtmak üzere yılda bir kez, sanırım eylül ayında bir program hazırlardı. Bizim için çok önemliydi bu tanışma. Neden bu kadar önem verildiğine gelince, bütün yıl yayında kalacak diziler, yayından kalkanlar ve yeni yayınların özetleri verilirdi. Çok eğlenceli bir programdı.</p>

  <p class="normal1">“Yaşasın!”, “amaaan yine mi?” diye naralar atardık. Hatırlıyorum, henüz çok küçüktüm ve yeni yayın dönemini merak ediyordum. En nefret ettiğim programsa “Haberler”di. O çocuk aklımla anneme “Anne, haberler ne zaman yayından kalkacak?” diye sormuştum da, anneciğim afallayıp, uzun süre bana açıklama yapmışu. Kenan Evren’i görmekten bıkmıştım. Büyük ihtimalle onun yüzünden sevmezdim haberleri.</p>

  <p class="normal1">TRT’nin günlerce önceden reklamını yapmaya başladığı, içinde yok yok olan, en iyi arabeskçisinden tutun da dansözüne, komedyeninden müzisyenine, skeçler, parodiler, anılar, her şeyin olduğu bir program da <span class="ideitalik">Yılbaşı Tanıtım Programı</span>’ydı.</p>

  <p class="normal1">Evlerde şenlik, şamata olur, anneler en güzel yemeklerini yapar, meyveler, tatlılar bir yanda, ya konu komşu, ya da akrabalar gelir, hep beraber eğlenilirdi.</p>

  <p class="normal1">Hiçbir şeyi kaçırmayım diyen tipler, bir önceki gün çok uyuyarak ya da ertesi günü yaşamayarak, günün anlam ve önemini belirten bir hal takınırlardı.</p>

  <p class="normal1">Saatler tam 24.00’ı gösterdiğinde bir şeyler olur, Milli Piyango çekilirdi. Ve Zeki Müren saatleri başlardı. Dansöz olayına daha sonra girilirdi galiba. Neyse işte çok dolu ve çoğunlukla neşeli geçerdi yılbaşılar televizyonda.</p>

  <p class="normal1">Hatırlarım da ekran karşısında daha çok kalabileyim diye, arada bir yüzümü yıkar ya da sadece gözlerimi ıslatırdım.</p>
</body>
</html>
