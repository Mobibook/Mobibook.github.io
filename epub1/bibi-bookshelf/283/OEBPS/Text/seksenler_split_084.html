<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal2" id="calibre_toc_20">Seksenli yıllardaki hayatımız</h1>

  <p class="normal1">Her şeyden önemlisi şaşırabilme ihtimalinin olması güzeldi.</p>

  <p class="normal1">Kaybettiğimiz lezzetler bir yana kokuya hasret kalacağımız kimin aklına gelirdi. Domates de kokardı, çilek de. Ekmeklerimiz elle üretilir, tadına doyulmazdı. Hele fırından alınan o mis kokulu ekmeklerin ucundan koparıp yolda yemek, ne kadar güzeldi.</p>

  <p class="normal1">Sokaklarda oynamak, düşmek, üstümüz başımız pislense de dizlerimiz dirseklerimiz kan içinde de kalsa, alnımız şişse de ne olurdu ki! Ekmek çiğner, yapıştırırlar ya da bir kaşık koyarlardı üstüne şiş insin diye. Hemen röntgene gitmez, ültrason çektirmezdik.</p>

  <p class="normal1">Arkadaşımıza küfür de etsek kavga da çıksa aramızda bir şey olmaz, hemen aileler birbirine girmezdi. Nasıl olsa bir abi, amca ya da teyze barıştırırdı bizi.</p>

  <p class="normal1">Sokakta oynayan çocuklar kalmadı. Ruhu alındı sokakların. Hani okul gürültüsü vardır çocuklar pürneşe koşuşurlar da etraf şenlenir ya. Tatil olduğunda ise bir soğuk hava sezilir o boş koridorlarda. Çünkü o koridorlar, sınıflar çocuklarla güzeldir. Aynı his şimdi evlerde, sokaklarda. Evlerimiz var, içinde yaşayan yok. Parklarımız var, içinde oynayan çocuk yok. Sokaklarımız var, bağırıp çağrışan çocuklar yok. Ruhsuz oldu her yanımız.</p>

  <p class="normal1">Işıldayan vitrinler var, türlü çeşit yiyecek içecek maddeleri var. Ama bakkalların bir sakız bile hediye ettiği yok. Birbirimize yabancılaştık artık. O çok katlı apartmanlarımızda koca bir mahalle kadar nüfus var, birbirini tanıyan yok. Girip çıkan insanlar asansörde karşılaşsalar bir an önce inmek için dua ediyorlar. Yalnızlıklarımızla yaşar olduk. Biz mi istedik böyle olmasını? Yoksa birileri mi ele geçirdi kimliklerimizi!</p>

  <p class="normal1">Oysa komşularımız vardı, ne de güzel insanlardı onlar. Gelen misafirinizi siz yokken ağırlarlar, yaptıkları özel yiyeceklerden tadımlık dahi olsa size verirler. Çocuğunuzu yanınızda götüremeyecek durumdaysanız bazen günlerce bakarlar, cenazeniz olsa kapılarını açar, yemekleri yaparlar, hatta evlerinde yatıya bile alırlardı akrabalarınızı.</p>

  <p class="normal1">Elektrik su faturaları ödenirken de komşular işe yarardı. Faturalar toplanır, bir kişi gider hepsini birden sıra bekleyerek öder gelirdi.</p>

  <p class="normal1">Yokluk nedir bildiğimiz zamanlar ne güzeldi, ufacık şeylerden mutlu olabilmek. Tevazu ne güzel bir duygudur. Gelen bir hediyeye, bir tatlı söze naif bir karşılık vermek ne hoştur.</p>

  <p class="normal1">Şimdi çocuklar şaşıramıyor. Her şey onlara normal geliyor. “Bu yaz seni uzaya göndereceğiz,” diye şaka yapacak olsanız neredeyse: “Benim planım var, olmaz,” diyecekler. Bu iyi değil, her şeyin sahibi olmak o kadar da güzel değil. Mutlu olamıyoruz böyle olunca. Hiçbir şeyin özlemini yaşayamıyoruz.</p>

  <p class="normal1">Hiçbir şeyi beğenemiyor çocuklar. Bir şeyleri olmasının hayalini kurmuyorlar da dertleri hep “neden yok,” Ellerinde olanın değil hep olmayanın derdindeler. Ve o şey ellerine geçtiğinde bir kıymeti kalmıyor. İki gün geçmeden yeni bir modeli çıkıyor.</p>

  <p class="normal1">Oysa bize en ufak bir hediye alındığında ne kadar minnettar kalırdık onu verene. Bir bayramlık kıyafet ya da ayakkabı alındığında onu da yanımızda yatırmak isterdik. Ütüsü bozulur diye kıyamaz, yatağımızın yanına koyardık. Uzakta olması bile huzursuzluk kaynağı olurdu.</p>

  <p class="normal1">O zamanlar belki de her şey daha basitti. İstekler daha sınırlıydı. Diyelim ki paranız var, o da işe yaramayabilirdi. Çünkü almak istediğiniz şeyi satan yoktu. Bir bisiklet alındığında dünyalar bizim olurdu. Bisiklet alınmasının haklı bir dayanağı olmalıydı. Mesela çok güzel bir karne getirmeliydiniz. Atari sahibi olmak da öyle kolay işlerden değildi. Biz işte bu ufacık şeylerle mutlu olmayı öğrenmiştik. Bu gibi malzeme sahibi olduğumuzda günlerce sokaklarda sohbeti olurdu. Şimdi ise herhangi bir çocuk neredeyse harçlıklarını biriktirip kendine bisiklet alabilir. Hem her yerde var hem de o zamanlara göre şimdiki fiyatlar çok ucuz. Bundan sonra (elbette buradan bakarak söylüyorum): Comodore 64 gibi basit bir aletten hangi çocuk mutlu olabilir. Sadece bellek kartı bile o zaman adına bilgisayar dediğimiz nesneden daha güçlü olan bir cep telefonuna sahip çocuk neyi beğenir? Neyle mutlu olabilir? Hepsinin dizüstü bilgisayarı var her sene yenilenen.</p>
</body>
</html>
