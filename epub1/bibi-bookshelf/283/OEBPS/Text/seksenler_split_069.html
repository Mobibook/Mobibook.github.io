<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_63"><span class="ideitalik">Sitcomlar</span></h2>

  <p class="normal1">Evvelden de anlattığım gibi bir arada sitcomlar ekranı kaplamaya başlamıştı. Bunlardan da birkaç örneği anlatmakta fayda vardır. Başı çekenlerden biri Altın Kızlar adındaki dizi filmdir.</p>

  <p class="normal1"><span class="ideitalik">Altın Kızlar</span> ismini üç yaşlı kadın ve onlardan elbette daha yaşlı olan Dorothy’nin annesi Sophie’den alır. İhtiyar kimselerden kurulu bir kadınlar çetesidir. Türkiye’de yayınlanan ilk sitcomlardan biridir. Evden dışarı adım attıkları vaki değildir.</p>

  <p class="normal1">Karakterler üzerine kurulu bir yapısı vardı. Otoriter Dorothy, erkek düşkünü, süslü ve hafif meşrep Blanch, safın da safı Rose ve herkese laf sokan ve bu işi çok iyi beceren, Sicilya ile başlayan hikâyeleri insanı çok güldüren yaşlı kadın Sophie.</p>

  <p class="normal1">Espri düzeyi gerçekten çok yüksekti. Bazen erotik şeyler de konu edilirdi. Yaşım küçüktü aslında, ama severek seyrederdim. Sanırım babamın bir süre sonra diziyi yasaklamasının ardında biraz bu erotizm yatıyor olmalıdır. Sonra bu kadınlardan Sophie, ardından Dorothy’nin öldüğünü duyduk. Diğer rollerdeki teyzeleri ise sonradan birkaç dizi ve filmlerde görmeye devam ettik.</p>

  <p class="normal1"><span class="ideitalik">Charles İş Başında</span> seyrettiğimiz en iyi dizilerden biriydi. Ekmek parasını kazanmak için uğraşan bir genç, bir ailenin yanında bakıcılık yapıyordu.</p>

  <p class="normal1">Erkeklerin her zaman sapık olmadığını, arada bir böyle tiplerin çıkıp, hem iyi insan hem de erkek olabileceğini kanıtlıyordu. Charles gerçekten iyi bir genç ve düzgün karakterli bir insandı. Evin çocuklarının düzgün yetişmesi için yeterince ilgi gösteriyordu. Bazen kendi kız arkadaşıyla arası açılabiliyordu çocuklar yüzünden, ama yine durumu düzeltebiliyordu.</p>

  <p class="normal1">Arkadaşı Budy’yi ve onun espri yapmadığı halde çok komik olduğunu da unutmamak gerekir.</p>

  <p class="normal1">Lary ile kuzeni Balky’nin maceralarını anlatan komedi dizisi, <span class="ideitalik">Muhteşem İkili</span> yine klasiklerden sayılır. İtalya ya da Yunanistan’a yakın adalardan birinde ikamet eden Balky’nin, Amerika’ya kuzeninin yanına taşınması ile başlayan dizi, yöresel kıyafetleri, dansları ve tabirleri ile Balky’i çok komik kılardı.</p>

  <p class="normal1">Yaptıkları mutluluk dansı insanı çok neşelendirir, aynı zamanda gererdi. Bunu nötrleyen durum, iki kafadara düşen, oturdukları binanın üst katında yaşayan iki hatun kişiydi. Biri hostes diğerinin yaptığı işi hatırlayamadığım iki kız arkadaş. Onlarda da durum aynıydı. Biri (hostes olan) aklı başında, diğeriyse biraz saftorik bir tipti. Eşleşme de doğal olarak doğru orantılıydı. Fakat bizim kuzenler bir türlü bu servi boylu nazenin dilberlere açılamazlar, sürekli yanlış anlamalar neticesinde aşkları hep havada kalırdı.</p>

  <p class="normal1"><span class="ideitalik">Cosby Ailesi</span>’ni anlatmadan geçmek olmaz Bizler o zamana dek bu derece kültürlü ve elit bir zenci aile görmediğimiz için, ne yalan söyleyeyim başta biraz şaşırmıştık. O zamanlar zenciler hâlâ hor görülen, sevilmeyen, dışlanan insanlardı. Sanırım biraz Amerikan kamuoyuna seslenen bir yapımdı. Beyazlara: “Bakın bunlar da insan, gülüyorlar, kafaları çalışıyor ve başarılılar,” Siyahlara: “Siz de bu aile gibi olabilirsiniz,” mesajı verilmek için yapılmıştı.</p>

  <p class="normal1">Evin erkeği bir doktor, karısı ise avukatlık yapıyordu. Eşlerin birbirlerine karşı sevgileri, çocuklarıyla kurdukları iletişim, çok dikkat çekiciydi.</p>

  <p class="normal1">Yıllarca sürmüştü. “Evin çocukları kaç taneydi? Hangisi ne zaman evlendi? O küçük çocuk torun mu yoksa çocuklardan biri miydi?” diye karıştırdığım zamanlar olmuştur. Sezai Aydın’ın hakkını teslim etmek gerekir ki Bill Cosby’ye hayat vererek onun çok renkli tarzını en iyi şekilde yansıtıyordu sesiyle. Belki kendisinden bile iyiydi.</p>
</body>
</html>
