<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal2" id="calibre_toc_11">Okul yolları</h1>

  <p class="normal1">Ev hayatı ya da az çok sokak dışında hiçbir şey görmemiş olan çocuklar, bir zaman gelir ki okula başlama yaşına gelmiş olurlar. Kayıtlar yapılır ve bir bakarsınız ki, daha önce hiç görmediğiniz bir kalabalık içindesinizdir artık. Ağlayanlar, sızlayanlar, şımaranlar vardır ve siz de onlardan birisiniz.</p>

  <p class="normal1">Sonra toplu halde sıralara sokulur, öndeki arkadaşınızın omzundan tutup, hiza alarak boy sırasına göre dizilmişsinizdir. Sonrasında “Andımız” okunarak ilerlenir ve siz 1-A, C, ya da F gibi sınıflarda yeni arkadaşlarınızla, daha doğrusu belki yıllarca sürebilecek, unutamayacağınız tiplerle yan yana oturmuş olursunuz. Hayatınız boyunca göreceğiniz bütün tipler, karakterler bir araya toplanmış, gösteri yapıyor gibidirler. Zayıfı, şişmanı, hastası, iyisi, kötüsü hepsi aynı yerdedir.</p>

  <p class="normal1">İlk defa burnundan akan sümüğü yiyeni, durmadan ağlayanı, altına kaçıranı, koşarken düşeni ama yılmayıp tekrar koşup, tekrar düşeni, dünyanın en güzel kızını, hep burada görürsünüz.</p>

  <p class="normal1">Sınıfınızın o kendine has kokusu işler bünyenize, yıllarca unutamayacağınız o yumurta kokusunu andıran, içinde terden tutun da başka şeyler de olan o koku siner üstünüze, aslında eski kokar sınıflar.</p>

  <p class="normal1">İlk arkadaşlıklar kurulurdu sıralarında, aslında tüm sınıfla arkadaş olunurdu. Beş altı kişi kol kola girer, “Önümüze gelene bir tekme,” diye bağırmalar, hâlbuki adam başı bir tekmeden beş altı tekme yapar.</p>

  <p class="normal1">En yakın arkadaşla omzuna el koymadan gezilmezdi. İleriki zamanlarda, aynı sınıfta olup da hiç konuşmamış olduğunuzu hatırlayacağınız tipler yoktur burada.</p>

  <p class="normal1">Ara sıra kavgalar olur, ama hep yanlışlıkladır bunlar. Hırsızlık da olur ama o da yanlışlıkladır. “Çocuklar bakın bakalım çantanıza, Ahmet’in kalemi yanlışlıkla girmiş olmasın!” der öğretmeniniz ve siz de “Gerçekten yanlışlıkla girmiş midir acaba?” diye çantanıza bakarsınız. Bit salgınlarına yakalanırsınız, dizleriniz yara bere içinde kalır, önlük yakası boğazınızı keser, susuzluktan ölürsünüz ama ne hikmetse biri içmeden aklınıza gelmez su içmek. Ve sonra su içme sırası için kapışırsınız. İlk aklına gelen “Birinç, birinç,” ikinci “ikinç” diye sıralanır sözler.</p>

  <p class="normal1">Berbat kokar okul tuvaletleri, lavabolarına sabun düşmüş olurdu. Mutlaka aynalar kırık ya da sırları dökülmüş, siyahlaşmıştır.</p>

  <p class="normal1">Teneffüs zilinin çalmasıyla beraber, kıyamet koparmış gibi çılgınca bir koşuşturma başlar. Kızlar lastiklerini, oğlanlar toplarını alıp, normalde o şekilde koşunca ölünmesi gereken bir tempoda, hiç düşmeyecek ve önüne biri çıkmayacakmış gibi koşulurdu. Okul bitiş zilinin çalınmasına on dakikadan fazla bir zaman olsa bile konsantrasyon dağılmış, herkes üstünü başını giymiş olur. Yine aynı hızla evlere koşulurdu. Yürümeyi pek bilmezdik o zamanlar ya oturur ya da koşardık.</p>

  <p class="normal1">Bir süre sonra, tembeller-çalışkanlar diye ayrılmaya başlar, kurdeleyi takanların havasından, annelerinin konu komşu gezdirmesinden geçilmez olurdu. Kümeler oluşturulur, siz hep sevmediğiniz kümeye düşerdiniz.</p>

  <p class="normal1">Kara tahtanız olur, rengârenk tebeşir tozlarından bazılarının hassas bünyesi alerji kapar, onların üstüne üstüne üflersiniz ki şirinlik olsun.</p>

  <p class="normal1">Her şeye gülersiniz, hep koşarsınız, terlersiniz. İlkokul bu demektir işte. Hayatınız boyunca duyamayacağınız bir konuşma biçimi oluşur. Öğretmene bir şey söylerken ya da bir şikâyette bulunurken; “Öğretmenim, ööörtmenim: Filiz arkadaşımız benim saçımı çekiyor,” ya da “Öğretmenim! Recep arkadaşım kalemimi aldı,” gibi anlamsız cümleler kurarsınız.</p>

  <p class="normal1">Daha en ufak bir kötü söz söyleseniz o çalışkan kızlara, örnek; “eşek”. Hemen “Ööörtmene söylüücem,” olurdu karşılığı. Ve gider söylerse dayak yeme ihtimaliniz olurdu. Ayrıca sıra dayakları da vardı.</p>

  <p class="normal1">Sınıf başkanı ve yardımcısı olurdu ve bunlar epey havalı olurlardı. Her kolun bir başkanı olur, o işe bakardı. Aslında baktığı ve yaptığı bir iş yoktu. Maksat gönüller hoş olsun.</p>

  <p class="normal1">Daha ileriki zamanlarda, “Burada öğrendiklerimiz normal hayatıımızda ne işimize yarayacak ki? diye, ortaokul ve lise yıllarında tüm haylazlardan duyulabilecek sorular yoktu bu sıralarda. Her şey güzel, her şey öğrenmeye değerdi. Öğrendiklerinizi etrafınızdakilerle paylaşmaktan zevk alırdınız. Bu etrafmızdakiler, zaten sizden büyük olan ve sizin onlara öğretmek istediğiniz şeyleri bilen kimselerdi.</p>

  <p class="normal1">Kömürlükleri olurdu okulların. Haylaz çocuklar buralara girerdi. Hademeler bir bu çocukları kovalar, bir de zil çalarlardı. Hademelerin bunlardan başka işleri yoktu. Hani hatırladınız mı o zili, Hababam Sınıfı’nda Âdile Naşit’in elinden düşürmediği zil.</p>

  <p class="normal1">Okulun harita odası olur, bu sefer, güvenilir öğrenciler oraya gönderilirdi, Siyasi ya da Coğrafi haritaları almaya. Konuşanlar tahtaya yazılırdı. Öğretmen gelince bunlara cetvel ya da ufak, özel sopalarıyla vururdu bazen. Evinde dayak görmeyen çoğu çocuk, bu tutumdan acayip derecede korkardı. Sonuçta dayak ve şiddetle de tanışılmış olur ve böylece geçerdi yıllar...</p>

  <p class="normal1">Okula girebilmek için kılık-kıyafet kanununa uymak zorundaydınız. Bazı dersler için de yardımcı malzemeleriniz olurdu. Bunlarla hiç hoşlanmasak da birlikte yıllar geçirmeliydik.</p>
</body>
</html>
