<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_72"><span class="ideitalik">Seksenler ne demek?</span></h2>

  <p class="normal1">Ben ve benim gibi otuzlu yaşlarını bitirmek üzere olanların iyi bildiği ve genellikle de yüzlerde masum bir gülümseme ile hatırlanan yıllardır seksenler.</p>

  <p class="normal1">Sokaklar oyunlarımızın mekânı, aile gezmeleri en sevdiğimiz anlardı. Televizyon her şeyden daha önemliydi.</p>

  <p class="normal1">Break Dans yeni çıkmış, “Ver bi elektrik,” demeyen insan kalmamıştı. AİDS’i o zaman öğrenmiştik. “Dünyayı Aids saracak, kıyamet alameti, şu kadar insan 2000’li yıllarda bu yüzden ölecek,” gibi başlıklar görmüştük gazetelerde. Korkmuştuk; çünkü biz 2000 yılına geldiğimizde yirmili yaşlarımızda olarak yaşayacağımızı hayal ederdik.</p>

  <p class="normal1">Bir “Kara Şimşek” dizisini hatırlamak bile yeter. Onun kadar güzel konuşan başka bir arabamız olmadı? Bırakın konuşmayı duyguları bile vardı KITT’in. Doksanlı yıllarda bir iki rakip çıkardılar karşısına ama hiçbiri eline su dökemedi. Ne motosiklet ne helikopter ne de daha gelişmiş model başka bir araba. Onlar ne doğru düzgün konuşabildiler ne de duyguları vardı. Sadece teknik donanımları üstündü.</p>

  <p class="normal1">Aslında geçmişi düşününce insanın içi eziliyor, tuhaf oluyor. En küçük şeylerin bile özlemini duyabiliyor insan. İşte aşağıda bu özlemlerden bazıları:</p>

  <p class="normal1">Annesi tarafından “Hadi oğlum ezan okundu baban şimdi gelir, sen de eve gel,” diye oynarken çağrılacak bir çocuk kaldı mı? Bu sesi duyabileceğimiz sokak, böyle bir mahalle kavramı var mı? İşin aslı şu ki: ezan sadece camiye gitmek için bir çağrı değil, eve dönüş saatini de belirleyen bir ölçü idi. Anneler kendilerini o saate göre ayarlar, babalar o saatte işten dönerler ve ailesini yemek masasında görmek isterlerdi. Ya da hangi çocuk neredeyse aynı ezgiyle söylenen ilk ticari teşebbüsünün yankısını duyurabilecek semt pazarlarında “Buz gibi soğuk sudan içen!” diye bağırarak.</p>

  <p class="normal1">Kur’an kursuna gitmeyen, orada dayak yemeyen, kurstan kaçıp arkadaşlarıyla leblebi tozu alıp paylaşmayan, Taç krakerleri ezip “Ahan da size kraker tozu” deyip gülüşmeyen var mı? Karate kurslarına gitmeyen ya da gitmek istemeyen kaç kişi vardır?</p>

  <p class="normal1">Almanya’da veya başka bir yabancı ülkede çalışan dayısı, halası, teyze ya da amcası olmayan, bebek, araba, çikolata gibi hediye getirilmeyenimiz var mı? Her yaz sokakta park edilmiş yabancı plakalı araçlar olmaz mıydı? Nerede şimdi o arabalar?</p>

  <p class="normal1">Her mahallenin bir delisi olurdu. Sanki bir kontenjanı vardı bu adam ya da kadınların. Gerçekten nerede o deliler? Biz hep “Deli Ziya”ya benzetirdik onları ve her mahallenin bir Deli Ziya’sı vardı...</p>

  <p class="normal1">Bir daha TV dizileri insanların hayatına bu kadar egemen olabilir mi? Ya da bu kadar bol ve cırtlak renk, acayip şekilli elbiseler, her şeyin abartılı olduğu bir moda yeniden yaşanabilir mi? Madem 2000’lere yaklaştık, bu zaman uzay çağı zamanıdır. Ona göre giyinelim süslenelim, ona göre film çevirelim denmeyecek bir daha. Beyaz çorap moda olacak mı, ya da vatka? Bir daha o kadar güzel müzikler yapılabilecek mi? O kadar güzel çizgi filmler olacak mı?</p>

  <p class="normal1">Burada anlatılanlara bakarak her şeyin güzel olduğu izlenimine kapılmak da doğru değildir. Her yaşadığımız güzel, etraf öyle güllük gülistanlık değildi. Dünyada soğuk savaş yaşanıyordu. İki kutuplu bir dünyada iki güç, Sovyetler ve Amerika vardı. Bu soğuk savaş dengesi biterken, Amerika dünyanın başına bela olmaya başlamıştı. Reagan ve Teatcher el ele vermiş, “Yaşasın kapitalizm!” nidalarıyla dünyayı tüketim çılgınlığına sürüklüyorlardı.</p>

  <p class="normal1">Dünyada bunlar yaşanıp, İran-Irak Savaşı devam ederken, biz de boş durmamış, 12 Eylül 1980’de bir darbe yaşamıştık, hatta ihtilal çocukları diye adlandırılmıştı o yıllarda doğanlar. Biz ihtilali anlamaya çalışırken, komşularımız bindikleri trenden bize el sallıyorlardı bize, çünkü çoktan treni kaçırmıştık.</p>

  <p class="normal1">Her ailede neredeyse hükümlü ya da kaçak vardı. Ailede olmasa bile, bir yakın tanıdık bu durumdaydı. İnsanlarda bir MİT-Polis korkusu. Kimse kimseye güvenemez duruma gelmiş, biraz politika ya da siyasete girmiş insanlar sinmiş, dağılmış, depolitize olmuşlardı. İnsanların polis korkusuyla yaşaması, kitapların yakılması ya da saklanmasını bilmek, politik görüşlerinden dolayı hatta ona bile gerek yok, kullandıkları sigara ya da giydiği kıyafet, bıyıklarının şekli yüzünden bile ölmeleri, kaçmaları, vatanından uzak kalmalarını bilmek de güzel değildi.</p>

  <p class="normal1">Enflasyonla tanışmış olmak, sokağa çıkma yasakları, tüp-yağ kuyrukları da iyi değildi. Asala Terörü’nü bilmek, PKK terörü ile yaşamak. Her gün haberlerde “Bilmem ne dağındaki çatışmada şu kadar erimiz şehit oldu, şu köy basıldı ve şu kadar vatandaşımız hain kurşunlarla can verdi,” sözlerini haberlerde duymak, gazetelerde görmek de güzel değildi.</p>

  <p class="normal1">İhtilalin Paşası’nı her gün televizyonda seyretmek, ardından bir daha, bir daha seyretmek, “..içün, netekim, sevgili Safranbolulu hemşehrilerim...” gibi sözleri duymak da hiç hoş değildi.</p>

  <p class="normal1">Çernobil Faciası’nı yaşamıştık, özellikle Karadeniz Bölgesi’nde aradan yıllar geçmesine rağmen, hâlâ izlerini üzerinde taşıyan insanlarımız var. (Rahmetli Kazım Koyuncu bile o yüzden genç yaşında aramızdan ayrıldı,) Bir bakanın “Alın bakın işte, ben içiyorum” diyerek, insanların karşısında çay içmesindeki samimiyetsizliği ya da komikliği görmek de güzel değildi.</p>

  <p class="normal1">Bulgaristan’daki soydaşlarımıza bütün dünyanın gözü önünde yapılan zulmü seyretmek, Belene Kampı’nı bilmek, her milli maçımızda 3-5 gol yeyip yenilmek, kahrolmak, hakemlere kızmak, az gol yeyip ya da 1 gol de biz atarsak: “yenildik ama ezilmedik,” yazılı gazete başlıklarını okumak da iyi değildi. Eurovision şarkı yarışmalarında da neredeyse aynı sesler çıkardı hepimizden. Evlerde televizyon karşısına geçer, verilen puanlara göre hangi ülke bizi daha çok seviyor, hangisi daha çok düşman, öylece belirlerdik. Ve hepimizin ortak kanaati şuydu ki; “Türk’ün Türk’ten başka dostu yok,”</p>

  <p class="normal1">Seksenleri yaşamak, Kenan Evren’i, Özal’ı, Calp’ı tanımak demek. “Köprü’yü sattırmam!”, “Satarım!”. “Benim memurum işini bilir!”, “Semra koy bir kaset de neşemizi bulalım,” demek. Deliler gibi karışık kaset doldurmak, “Senin teyp sterio mu, mono mu?” diye sormak. Sokaktaki macuncudan macun almak, telsizde “Breyk, breyk, arkadaş arıyorum” demektir.</p>

  <p class="normal1">Cam şişeden Coca Cola içmek, 1 litrelik cam şişede kola görmek, şalvar kot giyip, saçları tavuk götü kestirmek ya da perma yaptırmak, Ajda Pekkan ve Zeki Müren’in “Alo”, Michael Jackson’un “Pepsi” reklamlarını görmek, “Güç bende artık”, “Voltran, Voltran, Voltran”, “Hişt, hişt demekle bakmak mı lazım” demektir. “Abı-zıttın mı?” sorusuna “Zıt Erenköy”, beğenmediğin bir hareket yapana “Tipe bak” demek. Hatta o da yetmeyip, “Tipe bak! Çay demle iç!” demektir.</p>

  <p class="normal1">Çok sevdiği mahallesinden taşınmak, eski mahallesini ziyaret etmek, depozito parası için şişe toplamak, “Clementine”, “Yavru Geyik”, “Samuray’ın İntikamı”, “Shogun”, “Kara Şimşek” demektir. Madonna, Samantha Fox, L.A Lakers, Magic Johnson, Lary Bird, Modern Talking, Cenk Koray, Korhan Abay, Kemal Sunal, Cüneyt Arkın demektir. “Cüneyt mi döver? Buruç Li mi?” sorusunu sormak, bunun üstüne tartışmak demektir.</p>

  <p class="normal1">Daha da var, “hey! Corç versene borç, olmaz Maykıl bende de yok,”, saati soranlara, “Eti kemik geçiyor,”, “dünkü bu vakit,” demektir. “Edi Mörfiii, hiuuu, Maykıl Jeksın huuuuuu,” demektir. Kunta Kinte, Köle Isaura, Kung Fu, demek. Eskiciye alüminyum ya da demir satıp, parasıyla kola almak demektir. Vantilatörü söküp, motorundan, araba yapmaya çalışmak, 9 voltluk pilin ucuna dil değdirmek, merdivenlere oturup çekirdek yemek, abuk subuk gruplar kurmak, Komedi Dans Üçlüsü’nden nefret edip onları taklit etmek demektir.</p>

  <p class="normal1">Türkiye’nin 67’li plakasının Zonguldak olduğunu ve bunun son ilimiz olduğunu bilmek demektir. Elektrik kesintisi, su kesintisi, bidonlarla çeşmelerden su taşımak, odun, kömür, beyaz tüpçü, mavi tüpçü, videocu, atarici, Beta ya da VHS demek, hangisinin daha iyi olduğunu tartışmak demektir.</p>

  <p class="normal1">Çeşmeden su içip komşunun bahçesindeki eriğe, kiraza, dut ya da incire dalabilmek. Boş arsalara oyunu bırakmayalım diye işemek. Tüp kamyonlarının arkasına takılmak, “Arkaya takılan var” diye ispiyonlara aldırmamak demektir. Maç yapıp terlemek, terli vaziyette mermere oturmak, aynı şişeden 4-5 arkadaş su içmek demektir. Koltuğumuzun altına topunuzu alıp ya da arkadaşınızla paslaşarak okula ya da parka gitmek demektir.</p>

  <p class="normal1">Oyun oynardık, itişip kakışır, hatta bazen dövüşürdük. Dokunmayı öğrenmiştik, birbirimize değmeyi, hissetmeyi, arkadaşlığı, dostluğu, paylaşmayı. Dizlerimizde, dirseklerimizde yaralar, ve onları kapatan, yeşil, mavi, kırmızı renkli yara bantlarımız olurdu. Kolumuzda bacağımızda çürükler, morluklar vardı ama biz bundan utanmaz, hatta gurur duyardık. Belki bu yüzden daha dayanıklı olduk.</p>

  <p class="normal1">Yaşamış olduğum ve içinde çocukluğumu, ergenliğimi geçirmiş olduğum zamanı seviyorum. Çünkü özeldiler. Maradona’nın doğuşunu görmek, Michael Jordan’ın yükselişine şahit olmak, Magic Johnson’ı, Tony Schumacher’i, Kerim Abdul Jabbar’ı, Prekazi’yi, Metin-Ali-Feyyaz’ı, Rıdvan’ı seyretmek, Reagan-Teacher ya da Turgut Özal’ı tanımak, darbe görmek, Ahmet Kaya dinlemek, Kan Sporu filmini defalarca seyretmek, Fırt-Gırgır-Tommiks-Teksas okumak, gençlik dergilerinden ünlü resimleri kesmek, yılın en sevilen şarkı sözlerini satın almak, Halley Kuyruklu Yıldızı’nın en yakınımızdan geçmesi, sakallı bebeklerin doğması, bu mektubu yedi kişiye göndermezsen, gibi şehir efsaneleri duymak, Yavru Geyik, Uçan Kaz ve daha nice güzel çizgi filmi görmek, Adile Naşit’in kuzucuklarından biri olmak, her şey güzeldi.</p>

  <p class="normal1">Herkesin aklına başka, başka şeyler gelir. Hepimiz farklı şeyleri öncelikli hatırlarız. Burada “ah o güzel yıllar!” diyebileceğimiz zamanlardan bir bölümünün hikâyesi anlatıldı. Buna ben ve benim yaşımdakilerin çoğunun katılacağını düşünerek ve sadece “o zaman çocuktuk ve o yüzden öyle geliyor,” denmesinin yeterli olmadığına, seksenlerin bunun ötesinde, Türkiye ve dünya için garip sayılabilecek bir zaman dilimi olduğuna inandığım için böyle diyorum.</p>
</body>
</html>
