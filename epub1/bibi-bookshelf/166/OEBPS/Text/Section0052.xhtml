<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bulunan Yol</h1>

  <p>Yorgun ve bezgin, ama yüzlerinde zafer gülümsemesiyle ateşin etrafına oturup birbirlerini kutladılar. Saphira'nin neşeli çığlığı atları korkuttu. Eragon alevlere bakarken beş gün içinde altmış fersah kat etmelerinden dolayı gururluydu. Bir Süvari için bile çok etkileyici bir başarıydı bu.</p>

  <p>İmparatorluğun dışındayım. Garip bir düşünceydi bu. İmparatorlukta doğmuş, tüm yaşamı Galbatorix'in egemenliği altında geçmişti, en yakın arkadaşlarını ve ailesini kralın uşakları öldürmüştü ve onun hâkimiyetinde ölüme birkaç kez çok yaklaşmıştı. Ama artık özgürdü. Artık o ve Saphira'nin askerlerden kaçması, kentlerden uzak durması veya kim olduklarını gizlemeleri gerekmeyecekti. Bu buruk bir gerçekti, çünkü bedelini bütün dünyasını yitirerek ödeyecekti.</p>

  <p>Alacakaranlık gökyüzündeki yıldızlara baktı. Bu yalnızlığın güvenliği içinde bir ev kurma fikri ona çekici gelse de, cinayetten katliama dek Galbatorix'in adına işlenen o kadar çok yanlış görmüştü ki, imparatorluğa sırtını dönmesi imkânsızdı. Artık onu teşvik eden şey yalnızca intikam –Garrow'un yanı sıra Brom'un ölümü– değildi. Bir Süvari olarak Galbatorix'in zulmüne direnen güçsüzlere yardım etmek onun göreviydi.</p>

  <p>İçini çekerek bu düşünceleri bir kenara bırakıp Saphira'nin yanında yatan Elfe baktı. Ateşin turuncu ışığı yüzüne sıcak bir gölge düşürüyordu. Elmacık kemiklerinin altında sakin gölgeler titreşiyordu. Ona bakarken yavaş yavaş bir fikir geldi aklına.</p>

  <p>İnsanların ve hayvanların düşüncelerini okuyabiliyordu –ve eğer isterse bu şekilde onlarla iletişim kurabiliyordu– ama Saphira dışında nadir yaptığı bir şeydi bu. Çok gerekli olmadıkça birisinin zihnine zorla girmedi konusunda Brom'un yaptığı uyarıyı hatırlıyordu. Bir kez Murtagh'ın bilincini kurcalamaya kalkışmak dışında bunu yapmaktan hep kaçınmıştı.</p>

  <p>Ama şimdi koma durumundaki Elfin zihniyle bağlantı kurup kuramayacağını merak ediyordu. Hatıralarından neden bu durumda kaldığını öğrenebilirim. Ama eğer iyileşirse böyle bir şey yaptığım için beni affeder mi?... Etse de etmese de denemeliyim. Neredeyse bir haftadır bu durumda. Niyetini Murtagh'a ya da Saphira'ya açıklamadan Elfin yanına çömelip elini onun alnına koydu.</p>

  <p>Gözlerini kapatıp düşünce sarmaşığını bir parmak gibi Elfin zihnine uzattı. Kızın zihnine zorluk çekmeden ulaştı. Bulanık değildi ve beklediği gibi acıyla doluydu, ama kristal bir çanın sesi gibi açık seçik ve berraktı. Birden buz gibi bir hançer zihnine saplandı. Gözlerinin arkasında patlayan acıyla her yer renklendi. Saldırı karşısında geri çekildi, ama demirden bir pençeyle yakalanmış gibi kaçamıyordu.</p>

  <p>Eragon mümkün olduğunca savaştı ve aklına gelen her savunmayı kullandı. Hançer zihnine tekrar saplandı. Deli gibi bariyerlerini çıkararak saldırıyı engelledi. Acı ilkinden daha hafifti, ama dikkatini dağıtıyordu. Elf bu fırsatı onun savunmalarını yıkmak için acımasızca kullandı.</p>

  <p>Boğucu bir örtü her taraftan Eragon'un üstüne bastırılıp düşüncelerini örtüyordu. Karşı konulmaz bir güç yavaşça kasılarak hayatını parça parça alıyordu, ama Eragon vazgeçmiyor, direniyordu.</p>

  <p>Elf acımasız tutuşunu biraz daha sıktı, onu bir mum alevi gibi söndürmek üzereydi. Eragon antik dilde umutsuzca haykırdı. "Eka ai fricai un Shur'tugal!" Ben bir Süvari ve dostum! Ölümcül sarış gevşemedi, ama durdu ve kızda bir şaşkınlık belirdi.</p>

  <p>Bir saniye sonra şüphe geldi, ama Eragon Elfin kendisine inanacağını biliyordu; antik dilde yalan söyleyemezdi. Ama dost olduğunu söylemesi ona zarar vermeyeceği anlamına gelmezdi. Elfe göre Eragon kendisini onun arkadaşı olarak görüyordu, bu da ifadesinin doğru olduğunu gösteriyordu, ama Elf, onu arkadaş olarak görmeyebilirdi. Antik dilin eksikleri var, diye düşündü, Eragon, Elfin kendisini özgür bırakacak kadar meraklanacağını umarak.</p>

  <p>Nitekim bıraktı. Baskı hafifledi ve kızın zihninin etrafındaki engeller tereddütle indi. Elf dikkatle düşüncelerine dokunulmasına izin verdi, sanki iki vahşi hayvan ilk kez karşılaşıyordu. Eragon'un böğründen aşağıya soğuk bir ürperti indi. Kızın zihni yabancıydı. Geniş ve güçlüydü, sayısız yılların hatıralarıyla doluydu. Görünmeyen ve dokunulmayan bir yerden karanlık düşünceler belirdi birden, ırkının özellikleri bilincine dokununca Eragon irkilerek geri çekildi. Ama bütün bu duyumların arasından kızın kimliğini somutlaştıran vahşi, çekici bir güzelliğin melodisi yayıldı.</p>

  <p>Adın ne, diye sordu kız, antik dilde konuşarak. Sesi yorgun ve sessiz bir umutsuzlukla doluydu.</p>

  <p>Eragon. Ya seninki? Kızın bilinci Eragon'u kendisine doğru çekti, coşkuyla akan kanına kendini bırakmaya davet etti. Eragon bu davete zorlukla direndi, ama yüreği kabul etmek için çırpınıyordu. Elferin kaprisli çekiciliklerini ilk kez anlıyordu. Onlar sihirli yaratıklardı, ülkenin ölümlü kanunlarıyla bağlı değildiler... ejderhaların hayvanlardan farklı olması gibi onlar da insanlardan farklıydılar...</p>

  <p>Arya. Neden benimle bu şekilde bağlantı kurdun? Hâlâ imparatorun esiri miyim?</p>

  <p>Hayır, özgürsün! dedi, Eragon. Antik dilde çok az sözcük bilmesine rağmen anlatmaya devam etti: Ben de senin gibi Gil'ead'da tutukluydum, ama kaçtım ve seni de kurtardım. O zamandan bu yana, beş gün içinde Hadarac Çölü'nü geçtik ve şimdi Beor Dağları'nda kamp kurduk. Bütün bu süre boyunca ne kıpırdadın, ne de tek kelime ettin.</p>

  <p>Ah... demek Gil'ead'dı. Durakladı. Yaralarımın iyileştiğini biliyorum. O zaman nedenini anlayamamıştım... yeni bir işkenceye hazırlık olduğuna emindim. Şimdi anlıyorum ki senmişsin. Yumuşak bir şekilde ekledi. Ama buna rağmen uyanmadım ve sen de şaşırdın.</p>

  <p>Evet.</p>

  <p>Esaretim sırasında bana, gücümü bastıracak uyuşturucuyla birlikte nadir bulunan bir zehir olan Skilna Bragh'ı verdiler. Her sabah bir önceki günün zehrinin panzehirini verdiler, reddedersem zorladılar. O olmadan birkaç saat içinde ölürdüm. Bu yüzden bu şekilde transa geçtim... panzehir Skilna Bragh'ın etkisini durdurmasa da ilerleyişini yavaşlatıyor... Hayatıma son vermek ve Galbatorix'i reddetmek için uyanmayı düşündüm, ama dost olabilirsin diye bunu yapmaktan çekindim... Sesi zayıflayıp kesildi.</p>

  <p>Daha ne kadar bu durumda kalabilirsin, diye sordu, Eragon.</p>

  <p>Haftalarca, ama korkarım o kadar zamanım yok. Bu uyku ölümü sonsuza dek durduramaz... şimdi bile damarlarımda hissedebiliyorum. Panzehiri almadığım takdirde üç ya da dört gün içinde zehire teslim olacağım.</p>

  <p>Panzehir nerede bulunabilir?</p>

  <p>İmparatorluğun dışında yalnızca iki yerde var: kendi halkımda ve Varden'de. Ama evim ejderha sırtında varılacak bir yerde değil.</p>

  <p>Ya Varden? Seni hemen onlara götürebiliriz, ama yerlerini bilmiyoruz.</p>

  <p>Sana söylerim... ama yerlerini Galbatorix'e ya da ona hizmet eden kimseye söylemeyeceğine söz verirsen. Ayrıca beni herhangi bir şekilde aldatmadığına ve Elflere, Cücelere, Varden'e veya ejderha ırkına bir zarar vermeyeceğine yemin etmelisin. Arya'nın istediği şey çok basit olabilirdi, eğer antik dilde söyleniyor olmasaydı. Eragon, onun hayatından daha bağlayıcı yeminler istediğini biliyordu. Bir kez yemin ettikten sonra bozamazdı. Kabul ederek söz verirken yemininin ağırlığını hissedebiliyordu.</p>

  <p>Anlaşıldı... Birden zihninde baş döndürücü hızda bir dizi hayal belirdi. Kendini Beor Dağı'nda doğuya doğru fersahlarca ilerlerken görüyordu. Engebeli dağlar ve tepelerin yanından geçerken yolu hatırlamak için elinden geleni yaptı. Şimdi güneye gidiyordu, ama hâlâ dağları takip ediyordu. Sonra her şey birden döndü ve dar, kıvrımlı bir vadiye girdi. Vadi dağların arasından kıvrılarak derin bir göle akan köpüklü bir şelalenin dibine ulaştı.</p>

  <p>Hayaller burada kesildi. Çok uzak, dedi, Arya. Ama bu seni vazgeçirmesin. Beartooth Nehri'nin sonundaki Köstha-merna Gölü'ne vardığında bir taş alıp şelalenin yanındaki yamaca at ve şöyle bağır, Ai varden abr du Shur'tugals gata vanta. O zaman kabul edilirsin. Sana meydan okuyacak lardır, ama ne kadar tehlikeli görünürse görünsün tereddüt etme.</p>

  <p>Zehir için sananevermeleri gerekiyor, diye sordu.</p>

  <p>Elfin sesi titredi, ama sonra gücünü yeniden kazandı. Onlara bana Tûnivor'un Nektarı'nı vermelerini söyle. Beni artık bırakmalısın... Zaten çok fazla enerji harcadım. Benimle bir daha konuşma, ancak Varden'e ulaşma umudun kalmazsa bunu dene. O zaman Varden'in varlığını sürdürebilmesi için sana vereceğim bazı bilgiler olacak. Hoşça kal, ejderhaların süvarisi Eragon... hayatım senin ellerinde.</p>

  <p>Arya bağlantıyı kesti. Eragon sarsılarak derin bir nefes alıp zorla gözlerini açtı. Murtagh ve Saphira iki yanında durmuş endişeyle onu seyrediyorlardı. "İyi misin?" diye sordu, Murtagh. "On beş dakikadır burda dikiliyorsun."</p>

  <p>"Öyle mi?" dedi, Eragon gözlerini kırpıştırarak.</p>

  <p>Evet ve acı çeken bir heykel gibi yüzünü buruşturuyordun, diye söylendi, Saphira kuru bir sesle.</p>

  <p>Eragon ayağa kalkarken kramp giren dizleri yüzünden yüzünü buruşturdu. "Arya'yla konuştum!" Murtagh şaşırarak kaşlarını çattı, aklını kaçırdığını söylemek üzereydi. "Elfin adı bu," diye açıkladı, Eragon.</p>

  <p>Peki hastalığı neymiş, diye sordu Saphira sabırsızlıkla.</p>

  <p>Eragon, onlara hızla neler konuştuklarını anlattı. "Varden ne kadar uzakta?" diye sordu, Murtagh. "Tam olarak emin değilim," diye itiraf etti, Eragon. "Bana gösterdiğine göre Gil'ead'dan daha da uzak."</p>

  <p>"Ve o yolu üç ya da dört günde almak zorundayız, öyle mi?" dedi, Murtagh öfkeyle. "Buraya varmamız beş gün sürdü! Ne yapmak istiyorsun, atları öldürmek mi? Zaten yorgunluktan tükendiler."</p>

  <p>"Ama bir şey yapmazsak Arya ölecek! Eğer atlara çok fazla gelecekse Saphira, Arya'yı ve beni götürebilir; en azından Varden'e zamanında ulaşabiliriz. Siz de birkaç gün sonra bize yetişirsiniz."</p>

  <p>Murtagh homurdanıp kollarını göğsünde kavuşturdu. "Tabi. Murtagh yük hayvanı. Murtagh at lideri. Bugünlerde bir tek bu işe yaradığımı-"</p>

  <p>Yeter!</p>

  <p>Eragon, Saphira'nın kaslı bacağını üstünden çekmeye çalıştı, ama çabası boşaydı. Murtagh'ın da aynı şekilde yere bastırıldığını gördü. Saphira bir kez daha kükreyip çenelerini açıp kapadı. Başını Eragon'a çevirin öfkeyle ona baktı. Sen bari yapma! Bir parça et için dövüşen aç köpekler gibisiniz. Brom görse ne derdi?</p>

  <p>Eragon yanaklarının kızardığını hissedip gözlerini kaçırdı. Brom'un ne diyeceğini biliyordu. Saphira öfkelerinin geçmesini bekleyerek onları yerde tutmaya devam etti, sonra Eragon'a anlamlı bir şekilde, şimdi, geceyi ayağımın altında geçirmek istemiyorsan Murtagh'a kibarca canını sıkan şeyin neolduğunu soracaksın, dedi. Başını Murtagh'a çevirip sakin mavi gözlerle ona baktı. Veona ikinizin hakaretlerine de izin vermeyeceğimi söyle. Kalkmamıza izin vermeyecek misin, diye söylendi, Eragon.</p>

  <p>Hayır.</p>

  <p>Eragon isteksizce başını Murtagh'a doğru çevirdi, ağzının kenarındaki kanı hissetti. Murtagh bakışlarını ondan kaçırıp gökyüzüne çevirdi.</p>

  <p>"E, bizi bırakacak mı?"</p>

  <p>"Konuşmadığımız sürece hayır... Gerçek sorununun ne olduğunu sormamı istiyor," dedi, Eragon sıkılarak.</p>

  <p>Saphira onaylarcasına homurdamp Murtagh'a bakmaya devam etti. Delici bakışlarından kaçmak imkânsızdı. Murtagh sonunda omuz silkip bir şeyler mırıldandı. Saphira'nın göğsündeki yumruğu sıkılaştı ve kuyruğu havada bir ıslık çaldı. Murtagh, ona öfkeli bir bakış fırlattı, sonra yüksek sesle homurdanarak konuştu. "Daha önce de söyledim: Varden'e gitmek istemiyorum."</p>

  <p>Eragon kaşlarını çattı. Bütün mesele bu muydu? "Gitmek istemiyor musun... yoksa gidemez misin?" Murtagh, Saphira'nın bacağını itmeye çalıştı, sonra küfrederek vazgeçti. "İstemiyorum! Yapamayacağım şeyler istiyorlar benden."</p>

  <p>"Onlardan bir şey mi çaldın?"</p>

  <p>"Keşke o kadar basit olsaydı."</p>

  <p>Eragon sabırsızlanarak gözlerini yuvalarında döndürdü. "Nedir o halde? Önemli birini mi öldürdün, yanlış bir kadınla mı yattın?"</p>

  <p>"Hayır, doğdum," dedi, Murtagh şifreli bir şekilde. Saphira'nın ayağını bir kez daha itti. Bu kez Saphira ikisini de bıraktı. Onun dikkatli bakışları altında ayağa kalktılar, birbirlerinin sırtlarındaki tozları silkelediler.</p>

  <p>"Sorudan kaçıyorsun," dedi, Eragon yanlan dudağına dokunarak.</p>

  <p>"Ne olmuş?" dedi, Murtagh sertçe, kampın kenarına giderek. Az sonra iç çektiği duyuldu. "Neden bu açmazın içinde olduğum önemli değil, ama kralın kafasını getirsem bile Varden'in beni kabul etmeyeceğini söyleyebilirim. Oh, beni yeterince hoş karşılayıp konseylerine kabul edebilirler, ama bana güvenirler mi? Asla. Ve eğer şu anda olduğu gibi talihsiz bir rastlantı sonucu karşılarına çıkarsak, beni zincire vururlar."</p>

  <p>"Bana bunun nedenini söylemeyecek misin?" diye sordu, Eragon. "Ben de gurur duymadığım şeyler yaptım, bu yüzden seni yargılayacak değilim."</p>

  <p>Murtagh başını yavaşça salladı, gözleri nemlenmişti. "Öyle bir şey değil. Ben bu muameleyi hak edecek hiçbir şey yapmadım, ama eğer yapmış olsaydım bunun bedelini ödemek daha kolay olurdu. Hayır... benim tek yanlışım var olmak." Durup titrek bir nefes aldı. "Benim babam..."</p>

  <p>Saphira'nın sert bir şekilde tıslaması sözünü kesti. Bakın!</p>

  <p>Bakışlarını batıya doğru takip ettiler. "Hay kör şeytan!"</p>

  <p>Bir fersah kadar uzakta, dağ sıralarına paralel olarak doğuya doğru ilerleyen bir asker sütunu görüyorlardı. Yüzlerce güçlü asker neredeyse bir millik bir sıra oluşturuyordu. Arkalarından büyük bir toz bulutu kalkıyor, silahları solan ışıkta parlıyordu. Sancaktarları önlerindeki siyah atlı arabada kırmızı sancağı taşıyordu.</p>

  <p>"İmparator," dedi, Eragon yorgun bir şekilde. "Bizi... her nasılsa buldular." Saphira başını omzunun üstünden çevirip baktı.</p>

  <p>"Evet... ama onlar insan değil, Urgallar," dedi, Murtagh. "Nerden biliyorsun?"</p>

  <p>Murtagh sancaktarı işaret etti. "Şu sancak Urgal reisinin kişisel sembolünü taşıyor. Şiddet nöbetlerine ve cinnete teslim olan acımasız bir yaratıktır."</p>

  <p>"Onunla karşılaştın mı?"</p>

  <p>Murtagh'ın gözleri kısıldı. "Bir kez, kısaca. Hâlâ bu karşılaşmanın yara izlerini taşırım. Bu Urgallar buraya bizim için gönderilmemiş olabilirler, ama eminim şu ana kadar bizi görmüşlerdir ve takip edeceklerdir. Liderleri bir ejderhanın elinden kaçmasına izin verecek türde biri değildir, özellikle de onu Gil'ead'da duyduysa."</p>

  <p>Eragon telaşla ateşe koşup söndürdü. "Kaçmalıyız! Sen Varden'e gitmek istemiyorsun, ama ben ölmeden önce Arya'yı onlara götürmek zorundayım. İşte anlaşma: Köstha-merna'ya kadar benimle gel, sonra kendi yoluna gidersin." Murtagh tereddüt etti. Eragon hızla ekledi. "Şimdi gidersen Urgallar seni takip edeceklerdir. O zaman onlarla tek başına karşılaşacaksın."</p>

  <p>"Tamam," dedi, Murtagh, eyeri Tornac'ın üstüne atarak. "Ama Varden'e yaklaştığımızda ayrılacağım."</p>

  <p>Eragon, Murtagh'ı daha fazla sorgulamak için yanıp tutuşuyordu, ama Urgallar bu kadar yakındayken bunu yapamazdı. Eşyalarını toplayıp Snowfire'ı eyerledi. Saphira kanatlarını açıp aceleyle havalandı. Tepelerinde bir daire çizerek kamptan ayrılırken onlara gözcülük etti.</p>

  <p>Hangi yöne uçacağım, diye sordu.</p>

  <p>Doğuya, Beorboyunca uç.</p>

  <p>Saphira kanatlarını hareketsiz tutarak hava akımıyla yükseldi, atlanıl üstünde asılı bekledi. Acaba Urgallar neden burada? Belki Varden'e saldırmak için gönderilmişlerdir.</p>

  <p>O zaman onları uyarmalıyız, dedi Snowfire'ı harekete geçirerek. Gece derinleşirken Urgallar arkalarındaki karanlıkta kaldı.</p>
</body>
</html>
