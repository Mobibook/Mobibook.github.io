<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Cevap Aranıyor</h1>

  <p>"Bu taraftan," dedi, kel adam sinirli bir şekilde. Hançeri Murtagh'ın gırtlağından çekmeden bir adım geriledi. Sonra sağa dönüp kemerli bir kapıdan kayboldu. Savaşçılar dikkatlerini Eragon ve Saphira'nın üzerinden çekmeden onu takip ettiler. Atlar farklı bir tünelden geçirildi.Günün olaylarıyla iyice sersemlemiş olan Eragon, Murtagh'ın peşinden yürüdü. Arya'nın hâlâ sırtına bağlı olduğundan emin olmak için Saphira'ya baktı. Panzehiri almalı, diye düşündü deli gibi. Skilna Bragh'ın o anda bile Elfin içindeki ölümcül amacını gerçekleştirdiğini biliyordu.</p>

  <p>Kel adamın arkasından kemerli kapıdan geçip dar bir koridora çıktı. Savaşçılar silahlarını ona doğrultmuşlardı. Kalın tüyleri olan garip bir hayvan heykelinin önünden geçtiler. Koridor sert bir şekilde sola, ardından sağa dönüyordu. Bir kapı açıldı, Saphira'nın rahatlıkta hareket edebileceği genişlikte boş bir odaya girdiler. Kapı kapanırken tok bir gümleme, ardından dışarıdan sürülen sürgünün sesi duyuldu.</p>

  <p>Eragon, Zar'roc'u elinden bırakmadan yavaşça etrafını inceledi. Duvarlar, yer ve tavan herkesin görüntüsünü hayalet gibi yansıtan cilalı beyaz mermerden yapılmıştı. Her köşede garip fenerlerden asılıydı. "Bir yaralı var..." diye söze başladı, ama kel adamın sert bir hareketiyle susmak zorunda kaldı.</p>

  <p>"Konuşma! Seni sınayıncaya dek konuşma." Murtagh'ı savaşçılardan birine itti, adam kılıcını onun boynuna dayadı. Kel adam ellerini yumuşak bir şekilde birleştirdi. "Silahlarını çıkarıp bana doğru yavaşça kaydır." Bir Cüce Murtagh'ın kılıcını çözüp yere attı. Zar'roc'tan ayrılmayı hiç istemeyen Eragon kınını çözüp Zar'roc'la birlikte yere bıraktı. Okunu ve yayını da yanlarına koydu, sonra bu yığını savaşçılara doğru itti. "Şimdi ejderhandan uzaklaşıp yavaşça bana yaklaş," diye emretti kel adam.</p>

  <p>Şaşıran Eragon öne çıktı. Aralarında yarım metre kalınca adam "Orda dur!" dedi. "Şimdi zihninin etrafındaki savunmaları indir; düşünce lerini ve hatıralarını incelememe izin ver. Eğer benden bir şey gizlemeye çalışırsan istediğimi zorla alırım... bu da seni deli eder. Eğer boyun eğ. mezsen arkadaşların ölecek."</p>

  <p>"Neden?" diye sordu, Eragon, hayretle.</p>

  <p>"Senin Galbatorix'in hizmetinde olmadığından emin olmak ve neden yüzlerce Urgalın kapımıza dayandığını anlamak için," diye kükredi adam. Birbirine yakın gözleri büyük bir hızla bir oraya, bir buraya gidip geliyordu. "Kimse sınanmadan Farthen Dûr'a giremez."</p>

  <p>"Buna zaman yok. Şifacıya ihtiyacımız var!" diye itiraz etti, Eragon.</p>

  <p>"Sessizlik!" diye kükredi adam, kaftanına ince parmaklarıyla bastırarak. "Zihnin incelenene kadar sözlerin anlamsız kalacak!"</p>

  <p>"Ama ölüyor," diye karşılık verdi Eragon, Arya'yı işaret ederek. Tehlikeli bir durumdaydılar, ama Arya'ya bakılana dek başka bir şey yapılmasına izin veremezdi.</p>

  <p>"Beklemek zorunda! Gerçeği öğrenene kadar kimse bu odadan çıkmayacak. Ama eğer..."</p>

  <p>Eragon'u gölden kurtaran Cüce ileri atıldı. "Kör müsün, Egraz Carn? Ejderhanın üstünde bir Elf olduğunu görmüyor musun? Tehlikedeyse onu burda tutamayız. Ölmesine izin verirsek Ajihad ve kral kafamızı keser."</p>

  <p>Adamın gözleri öfkeyle kısıldı. Bir süre sonra rahatlayarak sakin bir şekilde, "Elbette Orik, bunun olmasını istemeyiz," dedi. Parmaklarını şaklatıp Arya'yı işaret etti. "Ejderhadan çözün." İki insan savaşçı kılıçlarını kınlarına sokup tereddütle Saphira'ya yaklaştı. "Çabuk, çabuk!"</p>

  <p>Adamlar Arya'yı eyerden çözüp yere yatırdılar. Adamlardan binr zünü inceleyip sert bir sesle, "Ejderha yumurtası taşıyıcısı Arya bu!" dedi.</p>

  <p>"Ne?" dedi kel adam şaşkınlıkla. Cüce Orik'in gözleri şaşkınlıkla irileşti. Kel adam bakışlarını Eragon'un üstüne sabitleyip, "Açıklaman gereken çok şey var," dedi.</p>

  <p>Eragon bütün kararlılığıyla bu bakışlara karşılık verdi. "Hapiste Skilna Bragh'la zehirlendi. Yalnızca Tûnivor'un Nektarı onu iyileştirebilir."</p>

  <p>Kel adamın yüz ifadesini okumak imkânsızdı. Ara sıra seyiren dudakları hariç hareketsiz duruyordu. "Çok güzel. Onu şifacılara götürüp neye ihtiyacı olduğunu söyleyin. Tören tamamlanana kadar ona eşlik edin. O zamana kadar sizin için başka emirlerim olacak." Savaşçılar kısaca baş sallayıp Arya'yı odadan dışarı taşıdılar. Eragon, Arya'nın yanında olabilmeyi dileyerek gidişlerini seyretti. "Bu kadar yeter, zaten çok fazla zaman kaybettik. İncelenmeye hazırlan," deyince dikkati hemen adama döndü.</p>

  <p>Eragon bu saçsız tehditkâr adamın zihnine girmesine, bütün duygu ve düşüncelerini görmesine izin vermeyi istemiyordu, ama hiçbir direncin işe yaramayacağım biliyordu. Ortam gerilmişti. Murtagh'ın bakışları alnını deler gibiydi. Sonunda başını önüne eğdi. "Hazırım."</p>

  <p>"Güzel, o halde..."</p>

  <p>Birden Orik söze karıştı. "Ona zarar vermesen iyi olur, Egraz Carn, yoksa kral sana kızar."</p>

  <p>Kel adam, ona öfkeyle baktı, sonra hafifçe gülümseyerek Eragon'a döndü. "Yalnızca direnirse." Başını önüne eğip işitilmeyen birkaç söz söyledi.</p>

  <p>Zihinsel bir sonda kafasının içinde dolaşırken Eragon acı ve şokla yutkundu. Gözleri yuvalarında dönmeye, otomatik olarak bilincinin önüne engeller koymaya başladı. Saldırı inanılmaz derecede güçlüydü.</p>

  <p>Bunu yapma, diye bağırdı Saphira. Saphira'nın da düşünceleri onunkilere eklenip Eragon'u güçle doldurdu. Murtagh'ı riske atıyorsun! Eragon duraksadı, dişlerini gıcırdattı, sonra kendini kalkanlarını indirmeye, zihnini bu açgözlü incelemeye karşı açmaya zorladı. Kel adamın düş kırıklığı belirgindi. Darbeleri güçlendi. Zihninden gelen güç bozucu ve sağlıksızdı; bir şeyler son derece ters gidiyordu.</p>

  <p>Onunla savaşmamı istiyor, diye bağırdı Eragon yeni bir acı dalgası onu sarsarken. Bir saniye sonra acı azaldı, ama sonra hemen bir yenisi geldi. Saphira acıyı bastırmak için elinden geleni yapıyordu, ama o bile tamamen engelleyemiyordu.</p>

  <p>Ona istediğini ver, dedi hemen. Ama başka her şeyi koru. Sana yardım edeceğim. Gücü benimkine eş değil; konuştuklarımızı ondan gizleyebiliyorum.</p>

  <p>O zaman neden hâlâ canım acıyor? Acı senden geliyor.</p>

  <p>Sonda, kafatasına saplanan bir çivi gibi daha derinlere girip bilgi ararken Eragon yüzünü buruşturdu. Kel adam çocukluk hatıralarını kabaca kavrayıp elemeye başladı. Onlara ihtiyacı yok... çıkar onu oradan, diye kükredi Eragon öfkeyle.</p>

  <p>Seni tehlikeye atmadan bunu yapamam, dedi, Saphira. Ondan bazı şeyleri gizleyebilirim, ama bunu o oraya ulaşmadan yapmalıyım. Hızlı düşün ve gizlemek istediklerini söyle bana.</p>

  <p>Eragon acının arasında dikkatini yoğunlaştırmaya çalıştı. Saphira'nın yumurtasını bulduğu zamandan başlayarak hatıralarını hızla taradı. Brom'la yaptıkları konuşmaları ve öğrendiği antik sözcükleri gizledi. Palancar Vadisi, Yazuac, Daret ve Teirm yolculuklarını büyük oranda dokunulmadan bıraktı. Ama Angela'nın baktığı fal ve Solembum'la ilgili hatırladığı her şeyi Saphira'nın gizlemesini istedi. Teirm'deki hırsızlıklarından, Brom'un ölümüne, Gil'ead'da hapse atılmalarına ve son olarak da Murtagh'ın gerçek kimliğiyle ilgili açıklamalarına geldi.</p>

  <p>Eragon bunu da saklamak istiyordu, ama Saphira tereddüt ediyordu. Varden'in kimi koruma altına aldığını bilmeye hakkı var, özellikle de o kişi bir Tövbekâr'ın oğluysa.</p>

  <p>Sen yap yeter, dedi sertçe, yeni bir acı dalgasıyla mücadele ederek. Onun maskesini çıkaran ben olmayacağım, en azından bu adama karşı.</p>

  <p>Murtagh taranır taranmaz ortaya çıkacak, diye uyardı, Saphira.</p>

  <p>Sen gizle.</p>

  <p>En önemli bilgiyi gizledikten sonra Eragon'un kel adamın incelemesini bitirmesini beklemekten başka yapacağı bir şey kalmamıştı. Paslı kerpetenle tırnaklarının sökülüşünü beklemek gibi bir şeydi bu. Bütün vücudu kaskatı kesilmiş, çenesi kenetlenmişti. Derisinden sıcaklık yayılıyor, boynundan aşağıya ince bir ter damlası süzülüyordu. Geçen her saniyeyi dakika gibi yaşıyordu.</p>

  <p>Kel adam, gün ışığında uzayan dikenli bir sarmaşık gibi deneyimleri arasında ağır ağır dolaşıyordu. Annesi Selena gibi Eragon'un konuyla ilgisiz olduğunu düşündüğü bir sürü şeye özel ilgi gösteriyor, acıyı sürdürmek amacıyla oralarda daha uzun süre dolaşıyordu. Eragon'un Ra'zacla ve daha sonra da Shade'le ilgili hatıralarını incelerken çok uzun zaman geçirdi. Ancak bütün maceraları yorucu biçimde inceledikten sonra adam Eragon'un zihninden ayrıldı.</p>

  <p>Zihinsel sonda bir kıymık gibi geri çekildi. Eragon sarsıldı, sendeledi, sonra yere yığıldı. Ama son saniyede güçlü kollar kendisini yakalayıp soğuk mermere uzattı. Orik'in arkasından, "Çok ileri gittin! Bunun için yeterince güçlü değildi," dediğini duydu.</p>

  <p>"Yaşayacak. Bütün gereken de bu," dedi kel adam ters bir şekilde. Öfkeli bir homurtu sordu. "Ne buldun?"</p>

  <p>Sessizlik.</p>

  <p>"Ee, güvenilir mi değil mi?"</p>

  <p>Adam gönülsüzce açıkladı. "O... düşmanınız değil." Odada belirgin bir rahatlama oldu.</p>

  <p>Eragon'un gözleri titreyerek açıldı. Yavaşça doğruldu. "Sakin ol," dedi Orik, kalın kolunu omzuna dolayarak kalkmasına yardım ederken. Eragon dengesiz bir şekilde yalpalarken öfkeyle kel adama baktı. Saphira'nın boğazından alçak sesli bir homurtu yükseldi.</p>

  <p>Kel adam onlara aldırmadı. Hâlâ gırtlağında kılıçla bekleyen Murtagh'a döndü. "Sıra sende." Murtagh gerilip başını iki yana salladı. Kılıç boynunu hafifçe kesti. Kan akmaya başladı. "Hayır."</p>

  <p>"Reddedersen korunmayacaksın."</p>

  <p>"Eragon'un güvenilir olduğu anlaşıldı, o yüzden beni etkilemek için onu öldürmekle tehdit edemezsin. Bu yüzden söyleyeceğin ya da yapacağın hiçbir şey zihnimi sana açmamı sağlamaz."</p>

  <p>Adam alaycı bir şekilde kaşı olması gereken, ama olmayan bölgeyi havaya kaldırdı. "Ya senin hayatın? Seni bununla tehdit edebilirim."</p>

  <p>"Bir işe yaramaz," dedi, Murtagh taş gibi. Bunu o kadar büyük bir inançla söylemişti ki sözlerinden şüphe etmek imkânsızdı.</p>

  <p>Kel adamın nefesi öfkeyle patladı. "Başka seçeneğin yok!" Bir adım öne çıkıp elini Murtagh'ın alnına koydu, kıpırdamaması için elini sıktı Murtagh gerildi, yüzü bir demir gibi sertleşti, yumrukları sıkıldı, boynundaki bütün kaslar fırladı. Saldırıya bütün gücüyle karşı koyduğu belliydi. Kel adam bu direnç karşısında öfke ve düş kırıklığıyla dişlerini gösterdi; parmakları acımasızca Murtagh'ın alnına gömüldü.</p>

  <p>Eragon ikisi arasındaki savaşı iyi anladığı için Murtagh'a acıyarak yüzünü buruşturdu. Ona yardım edemez misin, diye sordu Saphira'ya.</p>

  <p>Hayır, dedi Saphira yumuşak bir şekilde. Kimseyi zihnine kabul etmiyor.</p>

  <p>Orik bu çatışmayı seyrederken kaşlarını çattı. "Ilf carnz orodüm," diye mırıldandı, sonra ileri atılıp haykırdı. "Bu kadar yeter!" Kel adamın kolunu tutup cüssesinden beklenmeyen bir güçle Murtagh'dan uzaklaştırdı.</p>

  <p>Kel adam sendeleyerek geriledi, sonra öfkeden deliye dönmüş bir şekilde Orik'e döndü. "Bu ne cüret?" diye bağırdı. "Sen benim liderliğimi sorguluyorsun, kapıları izinsiz açıyorsun ve şimdi de bu! Hainlik ve küstahlıktan başka bir şey yapmıyorsun. Artık kralının seni koruyacağını mı sanıyorsun?"</p>

  <p>Orik dimdik karşılık verdi. "Sen onların ölmelerine izin verecektin! Biraz daha bekleseydim Urgallar onları öldürecekti." Soluk soluğa kalmış olan Murtagh'ı işaret etti. "Bilgi almak için ona işkence etmeye hakkımız yok! Ajihad buna izin vermez. Süvari'yi inceleyip güvenilir buldukta sonra buna gerek yok. Ve onlar bize Arya'yı getirdiler."</p>

  <p>“Sen onun meydan okunmadan içeri alınmasına izin mi vereceksin? Hepmizi riske atacak kadar büyük bir aptal mısın?" diye sordu kel adam. Sesini hafifçe bastırmış, bakışları ölüm saçıyordu; Cüceyi parçalara ayırmaya hazır gibiydi.</p>

  <p>"Sihir yapabiliyor mu?"</p>

  <p>"Yani..."</p>

  <p>"Sihir yapabiliyor mu?" diye kükredi Orik, derin sesi odada yankılanarak Kel adamın yüzünde tüm ifadeler silindi. Ellerini sırtında birleştirdi.</p>

  <p>"Hayır."</p>

  <p>"O halde neden korkuyorsun? Kaçması mümkün değil ve hepimiz burdayken bir şeytanlık yapamaz, özellikle de eğer senin güçlerin söylediğin kadar büyükse. Ama sen beni dinleme; ne yapılmasını istediğini Ajihad'a sor."</p>

  <p>Kel adam yüzünde anlaşılmaz bir ifadeyle Orik'e bir an baktı, sonra tavana bakıp gözlerini kapadı. Dudakları sessizce kıpırdarken omuzlarına garip bir katılık yerleşti. Sert bir şekilde kaşlarını çatınca gözlerinin üstündeki soluk renkli deri kırıştı, parmakları görünmez bir düşmanı boğuyormuş gibi sıkıldı. Birkaç dakika bu şekilde sessiz bir iletişim halinde kaldı.</p>

  <p>Gözlerini yeniden açtığında Orik'i umursamayıp savaşçılara, "Artık gidin!" diye bağırdı. Adamlar kapıdan çıkarken Eragon'a soğuk bir sesle, "İncelememi tamamlayamadığım için sen ve... arkadaşın bu gece burda olacaksınız. Gitmeye kalkarsa öldürülecek," dedi. Bu sözler üzerine topuklarının üstünde dönüp soluk kafatası fenerin ışığında parlayarak odadan çıktı.</p>

  <p>"Teşekkürler," diye Orik'e fısıldadı, Eragon.</p>

  <p>Cüce homurdanarak, "Yiyecek bir şeyler göndereyim," dedi. Alçak sesle bir şeyler mırıldanıp başını iki yana sallayarak dışarı çıktı. Kapının dışındaki sürgü yeniden sürüldü.</p>

  <p>Eragon günün heyecanı ve zorunlu yolculukları yüzünden kendini garip bir şekilde hayal âlemindeymiş gibi hissederek oturdu. Gözkapakları ağırlaşmıştı. Saphira yanına yerleşti. Dikkatli olmalıyız. İmparatorluk ta olduğu kadar burada da düşmanımız var gibi görünüyor. Eragon konuşamayacak kadar yorgun olduğu için başını salladı.</p>

  <p>Gözleri donuk ve boş bakan Murtagh uzaktaki duvara yaslanarak parlak yere doğru kaydı. Kanamayı durdurmak için kolunu boynundaki kesiğe bastırdı. "İyi misin?" diye sordu, Eragon. Murtagh kısaca baş salladı. "Senden bir şey öğrendi mi?"</p>

  <p>"Hayır."</p>

  <p>"Onu nasıl engelleyebildin? O kadar güçlü ki?"</p>

  <p>"Ben... ben iyi eğitildim." Sesinde buruk bir ton vardı.</p>

  <p>Her yanı sessizlik kapladı. Eragon'un bakışları köşede asılı duran fenerlerden birine kaydı.</p>

  <p>Düşünceleri bir süre gezindikten sonra birden, "Kim olduğunu söylemedim onlara," dedi.</p>

  <p>Murtagh rahatladı. Başını önüne eğdi. "Bana ihanet etmediğin için teşekkürler."</p>

  <p>"Seni tanımadılar."</p>

  <p>"Evet."</p>

  <p>"Ve sen hâlâ Morzan'ın oğlu olduğunu söylüyorsun."</p>

  <p>"Evet," dedi, Murtagh içini çekerek.</p>

  <p>Eragon bir şey söylemeye kalktı, ama eline sıcak bir sıvı dökülünce durdu. Bakınca elinden aşağıya koyu renk kan damlalarının yuvarlandığını görüp şaşırdı. Saphira'nın kanadından damlıyordu. Seni unuttum. Yaralanmıştın, dedi heyecanla. Büyük bir çaba sarf ederek ayağa kalktı.</p>

  <p>Dikkatli ol. Bu kadar yorgunken hata yapmak çok kolaydır.</p>

  <p>Biliyorum. Saphira kanatlarından birini açıp yere uzattı. Murtagh, Eragon'un elini sıcak mavi zarın üstünde gezdirip okla açılan bir deli bulduğunda, "Waise heill," demesini seyretti. Neyse ki burnundakiler dâhil bütün yaralar kolay iyileşen türdendi.</p>

  <p>İş tamamlanınca Eragon sık sık soluyarak Saphira'nın yanına yere çöktü. Onun iri kalbinin gümbürtüyle attığını duyabiliyordu. "Umarım yakında yiyecek getirirler," dedi, Murtagh.</p>

  <p>Eragon omuz silkti. O kadar yorgundu ki acıktığını hissetmiyordu. Zar'roc'un boşluğunu fark ederek kollarını göğsünde kavuşturdu. "Neden burdasın?"</p>

  <p>"Ne?"</p>

  <p>"Eğer gerçekten Morzan'ın oğluysan Galbatorix senin Alagaesia'da özgürce dolaşmana izin vermezdi. Ra'zac'ı kendin bulmayı nasıl basardın? Neden Tövbekârların çocuğu olduğunu duymadım hiç? Ve burda ne arıyorsun?" Sesi neredeyse bağırırcasına çıkmıştı sonunda.</p>

  <p>Murtagh elini yüzünde dolaştırdı. "Uzun hikâye."</p>

  <p>"Bir yere gitmiyoruz nasıl olsa," diye karşılık verdi, Eragon. "Vakit çok geç oldu."</p>

  <p>"Yarın vakit olmayabilir."</p>

  <p>Murtagh kollarını bacaklarına dolayıp çenesini dizlerine koydu, yere bakarken ileri geri sallanmaya başladı. "Şey değil..." dedi, sonra durdu. "Sözümün kesilmesini istemiyorum... bu yüzden rahatına bak. Hikâyem biraz zaman alacak." Eragon, Saphira'nın yanına yaslanıp başını salladı. Saphira ikisini de ilgiyle seyrediyordu.</p>

  <p>Murtagh önce duraklayarak anlatmaya başladı, ama konuştukça sesi güç ve güven kazandı.</p>

  <p>"Bildiğim kadarıyla... On Üç Uşağın ya da dedikleri gibi Tövbekârların tek çocuğuyum. Başkaları da olabilir, çünkü On Üç'ün istedikleri her şeyi saklama güçleri vardı, ama daha sonra açıklayacağım nedenlerden dolayı başka çocuk olduğunu sanmıyorum.</p>

  <p>"Annem ve babam küçük bir köyde tanışmışlar –neresi olduğunu hiç öğrenemedim– babam kralın işi için yolculuktaymış. Morzan anneme nezaket göstermiş, bunun onun güvenini kazanmak için bir hile olduğuna hiç kuşkum yok ve sonra o giderken annem de ona eşlik etmiş. Bir süre birlikte yolculuk yapmışlar ve işin doğası gereği annem ona derinden âşık olmuş. Morzan bunu öğrenince çok sevinmiş, çünkü bu ona işkence yapması için sayısız fırsat verdiği gibi kendisine ihanet etmeyecek bir hizmetçi kazanma avantajına da sahip olmuş. Bu yüzden Morzan, Galbatorix'in sarayına döndüğünde annem onun en fazla güvendiği aracı olmuş. Annemi gizli sırlarını taşıması için kullanmış ve ona basit sihirler öğretmiş. Bu sihirler annemin görünmeden orda kalmasına ve zaman zaman insanlardan bilgi almasına yardımcı olmuş. Morzan, annemi On Üç'ün geri kalanından korumak için elinden geleni yapmış, ona karşı bir şey hissettiğinden değil, ellerine fırsat geçse onu kendisine karşı kullanırlar diye... Üç yıl boyunca işler bu şekilde yürümüş, annem hamile kalana dek."</p>

  <p>Murtagh burada durup saçlarıyla oynamaya başladı. Sonra hızlı hızlı konuşmaya devam etti:</p>

  <p>"Babam çok kurnaz bir adamdı. Hamileliğin bebek –yani ben– bir yana annemi de kendisini de tehlikeye atacağını biliyordu. Bu yüzden annemi bir gece saraydan kaçırıp kalesine götürdü. Oraya varınca birkaç seçilmiş hizmetçi dışında oraya kimsenin girmemesini sağlayacak güçlü büyüler yaptı. Bu şekilde hamilelik Galbatorix hariç herkesten gizli tutuldu.</p>

  <p>"Galbatorix On Üç'ün hayatıyla ilgili bütün ayrıntıları biliyordu: dalaverelerini, savaşlarını –ve en önemlisi– düşüncelerini. Birbirleriyle çatışmalarını zevkle seyrediyor, sırf kendi eğlencesi için bazen birine, bazen diğerine yardım ediyordu. Ama nedense benim varlığımı hiç açıklamadı.</p>

  <p>"Zamanında doğdum ve annemin Morzan'ın yanına dönebilmesi için bir sütanneye verildim. Annemin başka seçeneği yoktu. Morzan, onun birkaç ayda bir beni ziyaret etmesine izin veriyordu, ama onun dışında ayrıydık. Üç yıl daha böyle geçti... bu arada... sırtımdaki o yarayı açtı.</p>

  <p>"Morzan, Saphira'nın yumurtasını aramak için çağrılmasaydı erkekliğe kadar bu şekilde gidebilirdim. Babam gider gitmez geride kalan annem ortadan kayboldu. Kimse nereye gittiğini ya da nedenini bilmiyor. Kral onu bulmaya çalıştı, ama adamları izini bulamadı... bunun nedeninin Morzan'ın eğitimi olduğuna kuşku yok.</p>

  <p>"Ben doğduğum zaman On Üç'ten yalnızca beşi hâlâ hayattaydı Morzan gidene kadar bu sayı üçe inmişti; sonunda Gil'ead'da Brorn'la karşılaştığında bir tek Morzan kalmıştı. Tövbekârlar birkaç şekilde öldüler: intihar, tuzak, aşırı büyü yapma... ama büyük oranda Varden yüzünden.</p>

  <p>"Ama Morzan'ın ve diğerlerinin ölüm haberi bize ulaşmadan annem döndü. Ortadan kaybolmasının üstünden aylar geçmişti. Sağlığı kötüydü, sanki ciddi bir hastalığa yakalanmıştı. Ve gitgide daha da kötüleşiyordu. On beş gün içinde öldü."</p>

  <p>"Sonra ne oldu?"</p>

  <p>Murtagh omuz silkti. "Büyüdüm. Kral beni saraya getirip yetişmem için gerekli düzenlemeleri yaptı. Onun dışında beni rahat bıraktı."</p>

  <p>"O zaman neden ordan ayrıldın?"</p>

  <p>Murtagh boğuk bir kahkaha attı.</p>

  <p>"Kaçtın desen daha doğru olur. Son doğum günümde, on sekizime bastığımda kral beni özel bir akşam yemeği için kendi bölümüne çağırdı. Bu beni şaşırtmıştı, çünkü ben kendimi saraydan hep uzak tutmuştum ve onunla nadiren karşılaşırdım. Daha önce konuşmuştuk, ama hep diğer soyluların kulak misafiri olduğu yerlerde.</p>

  <p>"Kuşkusuz reddetmenin akılsızlık olacağını düşünerek bu teklifi kabul ettim. Yemek muhteşemdi, ama siyah gözleri bir dakika olsun üstümden ayrılmadı. Bakışları endişe vericiydi; sanki yüzümde gizli bir şeyler arıyor gibiydi. Bundan ne anlam çıkaracağımı bilmiyordum, bu yüzden nazik bir şekilde sohbet etmek için elimden geleni yaptım, ama o konuşmayı reddediyordu, sonunda ben de çaba sarf etmeyi bıraktım.</p>

  <p>"Sonunda yemek bitince konuşmaya başladı. Daha önce sesini hiç duymadım, bu yüzden sana nasıl olduğunu anlatmam çok zor. Sözleri büyüleyiciydi, sanki bir yılanın kulaklarıma yaldızlı yalanlar fısıldaması gibi. Hayatımda duyduğum en ikna edici ve korkutucu adamdı. Bir hayali vardı: bir imparatorluk fantezisi. Ülkenin her yerinde büyük savaşçılar, sanatçılar, müzisyenler ve filozoflarla dolu güzel şehirler kurulacaktı. Urgallar sonunda yok edilecekti. İmparatorluk Alagaesia'nın dört köşesini de dolduracak kadar genişleyecekti. Huzur ve refah artacak, ama daha da güzeli Galbatorix'in topraklarını yönetmek üzere Süvariler geri gelecekti.</p>

  <p>"Büyülenerek saatlerce onu dinledim. Sözleri bittiğinde Süvariler'in nasıl geri geleceğini sordum, çünkü geride hiç ejderha yumurtası kalmadığını herkes biliyordu. Galbatorix o zaman hareketsiz kalıp düşünceli bir şekilde bana baktı. Uzun bir süre sustu, sonra elini uzatıp, 'Arkadaşım, oğlu, sen bu cenneti yaratmak için bana hizmet edecek misin?' diye sordu.</p>

  <p>"Onun ve babamın iktidara yükselişinin tarihini bilmeme rağmen çizdiği tablo o kadar büyüleyici, o kadar baştan çıkarıcıydı ki, kayıtsız kalmam mümkün değildi. Bu görev için büyük bir heves duydum ve heye. canla ona söz verdim. Belirgin biçimde memnun olan Galbatorix beni kutsayıp, 'Gerektiğinde seni çağıracağım,' diye beni gönderdi.</p>

  <p>"Aradan birkaç ay geçti. Beni çağırdığında bütün o eski heyecanımın geri geldiğini hissettim. Yine özel olarak buluştuk, ama bu kez şirin ya da büyüleyici değildi. Varden güneyde üç tugayı tahrip etmişti ve gazabı çok şiddetliydi. Bana korkunç bir sesle bir müfreze alıp asilerin zaman zaman gizlendiği bilinen Cantos'u tahrip etmemi söyledi. Ordaki insanlara ne yapacağımızı ve suçlu olup olmadıklarını nerden bileceğimizi sorduğumuzda, 'Hepsi hain! Onları kazıklarda yakıp küllerini gübreyle gömün!' diye bağırdı. Öfkeyle söylenmeye, düşmanlarına küfürler savurup ülkeyi kendisine karşı kötü niyet besleyen herkesten nasıl temizleyeceğini anlattı.</p>

  <p>"Ses tonu öncekinden o kadar farklıydı ki; insanların sadakatini kazanacak merhamete ya da öngörüye sahip olmadığını ve ülkeyi yalnızca kendi tutkularının rehberlik ettiği acımasız bir güçle yöneteceğini fark etmeye başladım. O anda ondan ve Urû'baen'den sonsuza dek kaçmaya karar verdim.</p>

  <p>"Yanından ayrılır ayrılmaz ben ve sadık uşağım Tornac'la birlikte kaçmaya hazırlandık. O gece ayrıldık, ama Galbatorix her nasılsa bu hareketimi bekliyordu ve askerlerini kapıların dışına dikmişti. Ah, soluk fa ner ışığında kılıcım nasıl da kanla parlıyordu. Adamları yendik... ama o arada Tornac öldürüldü.</p>

  <p>"Yalnız ve kederli bir şekilde eski bir arkadaşımın yanına kaçtım, beni evinde sakladı. Saklanırken her dedikoduyu dinleyip Galbatorix'in hareketlerini önceden tahmin etmeye ve geleceğimi planlamaya çalıştım. Bu süre zarfında Ra'zac'ın birini yakalamaya ya da öldürmeye gönderildiği söylentisi bana ulaştı. Kralın Süvariler'le ilgili planlarını hatırlayıp belki bir ejderha bulurlar diye Ra'zac'ı bulmaya ve takip etmeye karar verdim... İşte seni böyle buldum... başka sırrım yok."</p>

  <p>Gerçeği söyleyip söylemediğini hâlâ bilmiyoruz, diye uyardı, Saphira.</p>

  <p>Biliyorum, dedi, Eragon. Ama neden bize yalan söylesin? Deli olabilir.</p>

  <p>Sanmıyorum. Eragon bir parmağını Saphira'nın pulları üstünde dolaştırıp ışığı yansıtmalarını seyretti. "Peki neden Varden'e katılmıyorsun? Sana bir süre güvenmeyebilirler, ama sadakatini kanıtladıktan sonra sana saygı gösterirler. Hem bir bakıma onlar senin müttefikin değil mi? Kralın hükümdarlığına son vermek istiyorlar. Sen de bunu istemiyor musun?"</p>

  <p>"Sana her şeyi heceleyerek mi anlatmam gerekiyor?" diye sordu, Murtagh. "Galbatorix'in nerde olduğumu öğrenmesini istemiyorum. Eğer insanlar onun düşmanlarıyla işbirliği yaptığımı –ki bunu hiç yapmadım– anlatmaya başlarlarsa yerimi öğrenmesi an meselesi. Bu asiler yalnızca kralı devirmeye değil, imparatorluğu yok etmeye çalışıyorlar... ve ben bunun olmasını istemiyorum. Bu, kargaşa ve anarşi doğurur. Kral hatalı, evet, ama sistemin kendisi sağlam. Varden'in saygısını kazanmaya gelince: Ha! Kendimi gösterdiğim an bana bir suçlu gibi davranacaklardır. Ayrıca birlikte yolculuk yaptığımız için senden de kuşkulanacaklardır!"</p>

  <p>Haklı, dedi, Saphira.</p>

  <p>Eragon, ona aldırmadı. "Durum o kadar da kötü değil," dedi iyimser olmaya çalışarak. Murtagh alaycı bir şekilde gülüp uzaklara baktı. "Eminim onlar..." Kapı bir el genişliğinde açılıp aradan iki kâse uzatılınca sözleri yarıda kaldı. Ardından bir somun ekmek ve büyük bir parça çiğ et geldi, sonra kapı tekrar kapandı.</p>

  <p>"Nihayet!" diye homurdandı Murtagh yiyeceklere doğru giderek. Eti Saphira'ya attı, Saphira havada kapıp bir lokmada yuttu. Murtagh ekmeği ikiye bölüp yarısını Eragon'a uzattı, kâsesini alıp bir köşeye çekildi.</p>

  <p>Sessizce yemeklerini yediler. Murtagh, "Ben uyuyacağım," diyerek kasesini bir kenara bıraktı.</p>

  <p>"İyi geceler," dedi, Eragon. Saphira'nın yanına uzanıp ellerini başının altına koydu. Saphira uzun boynunu onun yanına getirerek kuyruğunu bir kedi gibi kıvırdı. Kanatlarından birini mavi bir çadır gibi üstüne örttü</p>

  <p>İyi geceler ufaklık.</p>

  <p>Eragon'un dudaklarında bir gülümseme belirdi, ama çoktan uykuya dalmıştı.</p>
</body>
</html>
