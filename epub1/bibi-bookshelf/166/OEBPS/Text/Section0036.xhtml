<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Mükemmel Görüş</h1>

  <p>Eragon örtülerin altında kıpırdandı, gözlerini açmaya isteksizdi. Tekrar uykuya dalarken belli belirsiz bir düşünce aklına geldi... Buraya nasıl geldim? Şaşkın bir şekilde battaniyelere daha sıkı sarındı ve sağ kolunda bir sertlik hissetti. Bileğini kıpırdatmaya çalışınca acı bir bıçak gibi saplandı. Urgallar! Birden doğrulup oturdu.</p>

  <p>Güveç dolu bir tencereyi ısıtan küçük bir kamp ateşi hariç boş olan bir meydandaydı. Sincaplar dallarla sohbet ediyorlardı. Oku ve yayı battaniyelerin yanında duruyordu. Ayağa kalkmaya çalışınca yüzünü buruşturdu, çünkü kasları güçsüz ve acı içindeydi. Morarmış sağ kolunda ağır bir tahta vardı.</p>

  <p>Boynunu büküp, herkes nerede, diye merak etti. Saphira'yı çağırmaya çalıştı, ama onu hissedememesi telaşa kapılmasına neden oldu. Kurt gibi acıktığını hissettiği için tenceredeki yemeği yedi. Hâlâ açtı, ekmek bulmayı umarak eyerlere baktı. Ne atlar, ne de eyerler vardı açıklıkta. Eminim bunun iyi bir nedeni vardır, diye düşündü, huzursuzluk hissini bastırmaya çalışarak.</p>

  <p>Meydanda biraz dolaştıktan sonra battaniyelerin yanına geri dönüp katladı. Yapacak daha iyi bir işi olmadığı için bir ağaca yaslanıp bulutlan seyretmeye başladı. Saatler geçti, ama Brom ve Saphira görünmedi. Umarım kötü bir şey olmamıştır.</p>

  <p>Öğleden sonra geçip giderken Eragon'un canı sıkıldı ve etrafındaki ormanı keşfe çıktı. Yorulunca üzerinde berrak çiy suyuyla dolu bir çukur bulunan bir kayaya dayanan köknar ağacının altında dinlendi.</p>

  <p>Suya bakıp Brom'un kristal görüşle ilgili söylediklerini düşündü. Belki Saphira'nın nerede olduğunu görebilirim. Brom bunun çok enerji gerektirdiğini söyledi, ama ben ondan daha güçlüyüm... Derin bir soluk alıp gözlerini kapadı. Zihninde Saphira'nın bir görüntüsünü oluştururken mümkün olduğunca canlı olmasını sağladı. Beklediğinden daha zordu. "Draumr kopa!" diyerek suya baktı.</p>

  <p>Suyun yüzeyi görünmez bir güçle donarak tamamen pürüzsüz hale geldi. Üzerinde Saphira'nın hayali belirdi. Çevresi bembeyazdı, ama Eragon, onun uçtuğunu görebiliyordu. Brom sırtında, kılıcı dizlerindeydi.</p>

  <p>Eragon yorgun bir şekilde hayalin kaybolmasına izin verdi. En azından güvendeler. Toparlanmak için kendine birkaç dakika verdi, sonra yeniden suya doğru eğildi. Roran, nasibin? Zihninde kuzenini açık bir şekilde gördü. İçgüdüsel olarak sihir yapıp gerekli sözcükleri söyledi.</p>

  <p>Su hareketsizleşti, sonra yüzeyinde bir görüntü belirdi. Görünmez bir sandalyenin üstünde oturan Roran göründü. Saphira gibi onun çevresi de beyazdı. Roran'ın yüzünde yeni çizgiler vardı... Garrow'a her zamankinden daha fazla benziyordu. Eragon hayali olabildiğince zihninde tutmaya çalıştı. Roran Therinsford'ta mı? Kesinlikle benim hiç gitmediğim bir yerde.</p>

  <p>Sihir yapmanın zorluğu alnında ter damlacıklarının birikmesine neden olmuştu. İçini çekip uzunca bir süre öylece oturdu. Sonra aklına saçma bir şey geldi. Ya hayalimde canlandırdığım veya rüyamda gördüğüm bir şeyi hayal etmeye çalışırsam? Gülümsedi. Belki kendi bilincimin neye benzediğini görebilirim.</p>

  <p>Boş veremeyeceği kadar çekici bir fikirdi bu. Bir kez daha suyun kenarına eğildi. Ne arayacağım? Birkaç şey düşündü, sonra rüyasında hücrede gördüğü kadın aklına gelince hepsini bir kenara bıraktı.</p>

  <p>Sahneyi zihninde sabitledikten sonra sözcükleri söyleyip suyu dikkatle seyretti. Bekledi, hiçbir şey olmadı. Düş kırıklığına uğrayarak sihri bırakmaya kalktı, ama suyu mürekkep koyuluğunda bir karanlık kapladı. Tek bir mum ışığı karanlıkta titreşiyor, taş hücreyi aydınlatıyordu. Rüyasındaki kadın bir köşedeki yatakta kıvrılmış yatıyordu. Başını kaldırdı, koyu renk saçları geriye düştü ve kadın doğruca Eragon'a baktı. Eragon donup kaldı, kadının bakışlarının gücü onun kıpırdamadan öylece kalmasına neden oldu. Gözleri kilitlenirken omuriliğinden yukarı bir ürperti yükseldi. Kadın titreyip bir çuval gibi yatağa yıkıldı.</p>

  <p>Su berraklaştı. Eragon nefes nefeseydi. "Bu olamaz." Bu kadın gerçek olmamalı; onu yalnızca rüyamda gördüm! Ona baktığımı nereden bilmiş olabilir? Ve ben daha önce hiç görmediğim bir zindanı nasıl görebildim? Başını iki yana salladı, başka rüyalarının da geleceği görüp görmediğini merak etti.</p>

  <p>Saphira'nın kanatlarının ritmik sesi düşüncelerini böldü. Aceleyle açıklığa gitti, Saphira yere inerken oraya vardı. Eragon'un gördüğü gibi Brom onun sırtındaydı, ama kılıcı kanlıydı. Brom'un yüzü çarpılmıştı; sakalının kenarı kırmızıydı. "Ne oldu?" diye sordu Eragon yaralanmış olmasından korkarak.</p>

  <p>"Ne olacak?" diye kükredi yaşlı adam. "Senin neden olduğun pisliği temizlemeye çalışıyorum!" Kılıcıyla havayı yardı, kan damlaları havada bir kavis çizdi. "O küçük sihrinle nelere neden olduğunu biliyor musun? Söyle biliyor musun?"</p>

  <p>"Urgalların seni yakalamasına engel oldum," dedi Eragon, midesinde bir düğümle.</p>

  <p>"Evet," diye kükredi, Brom. "Ama o küçük sihir seni nerdeyse öldürüyordu! İki gündür uyuyorsun. On iki Urgal vardı. On iki! Ama bu senin onları Teirm'e kadar fırlatmaya çalışmana engel olmadı, değil mi? Ne düşünüyordun? Hepsinin kafasına birer taş atmak akıllıca olurdu. Ama sonradan kaçabilmeleri için sen onları bayıltmak zorundaydın. Son iki günü onları izlemekle geçirdim. Saphira'yla olmama rağmen üçü kaçtı!"</p>

  <p>"Onları öldürmek istemedim," dedi, Eragon kendini iyice ufalmış hissederek.</p>

  <p>"Ama bu Yazuac'ta bir sorun olmamıştı senin için."</p>

  <p>"O zaman başka çarem yoktu ve sihri kontrol edemiyordum. Bu kez bunu yapmak biraz... aşırı göründü."</p>

  <p>"Aşırıymış!" diye bağırdı, Brom. "Onlar sana acımadıklarında bu aşırı olrnuyor. Ve neden, oh neden, kendini onlara gösterdin."</p>

  <p>"Saphira'nın ayak izlerini bulduklarını söylemiştin. Beni görmeleri bir şey fark etmezdi," dedi, Eragon kendini savunarak.</p>

  <p>Brom kılıcını toprağa saplayıp, "Saphira'nın izlerini bulmuş olabilirler, dedim. Kesin olarak bilmiyorduk. Bazı yolcuları takip ettiklerini düşünebilirlerdi. Ama şimdi neden öyle düşünsünler? Ne de olsa, tam önlerine indin! Ve hayatta kalmalarına izin verdiğin için her türlü fantastik hikâyeyle ortalıkta dolaşıyorlar! Bunlar imparatora kadar ulaşabilir!" El eini havaya kaldırdı. "Bu yaptığından sonra artık sana Süvari denmesini bile hak etmiyorsun, evlat." Brom kılıcını yerden alıp ateşe doğru gitti. Kaftanın içinden bir bez çıkarıp öfkeyle kılıcını temizlemeye başladı.</p>

  <p>Eragon serseme dönmüştü. Tavsiye almak için Saphira'yla konuşmaya çalıştı, ama onun da bütün söylediği, Brom'la konuş, oldu.</p>

  <p>Eragon tereddüt ederek ateşin yanına gitti. "Üzgün olduğumu söylesem işe yarar mı?"</p>

  <p>Brom içini çekip kılıcını kınına soktu. "Hayır, yaramaz. Duyguların olanları değiştirmez." Parmağını Eragon'un göğsüne bastırdı. "Çok kötü yankıları olabilecek çok kötü seçimler yaptın. Nerdeyse ölmeni saymıyorum bile. ölmek, Eragon! Bundan sonra düşünmek zorundasın. Kafamızın içinde taş değil de beyinle doğmuş olmamızın bir nedeni var."</p>

  <p>Eragon utanarak başını salladı. "Ama düşündüğün kadar kötü değil; Urgallar beni zaten biliyorlardı. Beni yakalamak için emir almışlardı."</p>

  <p>Brom'un gözleri şaşkınlıkla irileşti. Yanmamış piposunu ağzına soktu. "Hayır, düşündüğümden de kötü. Hatta daha da kötü! Saphira, bana Urgallarla konuştuğunu söyledi, ama bundan söz etmedi."</p>

  <p>Eragon hızla aralarında geçen tartışmayı anlattı. "Yani bir liderleri var, ha?"</p>

  <p>Eragon başıyla onayladı.</p>

  <p>"Ve sen de onun isteğine karşı çıktın, ona hakaret ettin ve adamlarına saldırdın, öyle mi?" Brom başını iki yana salladı. "Daha kötü olabileceğini düşünmemiştim. Eğer Urgallar öldürülmüş olsaydı kabalığın fark edilmeyebilirdi, ama artık buna boş vermek olanaksız. Tebrikler, Alagaesia'nın en güçlü varlıklarından birini kendine düşman ettin."</p>

  <p>"Tamam, bir hata yaptım," dedi, Eragon asık suratla.</p>

  <p>"Evet, yaptın," diye onayladı, Brom gözlerinden ateşler saçarak. "Ama beni endişelendiren şey bu</p>

  <p>Urgal liderinin kim olduğu."</p>

  <p>Eragon titreyerek sordu. "Şimdi ne olacak?"</p>

  <p>Huzursuz bir duraklama oldu. "Kolunun iyileşmesi en az bir iki hafta alır. Bu zamanı sana biraz mantık aşılamakla geçirmem gerek. Galiba bu olanlar biraz da benim hatam. Ben sana bazı şeyleri nasıl yapman gerektiğini anlatıyorum, yapıp yapmaman gerektiğini değil. Biraz sağduyulu olmak gerekiyor ki, bu da sende yok. Ne zaman kullanacağını bilmiyorsan Alagaesia'nın bütün sihri sana yetmez."</p>

  <p>"Ama yine de Dras-Leona'ya gidiyoruz, değil mi?"</p>

  <p>Brom gözlerini yuvalarında döndürdü. "Evet, Ra'zac'ı aramaya devam edebiliriz, ama onları bulsak bile sen iyileşene dek bunun bir anlamı olmaz." Saphira'nın eyerini çözmeye başladı. 'Ata binecek kadar iyi misin?"</p>

  <p>"Galiba."</p>

  <p>"Güzel, o zaman bugün birkaç mil ilerleyebiliriz."</p>

  <p>"Cadoc ve Snowfire nerde?"</p>

  <p>Brom ileride bir yeri işaret etti. "Şurdalar. Onları otların bulunduğu bir yere bağladım." Eragon gitmeye hazırlandı, sonra atlara kadar Brom'u takip etti.</p>

  <p>Saphira anlamlı bir şekilde, eğer ne yapmayı planladığını söyleseydin bunların hiçbiri olmazdı. Sana</p>

  <p>Urgalları öldürmemenin kötü bir fikir olduğunu söylemiştim. Söylediğini yapmayı yalnızca mantıklı olduğunu tahmin ettiğim için kabul ettim!</p>

  <p>Bu konuda konuşmak istemiyorum.</p>

  <p>Nasıl istersen.</p>

  <p>Yoldaki her tümsek ve çukur Eragon'un acıyla dişlerini sıkmasına neden oluyordu. Yalnız olsaydı dururdu, ama Brom'un yanında şikâyet etmeye cesaret edemiyordu. Ayrıca Brom, ona Urgallar, sihir ve Saphira'yla ilgili zor senaryolar öğretmeye başlamıştı. Çok sayıda ve çeşitli hayali savaşlar vardı. Bazen bir Shade ya da başka bir ejderha söz konusu oluyordu. Böylece Eragon aynı anda hem vücuduna, hem de beynine işkence yapmanın mümkün olduğunu gördü. Soruların çoğuna yanlış cevap verdi ve düş kırıklığı iyice arttı.</p>

  <p>Geceyi geçirmek için durduklarında Brom kısaca homurdandı. "Bu daha başlangıçtı." Eragon, onun da düş kırıklığı içinde olduğunu görebiliyordu.</p>
</body>
</html>
