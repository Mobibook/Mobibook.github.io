<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Palancar Vadisi</h1>

  <p>Ertesi sabah güneş muhteşem pembe ve sarı parıltıyla doğdu. Hava temiz, tatlı ve çok soğuktu. Derelerin kenarları buz tutmuştu ve küçük su birikintileri tamamen donmuştu. Eragon yulaf lapasından oluşan kahvaltısını yaptıktan sonra vadiye dönüp yanan alanı inceledi. Sabah ışığı yeni bir ayrıntı görmesini sağlamayınca evinin yolunu tuttu.</p>

  <p>Pürüzlü av izi hafifçe bozulmuş, kimi yerlerde yok olmuştu. Hayvanlar tarafından açıldığı için çoğunlukla aynı yerden geriye dönüyor, uzun ve dolambaçlı yolları izliyordu. Fakat bütün kusurlarına rağmen dağlardan en hızlı çıkmanın yolu hâlâ bu patikalardı.</p>

  <p>Spine, Kral Galbatorix'in kendisinin olduğunu söyleyemediği az sayıda yerlerden biriydi. Antik ormana girdikten sonra ordusunun yarısının nasıl yok olduğuna dair hikâyeler hâlâ anlatılırdı. Ormanın üzerinde talihsizlik ve kötü şans bulutu asılı duruyor gibiydi. Ağaçlar uzasa ve gökyüzü pırıl pırıl parlasa da çok az insan bir kaza geçirmeden Spine'da uzun süre kalabilirdi. Eragon bu az sayıda kişiden biriydi; ona kalırsa bunun nedeni herhangi bir özel yeteneği değil, ısrarlı uyanıklığı ve keskin refleksleriydi. Yıllardır dağlarda yürüyordu, ama bu dağlara karşı hâlâ dikkatliydi. Ne zaman artık sırlarını açığa verdiklerini düşünse onlara yönelik anlayışını bozacak bir şey oluyordu: taşın ortaya çıkışı gibi.</p>

  <p>Hızlı yürüyünce mesafeler sabit bir şekilde yok oldu. Akşamın geç saatinde sarp vadinin yamacına ulaştı. Anora Nehri çok aşağılarda hızla akarak Palancar Vadisi'ne doğru ilerliyordu. Yüzlerce minik dereyle iyice coşan nehir acımasız bir güce sahipti. Yolundaki taşları ve kayaları döverken havayı alçak sesli bir homurtuyla dolduruyordu.</p>

  <p>Sarp vadinin yakınındaki çalılarda kamp kurup yatmadan önce ay ışığını seyretti.</p>

  <p><br /></p>

  <p>Sonraki bir buçuk gün içinde hava iyice soğudu. Eragon hızla yolculuk yaparken etrafındaki vahşi hayata pek dikkat etmiyordu. Vakit öğleyi biraz geçtikten sonra binlerce şapırtısıyla her sesi bastıran Igualda Şelalesi'ni duydu. İzlediği yol onu, nehrin hızla geçip açık havaya uçtuğu ve yosun tutmuş yardan aşağıya düştüğü nemli arduvaz çıkıntısına götürdü.</p>

  <p>Palancar Vadisi serili bir harita gibi uzanıyordu karşısında. Yarım mil uzaktaki Igualda Şelalesi'nin tabanı vadinin en kuzey ucuydu. Şelaleden biraz uzakta kahverengi bina yığınından oluşan Carvahall vardı. Bacalardan çıkan beyaz duman etrafındaki yabanıl hayata meydan okur gibiydi. Bu yükseklikten bakınca çiftlikler parmağının ucundan daha büyük olmayan küçük kare biçiminde yamalar gibi görünüyordu. Ölü çimenlerin rüzgârda savrulduğu etraflarındaki arazi sarımsı kahverengi ya da kumluydu. Güneş ışınlarını yansıtan Anora Nehri, şelaleden Palancar'ın güney ucuna doğru devam ederken uzaklardaki Therinsford Köyü'nden ve Utgard adlı ıssız dağdan geçiyordu. Eragon onun, daha da ileride kuzeye dönüp denize kavuştuğunu biliyordu.</p>

  <p>Eragon biraz durakladıktan sonra kaya çıkıntısından ayrılıp yükseklik karşısında yüzünü buruşturarak patikadan aşağıya inmeye başladı. En alta vardığında yumuşak alacakaranlık her şeyi örterek renkleri bulandırıyor, şekilleri gri yığınlara dönüştürüyordu. Carvahall'in ışıkları alacakaranlıkta titreşiyor, evler uzun gölgeler bırakıyordu. Carvahall, Therinsford dışında Palancar Vadisi'ndeki tek köydü. Yerleşim merkezi kuytu bir yerdeydi ve kaba, ama güzel bir araziyle çevriliydi. Buraya tacirler ve tuzak avcıları dışında çok az kimse gelirdi.</p>

  <p>Köy bazıları sazdan, bazıları padavra tahtasından yapılma alçak çatılı, güçlü kütük evlerden oluşuyordu. Bacalardan çıkan duman havaya odunsu bir koku veriyordu. Evlerin geniş verandalarında insanlar konuşmak ve iş yapmak için toplanıyordu. Ara sıra bir mum ya da lamba yakıldığında bir pencere aydınlanırdı. Kadınlar geç kaldıkları için azarlamak üzere kocalarını bulmaya giderken Eragon alacakaranlıkta adamların yüksek sesle konuştuklarını duydu.</p>

  <p>Evlerin arasından dolanıp tepedeki bacasından siyah duman çıkan, cenis kalın kirişli bir bina olan kasap dükkânına ulaştı.</p>

  <p>Kapıyı iterek açtı. içerisi geniş oda taş şöminede çatırdayan ateşle sıcak ve aydınlıktı. Odanın uzak tarafını çıplak bir tezgâh kaplıyordu. Yere gevşek hasır serilmişti. Sanki sahibi boş zamanlarını gizli çatlaklardaki minicik pislik parçalarını kazımakla geçiriyormuş gibi her yer tertemizdi. Tezgâhın arkasında Kasap Sloan duruyordu. Ufak tefek adam pamuklu gömleğinin üstüne uzun, kan lekeli bir önlük giymişti. Kemerinden bir dizi bıçak sarkıyordu. Soluk renkli, çiçek bozuğu bir yüzü vardı ve siyah gözleri kuşkuyla bakıyordu. Tezgâhı eskimiş bir bez parçasıyla siliyordu.</p>

  <p>Eragon içeri girerken Sloan'ın dudakları büküldü. "Vay vay, haşmetli avcı biz ölümlülerin arasına katılmış. Bu kez kaç tanesini avladın?"</p>

  <p>"Hiç." Eragon'ın yanıtı kısaydı. Sloan'ı hiçbir zaman sevmemişti. Kasap, ona sanki pis bir şeymiş gibi her zaman aşağılayarak bakardı. Bir dul olan Sloan yalnızca tek bir şeyi umursuyor gibiydi; üzerine titrediği kızı Katrina.</p>

  <p>"Çok şaşırdım," dedi. Sloan sahte bir şaşkınlıkla. Duvardaki bir şeyi kazımak için Eragon'a sırtını döndü. "Buraya gelme nedenin bu mu?"</p>

  <p>"Evet," diye itiraf etti, Eragon rahatsız bir şekilde.</p>

  <p>"O zaman paranı görelim." Eragon ağırlığını bir ayağından ötekine geçirip sessiz kalırken Sloan parmağıyla tezgâhta tempo tuttu. "Hadi... paran ya vardır ya yoktur. Hangisi?"</p>

  <p>"Aslında param yok, ama.."</p>

  <p>"Demek paran yok," diye sözünü kesti kasap sert bir şekilde. "Ve et satın almayı umuyorsun! Öteki satıcılar mallarını bedava veriyorlar mı? Sana ıstedığmi parasız olarak öylece vermem mi gerekiyor? Üstelik," dedi birdenbire. "Vakit geç oldu. Yarın parayla gel. Bugün dükkânı kapattım." Eragon öfkeyle ona baktı. "Yarına kadar bekleyemem, Sloan. Ama merak etme emeğine değecek; sana ödeme yapabileceğim bir şey buldum." Taşı gösterişli bir şekilde çıkarıp çizik içindeki tezgâha koydu, taş orada dans eden alevlerden aldığı ışıkla parlamaya devam etti.</p>

  <p>"Çaldım, desen daha doğru olur," diye mırıldandı Sloan, ilgilendiğini gösteren bir ifadeyle eğilerek.</p>

  <p>Yorumuna aldırmayan Eragon, "Bu yeterli olur mu?" diye sordu.</p>

  <p>Sloan taşı alıp tahmini ağırlığını tarttı. Ellerini pürüzsüz yüzeyinin üstünde dolaştırıp beyaz damarlarını inceledi. Hesaplayan bir bakışla taşı bıraktı. "Çok güzel, ama değeri ne kadar?"</p>

  <p>"Bilmiyorum," diye itiraf etti, Eragon. "Ama bir değeri olmasa kimse onu böyle tıraşlama zahmetine girmezdi."</p>

  <p>"Elbette," dedi, Sloan abartılı bir sabırla. "Ama değeri ne kadar? Bilmediğine göre ya bilen bir tacir bul ya da benim üç kronluk teklifimi kabul et."</p>

  <p>"Bu çok cimrice bir pazarlık! Değeri bunun en az on katı olmalı," diye itiraz etti, Eragon. Üç kron bir haftalık et almasına bile yetmezdi.</p>

  <p>Sloan omuz silkti. "Teklifim hoşuna gitmediyse tacirler gelene kadar bekle. Her iki şekilde de bu konuşmadan sıkıldım artık."</p>

  <p>Tacirler Carvahall'i ilkbahar ve kış aylarında ziyaret eden tüccar ve, eğlendiricilerden oluşan göçebe bir gruptu. Çiftçilerin ya da köylülerin üretmeyi veya yapmayı başardıkları her fazlalığı satın alıyor ve bir kışı daha geçirmeleri için tohum, hayvan, kumaş, tuz ve şeker gibi malları satıyorlardı.</p>

  <p>Ama Eragon onlar gelene kadar beklemek istemiyordu; bu biraz zaman alabilirdi, oysa ailesinin ete şimdi ihtiyacı vardı. "Tamam, kabul ediyorum," dedi öfkeyle.</p>

  <p>"Güzel. Eti hazırlayayım. Aslında fark etmez, ama nerden buldun bunu?"</p>

  <p>"İki gün önce Spine'da..."</p>

  <p>"Def ol burdan!" dedi, Sloan taşı iterek. Kızgın bir şekilde tezgâhın öteki tarafına giderek eski kan lekelerini bıçakla kazımaya başladı.</p>

  <p>"Neden?" diye sordu, Eragon. Taşı Sloan'ın öfkesinden korumak istercesine kendine doğru çekti.</p>

  <p>"O kahrolası dağlardan getirdiğin hiçbir şeyle alışveriş yapmam! Büyücü taşını başka bir yere götür." Sloan'ın eli birden kaydı ve bıçakla bir parmağmı kesti, ama bunu fark etmemiş gibiydi.</p>

  <p>Bıçağı taze kanla lekeleyerek kazımaya devam etti.</p>

  <p>"Bana et satmayı reddediyorsun!"</p>

  <p>"Evet! Parasını ödemedikçe," diye kükredi, Sloan. Bıçağı alıp çekinircesine yana doğru yürüdü. "Ben seni zorlamadan git burdan."</p>

  <p>Arkalarındaki kapı savrularak açıldı. Eragon daha büyük bir belaya hazırlanarak arkasına döndü. İriyarı bir adam olan Horst içeri girdi. Sloan'ın kızı Katrina –on altı yaşında bir kızdı– yüzünde kararlı bir ifadeyle onun arkasından geliyordu. Eragon, onu gördüğüne şaşırmıştı; çünkü o genellikle babasıyla ilgili hiçbir tartışmaya katılmazdı. Sloan dikkatle onlara bakıp Eragon'u suçlamaya başladı. "Bu var ya.."</p>

  <p>"Sessiz ol," dedi Horst kükreyen bir sesle, aynı anda parmak eklemlerini çatırdattı. Horst kalın boynu ve çizik içindeki önlüğünden anlaşılacağı gibi Carvahall'in demircisiydi. Güçlü kolları dirseğine kadar çıplaktı; kıllı ve kaslı geniş göğsü açık gömleğinden görülüyordu. Dikkatsiz bir şekilde düzeltilmiş siyah sakalı çene kasları gibi gerilip düğüm düğüm olmuştu. "Sloan bu sefer ne yaptın?"</p>

  <p>"Hiçbir şey." Eragon'a öldürmek istercesine baktı, sonra tükürdü. "Bu... çocuk buraya gelip beni rahatsız etmeye başladı. Gitmesini söyledim, ama beni dinlemedi. Onu tehdit bile ettim, ama bana aldırmadı!" Sloan, Horst'a bakarken küçülmüş gibiydi.</p>

  <p>"Bu doğru mu?" diye sordu, demirci.</p>

  <p>"Hayır!" diye yanıtladı, Eragon. "Biraz et almak için bu taşı teklif ettim, o da kabul etti. Spine'dan aldığımı söyleyince dokunmayı bile reddetti. Nerden geldiğinin ne önemi var ki?"</p>

  <p>Horst merakla taşa baktı, sonra dikkatini kasaba çevirdi. "Neden onunla alışveriş yapmıyorsun, Sloan? Spine'ı ben de sevmem, ama eğer sorun taşın değeriyse kendi paramla onu desteklerim."</p>

  <p>Soru havada bir süre asılı kaldı. "Burası benim dükkânım. Ne istersem onu yaparım."</p>

  <p>Katrina, Horst'un arkasından çıkıp kumral saçlarını erimiş bakır spreyi gibi geriye savurdu. "Baba, Eragon ödeme yapmayı istiyor. Ona eti ver de akşam yemeği yiyelim."</p>

  <p>Sloan'ın gözleri öfkeyle kısıldı. "Eve git; bu iş seni hiç ilgilendirmez... Git, dedim!" Katrina'nın yüzü asıldı, sonra sırtını dikleştirerek odadan çıkıp gitti.</p>

  <p>Eragon bu durumu onaylamadan seyretti, ama müdahale etmeye cesaret edemedi. Horst azarlarcasına konuşmadan önce sakalını sıvazladı. "Güzel, benimle anlaşabilirsin. Ne alacaktın, Eragon?" Sesi odanın içinde yankılandı.</p>

  <p>"Olabildiği kadar çok et."</p>

  <p>Horst cüzdanını çıkarıp madeni paraları işaret etti. "Bana en iyi rosto ve bifteklerini ver. Eragon'un çantasını dolduracak kadar çok olsun." Kasap tereddüt ederken bakışları Eragon'la Horst arasında gidip geliyordu. "Bana satış yapmak fena bir fikir değil," dedi, Horst.</p>

  <p>Zehir saçan bir bakış savuran Sloan arka odaya geçti. Deli gibi et kesme, paket kâğıdı hışırtısı ve alçak sesli küfürler onlara kadar ulaştı. Birkaç huzursuz dakikadan sonra Sloan bir kucak dolusu paketlenmiş etle yanlarına geldi. Horst'un parasını kabul ederken yüzü ifadesizdi. Sonra onlar orada değilmiş gibi bıçağını temizlemeye başladı.</p>

  <p>Horst eti kucaklayıp dışarı çıktı. Eragon çantasını ve taşı alarak arkasından koşturdu. Boğucu dükkândan sonra ferahlatıcı temiz gece havası yüzlerine çarptı.</p>

  <p>"Teşekkürler, Horst. Garrow Dayım çok memnun olacak."</p>

  <p>Horst sessizce güldü. "Bana teşekkür etme. Bunu uzun süredir yapmak istiyordum. Sloan acımasız bir baş belası; aşağılanmak ona iyi gelir. Katrina olanları duyup beni çağırmaya geldi. İyi ki gelmişim, ikiniz nerdeyse kavgaya başlamak üzereydiniz. Ne yazık ki sen ya da ailen bir dahaki sefere dükkânına gittiğinizde paranız olsa da size et vereceğini sanmıyorum."</p>

  <p>"Neden böyle öfkelendi ki? Hiçbir zaman arkadaş olmadık, ama paramızı kabul ederdi. Ve Katrina'ya böyle davrandığını hiç görmemiştim," dedi, Eragon sırt çantasını açarak.</p>

  <p>Horst omuz silkti. "Dayına sor. O bu konuda benden daha fazlasını biliyor."</p>

  <p>Eragon eti çantasına doldurdu. "Şimdi eve aceleyle dönmek için bir nedenim daha var... bu esrarı çözmek. Al, bu artık senindir," dedi taşı uzatarak.</p>

  <p>Horst güldü. "Hayır, garip taşını kendin sakla. Ödemeye gelince, Albreich gelecek bahara Feinster'e gitmek için plan yapıyor. Usta demirci olmak istiyor ve benim de bir yardımcıya ihtiyacım olacak. Boş zamanlarında gelip borcunu ödeyebilirsin."</p>

  <p>Eragon sevinç içinde hafifçe eğildi. Horst'un iki oğlu vardı, Albreich ve Baldor. İkisi de onun demirci dükkânında çalışıyordu. Birinin yerini almak çok cömert bir teklifti. "Tekrar teşekkür ederim! Seninle çalışmayı sabırsızlıkla bekleyeceğim." Horst'a ödeme yapmanın bir yolu bulunduğu için çok mutluydu. Dayısı böyle bir yardımı asla kabul etmezdi. Sonra Eragon av için yola çıkmadan önce kuzeninin kendisine söylediği bir şeyi hatırladı. "Roran, Katrina'ya bir mesaj vermemi istedi, ama ben veremeyeceğime göre sen verebilir misin?"</p>

  <p>"Elbette."</p>

  <p>"Tacirler gelir gelmez kasabaya gelip Katrina'yı görecekmiş."</p>

  <p>"Hepsi bu mu?"</p>

  <p>Eragon biraz utanmıştı. "Hayır, Katrina'nın şimdiye kadar gördüğü en güzel kız olduğunu ve başka bir şey düşünemediğini de bilmesini istiyor."</p>

  <p>Horst'un yüzünde kocaman bir gülümseme belirdi. Eragon'a göz kırptı. "İş ciddileşiyor, değil mi?"</p>

  <p>"Evet, efendim," dedi, Eragon çabucak gülümseyerek. "Ona benim için de teşekkür edebilir misin? Benim için babasına karşı çıkması çok hoştu. Umarım bunun için cezalandırılmaz. Benim yüzümden başı belaya girerse Roran deliye döner."</p>

  <p>Ben olsam bu yüzden endişelenmezdim. Sloan, beni Katrina'nın çağırdığını bilmiyor, bu yüzden ona sert davranacağını sanmıyorum. Gitmeden önce bizimle akşam yemeği yer misin?"</p>

  <p>"Üzgünüm, ama olmaz. Garrow beni bekliyor," dedi, Eragon ve çantasının bağını çözdü. Sonra çantasını sırtına atıp yoldan aşağı doğru inmeye başladı. Elini hoşça kal anlamında kaldırdı.</p>

  <p>Et hızını yavaşlatıyordu, ama eve varmak için sabırsızlanıyordu ve yenilenmiş bir enerji adımlarına güç veriyordu. Köy birdenbire biterken sıcak ışıkları geride kaldı. İnci gibi parlayan ay dağların üstünden bakarken araziyi gün ışığının hayaleti andıran yansımasıyla aydınlatıyordu. Her şey beyaz ve düz görünüyordu.</p>

  <p>Yolculuğunun sonuna yaklaşırken güneye devam eden yoldan çıktı. Kaba bir patika bel yüksekliğindeki sazların arasında dümdüz uzanıyor, küçük bir tepeyi tırmanırken neredeyse karaağaçların gölgesiyle gizleniyordu. Zirveye ulaşınca evinde parlayan sıcak ışığı gördü.</p>

  <p>Evin padavra tahtalanyla kaplı bir çatısı ve tuğla bacası vardı. Beyaz sıvalı duvarlarından sarkan saçaklar aşağıdaki yeri gölgeliyordu. Kapalı verandanın bir kenarı yanmaya hazır kesilmiş odunlarla doluydu. Diğer tarafta çiftlik aletlerinden oluşan bir yığın duruyordu. Buraya Garrow'un karısı Marian öldüğünde taşındıklarında ev sanki yarım yüzyıldır terk edilmiş gibi duruyordu. Carvahall'den on mil ötede, herkesin evinden uzaktaydı. İnsanlar bu mesafenin tehlikeli olduğunu düşünmüşlerdi, çünkü aile zor zamanlarda köyden gelecek yardıma güvenemezdi, ama Eragon'un dayısı onları dinlememişti bile.</p>

  <p>Evden otuz metre ötedeki donuk renkli ahırda iki at –Birka ve Brugh– tavuklar ve bir inek yaşıyordu. Bazen domuzları da oluyordu, ama bu sene bir domuz besleyecek paraları olmamıştı. Ahır bölmelerinin arasında bir at arabası duruyordu. Tarlalarının kıyısındaki sık ağaç dizisi Anora Nehri boyunca uzanıyordu.</p>

  <p>Yorgun bir şekilde verandaya ulaşırken pencerenin arkasında bir ışığın hareket ettiğini gördü.</p>

  <p>"Dayı, benim Eragon. Kapıyı aç." Küçük kepenk bir saniye için geri çekildi, sonra kapı açıldı.</p>

  <p>Garrow eli tokmakta dikiliyordu. Üzerindeki yıpranmış elbiseleri bir sopaya asılmış çuval gibi duruyordu. Kırlaşan saçlarının altında zayıf, aç yüzünü dolduran dikkatli gözleri vardı. Hayatta olduğu anlaşılmadan önce kısmen mumyalanmış bir adama benziyordu. "Roran uyuyor," dedi Eragon'un araştıran bakışlarına yanıt olarak.</p>

  <p>Tahta masanın üstündeki lambanın ışığı titreşiyordu. Masa o kadar skivdi ki, ağacın damarıminik kabartıların üstündeki dev bir parmak izi gbi çıkıntı yapıyordu. Odun sobasının yanında el yapımı çivilerde yemek pişirmek için kapkacak asılıydı. İkinci bir kapı evin diğer kısımlarına açılıyordu. Döşeme yıllardır ayak basıldığı için pürüzsüz hale gelip cilalanmış tahtalardan oluşuyordu.</p>

  <p>Eragon sırt çantasını indirip eti çıkardı. "Bu ne? Et mi aldın? Parayı nefden buldun?" diye sordu dayısı paketleri görünce.</p>

  <p>Eragon yanıt vermeden önce bir nefes aldı. "Bizim için Horst aldı."</p>

  <p>"Onun ödemesine izin mi verdin? Yiyecek almak için dilenmediğimizi sana daha önce de söylemiştim. Kendimizi doyuramıyorsak kasabaya dönsek de olur. Yakında bize giysi göndermeye başlayıp kışı geçirip geçiremeyeceğimizi sorarlar." Garrow'un yüzü öfkeyle solmuştu.</p>

  <p>"Ben yardım kabul etmedim," diye parladı, Eragon. "Horst bu bahar çalışarak borcumu ödememi kabul etti. Albreich uzaklara gideceği için ona yardım edecek birine ihtiyacı olacakmış."</p>

  <p>"Peki onun için çalışacak zamanı nerden bulacaksın? Burda yapılması gereken her şeye boş mu vereceksin?" diye sordu Garrow sesini alçaltmaya çalışarak.</p>

  <p>Eragon okunu ve yayını ön kapının yanındaki askıya astı. "Nasıl yapacağımı bilmiyorum," dedi öfkeyle. "Üstelik para edecek bir şey buldum." Taşı çıkarıp masaya koydu.</p>

  <p>Garrow taşın üzerine doğru eğildi. Aç yüzünde kurt gibi bir ifade belirdi, parmakları garip bir şekilde seğirmeye başladı. "Bunu Spine'da mı buldun?"</p>

  <p>Evet," dedi, Eragon. Sonra olanları anlattı. "Ve durumu daha da kötüleştirmek istercesine en iyi okumu kaybettim. Kısa süre içinde daha fazla ok yapmalıyım." Yarı karanlıkta taşa baktılar.</p>

  <p>"Hava nasıldı?" diye sordu dayısı taşı kaldırarak. Birden yok olmasından korkuyormuş gibi elleriyle sıkıca kavradı.</p>

  <p>"Soğuk," diye yanıtladı, Eragon. "Kar yağmıyordu, ama her gece don oluyordu."</p>

  <p>Bu haber üzerine Garrow endişelenmiş göründü. "Yarın Roran'ın arpa hasadını bitirmesine yardım etmen gerekiyor. Kabaklan da toplarsak don bize zarar veremez." Taşı Eragon'a uzattı. "Al, sakla bunu. Tacirler geldiğinde değerini öğreniriz. Satmak en iyisi. Sihirle ne kadar az ilgilenirsek o kadar iyi... Neden etin parasını Horst verdi?"</p>

  <p>Eragon'un Sloan'la geçirdiği tartışmayı anlatması bir dakikasını aldı. "Onu neyin bu kadar kızdırdığını anlayamadım."</p>

  <p>Garrow omuz silkti. "Sloan'ın karısı Ismira sen buraya gelmeden bir yıl önce Igualda Şelalesi'nden düştü. Sloan o zamandan beri Spine'a yaklaşmıyor, onunla ilgili hiçbir şey duymak istemiyor. Ama bu ödemeyi reddetmesi için geçerli bir neden değil. Galiba sana sıkıntı yaratmak istedi.</p>

  <p>Eragon yorgunluktan iki yana sallanıyordu. "Geri dönmek çok güzel." Garrow'un gözleri yumuşadı, başını onaylarcasına salladı. Eragon sendeleyerek odasına girdi, taşı yatağının altına koydu, sonra yatağın üstüne devrildi. Ev. Avdan beri ilk kez uyku onu kontrolü altına alırken tamamen gevşedi.</p>
</body>
</html>
