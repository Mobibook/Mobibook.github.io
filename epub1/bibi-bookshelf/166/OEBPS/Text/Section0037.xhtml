<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kılıç Ustası</h1>

  <p>Ertesi gün ikisi için de daha kolaydı. Eragon kendini daha iyi hissediyordu ve Brom'un sorularını daha doğru cevaplıyordu. Oldukça zor bir alıştırmadan sonra Eragon kristal görüşle gördüğü kadından söz etti. Brom sakalını sıvazladı. "Mahkûm olduğunu mu söylemiştin?"</p>

  <p>"Evet."</p>

  <p>"Yüzünü gördün mü?" diye sordu, Brom dikkatle.</p>

  <p>"Pek açık bir şekilde değil. Işık kötüydü, ama çok güzel olduğunu söyleyebilirim. Çok garip; gözlerini görmede hiç zorlanmadım. Ve o da bana baktı."</p>

  <p>Brom başını iki yana salladı. "Bildiğim kadarıyla kimse kristal görüşle izlendiğini anlayamaz."</p>

  <p>"Sence kim olabilir?" diye sordu, Eragon. Sesindeki hevese kendisi de şaşırdı.</p>

  <p>"Bilemiyorum," dedi, Brom. "Zorlarsan birkaç tahminde bulunabilirim, ama hiçbiri pek olası değil. Bu rüyan çok garip. Uykunda bir şekilde daha önce hiç görmediğin bir şeyi görmeyi başarmışsın... hem de güç sözcükleri kullanmadan. Rüyalar zaman zaman ruhlar âlemine dokunur, ama bu farklı."</p>

  <p>"Bunu anlamak için belki de o kadını bulana kadar bütün zindanları ve hapishaneleri gezmemiz gerekir," diye takıldı, Eragon. Aslında bunun iyi bir fikir olduğunu düşünüyordu. Brom gülerek yola devam etti.</p>

  <p><br /></p>

  <p>Günler ağır ağır haftalara dönerken Brom'un katı eğitimi neredeyse günün her saatini dolduruyordu. Alçısı yüzünden dövüştüklerinde Eragon sol elini kullanmak zorunda kalıyordu. Kısa süre içinde sol eliyle de sağ eliyle olduğu kadar iyi dövüşmeye başlamıştı.</p>

  <p>Zaman içinde Spine'ı geçip ovaya geldiler. Yapraklarını dökmüş çıplak ağaçlar tomurcuklanmış, yeni çimen gövdeleri geçen yılın ölü saplarının arasından çıkmaya başlamıştı. Kuşlar çiftleşmek ve yuva yapmak için tekrar ortaya çıkmışlardı.</p>

  <p>Yolcular, Toark Nehri'ni Spine boyunca güneydoğuya doğru takip ediyorlardı. Her yerden kendisine dökülerek kabaran iştahını doyuran ırmak ayaklarıyla nehir sabit bir şekilde büyüyordu. Nehrin genişliği bir fersahı aştığında Brom sudaki kum adasını işaret etti. "Leona Gölü'ne yakınız artık," dedi. "Yalnızca iki fersah uzakta."</p>

  <p>"Gece çökmeden oraya varabilir miyiz sence?" diye sordu, Eragon.</p>

  <p>"Deneyeceğiz." Alacakaranlık kısa süre sonra yolun takibini zorlaştırdı, fakat yanlarındaki nehrin sesi onlara rehberlik ediyordu. Parlak bir disk gibi yükselen ay önlerinde olanı görmelerine yetecek kadar ışık vermeye başladı.</p>

  <p>Leona Gölü arazinin üstüne örtülmüş ince gümüş tabakası gibi görünüyordu. Su o kadar sakin ve pürüzsüzdü ki, sıvıya benzemiyordu bile. Yüzeyine yansıyan parlak ay ışığı şeridi olmasa yerden görünmesi mümkün değildi. Saphira kayalık sahilde durmuş kurutmak için kanatlarını sallıyordu. Eragon, onu selamlayınca Saphira, su çok güzel... derin, serin ve berrak, dedi.</p>

  <p>Belki yarın yüzerim, karşılığını verdi, Eragon. Bir grup ağacın altına kamp kurup kısa süre sonra uykuya daldılar.</p>

  <p><br /></p>

  <p>Eragon gölü gün ışığında görmek için şafakta büyük bir hevesle kalktı. Beyaz köpüklü dalgalar rüzgârın estiği yerde yelpazeyi andıran şekiller oluşturuyordu. Sırf büyüklüğü bile neşelendirmişti Eragon'u. Sevinç çığlığı atarak suya koştu. Saphira, neredesin?Hadi biraz eğlenelim!</p>

  <p>Eragon üstüne biner binmez Saphira suyun üstüne zıpladı. Yukarıya doğru yükselip gölün üstünde bir daire çizdiler, ama o yükseklikte bile karşı kıyı görünmüyordu. Banyo yapmak ister misin, diye doğal bir şekilde Saphira'ya sordu.</p>

  <p>Saphira haince güldü. Bekle! Kanatlarını kavuşturup dalgalara doğru alçaldı, dalgaların tepelerini pençeleriyle yardı. Su gün ışığında pırıl pırıl parlıyordu. Eragon tekrar bir çığlık attı. Sonra Saphira kanatlarını katlayıp göle daldı, başı ve boynu suya girdi.</p>

  <p>Su Eragon'a buzlu bir duvar gibi çarpıp nefesini kesti. Neredeyse Saphira'nın üstünden düşüyordu. Saphira yüzeyde yüzerken ona sıkıca tutundu. Saphira ayaklarını üç kez çırparak suyu köpürtüp gökyüzüne yükseltti. Saphira kuyruğunu dümen gibi kullanarak gölde kayarcasına ilerlerken Eragon yutkunup saçlarını salladı.</p>

  <p>Hazır mısın?</p>

  <p>Eragon başıyla onaylayıp derin bir nefes aldı, kollarını sıkı sıkı onun boynuna doladı. Bu kez suyun altına girdiler. Berrak sıvıda metrelerce öteyi görebiliyorlardı. Saphira şahane hareketlerle eğilip bükülüyor, suyun içinde bir yılanbalığı gibi kıvrılarak ilerliyordu. Eragon efsanevi deniz yılanına biniyormuş gibi hissetti kendini.</p>

  <p>Ciğerleri hava için çığlık atmaya başlarken Saphira sırtını kavis yapıp başını yukarı kaldırdı. Kanatlarını açıp havaya yükselirken su damlacıkları bir hale gibi etraflarını sardı. İki güçlü kanat çırpmayla yükseldiler.</p>

  <p>Vay canına! Bu müthişti, dedi, Eragon.</p>

  <p>Evet, dedi Saphira mutlulukla. Ama nefesini biraz daha tutamaman çok kötü.</p>

  <p>Bu konuda bir şey yapamam, dedi, Eragon saçlarındaki suları sıkarak. Elbiseleri sırılsıklamdı ve Saphira'nın kanatlarının esintisi üşümesine neden oluyordu. Alçısına dokundu... bileği kaşınıyordu.</p>

  <p>Eragon kuruyunca Brom'la birlikte atları eyerleyip neşe içinde Leona Gölü'nün etrafında ilerlemeye başladılar. Bu arada Saphira keyifle suya girip çıkıyordu.</p>

  <p><br /></p>

  <p>Akşam yemeğinden önce Eragon her zamanki dövüş hazırlıkları için Zar'roc'un kenarında bir engel oluşturdu. Diğerinin saldırmasını beklerken ne Brom, ne de Eragon hamle yapıyordu. Eragon kendisine avantaj sağlayacak bir şey olup olmadığını görmek için çevresini inceledi. Ateşin yanındaki bir dal parçası dikkatini çekti.</p>

  <p>Ani bir hamle yaparak dal parçasını kapıp Brom'a fırlattı. Ama Brom bir adım yana kayarak daldan kolayca kurtuldu. Yaşlı adam kılıcını sallayarak ileri atıldı. Eragon eğilince kılıç başının üstünde vızladı. Kükreyerek ateşli bir şekilde Brom'a saldırdı.</p>

  <p>Yere düştüler ve üstte kalmak için mücadele etmeye başladılar. Eragon yana yuvarlanıp Zar'roc'u Brom'un bacaklarının üstüne savurdu. Brom darbeyi kılıcının sapıyla karşılayıp ayağa fırladı. Eragon ayağa kalkarken dönüp tekrar saldırdı, Zar'roc'u karmaşık bir hareketle savurdu. Birbirine tekrar tekrar çarpan kılıçlardan kıvılcımlar çıkıyordu. Brom her darbeyi engellerken yüzü dikkatle gerilmişti. Ama Eragon, onun yorulduğunu anlayabiliyordu. İkisi de diğerinin savunmasında bir açık arayarak amansız mücadele sürüp gitti.</p>

  <p>Sonra Eragon çarpışmanın değiştiğini hissetti. Darbe üstüne darbe indirerek avantaj kazandı; Brom'un verdiği karşılıklar yavaşladı ve dengesini kaybetti. Eragon, Brom'dan gelen bir darbeyi kolayca karşıladı. Yaşlı adamın alnındaki damarlar atıyor, gösterdiği çaba yüzünden boynundaki damarlar dışarı fırlıyordu.</p>

  <p>Birden kendine güveni gelen Eragon, Zar'roc'u her zamankinden hızlı savurarak Brom'un kılıcının etrafına çelikten bir ağ ördü. Büyük bir hızla kılıcının düz tarafını Brom'un kabzasına çarparak kılıcı yere düşürdü. Brom bir tepki veremeden Zar'roc'u Brom'un gırtlağına dayadı.</p>

  <p>"Ama yeni başladık," dedi, Eragon şaşırarak.</p>

  <p>Brom başını iki yana salladı. "Kılıç konusunda daha fazla bir şey öğretemem sana. Tanıdığım bütün savaşçılar içinde yalnızca üçü beni böyle yenebildi, ki onlardan hiçbirinin de bunu sol eliyle başarabileceğini sanmıyorum." Esefle gülümsedi. "Eskisi kadar genç olmayabilirim, ama senin yetenekli ve nadir bulunan bir kılıç ustası olduğunu söyleyebilirim."</p>

  <p>"Her gece dövüş yapmayacağımız anlamına mı geliyor bu?"</p>

  <p>"Hayır, bundan kurtulamazsın," diye güldü, Brom. "Ama artık daha sakin olacağız. Bir iki gece atlamamız o kadar önemli değil." Alnını sildi. "Şunu unutma, eğer bir Elfle –ister eğitilmiş olsun, ister eğitilmemiş, ister dişi olsun, ister erkek– dövüşme bahtsızlığıyla karşılaşırsan kaybetmeye hazır ol. Onlar, ejderhalar ve diğer sihirli yaratıklar gibi doğanın istediğinden birkaç kat daha güçlüdürler. En zayıf Elf bile seni kolayca yenebilir. Aynı şey Ra'zac için de geçerli... onlar insan değil ve bizden çok daha yavaş yorulurlar."</p>

  <p>"Onlarla eşit olmanın bir yolu yok mu?" diye sordu, Eragon. Saphira'nın yanına oturup bağdaş kurdu.</p>

  <p>İyi dövüş, dedi, Saphira. Eragon güldü.</p>

  <p>Brom omuz silkerek oturdu. "Birkaç kişi var, ama onlara ulaşmak mümkün değil artık. Sihir en güçlü düşmanların dışındakileri yenmeni sağlayabilir. Onlar için Saphira'nın yardımına ve büyük şansa ihtiyacın var. Şunu unutma, sihirli yaratıklar gerçekten sihir yaptıklarında normalde bir insanı öldürebilecek şeyler başarabilirler, çünkü onların yetenekleri çok daha güçlendirilmiştir."</p>

  <p>"Sihirle nasıl savaşırsın?" diye sordu, Eragon.</p>

  <p>"Ne demek istiyorsun?"</p>

  <p>"Şey," dedi, Eragon dirseğine dayanarak. "Diyelim ki bir Shade'in saldırısına uğradım. Onun sihrine nasıl engel olabilirim? Çoğu büyü hemen gerçekleşir, bu da zamanında tepki vermeyi olanaksız hale getirir. Bir düşmanın sihrini nasıl etkisiz hale getirebilirim? Galiba düşmanımın niyetini harekete geçmeden önce anlamalıyım." Durakladı. "Bunun nasıl yapılabileceğini bilmiyorum. Önce kim saldırırsa o kazanır."</p>

  <p>Brom içini çekti. "Sözünü ettiğin şey 'büyücü düellosu' son derece tehlikelidir. Galbatorix'in yalnızca bir düzine hainle o kadar Süvari'yi nasıl yendiğini hiç merak etmedin mi?"</p>

  <p>"Bunu hiç düşünmedim," dedi, Eragon.</p>

  <p>"Bunun birkaç yolu var. Bazılarını daha sonra öğreneceksin, fakat en önemlisi Galbatorix'in insanların zihinlerine zorla girme ustası olması. Büyücüler düellosunda iki tarafın da uyması gereken katı kurallar vardır, voksa iki rakip de ölür. Bir rakip diğerinin zihnine girene kadar kimse sihir yapmaz."</p>

  <p>Saphira kuyruğunu rahat bir şekilde Eragon'un etrafına sarıp, neden bekliyorlar ki? Bir düşman saldırıya uğradığını anladığında karşılık vermek için çok geç kalmış olacaktır. Eragon soruyu yüksek sesle tekrarladı.</p>

  <p>Brom başını iki yana salladı. "Hayır, olmaz. Eğer birdenbire gücümü sana karşı kullanmaya kalkarsam, kesinlikle ölürsün, ama yok olmadan önce kısa bir an içinde karşı saldırıya geçecek zaman bulabilirsin. Bu yüzden, bir rakibin ölüm arzusu yoksa, biri diğerinin savunmalarını yıkana dek iki taraf da saldırmaz."</p>

  <p>"Sonra ne olur?" diye sordu, Eragon.</p>

  <p>Brom omuz silkti. "Düşmanının zihnine girdikten sonra ne yapacağını öğrenip onu engel emek elindedir. Ama büyüye nasıl karşılık vermen gerektiğini bilmiyorsan bu avantaja rağmen yenilmen mümkündür."</p>

  <p>Piposunu doldurup yaktı. "Ve bu olağanüstü derecede hızlı düşünme gerektirir. Kendini savunmadan önce sana yöneltilen güçlerin tam yapısını anlamalısın. Eğer sana sıcakla saldırıyorlarsa, bunun hava, ateş, ışık ya da başka hangi iletkenle sana yöneltildiğini bilmelisin. Ancak bunu öğrendikten sonra sihirle çarpışabilir, örneğin sıcak materyali dondurabilirsin."</p>

  <p>"Zor görünüyor."</p>

  <p>"Aşırı derecede zordur," diye doğruladı, Brom. Piposundan duman çıktı, "İnsanlar böyle bir düelloda nadiren birkaç saniyeden fazla yaşayabilirler. Gereken muazzam çaba ve beceri miktarı uygun eğitim almamış birinin hemen ölümüne neden olur. Biraz ilerledikten sonra sana gerekli yöntemleri öğreteceğim. Bu arada eğer bir büyücü düellosuyla karşı karşıya gelirsen elinden geldiğince hızlı kaçmanı tavsiye ederim."</p>
</body>
</html>
