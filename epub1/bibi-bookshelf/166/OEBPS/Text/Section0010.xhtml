<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kaderin Armağanı</h1>

  <p>Carvahall'den döndükleri akşam Eragon taşı Merlock'un yaptığı gibi sınamak istedi. Odasında yalnızken yatağının üstüne koyup yanına aletlerini açtı. Ağaç tokmakla başlayıp taşa hafifçe dokundu. Belli belirsiz bir çınlama duyuldu. Tatmin olarak bir sonraki aleti, ağır deri çekici aldı. Vurduğu zaman kederli ve güçlü bir çan sesi yankılandı. Son olarak küçük keskiyi taşa indirdi. Metal taşta herhangi bir iz bırakmadı, ama en berrak sesi çıkardı. Son ses de kesilirken belli belirsiz bir çığlık duyduğunu sandı.</p>

  <p>Merlock içinin boş olduğunu söyledi; içinde değerli bir şey olabilir. Ama nasıl açacağımı bilmiyorum. Birisinin bunu şekillendirmesi için iyi bir neden olmalı, ama taşı Spine'a her kim gönderdiyse geri alma zahmetine girmedi ya da nerede olduğunu bilmiyor. Ama taşı yollayabilen bir büyücünün onu yeniden bulamadığına inanmıyorum. Yoksa taşın aslında bana gelmesi mi gerekiyordu? Bu soruya yanıt veremiyordu. Çözülemeyen esrara teslim olarak aletlerini toplayıp taşı rafına geri koydu.</p>

  <p><br /></p>

  <p>O gece uykusundan birden uyandı. Dikkatle ortalığı dinledi. Her yer sessizdi. Huzursuz bir şekilde elini yatağın içine sokarak bıçağını kavradı. Birkaç dakika bekledi, sonra tekrar uykuya daldı.</p>

  <p>Sessizliği bir çığlık bozarak onu tekrar uykusundan kopardı. Yatağından inerek bıçağı kınından çekti. Kibrit kutusunu kurcalayarak bir mum yaktı. Odanın kapısı kapalıydı. Ama çığlık bir fare ya da sıçandan gelemeyecek kadar gürültülüydü. Yatağın altını kontrol etti, hiçbir şey yoktu. Yatağın kenarına oturup gözlerini ovuşturdu. Bir çığlık daha duyunca şiddetle irkildi.</p>

  <p>Ses nereden geliyordu? Sağlam tahtalardan yapıldığı için ne döşemenin altında ne de duvarın içinde bir şey olamazdı. Aynı şey yatağı için de geçerliydi ve gece hasır yatağının altına bir şey girse bunu fark ederdi. Gözleri taşa gitti. Raftan alıp dalgın bir şekilde kucağında sallamaya başladı. Yeni bir çığlık kulaklarında çınlarken parmaklarının altında da hissediliyordu; ses taşın içinden geliyordu.</p>

  <p>Taş ona düş kırıklığı ve öfke dışında bir şey getirmemişti ve demek şimdi de uykusundan olacaktı! Taş ona aldırmayıp öylece duruyor, ara sıra ötüyordu. Derken çok yüksek bir ses çıkarıp tekrar sessizleşti. Eragon onu dikkatle rafa kaldırıp yatağına girdi. Taşın sırrı her neyse sabaha kadar bekleyebilirdi.</p>

  <p>Tekrar uyandığında ay ışığı penceresinden içeri giriyordu. Taş yerinde hızla sallanıp duvara çarpıyordu. Ay ışığı banyosunda yüzeyi bembeyaz görünüyordu. Eragon elinde bıçağıyla yataktan fırladı. Hareket kesildi, ama Eragon hâlâ gergindi. Derken taş gıcırdayıp daha hızlı sallanmaya başladı.</p>

  <p>Yemin ederek giyinmeye başladı. Taşın ne kadar değerli olduğu umurunda değildi, onu uzaklara götürüp gömecekti. Taşın sallanması durdu, yeniden sessizleşti. Titredi, ileri doğru yuvarlandı ve tok bir gürültüyle yere düştü. Yalpalayarak kendisine doğru gelirken Eragon telaşla kapıya doğru bir geri adım attı.</p>

  <p>Birden taşta bir çatlak belirdi. Sonra bir tane ve bir tane daha. Eragon büyülenmiş gibi elinde bıçakla taşa doğru eğildi. Taşın tepesinde, çatlakların birleştiği yerde küçük bir parça dengede durmaya çalışıyormuş gibi oynuyordu. Derken parça yükselip yere düştü. Yine bir dizi çığlık duyuldu, küçük koyu renk bir kafa delikten dışarı çıktı, garip şekil i bir beden onu takip etti. Eragon bıçağı sıkıca kavrayıp hareketsiz kaldı. Kısa süre sonra yaratık taşın içinden tamamen çıkmıştı. Bir an olduğu yerde kaldı, sonra ay ışığına doğru gitti.</p>

  <p>Eragon şok içinde geriledi. Tam karşısında üzerindeki zarı yalayan bir ejderha duruyordu.</p>
</body>
</html>
