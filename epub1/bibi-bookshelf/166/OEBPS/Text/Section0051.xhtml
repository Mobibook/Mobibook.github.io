<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Hadarac Çölü</h1>

  <p>Geniş kum tepeleri ufka doğru okyanustaki dalgalar gibi yayılıyordu. Ani esen rüzgâr kırmızımsı altın kumları havaya savuruyordu. Daha sağlam yerlerde tek tük yamru yumru ağaçlar yükseliyordu, ama bu topraklarda herhangi bir çiftçi bir şey yetiştiremezdi. Uzaklarda bir dizi mor renkli sarp kayalık yükseliyordu. Kuş uçmaz kervan geçmez bölgede rüzgârda kayarcasına uçan kuşlar hariç hiç hayvan yoktu."Burda atlar için yiyecek bulacağımızdan emin misin?" diye sordu, Eragon, sözcükler ağzında yuvarlanarak. Sıcak, kuru hava boğazını yakıyordu.</p>

  <p>"Şunları görüyor musun?" diye sordu, Murtagh, kayaları işaret ederek. "Onlarda çimen yetişir. Kısa ve serttir, ama atlara yeter."</p>

  <p>"Umarım haklısındır," dedi, Eragon güneşe karşı gözlerini kısarak. "Yola devam etmeden önce dinlenelim. Zihnim bir salyangoz kadar yavaş ve bacaklarımı zor kıpırdatıyorum."</p>

  <p>Elfi Saphira'dan çözdüler, yemek yediler, sonra bir kum tepesinin gölgesinde şekerleme yaptılar. Eragon kuma yerleşirken Saphira yanına kıvrılıp kanatlarını üstlerine açtı. Burası harika bir yer, dedi, Saphira. Burada zamanın geçişini fark etmeden yıllarımı geçirebilirim.</p>

  <p>Eragon gözlerini kapadı. Uçmak için harika bir yer, dedi uykulu bir şekilde.</p>

  <p>Yalnız o değil, kendimi çöl için yaratılmış gibi hissediyorum. İhtiyacım olan alan var burada, konabileceğim dağlar, avlanarak günlerimi geçirebileceğim av hayvanları. Ve de sıcak! Soğuk beni rahatsız etmiyor, ama sıcak kendimi canlı ve enerjik hissetmemi sağlıyor. Başını gökyüzüne doğru kaldırdı, mutlulukla gerindi.</p>

  <p>Çok mu sevdin? diye mırıldandı, Eragon.</p>

  <p>Evet.</p>

  <p>O zaman her şey bittiğinde belki buraya dönebili... Daha sözlerini biti-remeden uykuya daldı. O ve Murtagh dinlenirken Saphira mutlu mutlu mırıldandı.</p>

  <p>Gil'ead'dan ayrılalı dört gün olmuştu. Şimdiden otuz beş fersah yapmışlardı.</p>

  <p>Kendilerini ve atları dinlendirmeye yetecek kadar uyudular. Peşlerinden gelen askerler henüz onlara yetişmemişti, ama bu onları rahatlatarak hızlarını düşürmelerine neden olmuyordu. Onlar, imparatorun ulaşabileceği yerin çok ötesine geçene kadar imparatorun kendilerini takip edeceğinden emindiler. "Haberciler kaçışımı Galbatorix'e ulaştırmıştır. O da Ra'zac'ı uyarmıştır. Şimdiye kadar peşimize düştükleri kesin. Uçarak bile bizi yakalamaları biraz zaman alır, ama her an onlarla karşılaşmaya hazır olmalıyız."</p>

  <p>Ve bu kez zincirlerle o kadar kolay bağlanmayacağımı görecekler, dedi, Saphira.</p>

  <p>Murtagh çenesini kaşıdı. "Umarım Bullridge'den sonra bizi takip edemezler. Ramr takipçileri kaybetmenin iyi bir yolu; izlerimizin bir daha bulunmaması olasılığı yüksek."</p>

  <p>"Umarım öyle olur," dedi, Eragon, Elfi kontrol ederek. Durumu değişmemişti; yardımlarına hâlâ tepki vermiyordu. "Ama artık şansa güvenmiyorum. Ra'zac şu an bile izimizi sürüyor olabilir."</p>

  <p><br /></p>

  <p>Gün batarken o sabah uzaktan gördükleri kayalara ulaştılar. Tepelerinde yükselen heybetli kayalar, yere ince gölgeler düşürüyordu. Etraflarda yarım mil boyunca herhangi bir kum tepesi görünmüyordu. Toprak güneşten kavrulup çatlamıştı. Snowfire'dan inerken sıcak fiziksel bir yumruk gibi çarptı Eragon'a. Ensesi ve yüzü güneşten yanmıştı; derisi sıcak ve ateşliydi.</p>

  <p>Yerdeki bir avuç otu yemeleri için atları bağladıktan sonra Murtagh küçük bir ateş yaktı. "Sence ne kadar yol aldık?" diye sordu, Eragon, Elfi Saphira'nın karnından çözerken.</p>

  <p>"Bilmiyorum!" diye terslendi Murtagh. Derisi kızarmış, gözleri kan çanağına dönmüştü. Bir tava alıp küfretti. "Yeterli suyumuz yok. Ve atların su içmesi gerek."</p>

  <p>Sıcak ve kuru hava Eragon'un da sinirlerini bozmuştu, ama öfkesini kontrol ediyordu. "Atları getir." Saphira pençeleriyle bir çukur kazdı, sonra Eragon gözlerini kapatıp sihir yapmaya başladı. Toprak kavrulmuş olmasına rağmen bitkilerin yetişmesine yetecek kadar su vardı ve bu su çukuru birkaç kez doldurmasına yeterdi.</p>

  <p>Çukura su dolarken Murtagh su tulumlarını yeniden doldurdu, sonra kenara çekilip atların içmesine izin verdi. Susamış hayvanlar galonlarca su içtiler. Eragon hayvanların susuzluğunu dindirmek için suyu daha derinlerden getirmek zorunda kaldı. Bu da gücünü son sınırına kadar kullanmasını gerektirdi. Atlar sonunda tatmin olduğunda Saphira'ya, suya ihtiyacın varsa şimdi iç, dedi. Saphira iki büyük yudum alıp çekildi.</p>

  <p>Suyun tekrar geriye çekilmesine izin vermeden önce Eragon içebildiği kadar su içti, sonra son damlaların toprağın içine girişini seyretti. Suyu yüzeyde tutmak umduğundan zordu. Ama en azından yeteneklerim dâhilinde bir şey, diye düşündü. Bir zamanlar bir çakıl taşını bile kaldırmak için ne kadar çabaladığı aklına gelince güldü.</p>

  <p><br /></p>

  <p>Ertesi gün uyandıklarında hava buz gibiydi. Kum sabah ışığında pembe bir renk almıştı ve bulanık gökyüzü ufku gizliyordu. Uyku Murtagh'ın keyfini yerine getirmemişti ve Eragon kendi ruh halinin de hızla bozulduğunu fark ediyordu. Kahvaltı sırasında, "Sence çölü geçmemize daha çok var mı?" diye sordu.</p>

  <p>Murtagh gözlerini dikerek ona baktı. "Yalnızca küçük bir bölümünü geçiyoruz, bu yüzden iki ya da üç günden fazla süreceğini sanmıyorum."</p>

  <p>"Ama şimdiden ne kadar yol aldığımıza bak."</p>

  <p>"Tamam belki o kadar sürmez! Şu anda Hadarac'tan mümkün olduğunca çabuk çıkmaktan başka bir şey umrumda değil. Bu yaptığımız her dakika gözümüzden kum çıkarmak zorunda kalmadan da yeterince zor zaten."</p>

  <p>Yemeklerini bitirdikten sonra Eragon, Elfin yanına gitti. Ölü gibi yatıyordu... ölçülü solukları olmasa bir cesede benziyordu. "Yaran nerde?" diye fısıldadı Eragon, yüzünden bir tutam saçı çekerek. "Nasıl olup da böyle uyuyor, ama yaşamaya devam edebiliyorsun?" Kızın hapishanedeki telaşlı ve harekete hazır hayali zihninde hâlâ canlıydı. Canı sıkılarak Elfi yolculuğa hazırladı, sonra Snowfire'ı eyerleyip üstüne bindi.</p>

  <p>Elfin içinde bulunduğu durum aklından çıkmıyordu. Ona yardım etmek için bir şey yapması gerektiğinden emindi, yoksa ölecekti, ama ne yapacağını bilmiyordu. Saphira da çok endişeliydi. Saatlerce konuştular, ama ikisi de karşı karşıya oldukları sorunu nasıl düzelteceklerini bilmiyordu.</p>

  <p>Gün ortasında kısa bir mola verdiler. Daha sonra yolculuklarına devam ederken Eragon havadaki bulanıklığın sabahtan bu yana azaldığını ve uzaktaki karaltıların daha belirginleşmeye başladıklarını fark etti.</p>

  <p>Artık morumsu mavi renkli yumrular değil, sınırları belirgin ormanla kaplı geniş tepeler görünüyordu. Tepelerde hava her zamanki renginden daha açık solgun beyazdı... bütün renkler tepelerin üstünde uzanan gökyüzünün ufuk bandında eriyip kayboluyor ve ufkun kenarlarına yayılıyor gibiydi.</p>

  <p>Eragon şaşırarak baktı, ama gördüklerinden ne kadar anlam çıkarmaya çalışırsa kafası o kadar karışıyordu. Gözlerini kırpıştırıp başını iki yana salladı, bunun çölün yol açtığı bir serap olduğunu düşündü. Ama gözlerini açtığında sinir bozucu uyumsuzluk hâlâ karşısındaydı. Gerçekten de, beyazlık gökyüzünün yarısını örtüyordu. Bir şeylerin feci şekilde yanlış olduğu belliydi. Gördüklerini Murtagh ve Saphira'ya işaret etmek üzereyken birden bunun ne olduğunu anladı.</p>

  <p>Onların tepe olarak gördükleri şey aslında millerce genişlikteki de dağların tabanıydı. Alçak bölgeleri boyunca uzanan sık ormanlar hariç dağlar tamamen kar ve buzla kaplıydı. Eragon'un gökyüzünün beyazladı ğını düşünmesine neden olan şey buydu. Boynunu geriye atıp zirveyi görmeye çalıştı, ama görünmüyordu. Dağlar gökyüzüne kadar uzanıp görüş açısından kayboluyordu. Dar, çentikli vadiler dağlarda derin yarıklar açıyor gibiydi. Alagaesia'yı gökyüzüyle birleştiren engebeli, dişli bir duvar gibiydi gördükleri.</p>

  <p>Bunların ucu bucağı yok, diye düşündü şaşkınlıktan dili tutulmuş bir şekilde. Beor Dağları'yla ilgili hikâyelerde her zaman büyüklüklerinden söz edilirdi, ama bunları hep zarif süslemeler olarak düşünmüştü. Ama şimdi gerçekliklerini kabul etmek zorundaydı.</p>

  <p>Onun hayretini ve şaşkınlığını hisseden Saphira bakışlarını takip etti. Birkaç saniye içinde dağları tanıdı. Kendimi yine yumurtadan yeni çıkmış bir yavru gibi hissediyorum. Onlara kıyasla ben bile çok ufak kalıyorum!</p>

  <p>Çölün kıyısına yaklaşmış olmalıyız, dedi, Eragon. Yalnızca iki gün oldu, karşı kıyıyı ve ötesini görebiliyoruz!</p>

  <p>Saphira kum tepelerinin üstünde dönerek uçtu. Evet, ama o tepelerin büyüklüğü düşünülürse buradan hâlâ elli fersah uzakta olduğunu söyleyebilirim. Bu kadar büyük bir şeyin karşısında mesafeleri kestirmek zor. Elfler veya Varden için mükemmel bir gizlenme yeri olamaz mı burası?</p>

  <p>Elfler ve Varden'den fazlası da saklanabilir burada, dedi, Eragon. Bütün bir ülke imparatordan gizli yaşayabilir. Tepende yükselen şu devlerle yaşadığım bir düşün! Snowfire'ı Murtagh'ın yanına götürüp sırıtarak işaret etti.</p>

  <p>"Ne?" diye homurdandı, Murtagh. Ve bakışlarıyla araziyi inceledi. "Dikkatli bak," dedi, Eragon ısrarla.</p>

  <p>Murtagh ufka daha dikkatli baktı. Omuz silkti. "Ne var, ben bir şey-" Sözcüklerin gerisi gelmeden ağzı bir karış açık kaldı. Başını iki yana sallayıp mırıldandı. "Bu imkânsız!" Gözlerini o kadar kıstı ki kenarları kırıştı. Başını yine iki yana salladı. "Beor Dağları'nın büyük olduğunu biliyordum, ama bu kadar büyük olduklarını değil!"</p>

  <p>"Dua edelim de orda yaşayan hayvanlar da dağlar kadar büyük olmasınlar," dedi, Eragon neşeyle.</p>

  <p>Murtagh gülümsedi. "Bir gölge bulup hiçbir şey yapmadan birkaç hafta geçirmek çok eğlenceli olurdu. Bu zorunlu yolculuk canıma yetti."</p>

  <p>"Ben de çok yoruldum," diye itiraf etti, Eragon. "Ama şu Elf iyileşene... ya da ölene kadar durmak istemiyorum."</p>

  <p>"Yolculuğa devam etmenin ona nasıl bir yararı dokunacak?" diye sordu, Murtagh ciddi bir sesle. "Bütün gün Saphira'nın karnında yolculuk yapmaktansa bir yatakta daha rahat edecektir."</p>

  <p>Eragon omuz silkti. "Olabilir... Dağlara vardığımızda onu Surda'ya götürebilirim... orası o kadar uzak değil. Orda ona yardım edebilecek bir şifacı vardır; bizim yardımcı olamadığımız kesin."</p>

  <p>Murtagh ellerini gözlerine siper ederek dağlara baktı. "Bunu daha sonra konuşuruz. Şimdilik hedefimiz Beor'a varmak. Orda en azından Ra'zac bizi bulmakta çok zorlanır ve imparatora karşı güvenlikte oluruz."</p>

  <p>Günler geçerken Beor Dağları'na pek yaklaştıkları söylenemezdi, ama arazi çarpıcı biçimde değişiyordu. Kırmızımsı iri taneli kumların yerini yavaş yavaş daha sıkı, koyu krem rengi toprak alıyordu. Kum tepeleri yerini parça parça bitkilere ve selin geçtiği derin yarıklara bırakıyordu. Serin bir rüzgâr esiyor, insanı canlandırıyordu. Atlar iklim değişikliğini hissetmiş daha büyük bir coşkuyla ilerliyordu.</p>

  <p>Güneş akşama teslim olurken dağların etekleri yalnızca bir fersah uzaktaydı. Ceylan sürüleri dalgalanan çimenlerin bulunduğu bereketli arazilerde sıçrayarak ilerliyordu. Eragon, Saphira'nın açgözlü bir şekilde onlara baktığını gördü. Bir dere kenarında kamp kurup insanı harap eden Hadarac Çölü'nden kurtulmanın tadını çıkardılar.</p>
</body>
</html>
