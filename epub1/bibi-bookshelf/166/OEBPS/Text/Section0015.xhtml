<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Carvahall'deki Yabancılar</h1>

  <p>Kahvaltı soğuktu, ama çay sıcaktı. Camın içindeki buzlar sabah ateşiyle eriyip ahşap döşeme tarafından emilmiş, geride kahverengi lekeler bırakmıştı. Eragon mutfak sobasının yanındaki Garrow ve Roran'a bakıp bunun onları birkaç ay süresince birlikte son görüşü olduğunu düşündü.</p>

  <p>Roran bir sandalyeye oturmuş botlarını bağlıyordu. Ağzına kadar dolu sırt çantası yanında yerdeydi. Garrow ellerini ceplerine sokmuş ikisinin arasında duruyordu. Gömleği gevşek bir biçimde sarkmıştı; derisi çekilmiş gibiydi. Genç adamın kandırmak için söylediği tatlı sözlerine rağmen onlarla birlikte gitmeyi reddetmişti. Nedeni sorulunca yalnızca bunun daha iyi olacağını söyledi.</p>

  <p>"Her şeyini aldın mı?" diye sordu Garrow, Roran'a.</p>

  <p>"Evet."</p>

  <p>Başını sallayıp cebinden küçük bir kese çıkardı. Roran'a verirkel içindeki madeni paralar şıngırdadı. "Bunları senin için biriktiriyordum. Fazla değil, ama süs eşyası ya da incik boncuk almak istersen yeterli olacaktır."</p>

  <p>"Teşekkür ederim, ama önemsiz şeyler için para harcamayacağım," dedi, Roran.</p>

  <p>"Ne istersen yap, para senin," dedi, Garrow. "Sana bir babanın duaları haricinde verebileceğim başka bir şey yok. İstersen al, ama değeri çok az."</p>

  <p>Roran'ın sesi boğuk çıkıyordu. "Almaktan onur duyarım."</p>

  <p>"O halde al ve huzurla git," diyerek oğlunu alnından öptü. Dönüp daha yüksek bir sesle, "Seni unuttuğumu sanma, Eragon," dedi. "İkinize de söyleyeceklerim var. Artık dünyaya açıldığınıza göre söylememin zamanı geldi. Söylediklerime dikkat edin, işinize yarayacaktır." Haşin bakışlarını onlara doğru çevirdi. "Öncelikle kimsenin ruhunuzu ya da bedeninizi yönetmesine izin vermeyin. Düşüncelerinizin zincirlenmemesine özellikle dikkat edin. Bir insan özgür olabilir, ama bir köleden daha sıkı bağlanmış olabilir. İnsanlara kulağınızı verin, ama kalbinizi asla. Güçlülere saygı gösterin, ama onları kör gibi takip etmeyin. Onları mantıkla yargılayın, ama bir yorumda bulunmayın.</p>

  <p>"Rütbeleri ya da hayattaki konumları ne olursa olsun kimseyi üstünüz olarak görmeyin. Herkese adil davranın yoksa intikam almaya kalkarlar. Paranızı kullanırken dikkatli olun. İnançlarınıza sıkı sarılırsanız diğerleri de sizi dinler." Daha yavaş bir şekilde devam etti. "Aşk konularına gelince... tek tavsiyem dürüst olmanız. Bu bir kalbin kilidini açmanız ya da bağışlanmanız için en güçlü aracınızdır. Bütün söyleyeceklerim bu kadar." Konuşurken biraz utanmış gibiydi.</p>

  <p>Roran'ın sırt çantasını kaldırdı. "Artık gitmelisin. Şafak yakında sökecek ve Dempton seni bekliyor olacak."</p>

  <p>Roran çantasını sırtlayıp Garrow'a sarıldı. "Elimden geldiğince çabuk döneceğim."</p>

  <p>"Güzel," diye cevap verdi, Garrow. "Ama artık git ve bizi merak etme.</p>

  <p>Gönülsüzce birbirlerinden ayrıldılar. Eragon ve Roran dışarı çıktılar, sonra dönüp el salladılar. Garrow kemikli elini kaldırdı, gözlerinde kederli bir ifadeyle yola doğru gidişlerini seyretti. Uzun süre sonra kapıyı kapattı. Ses sabah havasında uzaklara taşınırken Roran durdu.</p>

  <p>Eragon arkasını dönüp bakışlarıyla araziyi taradı. Gözleri tek başına duran binalara takıldı. Acınacak derecede küçük ve kırılgan görünüyordu. Evden yükselen ince duman karla kapanmış çiftlikte birinin yasadışı tek belirtisiydi.</p>

  <p>"İşte bizim bütün dünyamız," dedi, Roran ciddi bir sesle.</p>

  <p>Eragon sabırsızlıkla titreyip homurdandı. "Ve iyi bir dünya." Roran başıyla onayladı, sonra omuzlarım dikleştirip yeni geleceğine doğru yürüdü. Tepeden aşağı inerlerken ev gözden kayboldu.</p>

  <p><br /></p>

  <p>Carvahall'e vardıklarında vakit hâlâ erkendi, fakat demircinin kapılarının açık olduğunu gördüler. İçerinin hoş bir sıcaklığı vardı. Baldor parlak kömürlerle dolu demirci ocağının yan tarafındaki iki iri körüğü yavaşça körükledi. Ocağın önünde siyah bir örs ve tuzlu suyla dolu bir fıçı duruyordu. Duvarlara çakılmış boy hizasındaki bir dizi çubukta çeşitli aletler asılıydı: dev maşalar, penseler, her şekil ve büyüklükte çekiçler, keskiler, pergeller, çelik zımbalar, törpüler, eğeler, torna parçaları, biçimlendirilmeyi bekleyen çelik ve demir çubuklar, mengeneler, makaslar, kazma ve kürekler. Horst ve Dempton uzun tezgâhın başında duruyorlardı.</p>

  <p>Dempton gösterişli kırmızı bıyığıyla gülerek onlara yaklaştı. "Roran! Geldiğine çok sevindim. Yeni değirmen taşlarımla benim halledemeyeceğim kadar çok işim olacak. Gitmeye hazır mısın?"</p>

  <p>Roran çantasını kaldırdı. "Evet. Gidiyor muyuz?"</p>

  <p>"Önce yapmam gereken birkaç iş var, ama bir saat içinde gideceğiz." Dempton bıyığının ucunu burarak kendisine doğru dönerken Eragon ağırlığını bir ayağından diğerine geçirdi. "Sen Eragon olmalısın. Sana da iş teklif ederdim, ama Roran tek işi aldı. Belki bir iki sene sonra, hı?"</p>

  <p>Eragon huzursuz bir şekilde gülümseyip başını iki yana salladı. Adam dostça davranıyordu. Başka şartlar altında olsa Eragon ondan hoşlanabilirdi, ama o anda hırçın bir şekilde adamın Carvahall'e hiç gelmemiş olmasını diliyordu. "Güzel, çok güzel," diye soludu, Dempton. Sonra Roran'a dönüp değirmenin nasıl çalıştığım anlattı.</p>

  <p>"Hazırlar," dedi Horst, tezgâhın üzerindeki birkaç yığını işaret ederek. "Ne zaman istersen alabilirsin." El sıkıştılar, Horst, Eragon'u çağırarak dışarı çıktı.</p>

  <p>Meraklanan Eragon, onun peşine düştü. Adamı sokakta kollarını göğsüne kavuşturmuş dururken buldu. Eragon başparmağıyla değirmenciyi işaret ederek sordu. "Ne düşünüyorsun onun hakkında?"</p>

  <p>Horst güçlü sesiyle, "İyi bir adam," dedi. "Roran'la iyi geçinecektir." Dalgın bir şekilde önlüğündeki metal talaşları temizledi, sonra dev gibi elini Eragon'un omzuna koydu. "Evlat, Sloan'la yaptığın kavgayı hatırlıyor musun?"</p>

  <p>"Etin parasını soruyorsan, unutmadım."</p>

  <p>"Hayır, sana güveniyorum, evlat. Bilmek istediğim mavi taşın hâlâ sende olup olmadığı."</p>

  <p>Eragon'un kalbi kuş gibi çırpınmaya başladı. Neden bilmek istiyor? Belki birisi Saphira'yı gördü! Paniğe kapılmamaya çalışarak, "Bende, ama neden soruyorsun?"</p>

  <p>"Eve döner dönmez ondan kurtul." Horst, Eragon'un şaşkınlığına aldırmadı. "Dün iki adam geldi. Siyahlar içinde kılıç taşıyan adamlar. Onlara bakmak bile ürpermeme neden oldu. Dün akşam insanlara seninki gibi bir taş bulup bulmadıklarını sormaya başladılar. Bugün yine soruyorlar." Eragon bembeyaz kesildi. "Aklı başında hiç kimse bir şey söylemedi. Belayı görünce tanırlar, ama ben konuşacak birkaç kişi tanıyorum."</p>

  <p>Eragon'un yüreği korkuyla doldu. Taşı Spine'a kim gönderdiyse sonunda aramaya başlamıştı. Ya da belki de İmparator, Saphira'yı öğrenmişti. Hangisinin daha kötü olduğunu bilmiyordu. Düşün! Düşün! Yumurta yok! Onu bulmaları artık imkânsız! Ama eğer yumurtanın ne olduğunu biliyorlarsa, olanları anlayacaklardır... Saphira tehlikede olabilir! Doğal bir havaya bürünmek için bütün gücünü kullanmak zorunda kaldı. "Uyardığın için teşekkürler. Nerde olduklarını biliyor musun?" Sesi çok az titrediği için kendisiyle gurur duyuyordu.</p>

  <p>"O adamlarla görüşmen için uyarmadım seni! Carvahall'den ayrıl. Evine git."</p>

  <p>"Tamam," dedi, Eragon, demirciyi yatıştırmak için. "Gitmem gerektiğini düşünüyorsan."</p>

  <p>Düşünüyorum." Horst'un yüzü yumuşamıştı. "Aşırı tepki gösteriyor olabilirim, ama bu yabancılar kötü şeyler hissetmeme neden oluyor. Onlar gidene kadar evinde kalsan daha iyi olur. Onları senin çiftliğinden tutmaya çalışacağım, ama bir işe yaramayabilir."</p>

  <p>Eragon, ona minnetle baktı. Ona, Saphira'yı anlatabilmeyi diledi. "Şimdi gidiyorum," diyerek, Roran'ın yanına koştu. Kuzeninin kolunu sıkıca tutup ona veda etti.</p>

  <p>"Biraz daha kalmayacak mısın?" diye sordu, Roran şaşkınlıkla.</p>

  <p>Eragon neredeyse bir kahkaha atacaktı. Nedense komik gelmişti bu soru ona. "Yapabileceğim bir şey yok ve sen gidene dek burda dikilecek değilim."</p>

  <p>"Eh," dedi, Roran kuşkuyla. "Galiba birkaç ay için bu birbirimizi son görüşümüz olacak."</p>

  <p>"O kadar uzun sürmeyeceğine eminim," dedi, Eragon aceleyle. "Kendine dikkat et ve çabuk dön." Roran'a sarılıp hemen yanından uzaklaştı. Horst hâlâ sokaktaydı. Demircinin kendisini seyrettiğinden emin olan Eragon, Carvahall'in dışına doğru yürüdü. Demirci görüş açısından çıkar çıkmaz bir evin arkasına gizlenip köyün arkasına dolaştı.</p>

  <p>Eragon gölgelerin arasında kalmaya özen göstererek, her gürültüye kulak kabartıp sokakları adım adım dolaştı. Düşünceleri yayının asılı olduğu odasına gitti; şu anda elinde olmasını diliyordu. Carvahall'de sessizce dolaşırken herkesten uzak duruyordu. Bir evin köşesinden aniden ıslık gibi tıslayan birinin sesini duydu. Kulakları keskin olmasına rağmen söylenenleri duymak için tüm dikkatini vermesi gerekiyordu.</p>

  <p>"Ne zaman oldu bu?" Sözcükler yağlı cam gibi pürüzsüzdü ve havada bir solucan gibi kıvrılıyordu sanki. Sözlerinin altında kafatasının iğnelenmesine neden olan garip bir tıslama vardı.</p>

  <p>"Üç ay kadar önce," diye yanıtladı birisi. Eragon, Sloan'ın sesini tanıdı.</p>

  <p>Shade'in kanı, onlara söylüyor... Bir daha karşılaştıklarında Sloan'a bir yumruk indirmeye karar verdi.</p>

  <p>Üçüncü bir kişi daha söze girdi. Sesi derin ve nemliydi. Çürüme, küf ve dokunulmasa daha iyi olacak başka şeyleri çağrıştırıyordu. "Emin misiniz? Bir hata yaptığınızı öğrenmek hiç hoşumuza gitmez. Eğer öyleyse bu... hiç hoş olmaz." Eragon neler olabileceğini çok iyi tahmin ediyordu. İmparator haricinde birisi insanları böyle tehdit etmeye cesaret edebilir miydi? Büyük olasılıkla hayır, ama yumurtayı her kim gönderdiyse ceza almadan güç kullanacak kadar nüfuzlu biri olmalıydı.</p>

  <p>"Evet, eminim. Onun elinde gördüm. Yalan söylemiyorum. Bir sürü insan biliyor bunu. Gidip onlara sorun." Sloan'ın sesi titriyordu. Eragon'un anlayamadığı bir şey söyledi.</p>

  <p>"İşbirliğine... pek yanaşmıyorlar." Sözcükler alaycıydı. Bir duraklama oldu. "Sizin verdiğiniz bilgi bize çok yardımcı oldu. Sizi unutmayacağız." Eragon, ona inanıyordu.</p>

  <p>Sloan bir şeyler mırıldandı, sonra Eragon birilerinin hızla uzaklaştığını duydu. Neler olduğunu görmek için köşeden başını uzatıp baktı. Caddede uzun boylu iki adam vardı. İkisi de uzun siyah pelerinler giymişlerdi ve bacaklarına çarpan kılıç, kırılan pelerinlerini havaya kaldırıyordu. Eteklerinde gümüş iplikle işlenmiş karmaşık rütbe işaretleri vardı. Başlıkları yüzlerini gölgeliyordu, ellerinde eldivenler vardı. Sırtları, elbiselerinin içi doldurulup desteklenmiş gibi garip bir biçimde kamburdu.</p>

  <p>Eragon daha iyi görmek için hafifçe kıpırdandı. Yabancılardan biri gerilip arkadaşına garip bir şekilde homurdandı. İkisi birden dönüp çömeldiler. Eragon'un soluğu kesildi. Ölümcül bir korku onu pençesine aldı. Gözleri adamların gizli yüzlerine kilitlendi ve zihnine çöken boğucu bir his kıpırdamasına engel oldu. Bu güce karşı mücadele edip kendi kendine haykırdı, kıpırda! Bacakları hareket etti, ama boşunaydı. Yabancılar kusursuz, sessiz bir yürüyüşle ona doğru geliyorlardı. Artık yüzünü görebildiklerini biliyordu. Elleri kılıçlarında köşeye varmışlardı neredeyse...</p>

  <p>"Eragon!" Adı seslenilince irkildi. Yabancılar oldukları yerde donup kaldılar ve aralarında fisıldaştılar. Brom elinde asası, çıplak kafasıyla yan taraftan ona doğru aceleyle yaklaşıyordu. Yaşlı adam yabancıları göremiyordu. Eragon, onu uyarmaya çalıştı, ama dili ve kolları kıpırdamıyordu. "Eragon!" diye bağırdı, Brom tekrar. Yabancılar Eragon'a bir kez daha baktıktan sonra evlerin arasında gözden kayboldular.</p>

  <p>Eragon titreyerek yere çöktü. Alnında ter damlacıkları birikmiş, avuçları yapış yapış olmuştu. Yaşlı adam, Eragon'a elini uzatıp güçlü kolluyla onu çekip ayağa kaldırdı. "Hasta görünüyorsun; her şey yolunda mı?"</p>

  <p>Eragon yutkunup sessiz bir şekilde başını salladı. Etrafa bakınıp garip bir şey olup olmadığını görmeye çalıştı. "Birden başım döndü o kadar... şimdi geçti. Çok garipti... neden oldu bilmiyorum."</p>

  <p>"İyileşeceksin," dedi, Brom. "Ama eve gitsen daha iyi olur herhalde."</p>

  <p>Evet, eve gitmeliyim! Onlar varmadan önce orada olmalıyım. "Galiba haklısın. Hastalanıyorum."</p>

  <p>"O halde senin için en iyi yer evdir. Uzun bir yürüyüş olacak, ama oraya varana dek iyileşeceğinden eminim. Seni yola kadar geçireyim." Eragon, Brom'un kolunu tutup onu hızla yürütmesine itiraz etmedi. Evlerin önünden geçerlerken Brom'un asası karda gıcırdıyordu.</p>

  <p>"Neden beni arıyordun?"</p>

  <p>Brom omuz silkti. "Sadece meraktan. Kasabada olduğunu duydum ve tacirin adını hatırlayıp hatırlamadığını merak ettim."</p>

  <p>Tacir mi? Neden söz ediyor bu? Eragon boş boş baktı; şaşkınlığı Brom'un dikkatli gözlerinden kaçmadı. "Hayır," dedi. Sonra hemen kendini toparladı. "Korkarım hâlâ hatırlamıyorum."</p>

  <p>Brom sanki düşündüğü bir şey doğrulanmış gibi haşin bir şekilde homurdanıp kartal burnunu ovuşturdu. "Eh, o halde... hatırladığın zaman gelip bana söyle. Ejderhalar hakkında bu kadar çok şey biliyor gibi yapan bu taciri çok merak ettim." Eragon dalgın bir şekilde başını salladı. Yolda sessizlik içinde yürümeye devam ettiler, sonra Brom, "Eve çabuk git. Yolda oyalanmanın iyi bir fikir olduğunu sanmıyorum," diyerek çarpık elini uzattı.</p>

  <p>Eragon, onun elini tutup sıktı, ama çekerken Brom'un eli eldivenine takılıp çıkardı. Eldiven yere düştü. Yaşlı adam eğilip aldı. "Ne kadar sakarım," diye özür dileyip eldiveni Eragon'a uzattı. Eragon eldiveni alırken Brom'un güçlü parmakları bileğini yakalayıp sert bir şekilde çevirdi. Eragon'un eli yukarıya dönerken gümüşi işaret ortaya çıktı. Brom'un gözleri parladı, ama Eragon'un elini çekip eldivenini giymesine izin verdi.</p>

  <p>"Hoşça kal," dedi, Eragon zorlukla. Şaşkınlık ve telaş içinde yürüyüp uzaklaştı. Arkasında kalan Brom'un neşeli bir şekilde ıslık çaldığını duydu.</p>
</body>
</html>
