<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Arya'nın Sınavı</h1>

  <p>Tronjheim'deki üçüncü günlerinin sabahında Eragon canlanmış ve tazelenmiş bir şekilde yataktan kalktı. Zar'roc'u beline takıp yayını ve yarısı dolu okluğunu sırtına astı. Farthen Dür'un içinde Saphira'yla rahat bir uçuştan sonra Tronjheim'in dört ana kapısından birinin yanında Orik'le buluştu. Eragon, ona Nasuada'yı sordu.</p>

  <p>"Sıradışı bir kızdır," diye cevap verdi Orik, Zar'roc'a onaylamadan bakarak. "Babasına çok sadıktır ve bütün zamanını ona yardım ederek geçirir. Bence Ajihad için onun bildiğinden çok daha fazla şey yapıyor... düşmanlarını Ajihad'ın haberi bile olmadan ustaca geri çevirdiği zamanlar olmuştur."</p>

  <p>"Annesi kim?"</p>

  <p>"Onu bilmiyorum. Nasuada'yı yeni doğmuş bir bebekken Farthen Dûr'a getirdiğinde Ajihad yalnızdı. O ve Nasuada'nın nerden geldiklerini hiç söylemedi."</p>

  <p>Yani annesini tanımadan büyüdü. Bu düşünceyi zihninden sildi. "Yerimde duramıyorum. Kaslarımı kullanmam iyi olacak. Ajihad'ın beni sınaması için nereye gitmem gerekiyor?"</p>

  <p>Orik, Farthen Dûr'da bir yeri işaret etti. "Eğitim sahası Tronjheim'den yarım mil uzakta, ama burdan göremezsin, çünkü dağ-şehrin arkasında kalıyor. Cücelerin ve insanların alıştırma yaptığı geniş bir alan."</p>

  <p>Ben de geliyorum, dedi, Saphira.</p>

  <p>Eragon, Orik'e bunu söyledi, Cüce sakalını çekiştirdi. Eğitim sahasında bir sürü insan var; dikkat çekersiniz.</p>

  <p>Saphira yüksek sesle kükredi. Geleceğim! Ve konu kapandı.</p>

  <p><br /></p>

  <p>Sahadan gelen çarpışma sesleri onlara kadar ulaşıyordu: çeliğe çarpan çelik şangırtısı, destekli hedefleri vuran okların tok sesi, tahta sopaların çatırtısı ve dövüş talimi yapan adamların çığlıkları. Sesler kafa karıştırıcıydı, ama her grubun eşsiz bir ritmi ve biçimi vardı.</p>

  <p>Eğitim sahasının büyük bölümü, kalkanlar ve neredeyse kendileri kadar uzun savaş baltalarıyla mücadele eden piyadelerle doluydu. Belirli bir düzen içinde talim yapıyorlardı. Yanlarında kılıçlar, mızraklar, fıçı tahtaları, harman sopalan, her türde ve büyüklükte kalkanlarla ve hatta Eragon'un gördüğüne göre harman yabalarıyla donanmış yüzlerce bireysel savaşçı alıştırma yapıyordu. Neredeyse bütün savaşçılar zincir zırh giyip miğfer takmıştı; plaka şeklinde zırhlar o kadar yaygın değildi. İnsanların sayısı kadar Cüce de vardı, ama iki grup çoğunlukla kendi gruplarıyla çalışıyordu. Mızrakla dövüşen savaşçıların arkasına sıralanmış geniş bir okçu grubu gri çuvaldan yapılmış kuklalara ok atıyorlardı.</p>

  <p>Eragon ne yapacağını düşünecek zamanı bulamadan kafası ve geniş omuzları zırhla kaplanmış olan sakallı bir adam onlara doğru geldi. Vücudunun geri kalanı üzerinde hâlâ tüylerin olduğu öküz derisiyle korunuyordu. Geniş sırtında dev bir kılıç –neredeyse Eragon kadar uzundu– asılıydı. Ne kadar tehlikeli olduklarını değerlendirmek istercesine Saphira ve Eragon'a hızla bir göz atıp boğuk bir sesle, "Knurla Orik," dedi. "Uzun süredir ortalıkta yoksun. Mızrak dövüşü yapabileceğim kimse kalmadı."</p>

  <p>Orik gülümsedi. "Oei, ama bunun nedeni dev kılıcınla herkesi baştan aşağı yaralaman."</p>

  <p>"Sen hariç herkesi," diye düzeltti.</p>

  <p>Adam tekrar Eragon'a baktı. "Ben Fredric. Ne yapabildiğini öğrenmem istendi. Ne kadar güçlüsün?"</p>

  <p>"Yeterince," diye cevap verdi, Eragon. "Sihirle dövüşmek için uygun durumda olmalıyım."</p>

  <p>Fredric başını iki yana salladı, zırhı bir zincir torbası gibi çınladı. "Bizim burda yaptığımız şeyde sihrin yeri yok. Bir orduda bulunmadığın takdirde giriştiğin çarpışmaların birkaç dakikadan fazla sürdüğünü sanmıyorum. Bizim öğrenmek istediğimiz şey saatler, hatta eğer bir kuşatma varsa aylarca süren bir çarpışmaya ne kadar dayanabileceğin. O kılıç ve ok hariç kullanabildiğin başka bir silah var mı?"</p>

  <p>Eragon biraz düşündü. "Yalnızca yumruklarım."</p>

  <p>"Güzel cevap!" diye güldü, Fredric. "Okla başlayıp neler yapabildiğini bir görelim. Sonra sahada biraz yer açılınca..." Birden sözlerini kesip öfkeyle Eragon'un arkasına doğru baktı.</p>

  <p>Soluk renkli kel kafaları mor kaftanlarının içinde parlayan ikizler onlara doğru geliyordu. Orik savaş baltasını belinden çıkarırken kendi kendine bir şeyler mırıldandı. "Size eğitim sahasından uzak durmanızı söylemiştim," dedi Fredric, tehditkâr bir şekilde ilerleyerek. İkizler onun dev cüssesi karşısında çok çelimsiz görünüyorlardı.</p>

  <p>Ukala bir şekilde ona baktılar. "Ajihad bize Eragon'un sihir yeteneğini ölçmemizi emretti... sen onu metal parçalarınla yormadan önce."</p>

  <p>Fredric öfkeyle onlara baktı. "Neden başka biri sınamıyor onu?"</p>

  <p>"Kimse yeterince güçlü değil," diye burun kıvırdılar. Saphira derinden kükreyerek ateş saçan gözlerle onlara baktı. Burun deliklerinden duman çıkmaya başladı, ama kimse ona aldırmadı. "Bizimle gel," diye emrederek sahanın boş bir bölümüne yürüdüler.</p>

  <p>Omuz silken Eragon, Saphira'yla birlikte onları takip etti. Arkalarından Fredric'in Orik'e, "Çok ileri gitmeden önce onları durdurmalıyız," dediğini duydu.</p>

  <p>"Biliyorum," dedi, Orik alçak sesle. "Ama ben tekrar müdahale edemem. Hrothgar bir daha aynı şey olduğunda beni korumayacağını açıkça gösterdi."</p>

  <p>Eragon artan endişesini bastırmaya çalışıyordu. İkizler daha fazla teknik ve sözcük biliyor olabilirlerdi... Yine de Brom'un kendisine söylediği şeyi hatırlıyordu: Süvariler sihir bakımından sıradan insanlardan daha güçlüdürler. Ama bu ikizlerin birleşmiş gücüne karşı direnmesine yetecek miydi?</p>

  <p>Fazla endişelenme; sana yardım edeceğim, dedi, Saphira. Biz de iki kişiyiz.</p>

  <p>Onun bu sözleriyle rahatlayan Eragon yavaşça onun bacağına dokundu. İkizler, Eragon'a bakıp, "Cevabın nedir, Eragon?" diye sordular.</p>

  <p>Yanındakilerin şaşkın bakışları altında tekdüze bir biçimde, "Hayır," dedi.</p>

  <p>İkizlerin ağızlarının kenarında keskin çizgiler belirdi. Eragon'a yandan bakacak şekilde dönüp eğildiler, yere beş köşeli bir yıldız çizdiler. Yıldızın ortasına geçip sertçe, "Başlıyoruz," dediler. "Sana verdiğimiz görevleri yapmaya çalışacaksın... hepsi bu."</p>

  <p>İkizlerden biri kaftanının cebinden Eragon'un yumruğu büyüklüğünde cilalı bir taş çıkarıp yere koydu. "Bunu göz seviyesine yükselt."</p>

  <p>Bu çok kolay, dedi Eragon, Saphira'ya. "Stenr reisa!" Taş kıpırdadı, sonra yükselmeye başladı. Otuz santim kadar yükselmişti ki beklenmedik bir direnç onu havada tutmaya başladı. İkizlerin dudaklarında bir gülümseme belirdi. Eragon öfkeyle onlara baktı... başarısız olmasını sağlamaya çalışıyorlardı! Eğer şimdi yorulursa daha zor işleri yapamazdı. Birleşik güçlerinin onu kolayca yoracağını biliyorlardı.</p>

  <p>Ama ben de yalnız değilim, dedi Eragon kendi kendine. Saphira, şimdi! Saphira'nın zihni onunkiyle birleşti ve taş titreyerek göz seviyesine yükseldi. İkizlerin gözleri acımasızca kısıldı.</p>

  <p>"Çok... güzel," diye tısladılar. Bu sihir gösterisi Fredric'in sinirlerini bozmuş gibi görünüyordu. "Şimdi taşla bir daire çiz." Eragon yine onların çabalarına karşı mücadele verdi ve tekrar –onların belirgin öfkelerine rağmen– başarılı oldu. İstekleri hızla karmaşıklaşıp zorlaştı. Artık Eragon'un hangi sözcüğü kullanacağını dikkatle düşünmesi gerekiyordu Ve her seferinde ikizler onunla acımasızca mücadele ediyorlardı, ama bu çabaları yüzlerinden hiç okunmuyordu.</p>

  <p>Yalnızca Saphira'nın desteğiyle dayanabiliyordu Eragon. İki görev arasında Eragon, neden bu sınava devam ediyorlar, diye sordu. Yeteneklerimizi zihnimde kolayca gördüler. Saphira başını yavaşça yana eğdi. Biliyor musun, dedi Eragon aklına bir şey gelirken. Bence bu işi hangi antik sözcükleri bildiğimi görmek ve belki de yenilerini öğrenmek için bir fırsat olarak kullanıyorlar.</p>

  <p>O zaman alçak sesle konuş, seni duyamasınlar ve mümkün olan en basit sözcükleri söyle.</p>

  <p>O andan itibaren Eragon işleri tamamlamak için yalnızca bir avuç basit sözcüğü kullanmaya başladı. Ama bu sözcüklerin, uzun bir cümle ya da ifadeyle aynı şekilde işe yaramasını sağlamak için zekâsını sonuna kadar kullanması gerekiyordu. Karşılık olarak aldığı ödül ikizlerin yüz ifadelerini çarpıtan düş kırıklığıydı. Ne denerlerse denesinler antik dilden daha fazla sözcük kullanmasını sağlayamıyorlardı.</p>

  <p>Bir saatten uzun bir zaman geçmişti, ama ikizler durmak bilmiyorlardı. Eragon terleyip susamıştı, ama bir erteleme isteyemiyordu... onlar ettiği sürece o da devam edecekti. Bir sürü sınav vardı: suyu kontrol etmek, ateş yakmak, kristal görüntü, kayaları havaya atmak, deriyi sertleştirmek, maddeleri dondurmak, okla mücadeleyi kontrol etmek ve sıyrıkları iyileştirmek. İkizlerin aklındaki fikirlerin ne zaman biteceğini merak ediyordu.</p>

  <p>Sonunda ikizler ellerini kaldırıp, "Yapacak yalnızca tek bir şey kaldı," dediler. "Oldukça basit bir iş... ve işinin ehli her büyücü bunu çok kolay bulur." Bir tanesi parmağından gümüş bir yüzük çıkarıp halinden memnun bir şekilde Eragon'a verdi. "Gümüşün özünü çıkar."</p>

  <p>Eragon şaşırarak yüzüğe baktı. Ne yapması gerekiyordu? Gümüşün özü de neydi? Ve onu nasıl çıkaracaktı? Saphira'nın da bir fikri yoktu ve ikizler yardımcı olmayacaktı. Antik dilde gümüşün adını bilmiyordu, ama argetlam'ın bir parçası olması gerektiğini biliyordu. Umutsuzlukla işe yarayabilecek tek sözcük olan ethgri, yani çağırma sözcüğünü arget'le birleştirdi.</p>

  <p>Doğrularak kalan bütün gücünü topladı ve sözcüğü söylemek için dudaklarını araladı. Birden berrak, canlı bir ses havayı yardı.</p>

  <p>"Dur!"</p>

  <p>Bu sözcük soğuk su gibi çarptı Eragon'a... ses garip şekilde tanıdıktı, yarım hatırlanan bir melodi gibi. Ensesindeki tüyler diken diken oldu. Yavaşça sesin geldiği yöne doğru döndü.</p>

  <p>Arkasında tek başına biri duruyordu: Arya. Alnına sarılmış deri kayış parlak bir çavlan gibi omuzlarına dökülen hacimli saçlarını tutuyordu. İnce kılıcı kalçasında sallanıyordu, yayını sırtına asmıştı. Biçimli vücudunu böyle güzel biri için çok basit bir giysi olan siyah bir deri örtüyordu. Adamların çoğundan daha uzundu ve duruşu son derece dengeli ve rahattı. Hiçbir izin bulunmadığı yüzü katlanmak zorunda kaldığı korkunç tacizleri yansıtmıyordu.</p>

  <p>Arya'nın ateş gibi bakan zümrüt yeşili gözleri ikizlerin üstüne sabitlenmiş, adamların korkudan renkleri solmuştu. Arya sessiz adımlarla yaklaşıp yumuşak, ama tehditkâr bir ses tonuyla, "Ayıp! Yalnızca bir ustanın yapabileceği bir şeyi ondan istemek çok ayıp!" dedi. "Böyle yöntemler kullanmanız çok ayıp. Ajihad'a Eragon'un yeteneklerini bilmediğinizi söylemeniz çok ayıp. O yetenekli biri. Şimdi gidin burdan!" Arya tehlikeli bir şekilde kaşlarını çattı, eğimli kaşları keskin bir V çizen iki yıldırım gibi birleşti. Eragon'un elindeki yüzüğü işaret edip gök gürültüsünü andıran bir sesle, "Arget!" dedi.</p>

  <p>Gümüş titreşti ve yüzüğün yanında hayaleti andıran bir görüntüsü belirdi. İki yüzük birbirine çok benziyordu, yalnız hayal olan daha saftı ve bembeyaz parlıyordu. Bunu gören ikizler topuklarının üstünde dönüp kaftanları delice savrularak kaçtılar. Gerçek olmayan yüzük Eragon'un elinden kayboldu. Orik ve Fredric dikkatle Arya'ya bakıyorlardı. Saphira harekete hazır biçimde çömelmişti.</p>

  <p>Elf, onları inceledi. Gözleri Eragon'un üstünde durdu. Sonra dönüp eğitim sahasının merkezine gitti. Savaşçılar dövüşü bırakıp hayranlıkla ona baktılar. Birkaç dakika içinde bütün saha onun varlığının neden olduğu huşuyla sessizleşmişti.</p>

  <p>Eragon büyülenmiş gibi karşı konulamaz bir şekilde ona doğru sürükleniyordu. Saphira bir şey söyledi, ama Eragon, onu duymadı bile. Arya'nın etrafında geniş bir halka oluştu. Eragon'a bakarak, "Silahla deneme hakkını talep ediyorum. Kılıcını çek," dedi.</p>

  <p>Benimle düello yapmak istiyor.</p>

  <p>Ama bence sana zarar vermek için değil, dedi Saphira yavaşça. Onu burnuyla dürttü. Gidip kendini göster. Ben seyrediyor olacağım.</p>

  <p>Eragon isteksizce öne çıktı. Sihir yapmaktan yorgun düşmüştü. Ve bu kadar insan seyrederken dövüşmek istemiyordu. Üstelik Arya dövüşecek durumda olamazdı. Tünivor'un Nektarı'nı alalı yalnızca iki gün olmuştu. Ona zarar vermemek için darbelerimi yumuşatacağım, diye karar verdi.</p>

  <p>Savaşçıların oluşturduğu halkanın içinde birbirleriyle karşı karşıya geldiler. Arya ani bir hamleyle üstüne atılıp kılıcını kaburgalarına doğru savurdu. Eragon refleksle darbeyi geçiştirdi ve kılıçları kıvılcımlar çıkararak buluştu. Zar'roc bir sinek kadar hafifmiş gibi kenara kaydı. Arya bu fırsattan yararlanmamakla birlikte saçları havada savrularak sağına dönüp Eragon'un diğer yanına vurdu. Darbeyi zor savuşturan Eragon çılgın gibi geriledi, Arya'nın hızı ve yırtıcılığı onu çok şaşırtmıştı.</p>

  <p>Gecikmiş bir şekilde Brom'un en zayıf Elfin bile bir insanı yenebileceği uyarısını hatırladı. Arya'yı yenme konusundaki şansı Durza'yı yenmesiyle aynıydı. Arya bu kez kafasına doğru saldırdı. Eragon eğilerek jilet keskinliğindeki kılıcından kaçtı. Peki o zaman neden... oynuyordu kendisiyle? Birkaç uzun saniye boyunca onun saldırılarına karşılık vermekle meşgul olduğu için düşünemedi, ama sonra birden fark etti, ne kadar yetenekli olduğumu göstermek istiyor.</p>

  <p>Bunu anladığı an bildiği en karmaşık saldırı dizisini gerçekleştirmeye başladı. Bir duruştan ötekine geçip saldırıları amansızca birbirine ekliyor, mümkün olan her şekilde değiştiriyordu. Ama ne kadar yaratıcı olsa da Arya'nın kılıcı her zaman durduruyordu onunkini. Eragon'un çabalarına gayretsiz bir zarafetle karşılık veriyordu.</p>

  <p>Ateşli bir dansla vücutları birbirine bağlanıyor, sonra kılıçların kıvılcımıyla birbirinden ayrılıyordu. Zaman zaman birbirlerine neredeyse dokunuyor, gergin derilerinin arasında yalnızca kıl kadar ince bir aralık kalıyor, sonra ivmeleri onları birbirinden savurarak ayırıyor, bir saniye için ayrılıyor, sonra tekrar birleşiyorlardı. Kıvrımlı vücutları rüzgârın savurduğu, birbirine dolanmış ipler gibi birlikte bükülüyordu.</p>

  <p>Eragon ne kadar dövüştüklerini hiç hatırlamıyordu. Hareket ve karşı tepkiyle dolu sonsuz gibi gelen bir süreydi. Zar'roc elinde kurşun gibi ağırlaşmıştı; her darbeyle kolu ateş gibi yanıyordu. En sonunda Eragon ileri atılırken Arya çevik bir şekilde yana kaydı, olağanüstü bir hızla kılıcının sivri ucunu Eragon'un çene kemiğine doğrulttu.</p>

  <p>Buz gibi metal derisine dokununca Eragon donup kaldı. Kasları yorgunluktan titriyordu. Saphira'nın öttüğünü ve savaşçıların etraflarında kabaca çığlıklar attıklarını belli belirsiz duyuyordu. Arya kılıcını indirip kınına soktu. "Geçtin," dedi gürültünün arasında sessizce.</p>

  <p>Sersemlemiş durumdaki Eragon yavaşça doğruldu. Fredric yanındaydı ve coşkuyla sırtına vuruyordu. "Bu inanılmaz bir kılıç ustalığı! İkinizi seyrederken ben bile birkaç yeni hamle öğrendim. Ve Elf... çarpıcıydı!"</p>

  <p>Ama kaybettim, diye itiraz etti sessizce. Orik performansını geniş bir gülümsemeyle takdir etti, ama Eragon'un bütün gördüğü tek başına ve sessizce dikilen Arya'ydı. Arya parmağıyla hafifçe talim sahasından bir mil uzaktaki tepeyi işaret etti, sonra dönüp uzaklaştı. Kalabalık onun önünden çekildi. O geçerken adamlar ve Cüceler sessizleşti.</p>

  <p>Eragon, Orik'e döndü. "Gitmem lazım. Kısa süre sonra ejderha yuvasına dönerim." Hızlı bir hareketle Zar'roc'u kınına sokup Saphira'nın üstüne atladı. Saphira herkes onlara bakınca yüz denizine dönen talim sahasının üstünde havalandı.</p>

  <p>Tepeye doğru uçarlarken Eragon, Arya'nın aşağıda sakin, rahat hareketlerle koştuğunu gördü.</p>

  <p>Vücudunu çok hoş buluyorsun, değil mi, diye sordu, Saphira.</p>

  <p>Evet, diye itiraf etti Eragon, kızararak.</p>

  <p>Yüzü çoğu insanınkinden daha özellikli, dedi burun kıvırarak. Ama bir atınki kadar uzun ve genel olarak çok biçimsiz.</p>

  <p>Eragon hayretle Saphira'ya baktı. Onu kıskanıyorsun, değil mi! Bu mümkün değil. Ben hiç kıskanmam, dedi, Saphira gücenerek. Kabul et, şimdi kıskanıyorsun, diye güldü, Eragon.</p>

  <p>Saphira çenesini gürültülü bir şekilde kapattı. Kıskanmıyorum! Eragon gülerek başını iki yana salladı, ama inkâr etmesine izin verdi. Saphira tepeye sertçe inerek Eragon'u sertçe zıplattı. Eragon bu konuda bir şey söylemeden yere atladı.</p>

  <p>Arya arkalarındaydı. Adımları onu Eragon'un gördüğü bütün koşuculardan daha hızlı bir şekilde taşıyordu. Tepeye vardığında solukları düzenli ve normaldi. Birden dili bağlanan Eragon bakışlarını yere indirdi. Arya, onun yanından geçip Saphira'ya, "Skulblaka, eka celöbra ono un mulabra ono un onr Shur'tugal ne haina. Atra nosu waise fricai," dedi.</p>

  <p>Eragon söylediklerinin çoğunu anlamadı, ama belli ki Saphira mesajı anlamıştı. Kanatlarını düzeltip Arya'yı merakla inceledi. Sonra başını onaylarcasına sallayıp derinden mırladı. Arya gülümsedi. "İyileştiğine sevindim," dedi, Eragon. "Yaşayıp yaşamayacağını bilmiyorduk."</p>

  <p>"Bugün bu yüzden buraya geldim," dedi, Arya, ona dönerek. Güçlü sesi aksanlı ve egzotikti. Şarkı söyleyecekmiş gibi hafifçe titreyen sesiyle berrak bir şekilde konuşuyordu. "Sana ödemem gereken bir borcum var. Hayatımı kurtardın. Bunu unutamam."</p>

  <p>"Bu... bu önemli değil," dedi Eragon, doğru olmadıklarını bildiği sözcükleri bulmak için çabalayarak. Sonra utanarak konuyu değiştirdi. "Neden Gil'ead'daydın?"</p>

  <p>Arya'nın yüzünde bir acı belirdi. Uzaklara baktı. "Biraz yürüyelim." Tepeden inip Farthen Dûr'a doğru yürümeye başladılar. Yürürlerken Eragon, Arya'nın sessizliğine saygı gösterdi. Saphira sessizce arkalarından geliyordu. Sonunda Arya başını kaldırıp türünün bütün zarafetiyle konuştu.</p>

  <p>"Ajihad bana Saphira'nın yumurtası düştüğünde senin orda olduğunu söyledi."</p>

  <p>"Evet." Eragon yumurtayı Du Weldenvarden'la Spine'dan ayıran fersahlarca yolda taşımanın ne kadar enerji gerektirmiş olabileceğini ilk kez düşünüyordu. Böyle bir işe girişmek ölüm olmasa bile felakete davetiye çıkarmak demekti.</p>

  <p>Arya'nın sonraki sözleri ağırdı. "O halde şunu bilmelisin: sen yumurtayı ilk kez eline aldığında ben Durza tarafından yakalanmıştım." Acı dolu sesi buruktu. "Arkadaşlarım Faolin ve Glemwing'i pusuya düşürüp öldüren Urgalları yöneten oydu. Her nasılsa bizi nerde bekleyeceğini biliyordu... hiçbir uyarı almamıştık. Bana uyuşturucu verip Gil'ead'a götürdüler. Orda, Galbatorix, Durza'ya benim yumurtayı nereye gönderdiğimi ve Ellesmera konusunda bütün bildiklerimi öğrenme görevini verdi."</p>

  <p>Buz gibi bakışlarla boşluğa bakarken çeneleri sıkıldı. "Aylarca denedi, ama başarılı olamadı. Yöntemleri çok... sertti. İşkence bir işe yaramayınca askerlerine beni istedikleri gibi kullanmalarını emretti. Neyse ki, hâlâ zihinlerini kontrol edip onları başarısız hale getirecek gücüm vardı. Sonunda Galbatorix, Urû'baen'e getirilmemi emretti. Bunu öğrenince içimi büyük bir korku kapladı, çünkü hem zihnimin, hem de bedenimin ona direnecek gücü yoktu. Sen olmasaydın bir hafta içinde Galbatorix'in karşısında olurdum."</p>

  <p>Eragon içten içe ürperdi. Arya'nın yaşadığı şeyler inanılmazdı. Yaralarının anıları zihninde hâlâ çok canlıydı. Yumuşak bir şekilde, "Neden bana bunları anlatıyorsun?" diye sordu.</p>

  <p>"Beni nasıl bir şeyden kurtardığını bilmen için. Yaptığın işi umursamadığımı sanma."</p>

  <p>Eragon alçak gönüllülükle başını önüne eğdi. "Şimdi ne yapacaksın, Ellesmera'ya geri mi döneceksin?"</p>

  <p>"Hayır, henüz değil. Burda yapılması gereken çok şey var. Varden'ı bırakamam, Ajihad'ın yardımıma ihtiyacı var. Bugün hem silah, hem de sihir bakımından sınandığını gördüm. Brom seni iyi eğitmiş. Eğitimine devam etmeye hazırsın."</p>

  <p>"Ellesmera'ya gitmem gerektiğini mi söylüyorsun?"</p>

  <p>"Evet."</p>

  <p>Eragon sinirlendiğini hissetti. Saphira ve kendisinin bu konuda söyleyeceği bir şey olmayacak mıydı? "Ne zaman?"</p>

  <p>"Buna henüz karar verilmedi, ama daha birkaç hafta var."</p>

  <p>En azından bu kadar zaman veriyorlar bize, diye düşündü, Eragon. Saphira, ona bir şey söyleyince Arya'ya dönüp sordu. "İkizler ne yapmamı istedi?"</p>

  <p>Arya'nın biçimli dudakları tiksintiyle büküldü. "Onların bile başaramadığı bir şeyi. Bir nesnenin adını antik dilde söyleyip gerçek biçimini çağırmak mümkündür. Yıllarca çalışmak ve büyük disiplin gerektirir, ama karşılığı o nesnenin tam kontrolüdür. Bu yüzden birinin gerçek adı gizli tutulur, çünkü yüreğinde kötülük olan biri tarafından öğrenilirse sana tamamen hâkim olabilirler."</p>

  <p>"Garip," dedi, Eragon bir an sonra. "Ama ben Gil'ead'da yakalanmadan önce seni rüyalarımda gördüm. Kristal görüş gibi bir şeydi, ama hep rüyalarımda görüyordum... daha sonra seni kristal görüşle görebildim."</p>

  <p>Arya dudaklarını düşünceli bir şekilde sıktı. "Zaman zaman biri beni seyrediyormuş gibi hissediyordum, ama çoğu zaman kafam karışıktı ve ateşliydim. Ne eski kültürlerde, ne de efsanelerde uykusunda kristal görüş yapabilen birini hiç duymamıştım."</p>

  <p>"Ben de anlamadım," dedi, Eragon ellerine bakarak. Parmağındaki Brom'un yüzüğünü döndürdü. "Omzundaki o dövmenin anlamı ne? Özellikle bakmadım, ama yaralarını iyileştirirken... istemeden gördüm. Bu yüzükteki sembolle aynı."</p>

  <p>"Üzerinde yawe olan bir yüzüğün mü var?" diye sordu sertçe. "Evet. Brom'undu. Bak."</p>

  <p>Yüzüğü uzattı. Arya safiri inceledi. "Bu yalnızca en değerli Elf dostlarına verilen bir işarettir, aslında o kadar değerlidir ki yüzyıllardır kullanılmıyor. Ya da ben öyle sanıyordum. Kraliçe Islanzadi'nin Brom hakkında böyle düşündüğünü hiç bilmiyordum."</p>

  <p>"O zaman ben takmamalıyım," dedi Eragon, haddini bilmezlik etmekten korkarak.</p>

  <p>"Hayır, tak. Tesadüfen halkımla karşılaşırsan seni koruyacaktır ve kraliçenin gözünde de değer kazanmanı sağlayabilir. Kimseye dövmemden söz etme. Bu hiç açıklanmamalı."</p>

  <p>"Tamam.”</p>

  <p><br /></p>

  <p>Arya'yla konuşmaktan çok hoşlanmıştı ve sohbetlerinin sonsuza dek sürmesini istiyordu. Ayrıldıkları zaman Eragon, Farthen Dûr'da dolaşıp Saphira'yla sohbet etti. Eragon'un zorlamalarına rağmen Saphira, Arya'nın kendisine ne dediğini söylememekte direniyordu. Sonunda Eragon'un düşünceleri Murtagh'a ve Nasuada'nın tavsiyesine gitti. Bir şeyler yiyip onu ziyarete gideceğim, dedi. Birlikte ejderha yuvasına dönmek için beni bekler misin?</p>

  <p>Beklerim, git, dedi, Saphira.</p>

  <p>Eragon müteşekkir bir şekilde gülümseyerek Tronjheim'e daldı, mutfağın gizli bir köşesinde yemek yiyip Nasuada'nın talimatlarını takip etti. Bir adam ve Cüce tarafından korunan gri kapıya ulaştı. İçeri girmek isteyince Cüce kapıya üç kez vurdu, kapının kilidi açıldı. "Çıkmak istediğinde bağır," dedi adam dostça bir gülümsemeyle.</p>

  <p>Hücre sıcak ve aydınlıktı, bir köşede lavabo ve diğerinde üzerinde mürekkep ve tüy kalem olan bir masa vardı. Tavana çeşitli figürler oyulup verniklenmişti; yer lüks bir halıyla kaplıydı. Murtagh karyolaya uzanmış bir şeyler okuyordu. Onu görünce şaşırıp sevinçle, "Eragon!" dedi. "Geleceğini umuyordum!"</p>

  <p>"Sen nasıl... yani ben sandım ki..."</p>

  <p>"Bir fare deliğine tıkılıp peksimet kemiriyor olacağımı sanıyordun değil mi?" dedi, Murtagh sırıtarak doğrulurken. "Aslında ben de aynı şeyi bekliyordum, ama Ajihad belaya yol açmadığım takdirde bütün bunlara sahip olmama izin verdi. Üstelik bana bol bol yemek ve kütüphaneden istediğim kitabı getiriyorlar. Eğer dikkat etmezsem şişko bir âlime dönüşeceğim."</p>

  <p>Eragon bir kahkaha atıp merakla Murtagh'ın yanına oturdu. "Ama kızgın değil misin? Hâlâ bir mahkûmsun."</p>

  <p>"Oh, başta kızgındım," dedi, Murtagh omuz silkerek. "Ama düşündükçe buranın benim için en iyi yer olduğuna karar verdim. Ajihad, bana özgürlüğümü verse bile zamanımın çoğunu odamda geçirirdim."</p>

  <p>"Ama neden?"</p>

  <p>"Yeterince şey biliyorsun. Gerçek kimliğimi bilen kimse etrafımda rahat edemiyor ve kendilerini sert bakış veya sözlerle sınırlayamayan insanlar her zaman olacaktır. Ama bu kadarı yeter. Olanları öğrenmek için sabırsızlanıyorum. Hadi, anlat bana."</p>

  <p>Eragon kütüphanede ikizlerle karşılaşması dâhil son iki günün olaylarını anlattı. Sözlerini bitirdiğinde Murtagh düşünceli bir şekilde arkasına yaslandı. "Bence Arya ikimizin de sandığından daha önemli. Öğrendiklerini düşün: o bir kılıç ustası, sihir konusunda çok güçlü ve en önemlisi de Saphira'nın yumurtasını korumak için seçilmiş. Elfler arasında bile sıradan biri olamaz."</p>

  <p>Eragon aynı fikirdeydi.</p>

  <p>Murtagh tavana baktı. "Biliyorsun, bu hapis hayatını garip biçimde huzur verici buluyorum. Hayatımda ilk kez korkmam gerekmiyor. Korkmam gerektiğini biliyorum... ama burda bir şey beni rahatlatıyor. İyi bir gece uykusunun da yararı var tabi."</p>

  <p>"Ne demek istediğini çok iyi anlıyorum," dedi, Eragon alaycı bir şekilde. Yatakta daha yumuşak bir yere oturdu. "Nasuada seni ziyaret ettiğini söyledi. İlginç bir şey söyledi mi?"</p>

  <p>Murtagh'ın bakışları uzaklara daldı, başını iki yana salladı. "Hayır, yalnızca benimle tanışmak istemiş. Bir prensese benziyor, değil mi? Hele o duruşu! Şu kapıdan ilk girdiğinde Galbatorix'in sarayının en önemli leydilerinden biri olduğunu sandım. Gördüğüm pek çok lordun ve kontun karısı onunla kıyaslanınca soylu bir hayattan çok domuz ağılında yaşamaya uygundu."</p>

  <p>Eragon onun övgülerini artan bir endişeyle dinliyordu. Bir anlamı ol mayabilir, diye hatırlattı kendi kendine. Hemen bir sonuca varma. Ama kötü bir önsezi onu rahat bırakmıyordu. Bu duygudan kurtulmaya çalışarak, "Ne kadar süre hapiste kalacaksın, Murtagh?" diye sordu. "Sonsuz dek saklanamazsın."</p>

  <p>Murtagh kayıtsızca omuz silkti, ama sözlerinin ardında büyük bi ağırlık gizliydi. "Şimdilik burda kalıp dinlenmekten memnunum. Sığına cak başka bir yer aramam ya da kendimi ikizlerin incelemesine teslim etmem için bir neden yok. Sonunda bu durumdan sıkılacağımdan kuşku yok, ama şimdilik... mutluyum."</p>
</body>
</html>
