<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Çocuğu Kutsa, Argetlam</h1>

  <p>Eragon koridorda iyice gerindi; o kadar uzun süre oturduğu için her yeri kaskatı kesilmişti. Arkasından ikizler, Ajihad'ın odasına girip kapıyı kapattılar. Eragon, Orik'e baktı. "Benim yüzümden başın derde girdiği için üzgünüm," diye özür diledi."Kendini üzme," diye homurdandı Orik, sakalını çekiştirerek. "Ajihad bana istediğimi verdi."</p>

  <p>Bu sözlere Saphira bile şaşırmıştı. "Ne demek istiyorsun?" diye sordu, Eragon. "Ne eğitim verebilir, ne de savaşabilirsin ve beni korumayla görevlendirildin. Bu nasıl istediğin bir şey olabilir?"</p>

  <p>Cüce sessizce ona baktı. "Ajihad iyi bir liderdir. Kanunları uygularken nasıl adil olacağını iyi bilir. Onun emriyle cezalandırıldım, ama ben aynı zamanda Hrothgar'ın tebaasıyım. Onun kanunlarına göre istediğimi yapmakta özgürüm."</p>

  <p>Eragon, Orik'in ikili sadakatini ve Tronjheim içindeki gücün dağılımının yapısını unutmanın aptallık olacağını fark etti. "Ajihad seni güçlü bir pozisyona getirdi, değil mi?"</p>

  <p>Orik derinden gelen bir kahkaha attı. "Öyle ve bu şekilde ikizler artık şikâyet de edemezler. Bunun onları sinir edeceği kesin. Ajihad kurnaz biridir. Gel, evlat, aç olduğuna eminim. Ve ejderhanı da yerleştirmemiz gerekiyor."</p>

  <p>Saphira tısladı. Eragon, "Onun adı Saphira," dedi. Orik, onu hafifçe selamladı. "Özür dilerim, bunu hiç unutmayacağım." Duvardan turuncu renkte bir lamba alıp koridorda yürümeye başladı.</p>

  <p>"Farthen Dûr'da başkaları sihir yapabiliyor mu?" diye sordu Eragon, Cücenin hızına ulaşmaya çalışarak. Zar'roc'u dikkatle taşıyor, kabzasındaki sembolü gizlemeye çalışıyordu.</p>

  <p>"Yeterince az kişi," dedi, Orik zırhının altında omuz silkerek. "Ve onlar da morlukları iyileştirmekten fazla bir şey yapamazlar. Onu iyileştirmek için gereken güç yüzünden hepsi birlikte Arya'yla ilgilenmek zorunda."</p>

  <p>"İkizler hariç."</p>

  <p>"Iğğğ," diye homurdandı, Orik. "Arya onların yardımını istemezdi zaten; onların becerisi iyileştirmek için değildir. Onlar güç kazanmak için dalavere yapmak ve kumpas kurmaktan anlarlar. Ajihad'dan önce gelen lider Deynor onların Varden'e katılmalarına izin verdi, çünkü desteklerine ihtiyacı vardı... savaş alanında kendini koruyan büyücülerin olmadan imparatora karşı koyamazsın. Kötü bir çifttir, ama işe yaradıkları yerler var."</p>

  <p>Tronjheim'i bölen dört ana tünelden birine girdiler. Cüce ve insan yığınları bu tünellerde dolaşıyor, sesleri cilalı döşemelerde yüksek sesle yankılanıyordu. Saphira'yı gördükleri anda sesler birden kesildi; gözler üzerine sabitlendi. Orik seyircilere aldırmayarak sola döndü, Tronjheim'in uzaktaki kapılarından birine yöneldi. "Nereye gidiyoruz?" diye sordu, Eragon.</p>

  <p>"Saphira'nın Isidar Mithrim, yani Yıldız Gül'ün üstündeki ejderha yuvasına uçabilmesi için bu koridorlardan çıkacağız. Ejderha yuvasının Çatısı yoktur –Tronjheim'in zirvesi gökyüzüne açıktır, Farthen Dûr'unki gibi– bu yüzden Saphira, doğruca yuvaya girebilir. Eskiden Tronjheim'i ziyaret ettiklerinde Süvariler orda kalırlardı."</p>

  <p>"Çatısı yoksa soğuk ve nemli olmuyor mu?" diye sordu, Eragon.</p>

  <p>"Yok." Orik başını iki yana salladı. "Farthen Dûr bizi havadan korur. Ne yağmur, ne de kar içeri girer. Üstelik yuvanın duvarlarında ejderhalar için mermer mağaralar vardır. Gerekli bütün sığınağı sağlar orası. Korkmanız gereken tek şey buz sarkıtlarıdır; düştüklerinde bir atı ikiye ayırdıkları biliniyor."</p>

  <p>Bana bir şey olmaz, diye güvence verdi, Saphira. Mermer bir mağara kaldığımız bütün o yerlerden daha güvenli.</p>

  <p>Olabilir... Sence Murtagh ne olacak?</p>

  <p>Ajihad onurlu bir adam gibi görünüyor. Murtagh kaçmaya çalışmadıkça ona zarar vereceğini sanmam.</p>

  <p>Eragon daha fazla konuşmak istemeyerek kollarını göğsünde kavuşturdu. Bir gün öncesine göre şartlarında meydana gelen değişiklik başını döndürüyordu. Gil'ead'dan beri sürdürdükleri delice yarış nihayet bitmişti, ama vücudu koşmaya ve ata binmeye devam etmeyi bekliyordu. "Atlarımız nerde?"</p>

  <p>"Kapının yanındaki ahırlarda. Tronjheim'den çıkmadan önce onlara bakabiliriz."</p>

  <p><br /></p>

  <p>Tronjheim'den girdikleri kapıdan çıktılar. Altın aslanlar fenerlerden gelen renkli ışıklarla parlıyordu. Güneş, Eragon'un Ajihad'la yaptığı konuşma sırasında yer değiştirmişti, artık krater açıklığından Farthen Dûr'a ışık girmiyordu. Oyuk dağın içi toz zerreciklerinin yayıldığı ışık huzmeleri olmaksızın kadifemsi bir siyahlık içindeydi. Trohjheim'den gelen tek ışık kaynağı loş bölgede göz alıcı şekilde parlıyordu. Dağ-şehrinin ışığı yüzlerce metre ötesini aydınlatacak kadar parlaktı.</p>

  <p>Orik, Tronjheim'in en yüksek beyaz noktasını işaret etti. "Seni orda taze et ve saf dağ suyu bekliyor," dedi, Saphira'ya. "İstediğin mağarada kalabilirsin. Seçimini yaptıktan sonra yatağın yapılacak ve ondan sonra seni kimse rahatsız etmeyecek."</p>

  <p>"Birlikte gideceğimizi sanıyordum. Ondan ayrılmak istemiyorum," diye itiraz etti, Eragon.</p>

  <p>Orik, ona döndü. "Süvari Eragon, sizi rahat ettirmek için her şeyi yapacağım, ama sen yemek yerken Saphira'nın ejderha yuvasında beklemesi daha iyi. Ziyafet salonuna giden koridorlar onun geçebileceği kadar geniş değil."</p>

  <p>"Neden onun yuvasına benim için de yiyecek getirmiyorsunuz?"</p>

  <p>"Çünkü," dedi, Orik ifadesi anlaşılmaz bir şekilde. "Yemek aşağıda hazırlanıyor ve yukarıya kadar giden yol çok uzun. Eğer istersen bir uşak sana yemek getirebilir. Biraz zaman alır, ama Saphira'yla birlikte yemek yiyebilirsin."</p>

  <p>Bunu içten söylüyor, diye düşündü, Eragon. Kendisi için bu kadar şey yapmalarına çok şaşırmıştı. Ama Orik'in söyleyiş tarzı Cücenin kendisini bir şekilde sınayıp sınamadığını merak etmesine neden oldu.</p>

  <p>Ben yorgunum, dedi, Saphira. Ve ejderha yuvası hoşlanacağım bir yere benziyor. Gidip yemeğini ye, sonra yanıma gel. Vahşi hayvanlar ve askerler korkusu olmadan birlikte dinlenmek rahatlatıcı olacaktır. Yolculuğun zorluklarına çok uzun süre dayandık.</p>

  <p>Eragon, ona düşünceli bir şekilde baktı, sonra Orik'e, "Aşağıda yiyeceğim," dedi. Cüce tatmin olmuş gibi gülümsedi. Eragon yatarken rahatsız olmasın diye Saphira'nın eyerini çözdü. Zar'roc'u yanında götürür müsün?</p>

  <p>Evet, diyerek eyeri ve Zar'roc'u pençeleriyle kavradı. Ama yayın sende kalsın. Bu insanlara güvenmeliyiz, ama aptallık derecesinde değil.</p>

  <p>Biliyorum, dedi Eragon, suskun bir şekilde.</p>

  <p>Saphira gürültüyle havalanıp yükseldi. Karanlıkta çıkan tek ses kanatlarının hışırtısıydı. Tronjheim'in zirvesinin kıyısında gözden kaybolurken Orik uzun bir nefes verdi. "Oh Tanrım, gerçekten çok şanslısın. Birden yüreğimde açık gökyüzünde ve tepelerde uçmak ve bir kartal gibi avlanmak için büyük bir özlem duydum. Yine de ayaklarım yerde, hatta yerin altında olsa daha iyi."</p>

  <p>Ellerini yüksek sesle çırptı. "Ev sahibi olarak görevlerimi ihmal ettim. İkizlerin sana layık gördüğü o berbat yemekten sonra bir şey yemelin. Hadi gel, aşçıları bulup onlardan ekmek ve et dilenelim!"</p>

  <p>Eragon, Cüceyi takip ederek tekrar Tronjheim'e döndü. Yine koridorlardan oluşan labirentten geçip yalnızca Cücelere yetecek yükseklikte taş masalarla dolu uzun bir odaya geldiler. Uzun bir tezgâhın arkasındaki sabun taşından yapılma fırınlarda alevler oynaşıyordu.</p>

  <p>Orik sağlam görünüşlü, kırmızı suratlı bir Cüceye anlaşılmaz dilde bir şeyler söyledi, adam onlara hemen buharı tüten mantarlar ve balıklarla dolu taş tabaklar getirdi. Orik, Eragon'u birkaç kat merdivenden çıkanp Tronjheim'in dış duvarına oyulmuş küçük bir cumbaya getirdi. Oraya bağdaş kurup oturdular. Eragon hiçbir şey söylemeden yemeğine uzandı.</p>

  <p>Tabakları boşalınca Orik memnuniyetle içini çekip uzun saplı bir pipo çıkardı. Yakıp, "Güzel bir yemekti, ama gereği gibi mideye yerleşmesini sağlamak için iyi bir içki gerekiyor," dedi.</p>

  <p>Eragon aşağıdaki araziyi taradı. "Farthen Dûr'da çiftçilik yapıyor musunuz?"</p>

  <p>"Hayır, burda yalnızca yosun, mantar ve küfe yetecek kadar gün ışığı var. Tronjheim çevredeki vadilerden gelen erzaklar olmasa yaşayamaz. Çoğumuzun Beor Dağları'ndaki başka bir yerde yaşamayı seçmemizin bir nedeni bu."</p>

  <p>"Yani Cücelerin yaşadığı başka şehirler de var?"</p>

  <p>"İstediğimiz kadar fazla sayıda değil. Ve Tronjheim en büyüğü." Orik dirseğine dayanarak piposundan derin bir nefes çekti. "Daha yalnızca alt katları gördün, bu yüzden çok belli olmuyor, ama Tronjheim'in büyük bir bölümü boştur. Yukarı çıktıkça ıssızlaşır. Yüzyıllardır dokunulmamış katlar var. Cücelerin çoğu Tronjheim'in ve Farthen Dûr'un altında kayaları delik deşik eden mağaralarda ve geçitlerde yaşamayı tercih ediyor. Yüzyıllardır Beor Dağları'nın altında büyük tüneller açtık. Yüzeye ayak basmadan dağın bir ucundan diğerine gitmek mümkün."</p>

  <p>"Tronjheim'de o kadar kullanılmayan alanın olması ne büyük kayıp," diye yorumda bulundu, Eragon.</p>

  <p>Orik.başını salladı. "Bazıları kaynaklarımızı tükettiği için burayı terk etmeyi istiyor, ama Tronjheim'in paha biçilmez bir görevi var."</p>

  <p>"Neymiş o?"</p>

  <p>"Zor zamanlarda bütün ülkeyi içine alabiliyor. Tarihte üç kez bunu yapmak zorunda kaldık, ama her seferinde bizi kesin ve mutlak bir tahribattan korudu. Bu yüzden burda her zaman asker hazır bulundurarak kullanıma hazır tutuyoruz."</p>

  <p>"Daha önce hiç böyle muhteşem bir yer görmedim," diye itiraf etti, Eragon.</p>

  <p>Orik piposunun ardından gülümsedi. "Böyle düşündüğüne sevindim. Tronjheim'i inşa etmek nesiller boyu sürdü, bizim ömürlerimiz insanlarınkinden daha uzundur. Ne yazık ki lanetli imparator yüzünden çok az yabancı buranın ihtişamını görebiliyor."</p>

  <p>"Burda kaç Varden var?"</p>

  <p>"Cüceler mi yoksa insanlar mı?"</p>

  <p>"İnsanlar. Kaç kişinin imparatordan kaçtığını bilmek istiyorum."</p>

  <p>Orik'in üflediği uzun duman başının üstünde tembelce yuvarlanarak yükseldi. "Senin türünden dört bin kişi var burda. Ama bilmek istediğin şeyi çok iyi göstermiyor bu rakam. Yalnızca savaşmak isteyen insanlar buraya geliyor. Gerisi Surda'da Kral Orrin'in koruması altında."</p>

  <p>O kadar az mı, diye düşündü Eragon yüreği burkularak. Urgallar sayılmazsa tek başına kraliyet ordusu neredeyse on altı bin askerden oluşuyordu. "Neden Orrin, imparatorla savaşmıyor?"</p>

  <p>"Açık düşmanlık göstermeye kalksa Galbatorix onu ezip geçer. Surda'yı çok küçük bir tehdit olarak gördüğü için böyle bir şey yapmıyor, ama bu büyük bir hata. Varden silahlarının ve malzemelerinin çoğunu Orrin'in yardımıyla buluyor. O olmasa imparatora direnç diye bir şey kalmaz.</p>

  <p>"Tronjheim'deki insanların sayısının azlığı seni üzmesin. Burda bir sürü Cüce var –gördüklerinden çok daha fazla– ve zamanı gelince hepsi savaşır. Orrin, Galbatorix'le savaştığımız zaman asker göndermeye de söz verdi. Elfler de yardım ediyor."</p>

  <p>Eragon dalgınlıkla Saphira'nın zihnine uzanıp büyük bir iştahla kanlı bir et parçası yediğini gördü. Orik'in miğferindeki çekiç ve yıldız sembolünü bir kez daha fark etti. "Bunun anlamı ne? Tronjheim'in zemininde de gördüm."</p>

  <p>Orik demir bantlı başlığını çıkarıp kaba parmaklarını sembolün üstünde gezdirdi. "Klanımın sembolü. Biz Ingietum'uz, yani metal işçileri ve usta demirciler. Çekiç ve yıldızlar Tronjheim'in döşemesine işlendi, çünkü kurucumuz Korgan'ın kişisel armasıydı. Bir klan yönetirken on ikisi etrafını çevreliyor. Kral Hrothgar aynı zamanda Dûrgrimst Ingietum'dur; evimize büyük görkem ve onur getirmiştir."</p>

  <p>Tabakları aşçıya geri götürürken koridorda bir Cücenin yanından geçtiler. Cüce, Eragon'un önünde durup selam verdi, saygıyla, "Argetlam," dedi.</p>

  <p>Eragon verecek bir cevap aramrken Cüce yanlarından ayrıldı. Hem huzursuzlukla kızarmış, hem de bu hareketten garip bir biçimde zevk almıştı. Daha önce kimse önünde eğilmemişti onun. "Ne dedi?" diye sordu, Orik'e doğru eğilerek.</p>

  <p>Orik omuz silkti, utanmıştı. "Eskiden Süvariler için kullanılan bir Elf sözcüğüydü bu. 'Gümüş el' anlamına gelir." Eragon eldivenli eline bakıp avucunu beyazlaştıran gedwey ignasia'yı düşündü. "Saphira'nın yanına dönmek istiyor musun?"</p>

  <p>"Önce yıkanabileceğim bir yer var mı? Uzun süredir yolun pisliğini üstümden atamadım. Ayrıca gömleğim kan lekeli, yırtık ve leş gibi kokuyor. Yenisini almak isterim, ama param yok. Çalışıp bir gömlek parası çıkarmamın bir yolu var mı?"</p>

  <p>"Hrothgar'ın misafirperverliğine hakaret mi etmek istiyorsun, Eragon?" diye sordu, Orik. "Tronjheim'de olduğun sürece hiçbir şey almak zorunda değilsin. Bedelini başka şekillerde ödersin... Ajihad ve Hrothgar bunu sağlar. Gel. Sana nerde yıkanabileceğim göstereyim, sonra bir gömlek buluruz."</p>

  <p>Eragon'u Tronjheim'in epey altına indiren uzun bir merdivene götürdü. Koridorlar artık tünellere dönüşmüştü... yalnızca bir buçuk metre yüksekliğinde oldukları için Eragon eğilerek yürümek zorunda kalıyordu ve bütün fenerler kırmızıydı. "Böylece karanlık bir mağaraya girip çıktığında ışık seni kör etmez," diye açıkladı, Orik.</p>

  <p>Uzak köşesinde küçük bir kapı olan çıplak bir odaya girdiler. Orik işaret etti. "Havuzlar şu kapının ardında, fırça ve sabun da var. Giysilerini burda bırak. Çıktığında ben yenilerini hazırlatmış olacağım."</p>

  <p>Eragon teşekkür edip soyunmaya başladı. Yeraltında ve alçak tavanlı bir yerde olduğu için bunaldığını hissediyordu. Hızla soyunup üşüyerek kapıdan geçti, tam bir karanlığa gömüldü. Ayağı sıcak suya dokunana kadar milim milim ilerledi, sonra kendini suya bıraktı.</p>

  <p>Havuz hafifçe tuzluydu, ama rahatlatıcı ve sakinleştiriciydi. Bir an kapıdan uzaklaşıp suyun derinliklerine gitmekten korktu, ama ilerledikçe suyun yalnızca beline geldiğini fark etti. Kaygan duvarı yoklayarak sabunu ve fırçayı buldu, yıkanmaya başladı. Sonra sıcağın tadını çıkararak gözlerini kapadı, yüzmeye başladı.</p>

  <p>Suları damlayarak tekrar aydınlık odaya çıktığında bir havlu, güzel keten bir gömlek ve külot pantolon buldu. Giysiler üzerine çok iyi uydu. Memnun olarak tünele girdi.</p>

  <p>Orik elinde piposuyla onu bekliyordu. Tekrar Tronjheim'e çıkan merdivenlere geri döndüler, sonra dağ-şehirden çıktılar. Eragon, Tronjheim'in zirvesine bakıp zihniyle Saphira'yı çağırdı. Saphira ejderha yuvasından aşağıya inerken Eragon, "Tronjheim'in tepesindeki insanlarla nasıl iletişim kuruyorsunuz?" diye sordu.</p>

  <p>Orik güldü. "Bu uzun zaman önce çözdüğümüz bir sorun. Sen fark etmedin, ama her kattaki kemerli geçitlerin arkasında, Tronjheim'in nıerkez salonunun duvarının etrafını helezon şeklinde çeviren bir merdiven vardır. Bu merdiven Isidar Mithrim'in yukarsındaki ejderha yuvasına kadar çıkar. Biz ona Vol Turin, yani Sonsuz Merdiven diyoruz. Acil durumlarda hızla inip çıkılmaz, ayrıca gündelik kullanım için de uygun de ğildir. Bu nedenle mesaj iletmek için fener yakıp söndürürüz. Bir başka yol daha var, ama çok nadir kullanılır. Vol Turin inşa edildiği zaman yanına cilalı bir oluk açıldı. Bu oluk dağ yüksekliğinde dev bir kayak görevi görüyor."</p>

  <p>Eragon gülümsedi. "Tehlikeli midir?"</p>

  <p>"Denemeye kalkma. Kayak Cüceler için yapılmıştır ve bir insan için çok dardır. Üstünden kayıp fırlarsan merdivenlere, geçitlere çarpar, hatta boşluğa düşebilirsin."</p>

  <p>Saphira kanatları kuru bir sesle hışırdayarak birkaç adım ileriye indi. Eragon'u selamlarken insanlar ve Cüceler ilgiyle mırıldanarak yanına toplanmaya başladılar. Eragon huzursuz bir şekilde büyüyen kalabalığa baktı. "Gitsen iyi olur," dedi Orik, onu ileri doğru iterek. "Yarın sabah bu kapıda buluşalım. Seni bekliyor olacağım."</p>

  <p>Eragon şaşırdı. "Sabah olduğunu nerden bileceğim?"</p>

  <p>"Birisinin seni uyandırmasını sağlarım. Artık git!" Eragon daha fazla itiraz etmeden Saphira'nın etrafını saran kalabalığın arasından geçerek ejderhanın sırtına bindi.</p>

  <p>Saphira havalanamadan yaşlı bir kadın ileri atılıp Eragon'un ayağını sıkıca yakaladı. Eragon ayağını çekmeye çalıştı, ama kadının eli ayak bileğini demirden bir pençe gibi tuttuğu için ayağını kurtaramadı. Üzerine diktiği gri gözlerinin etrafında bir ömrün kırışıkları doluydu, derisi çökük avurtlarına doğru uzun kırışıklar halinde katlanıyordu. Sol kolunun altında yırtık pırtık bir bohça vardı.</p>

  <p>Korkan Eragon, "Ne istiyorsun?" diye sordu.</p>

  <p>Kadın kolunu kaldırdı, bohçadan bir bez düşerek bir bebeğin yüzünü ortaya çıkardı. Çaresiz kadının umutsuz sesi, "Çocuğun annesi babası yok, ona benden başka bakacak kimse yok ve ben de çok güçsüzüm. Onu gücünle kutsa, Argetlam. Ona şans bağışla!"</p>

  <p>Eragon yardım için Orik'e baktı, ama Cüce ifadesiz bir yüzle onu seyrediyordu. Kalabalık sessizleşip cevabını beklemeye başladı. Kadının gözleri üzerinden ayrılmıyordu. "Onu kutsa, Argetlam, kutsa," diye ısrar etti.</p>

  <p>Eragon daha önce hiç birini kutsamamıştı. Alagaesia'da kaygısızca yapılan bir şey değildi bu, çünkü kutsama işi kolayca ters gidebilir ve bir lütuf yerine lanete dönüşebilirdi... özellikle de kötü niyetle veya inanç eksikliğiyle söylenirse. Bu sorumluluğu alabilir miyim, diye düşündü.</p>

  <p>"Onu kutsa, Argetlam, onu kutsa."</p>

  <p>Birden karar vererek kullanacağı ifadeyi aradı. Önce aklına bir şey gelmedi, ama sonra antik dili düşünmeye başladı. Bu, güç sözcükleriyle ifade edilen gerçek bir kutsama olacaktı.</p>

  <p>Eğilip sağ elindeki eldiveni çıkardı. Avucunu bebeğin alnına koyarak, "Atra gülai un ilian tauthr ono un atra ono waıse skölir frâ rauthr," dedi. Sözler sanki sihir yapıyormuş gibi beklenmedik derecede zayıf çıkmıştı. Eldiveni yavaşça tekrar giyip kadına, "Onun için yapabileceğim tek şey bu," dedi. "Eğer bir trajediyi önleyecek bir söz varsa o da budur."</p>

  <p>"Teşekkür ederim, Argetlam," diye fısıldayarak kadın hafifçe selam verdi. Bebeğin yüzünü tekrar örtmeye çalıştı, ama Saphira homurtuyla başını bebeğe doğru çevirdi. Kadın kaskatı oldu; nefesi kesildi, Saphira burnunu eğerek bebeğin gözlerinin arasına sürdü, sonra yavaşça geri çekildi.</p>

  <p>Kalabalık şaşkınlıkla yutkundu, çünkü bebeğin alnında, Saphira'nın dokunduğu yerde yıldız biçiminde, Eragon'un gedwey ignasia'sı kadar beyaz ve gümüşümsü bir leke oluşmuştu. Kadın sözsüz teşekkür ifadesiyle, ateş gibi gözlerle Saphira'ya baktı.</p>

  <p>Saphira birden havalanıp şaşkın seyircileri güçlü kanatlarının rüzgârında bıraktı. Yer, altlarında uzaklaşırken Eragon derin bir soluk alıp sıkıca Saphira'nın boynuna sarıldı. Ne yaptın, diye sordu yumuşak bir sesle.</p>

  <p>Ona umut verdim. Sende bir gelecek.</p>

  <p>Birden Saphira'nın varlığına rağmen Eragon'un içinde bir yalnızlık hissi belirdi. Çevreleri o kadar yabancıydı ki... evinden ne kadar uzak olduğunu ilk kez fark ediyordu. Yakılıp yıkılmış bir ev olsa da kalbi hâlâ oradaydı. Ben ne hale geldim, Saphira, diye sordu. Daha erkekliğin ilk yılındayım, ama Varden'in lideriyle konuştum, Galbatorix tarafından kovalandım ve Morzan'ın oğluyla yolculuk yaptım ve şimdi benden insanları kutsamamı istiyorlar! İnsanlara şimdiye kadar duymadıkları bir bilgeliği nasıl verebilirim? Bir ordunun daha iyisini yapamayacağı hangi işleri başarabilirim? Bu delilik! Roran'la birlikte Carvahall'de olmalıyım.</p>

  <p>Saphira'nın cevap vermesi uzun zaman aldı, ama sözcükleri yumuşaktı. Sen yumurtadan yeni çıkmış bir yavrusun. Dünyaya alışmak için mücadele eden bir yavru. Ben yaşça senden küçük olabilirim, ama düşüncelerim çok eskiye dayanıyor. Bu konularda endişelenme. İçinde bulunduğun yerde ve kimlikte huzur bulmaya çalış. İnsanlar genellikle ne yapılması gerektiğini bilirler. Onlara bütün göstermen gereken yoldur, bilgelik budur. Başarılara gelince, hiçbir ordu senin yaptığın gibi kutsayamazdı o bebeği.</p>

  <p>Ama bu hiçbir şeydi, diye itiraz etti, Eragon. Çok önemsizdi.</p>

  <p>Hayır, değildi. Gördüğün şey başka bir hikâyenin başlangıcı, başka bir efsaneydi. O çocuğun alnında ejderha izi varken ve üzerinde senin sözlerim taşırken lokanta işletmecisi ya da çiftçi olmaktan mutlu olacağını mı sanıyorsun? Gücümüzü ve kaderi küçümsüyorsun.</p>

  <p>Eragon başını önüne eğdi. Bu çok ezici bir şey. Bir illüzyonda yaşadığımı hissediyorum, her şeyin mümkün olduğu bir rüyada. Şaşırtıcı şeylerin olduğunu biliyorum, ama her zaman başkalarının başına geldiğini, her zaman çok uzak yerlerde ve zamanda olduğunu düşünürdüm. Ama senin yumurtanı buldum, bir Süvari'den eğitim aldım ve bir Shade'le düello yaptım. Bunlar benim gibi bir çiftçi çocuğunun hareketleri olamaz. İçimde bir şey değişiyor.</p>

  <p>Seni biçimlendiren şey kaderindir, dedi, Saphira. Her yaşın bir ikona ihtiyacı vardır... belki bu şans sana güldü. Çiftçi çocuklara bir nedeni olmadan ilk Süvari'nin adı verilmez. Adın bir başlangıçtı ve sen de onun uzantısısın. Ya da sonu.</p>

  <p>Ah, dedi Eragon, başını iki yana sallayarak. Bilmece gibi konuşuyorum... Ama eğer her şey insanın alnına yazılmışsa seçimlerimizin bir anlamı var mı ? Yoksa yalnızca kaderimizi kabul etmeyi mi öğrenmeliyiz?</p>

  <p>Saphira sert bir şekilde, Eragon, dedi. Ben yumurtamın içindeyken serti seçtim. Çoğu insanın uğrunda öleceği bir şans sunuldu sana. Bu yüzden mutsuz musun? Aklını böyle düşüncelerden temizle. Bu sorular cevaplanamaz ve seni daha mutlu edemez.</p>

  <p>Doğru, dedi, Eragon somurtarak. Yine de kafatasımın içinde oradan oraya zıplayıp duruyorlar. Şeyden... Brom'un ölümünden beri her şey karıştı. Bu beni de huzursuz ediyor, diye itiraf etti,</p>

  <p>Saphira. Bu Eragon'u şaşırttı, çünkü Saphira nadiren endişeli görünürdü. Artık ikisi de Tronjheim'deydiler. Eragon zirvedeki açıklıktan aşağıya bakıp ejderha yuvasının yerini gördü: Isidar Mithrim, büyük safir yıldız. Altında Tronjheim'in büyük merkez salonundan başka bir şey olmadığını biliyordu. Saphira kanatlarını sessizce katlayarak ejderha yuvasına indi. Kenarından aşağıya kayıp Isidar Mithrim'e düştü ve pençelerini sertçe yere çarparak durdu.</p>

  <p>Pençelerin onu çizmez mi, diye sordu, Eragon.</p>

  <p>Sanmam. Sıradan bir taş değil bu. Eragon, onun sırtından inip yavaşça etrafında döndü ve olağandışı manzarayı inceledi. On sekiz metre yüksekliğinde, on sekiz metre genişliğinde yuvarlak, çatısız bir yerdeydiler. Duvarlarda, büyüklükleri küçük mağaracıklardan bir ev büyüklüğündeki Mağaralara kadar değişen karanlık oyuklar vardı. İnsanların en yüksek mağaraya ulaşabilmeleri için mermer duvarlara parlak basamaklar yapılmıştı. Ejderha yuvasından dev bir kemerli geçit çıkıyordu.</p>

  <p>Eragon ayaklarının altındaki muhteşem mücevheri inceleyip içgüdüsel olarak üstüne yattı. Yanağını soğuk safire dayayıp içini görmeye çalıştı. Taşın içinde çarpık çizgiler ve dalgalı benekler parlıyordu, ama kalınlığı bir mil altlarındaki odanın döşemesinde bulunan bir şeyin açıkça görülmesini imkânsız kılıyordu.</p>

  <p>Senden ayrı mı uyumak zorundayım, diye sordu.</p>

  <p>Saphira dev başını iki yana salladı. Hayır, mağaramda senin için de bir yatak var. Gel de gör. Saphira döndü, kanatlarını çırpmadan havada altı metre zıplayıp orta büyüklükteki mağaraya indi. Eragon, onun arkasından yukarı tırmandı.</p>

  <p>Mağaranın içi koyu kahverengiydi ve beklediğinden daha derindi. Kabaca yontulmuş duvarlar doğal bir oluşum izlenimi veriyordu. Arka duvarın yakınında Saphira'nın üzerine kıvrılabileceği büyüklükte kalın bir minder vardı. Onun yanına bir yatak yapılmıştı. Mağara kırmızı bir fenerle aydınlatılıyordu. Kapakları fenerin ışığının istendiği zaman kısılmasına olanak veriyordu.</p>

  <p>Çok hoşuma gitti, dedi, Eragon. İnsan kendini burada güvende hissediyor.</p>

  <p>Evet. Saphira minderin üstüne kıvrılıp ona baktı. Eragon içini çekerek mindere çöktü, yorgunluk etkisini göstermeye başlamıştı.</p>

  <p>Saphira, buraya geldiğimizden beri fazla bir şey söylemedin. Tronjheim ve Ajihad hakkında ne düşünüyorsun?</p>

  <p>Bakalım... Görünen o ki Eragon, burada yeni bir savaşa girdik. Kılıçlar ve pençeler işe yaramıyor, ama sözler ve ittifaklar aynı etkiye sahip gibi. ikizler bizden hoşlanmıyor, onların çevirebilecekleri dolaplara karşı tetikte olmalıyız. Cücelerin çoğu bizden hoşlanmıyor. Elfler insan Süvari istemiyorlar, bu yüzden onların da itirazı olacaktır. Yapmamız gereken şey iktidardakilen tanıyıp onlarla arkadaş olmak. Ve bunu çabuk yapmalıyız.</p>

  <p>Farklı liderlerden bağımsız olmak sence mümkün mü?</p>

  <p>Saphira kanatlarını oynatarak daha rahat bir pozisyona soktu. Ajihad özgürlüğümüzü destekliyor, fakat oyada bu grubasadık olmadan hayatta kalamayabiliriz. İki yolu da yakında göreceğiz.</p>
</body>
</html>
