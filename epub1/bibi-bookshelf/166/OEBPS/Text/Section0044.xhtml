<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Elmas Mezar</h1>

  <p>Eragon uyandığında gözleri yanıyordu, vücudu katılaşmıştı. Mağara atlar hariç boştu. Sedye gitmişti; Brom'un kalıntılarından bir iz yoktu. Girişe yürüyüp kum taşının üstüne oturdu. Demek cadı Angela haklıydı... geleceğimde bir ölüm olduğunu söylemişti, diye düşündü. Umutsuz bir şekilde araziye baktı. Sarı güneş sabahın erken saatinde çölü ısıtıyordu.</p>

  <p>Halsiz yüzünden bir damla yaş süzülüp gün ışığında buharlaştı, derisinde tuzlu bir kabuk kaldı. Gözlerini kapatıp sıcaklığı hissetmeye, zihnini boşaltmaya çalıştı. Tırnağıyla dalgın bir şekilde kum taşını kazıdı. Eğilip bakınca, Neden ben, diye yazmış olduğunu gördü.</p>

  <p>Murtagh elinde bir çift tavşanla mağaraya tırmandığında hâlâ oradaydı. Hiçbir şey söylemeden Eragon'un yanına oturdu. "Nasılsın?" diye sordu.</p>

  <p>"Çok kötüyüm."</p>

  <p>Murtagh düşünceli bir şekilde ona baktı. "İyileşecek misin?" Eragon omuz silkti. Birkaç dakika düşündükten sonra, "Böyle bir zamanda sormak hoşuma gitmiyor, ama yine de sormalıyım... Senin Brom'un o Brom mu? Kraldan bir ejderha yumurtasının çalınmasına yardımcı olan, onu imparatorluk boyunca takip edip düelloda Morzan'ı öldüren Brom mu? Senin onun adını söylediğini duydum ve mezar taşına yazdığın yazıyı gördüm, ama emin olmalıyım. O muydu?"</p>

  <p>Oydu," dedi, Eragon yumuşak bir şekilde. Murtagh'ın yüzüne sıkıntılı bir ifade yerleşti. "Bütün bunları nerden biliyorsun? Çoğu insanın bilmediği şeyleri biliyorsun ve tam yardıma ihtiyacımız olduğunda Ra'zac'ı takip ettiğini öğreniyoruz. Varden'den biri misin sen?"</p>

  <p>Murtagh'ın gözleri gizemli kürelere dönüştü. "Senin gibi ben de kaçıyorum." Sözlerinde bastırmaya çalıştığı bir keder vardı. "Ne Varden'e ne de imparatora bağlıyım. Kendim dışında başka hiç kimseye de sadakat borcum yok. Seni kurtarmama gelince yeni bir Süvari söylentilerini duydum ve Ra'zac'ı takip edersem bunun doğru olup olmadığını öğrenebileceğimi düşündüğümü itiraf etmeliyim."</p>

  <p>"Ra'zac'ı öldürmeyi istediğini sanmıştım," dedi, Eragon. Murtagh haşin bir şekilde gülümsedi. "İstiyorum, ama onları öldürseydim seninle asla tanışamazdım."</p>

  <p>Ama Brom hâlâ hayatta olurdu... keşke burada olsaydı. Murtagh'a güvenip güvenemeyeceğimi bilmiyorum. Eragon, Brom'un Daret'te Trevor'un niyetini nasıl anladığını hatırladı ve aynı şeyi Murtagh'la yapıp yapamayacağını merak etti. Murtagh'ın bilincine uzandı, fakat birden demirden bir duvarla karşılaştı. Duvarın etrafından dolaşmaya çalıştı. Murtagh'ın bütün zihni güçlendirilmişti. Bunu yapmayı nereden öğrenmiş? Brom çok az insanın bir eğitim almadan başkalarını zihinlerinden uzak tutabildiğini söylemişti. Peki Murtagh kim ve bu beceriyi nereden almış? Kederli ve yalnız olan Eragon, "Saphira nerde?" diye sordu.</p>

  <p>"Bilmiyorum," dedi, Murtagh. "Ava giderken bir süre beni takip etti, sonra kendi başına uçtu. En son öğleden önce gördüm onu." Eragon sallanarak ayağa kalktı ve mağaraya geri döndü. "Şimdi ne yapacaksın?" diye sordu, Murtagh.</p>

  <p>"Emin değilim." Ve bunu düşünmek de istemiyorum. Battaniyelerini toplayıp Cadoc'un eyerine bağladı. Kaburgaları acıyordu. Murtagh tavşanları hazırlamaya gitti. Eragon çantalarındaki şeyleri karıştırılıp Zar'roc'u çıkardı. Kırmızı kın parlıyordu. Kılıcı çıkardı... elinde tarttı.</p>

  <p>Zar'roc'u ne taşımış, ne de çarpışmada kullanmıştı –Brom'la dövüştüğü zamanlar hariç– çünkü insanların görmesini istememişti. Bu artık Eragon'u ilgilendirmiyordu. Ra'zac kılıcı görünce şaşırmış ve ondankorkmuştu; bu taşıması için yeterli bir nedendi. Ürpererek yayını çıkarıp Zar'roc'u beline soktu. Şu andan itibaren kılıçla yaşayacaktı. Bütün dünya kim olduğumu görsün. Hiç korkum yok. Artık tam bir Süvari'yim.</p>

  <p>Brom'un çantasını karıştırdı, ama yalnızca birkaç giysi, birkaç parça eşya ve küçük bir para kesesi buldu. Eragon Alagaesia haritasını alıp çantaları kaldırdı, sonra ateşin başına çöktü. Murtagh derisini yüzdüğü tavşandan başını kaldırıp ona baktı. "Şu kılıç. Bir bakabilir miyim?" diye sordu ellerini silerek.</p>

  <p>Eragon tereddüt etti, silahtan bir an bile vazgeçmeyi istemediği halde başını evet anlamında salladı.</p>

  <p>Murtagh üzerindeki sembolleri dikkatle inceledi. Yüzü karardı. "Bunu nerden aldın?"</p>

  <p>"Brom verdi. Neden?"</p>

  <p>Murtagh kılıcı yerine sokup kollarını öfkeyle göğsünde kavuşturdu. Solukları sıklaştı. "O kılıç bir zamanlar sahibi kadar iyi tanınıyordu," dedi duygusal bir şekilde. "Onu taşıyan son Süvari Morzan'dı; vahşi, acımasız bir adam. Senin imparatorun düşmanı olduğunu sanıyordum, ama görüyorum ki bir Tövbekâr'ın kanlı kılıcını taşıyorsun!"</p>

  <p>Eragon şok içinde Zar'roc'a baktı. Brom, Gil'ead'da savaştıktan sonra kılıcı Morzan'dan almış olmalıydı. "Brom, bana kılıcın nerden geldiğini hiç söylemedi," dedi düşünceli bir şekilde. "Morzan'ın olduğunu bilmiyordum."</p>

  <p>"Sana hiç söylemedi mi?" dedi Murtagh yüzünde bir şaşkınlık ifadesiyle. "Bu çok garip. Bunu gizlemesi için bir neden göremiyorum."</p>

  <p>"Ben de öyle. Ama onun bir sürü sırrı vardı." Süvariler'e ihanet eden bir adamın kılıcını taşıma düşüncesi onu rahatsız etmişti. Bu kılıç zamanında bir sürü Süvari'yi öldürmüştür herhalde, diye düşündü tiksintiyle. Ve daha kötüsü ejderhaları da! "Öyle bile olsa kılıcı taşıyacağım. Kendi kılıcım yok. Benim bir kılıcım olana dek Zar'roc'u taşıyacağım."</p>

  <p>Eragon bu adı söylerken Murtagh irkildi. "Seçim senin," dedi. Başını önüne eğerek tavşanları yüzmeye devam etti.</p>

  <p>Yemek hazır olunca Eragon çok aç olmasına rağmen ağır ağır yedi. Sıcak yemek kendini daha iyi hissetmesini sağlamıştı. Kâselerini sıyırırken, "Atımı satmalıyım," dedi.</p>

  <p>"Neden Brom'unkini satmıyorsun?" diye sordu, Murtagh. Siniri geçmiş gibiydi.</p>

  <p>"Snowfire'ı mı? Çünkü Brom, ona iyi bakacağına söz verdi. O... artık olmadığına göre bunu onun için ben yapacağım." Murtagh kâsesini kucağına koydu. "İstediğin buysa eminim bir kasabada ya da köyde bir alıcı bulabiliriz."</p>

  <p>"Biz mi?" diye sordu, Eragon.</p>

  <p>Murtagh bir şeyleri hesaplar gibi ona baktı. "Burda daha fazla kalamazsın. Ra'zac yakınlardaysa Brom'un mezarı deniz feneri gibi görünecektir." Eragon bunu düşünmemişti. "Ve kaburgalarının iyileşmesi de zaman alacaktır. Kendini sihirle koruyabildiğini biliyorum, ama bir şeyleri kaldırıp kılıç kullanacak birine ihtiyacın var. Seninle yolculuk yapmak istiyorum, en azından şimdilik. Ama seni uyarmalıyım, imparator beni arıyor. Sonunda kan dökülecek."</p>

  <p>Eragon zayıf bir şekilde güldü, sonra da ağlamaya başladı, çünkü kaburgaları çok acıyordu. Solukları düzelince, "Bütün ordunun peşinde olması umurumda değil. Haklısın. Yardıma ihtiyacım var. Yanımda gelmen beni memnun eder, ama bu konuda Saphira'yla konuşmalıyım. Ancak ben de seni uyarmalıyım, Galbatorix bütün orduyu peşime salabilir. Saphira ve benimleyken tek başına olduğundan daha fazla güvende olmayacaksın."</p>

  <p>"Biliyorum," dedi, Murtagh sırıtarak. "Ama yine de bu beni durduramaz."</p>

  <p>"Güzel." Eragon minnettar bir şekilde gülümsedi. Konuşurlarken Saphira mağaraya girip Eragon'u selamladı. Onu gördüğüne sevinmişti, ama düşüncelerinde ve sözlerinde derin bir üzüntü vardı. Büyük mavi başını yere koyup sordu, iyi misin?</p>

  <p>Pek sayılmaz. Yaşlıyı özleyeceğim.</p>

  <p>Ben de öyle... Onun bir Süvari olduğu hiç aklıma gelmemişti. Brom, gerçekten yaşlı bir adamdı... bir Tövbekâr kadar yaşlı. Bana sihir hakkında öğrettiği her şeyi Süvariler'den öğrenmiş olmalı.</p>

  <p>Saphira hafifçe kıpırdandı. Çiftliğinde benimle konuştuğu an bunu anladım.</p>

  <p>Peki bana neden söylemedin? Neden?</p>

  <p>Söylememi istemedi, dedi.</p>

  <p>Eragon bunu sorun etmemeye karar verdi. Saphira, onu incitmeyi hiç istemezdi. Brom'un bir sürü sır sakladığını söyleyip kılıcı ve Murtagh'ın tepkisini anlattı. Zar'roc'u verirken nereden geldiğini bana neden söylemediğini şimdi anlıyorum. Eğer söyleseydi ondan ilk fırsatta kaçardım herhalde.</p>

  <p>Kılıçtan kurtulsan iyi edersin, dedi Saphira tiksintiyle. Paha biçilmez bir silah olduğunu biliyorum, ama Morzan'ın kasap silahından başka bir silah bulsan daha iyi olur.</p>

  <p>Belki. Saphira yolumuz buradan nereye gidiyor? Murtagh bizimle gelmeyi önerdi. Geçmişini bilmiyorum, ama yeterince dürüst görünüyor. Şimdi Varden'e gitmeli miyiz? Ama onları nasıl bulacağımı bilmiyorum. Brom bize bunu söylemedi.</p>

  <p>Bana söyledi, dedi, Saphira.</p>

  <p>Eragon öfkelendi. Neden bu bilgileri vermek için bana güvenmedi de sana güvendi?</p>

  <p>Gözlerinde derin bakışlarla ayağa kalkarken pulları kuru kayanın üstünde hışırdadı. Teirm'den ayrılıp Urgalların saldırısına uğradığımızda bana bir sürü şey söyledi, ki bunların bir kısmını gerekmedikçe söylemeyeceğim. Kendi ölümü konusunda endişeleniyor ve sana ne olacağını düşünüyordu. Benimle paylaştığı bilgilerden biri Gil'ead'da yaşayan Dormnad adında bir adamdı. Varden'ı bulmamıza o yardımcı olabilir. Brom aynca Alagaesia'daki bütün insanların içinde bir Süvari'nin mirasını almaya en uygun kişinin sen olduğunu bilmeni istedi.</p>

  <p>Eragon'un gözleri yaşardı. Brom'dan alabileceği en büyük övgüydü hu. Şerefle taşıyacağım bir sorumluluk bu.</p>

  <p>Güzel.</p>

  <p>O zaman Gil'ead'a gidiyoruz, dedi Eragon, gücünü ve amaç hissini yeniden kazanarak. Ya Murtagh ne olacak?</p>

  <p>Sence o da bizimle gelmeli mi?</p>

  <p>Ona hayatlarımızı borçluyuz, dedi, Saphira. Ama öyle olmasa bile seni ve beni gördü. İsteyerek ya da istemeden yerimizi ve tanımımızı imparatora vermemesi için onu yakınımızda tutmalıyız.</p>

  <p>Eragon da onunla aynı fikirdeydi, sonra Saphira'ya rüyasını anlattı. Gördüğüm şey beni rahatsız etti. Kadının zamanının kalmadığını hissediyorum; yakında korkunç bir şey olacak ona. Ölümcül bir tehlike altında – bundan eminim– amaonunasıl bulacağımı bilmiyorum! Herhangi bir yerde olabilir? Yüreğin ne diyor?</p>

  <p>Yüreğim bir süre önce öldü, dedi Eragon kara mizah yaparak. Ama, sanırım kuzeye, Gil'ead'a gitmeliyiz. Şansımız varsa yolumuz kadının bulunduğu köy ya da kasabaya düşer. Bir sonraki rüyamda onun mezarını görmekten korkuyorum. Buna dayanamam.</p>

  <p>Neden?</p>

  <p>Emin değilim, dedi omuz silkerek. Sadece onu gördüğümde değerli olduğunu ve kaybedilmemesi gerektiğini hissettim... Çok garip. Saphira uzun ağzını açıp dişleri parlayarak sessizce güldü. Ne var, diye kızgın bir şekilde sordu Eragon. Saphira başını iki yana sallayıp sessizce uzaklaştı.</p>

  <p>Eragon kendi kendine homurdanıp Murtagh'a verdikleri kararı bildirdi. "Dormnad'ı bulur ve Varden'e doğru devam ederseniz sizden ayrılırım. Varden'la karşılaşmak benim için silahsız bir şekilde Urû'baen'e girmem ve gelişimin trampetlerle duyurulması kadar tehlikeli olur."</p>

  <p>"Yakında ayrılmamız gerekmiyor," dedi, Eragon. "Gil'ead'a kadar yolumuz çok uzun." Sesi hafifçe titreyince dikkatini dağıtmak için güneşe baktı. "Gün daha fazla ilerlemeden gitmeliyiz."</p>

  <p>"Yolculuk yapacak kadar iyi misin?" diye sordu, Murtagh kaşlarımı çatarak.</p>

  <p>"Bir şey yapmalıyım, yoksa delireceğim," dedi, Eragon kısaca. "Mızrak dövüşü, sihir alıştırmaları veya oturup parmaklarımla oynamak şu an için iyi seçenekler değil, bu yüzden ata binmeyi tercih ederim."</p>

  <p>Ateşi söndürüp toplandılar, atları mağaradan çıkardılar. Eragon,! Cadoc ve Snowfire'ın dizginlerini Murtagh'a verip, "Sen git, ben hemen geliyorum," dedi. Murtagh yavaşça mağaradan aşağıya inmeye başladı.</p>

  <p>Eragon kumtaşına tırmanmaya başladı, böğrü soluk almasını engelledikçe durup dinlendi. Tepeye vardığında Saphira'nın orada olduğunu gördü. Brom'un mezarının başında yan yana durup son görevlerini yerine getirdiler. Gittiğine inanamıyorum... sonsuza kadar yok. Eragon gitmek için dönerken Saphira uzun burnunu uzatıp mezar taşına dokundu. Alçak sesli bir uğultu havayı doldururken iki yanı titredi.</p>

  <p>Burnunun etrafındaki kumtaşı yaldızlı çiy tanesi gibi parlıyor, dans eden gümüş parıltılarla şeffaflaşıyordu. Eragon hayretler içinde beyaz elmas sarmaşıkların mezar taşının üstünde birbirine dolanıp paha biçilmez bir ağ oluşturduğunu gördü. Parlak gölgeler yere düşüyor, kumtaşı değişmeye devam ederken göz alıcı şekilde değişen parlak renkleri yansıtıyordu. Saphira tatminkâr bir homurtuyla geri çekilip çıkardığı zarif işi inceledi.</p>

  <p>Birkaç dakika önce kumtaşından bir mozole parlak mücevherden bir mezara dönüşmüştü... altında Brom'un dokunulmamış yüzü görünüyordu. Eragon özlemle uyuyor gibi görünen yaşlı adama baktı. "Ne yaptın?" diye sordu, Saphira'ya hayretle.</p>

  <p>Ona verebileceğim tek hediyeyi verdim. Artık zaman onu harap etmeyecek. Sonsuza dek huzur içinde dinlenecek.</p>

  <p>Teşekkür ederim. Eragon elini Saphira'nın yan tarafına koydu, birlikte oradan ayrıldılar.</p>
</body>
</html>
