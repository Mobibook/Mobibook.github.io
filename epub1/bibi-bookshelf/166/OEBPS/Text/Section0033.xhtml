<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Okuma ve Planlar</h1>

  <p>Brom parşömene bir harf yazıp Eragon'a gösterdi. "Bu a harfi," dedi. "Öğren."</p>

  <p>Böylece Eragon okuryazar olma görevine başlamış oldu. Zor ve garipti; zekâsını sınırlarına kadar zorluyordu, ama hoşuna gitmişti. Başka yapacak bir şeyi olmadığı ve iyi bir öğretmeni –bazen sabırsız da olsa– olduğu için hızla ilerledi.</p>

  <p>Kısa süre içinde bir rutin oluşturdular. Eragon her gün kalkıp mutfakta yemek yiyor, sonra çalışmak için çalışma odasına gidip harflerin seslerini ve yazı kurallarını öğrenmeye çalışıyordu. O hale gelmişti ki, harfler ve sözcükler zihninde dans ediyordu. Bu süre zarfında başka bir şey düşünemiyordu.</p>

  <p>Yemekten önce o ve Brom, Jeod'un evinin arkasına gidip dövüşüyorlardı. Uşaklar ve gözleri merakla irileşmiş çocuklardan oluşan küçük bir kalabalık onları seyrediyordu. Daha sonra zaman kalırsa Eragon odasında perdeleri sıkıca kapatarak sihir alıştırmaları yapıyordu.</p>

  <p>Tek endişesi Saphira'ydı. Onu her akşam ziyaret ediyordu, ama birlikte geçirdikleri zaman ikisi için de yeterli olmuyordu. Gün içinde Saphira fersahlarca uzakta yiyecek arıyordu; çünkü Teirm yakınlarında şüphe uyandırmadan avlanamazdı. Eragon, ona yardım edebilmek için elinden geleni yapıyordu, ama Saphira'nın açlığını ve yalnızlığını dindirmenin tek yolunun o şehirden ayrılmak olduğunu biliyordu.</p>

  <p>Her gün Teirm'e daha kötü haberler getiriyordu. Gelen tüccarlar sahil boyunca gerçekleştirilen korkunç saldırıları anlatıyorlardı. Geceleri evlerinden kaybolan ve sabah parçalanmış cesedi bulunan nüfuzlu insanlara dair haberler geliyordu. Eragon sık sık Brom ve Jeod'un akşamlan sessizce bu olayları tartıştıklarını duyuyordu, ama o yaklaşınca hep susuyorlardı.</p>

  <p>Günler birbirine eklenmiş ve bir hafta hızla geçmişti. Eragon'un becerileri temel düzeydeydi, ama artık Brom'dan yardım istemeden bütün bir sayfayı okuyabiliyordu. Yavaş okuyordu, ama zaman içinde hızlanacağını biliyordu. "Ne olursa olsun, planladığım şeyi başaracaksın," diye Brom, ona cesaret veriyordu.</p>

  <p>Brom bir öğleden sonra Jeod'u ve Eragon'u çalışma odasına çağırdı. Brom, Eragon'a işaret etti. "Artık bize yardım edebileceğine göre harekete geçmemizin zamanı geldi."</p>

  <p>"Aklında ne var?" diye sordu, Eragon.</p>

  <p>Brom'un yüzünde vahşi bir gülümseme belirdi. Jeod inledi. "Bu bakışı tanıyorum; ilk başta bu bakış bizi belaya sokmuştu."</p>

  <p>"Biraz abartılı," dedi, Brom. "Ama haksız değil. Pekâlâ, yapacağımız şey şu..."</p>

  <p><br /></p>

  <p>Bu gece veya yarın gidiyoruz, dedi Eragon, Saphira'ya odasından.</p>

  <p>Bu beklenmedik bir şey. Bu tehlikeli işte güvende olacak mısın?</p>

  <p>Eragon omuz silkti. Bilmiyorum. Peşimizde askerlerle Teirm'den kaçmak zorunda kalabiliriz. Saphira'nın endişesini hissedip ona güvence vermeye çalıştı. Sorun çıkmayacak. Brom ve ben sihir yapabiliyoruz... ikimiz de iyi dövüşçüleriz.</p>

  <p>Yatağa uzanıp tavana baktı. Elleri hafifçe titriyordu ve boğazında bir yumru vardı. Uykuya dalarken kafası biraz karışıktı. Teirm'den ayrılmak istemiyorum, diye düşündüğünü fark etti birden. Burada geçirdiğim zaman... neredeyse normaldi. Oradan oraya dolaşmamak için neler vermezdim. Burada kalmak ve herkes gibi olmak harika olurdu. Sonra başka bir düşünce geçti aklından. Ama Saphira etraftayken bunu asla yapamam. Asla.</p>

  <p>Rüyalar bilincine sahip çıkmış onu istedikleri yöne çekip çeviriyorlardı. Zaman zaman korkudan zangır zangır titriyor; zaman zaman zevkle kahkahalar atıyordu. Derken bir değişiklik oldu –sanki gözleri ilk kez açılmıştı– ve daha önce hiç olmadığı kadar berrak bir rüya gördü.</p>

  <p>Soğuk, berbat bir hücrede zincirlenmiş, acıdan ikibüklüm olmuş genç bir kadın gördü. Duvarın yukarısındaki demir parmaklıklı pencereden içeriye süzülen ay ışığı huzmesi kızın yüzünü aydınlatıyordu. Yanağından sıvı elmas gibi bir damla yaş yuvarlandı.</p>

  <p>Eragon irkilerek uyandı ve kontrolsüz bir şekilde ağladığını gördü. Huzursuz bir uykuya dalana kadar, ağladı, ağladı.</p>
</body>
</html>
