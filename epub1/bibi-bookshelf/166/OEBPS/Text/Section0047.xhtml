<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Savaşan Gölgeler</h1>

  <p>Elektriğe kapılmış gibi irkilip doğrulduğunda Eragon'un hücresi kararmıştı. Bir değişiklik olmuştu! Saatlerdir sihrin bilincinin kıyısında olduğunu hissediyordu, ama ne zaman yapmayı denese bir şey olmuyordu. Gözleri heyecanlı bir enerjiyle parladı, ellerini sıkıp, "Nagz reisa!" dedi. Yataktaki battaniye havalanıp yumruk büyüklüğünde bir topa dönüştü. Yumuşak bir sesle yere düştü.</p>

  <p>Sevinçten deliye dönen Eragon ayağa kalktı. Zorunlu açlığı yüzünden zayıf düşmüştü, ama heyecanı açlığını bastırıyordu. Şimdi sıra gerçek sınamada. Zihniyle uzanıp kapının kilidine dokundu. Kırmaya ya da kesmeye çalışmak yerine yalnızca iç mekanizmasını açık konumuna getirdi. Kapı klik sesiyle içe doğru aralandı.</p>

  <p>İlk kez Yazuac'ta Urgalları öldürmek için sihir yaptığında neredeyse bütün gücü gitmişti, ama o zamandan beri çok güçlenmişti. Bir zamanlar onu bitirip tüketen şey artık yalnızca hafifçe yoruyordu</p>

  <p>Dikkatle koridora adım attı. Zar'roc'u ve Elfi bulmalıyım. Bu hücrelerden birinde olmalı, ama hepsine bakacak zaman yok. Zar'roc'a gelince onu Shade almış olmalı. Zihninin hâlâ biraz bulanık olduğunu fark etti. Neden buradayım? Hücreye geri dönüp sihirle pencereyi açsam hemen kaçabilirim.</p>

  <p>Ama o zaman Elfı kurtaramam... Saphira, neredesin, yardımına ihtiyacım var. Onunla daha önce bağlantı kurmadığı için kendi kendine sessizce çıkıştı. Gücünü geri alır almaz yapması gereken şey buydu.</p>

  <p>Saphira'nın cevabı şaşırtıcı bir canlılıkla geldi. Eragon! Gil'ead'ın üzerindeyim. Hiçbir şey yapma.Murtagh yolda.</p>

  <p>Ne... ayak sesleri düşüncelerini böldü. Altı asker koridora girerken dönüp çömeldi. Birden durdular, bakışları Eragon'la açık kapı arasında gidip geldi. Yüzlerindeki kan çekildi. Güzel, kim olduğumu biliyorlar. Belki dövüşmek zorunda kalmadan onlan korkutup kaçırabilirim.</p>

  <p>"Saldırın!" diye bağırdı askerlerden biri, ileri atılarak. Diğerleri de bıçaklarını çekip üzerine geldiler.</p>

  <p>Silahsız ve zayıf bir durumdayken altı adamla dövüşmeye çalışmak delilikti, ama aklında Elf olduğu için bulunduğu yerde kaldı. Kendini onu terk etmeye zorlayamıyordu. Gösterdiği çaba sonucu ayakta kalıp kalamayacağından emin olmadan bütün gücünü topladı, elini kaldırdı, gedwey ignasia parladı. Askerlerin gözlerinde bir korku belirdi, ama zorlu savaşçılardı ve yavaşlamıyorlardı. Eragon ölümcül sözcükleri söylemek için ağzını açtığında alçak sesli bir vızıltı, gözünün kıyısıyla gördüğü bir kıpırtı oldu. Adamlardan biri sırtında okla yere düştü. Kimse neler olduğunu anlamadan ikisi daha yere yıkıldı.</p>

  <p>Koridorun sonunda askerlerin girdiği yerde pejmürde kılıklı, sakallı bir adam elinde yayla duruyordu. Ayaklarının dibinde bir koltuk değneği vardı, ama ayakta durabildiğine göre belli ki ona ihtiyacı yoktu.</p>

  <p>Geriye kalan üç asker yeni tehditle karşılaşmak için döndüler. Eragon bu şaşkınlıklarından yararlandı. "Thrysta!" diye bağırdı. Adamlardan biri göğsünü tutup düştü. Sihir etkisini gösterirken Eragon sendeledi. Diğeri boynunda bir okla yere düştü. "Onu öldürme!" diye bağırdı Eragon, kurtarıcısının son askere nişan aldığını görerek. Sakallı adam okunu indirdi.</p>

  <p>Eragon karşısındaki askere odaklandı. Adam sık nefesler alıyordu; yalnız gözlerinin akı gözüküyordu. Hayatının bağışlandığının farkındaydı "Neler yapabildiğimi gördün," dedi, Eragon sert bir sesle. "Eğer sorularıma cevap vermezsen hayatının geri kalanı büyük bir acı ve perişan lık içinde geçer. Şimdi söyle bakalım, kılıcım –kını ve sapı kırmızı– ve Elfin hücresi nerde?"</p>

  <p>Adam ağzını sıkıca kapattı.</p>

  <p>Eragon sihre başvururken avucu kötü bir şekilde parladı. "Yanlış cevap," dedi. "Karnına gömülen ateş gibi bir kum taneciğinin ne kadar büyük bir acıya neden olacağını biliyor musun? Özellikle de yirmi yıl boyunca soğumayıp ayak parmaklarına kadar yavaş yavaş inerken! İçinden çıkıp gidene kadar yaşlı bir adam olacaksın." Söylediklerinin etkisini göstermesi için bekledi. "İstediğimi söylersen iş değişir."</p>

  <p>Askerin gözleri yerinden çıkacakmış gibi oldu, ama sessiz kalmaya devam etti. Eragon taş döşemeden biraz toprak alıp kayıtsızca inceledi. "Bu kum tanesinden daha büyük, ama rahat ol; içini daha çabuk yakacaktır. Ancak geride daha büyük bir delik bırakır." Bu sözler üzerine toprak kiraz kırmızısına döndü, ama elini yakmıyordu.</p>

  <p>"Tamam, ama o şeyi içime koyma!" diye inledi asker. "Elfin hücresi soldaki sonuncu hücre! Kılıcını bilmiyorum, büyük olasılıkla üst kattaki nöbetçi odasındadır. Bütün silahlar orda durur."</p>

  <p>Eragon başını sallayıp mırıldandı. "Slytha." Askerin gözleri yukarı doğru döndü, sonra yere yıkıldı. "Onu öldürdün mü?"</p>

  <p>Eragon artık yalnızca birkaç adım ötesinde olan yabancıya baktı. Gözlerini kısıp sakalın arkasındaki yüzü görmeye çalıştı. "Murtagh! Sen misin?"</p>

  <p>"Evet," dedi Murtagh, sakalını tıraşlı yüzünden hafifçe kaldırarak. "Yüzümün görünmesini istemiyorum. Onu öldürdün mü?"</p>

  <p>"Hayır, yalnızca uyuyor. Buraya nasıl girdin?"</p>

  <p>"Açıklayacak zaman yok. Bizi kimse bulmadan üst kata çıkmalıyız. Birkaç dakika içinde bir kaçış yolu açılacak. Onu kaçırmamalıyız."</p>

  <p>"Söylediğimi duymadın mı?" dedi Eragon, bilinçsiz askeri işaret ederek. "Hapiste bir Elf var. Onu gördüm! Onu kurtarmalıyız. Yardımına ihtiyacım var."</p>

  <p>"Bir Elf!..." Murtagh homurdanarak yürüdü. "Bu bir hata olur. Şansımız varken burdan kaçmalıyız." Askerin gösterdiği hücrenin önünde durup eskimiş pelerininin altından bir anahtarlık çıkardı. "Nöbetçilerin birinden aldım," diye açıkladı.</p>

  <p>Eragon anahtarları istedi. Murtagh omuz silkip anahtarları ona verdi. Eragon doğru anahtarı bulup kapıyı açtı. Pencereden tek bir ay ışığı huzmesi içeri süzülüyor, Elfin yüzünü gümüş gibi aydınlatıyordu.</p>

  <p>Elf gergin ve ürkek bir şekilde ona baktı, olacak her şeye hazır gibiydi. Başını bir kraliçe edasıyla kaldırdı. Neredeyse siyaha çalan ve bir kedininkiler gibi hafifçe çekik koyu yeşil gözleri Eragon'a doğru kalktı. Eragon'un ürperdiğini hissetti.</p>

  <p>Bakışları bir an için buluştu, sonra Elf titreyerek sessiz bir şekilde çöktü. Yere düşmeden hemen önce Eragon, onu yakaladı. Elf şaşırtıcı derecede hafifti. Yeni kesilmiş çam iğneleri kokusu etrafını sarmıştı. Murtagh hücreye girdi. "Çok güzel."</p>

  <p>"Ama yaralı."</p>

  <p>"Ona daha sonra bakabiliriz. Onu taşıyabilecek kadar gücün var mı?" Eragon başını iki yana salladı. "O halde ben taşırım," dedi, Murtagh Elfi omuzlarına alırken. "Şimdi, yukarı!" Eragon'a hançerini verip hızla askerlerin cesetleriyle dolu koridordan geçti.</p>

  <p>Murtagh ağır adımlarla Eragon'u koridorun sonundaki taş merdivenlere götürdü. Yukarı çıkarlarken Eragon, "Fark edilmeden nasıl dışarı çıkacağız?" diye sordu.</p>

  <p>"Fark edilmeyeceğiz," dedi, Murtagh.</p>

  <p>Bu Eragon'un korkularını hafifletmedi. Askerlerin ya da yakınlardaki herhangi birinin sesini duyabilmek için etrafı endişeyle dinledi. Shade'le karşılaşırlarsa olabilecekler büyük bir korku duymasına neden oluyordu. Merdivenlerin başında geniş tahta masalarla dolu bir ziyafet salonu vardı. Duvarlarda kalkanlar sıralanmıştı ve ahşap tavan kıvrımlı kirişlerle] desteklenmişti. Murtagh, Elfi bir masaya koyup endişeyle tavana baktı. "Benim için Saphira'yla konuşabilir misin?"</p>

  <p>"Evet."</p>

  <p>"Ona beş dakika daha beklemesini söyle."</p>

  <p>Uzaktan çığlıklar geliyordu. Askerler ziyafet salonunun girişini geçtiler. İçinde biriken gerilimin etkisiyle Eragon'un ağzı sımsıkı oldu. "Her ne yapmayı planlıyorsan fazla vaktimiz olduğunu sanmıyorum."</p>

  <p>“Yalnızca ona söyle ve gözden uzak dur," dedi, Murtagh, koşarak.</p>

  <p>Eragon mesajı iletirken telaşla adamların merdivenleri çıktıklarını duydu. Açlık ve yorgunlukla savaşarak Elfi masadan çekip altına sakladı. Yanına çömelip elinde hançerle nefesini tuttu.</p>

  <p>On asker odaya girdi. Aceleyle odayı şöyle bir tarayıp yalnızca birkaç masanın altına baktıktan sonra yola devam ettiler. Eragon içini çekerek masanın ayağına yaslandı. Bu rahatlık yanan midesini ve kuruyan boğazını aklına getirdi birden. Odanın karşı tarafındaki yarısı yenmiş yemekle, bir maşrapa dikkatini çekti.</p>

  <p>Gizlendiği yerden çıkıp biraz yiyecek kaptı, tekrar masanın altına geri döndü. Maşrapadaki amber rengindeki birayı iki yudumda içti. Serin sıvı boğazından aşağıya inip tahriş olmuş dokuyu iyileştirirken içini bir rahatlık kapladı. Bir lokma ekmek koparmadan önce geğirmesini bastırdı.</p>

  <p>Murtagh elinde Zar'roc, garip bir yay ve kını olmayan zarif bir kılıçla geri döndü. Zar'roc'u Eragon'a verdi. "Diğer kılıcı ve yayı nöbetçi odasında buldum. Daha önce hiç böyle silahlar görmemiştim, bu yüzden Elflerin olduğunu tahmin ediyorum."</p>

  <p>"Hadi öğrenelim," dedi, Eragon ağzı ekmekle dolu bir halde. Uçları incelerek sivrilen ince ve hafif kılıç Elfin kınına mükemmel uyuyordu. Yayın onun olduğunu kesin olarak söylemek mümkün değildi, ama o kadar zarifti ki Eragon başka birisinin olabileceğini sanmıyordu. "Şimdi ne olacak?" diye sordu, ağzına biraz daha yiyecek tıkıştırarak. "Sonsuza kadar burda kalamayız. Er ya da geç askerler bizi bulur."</p>

  <p>"Şimdi," dedi, Murtagh kendi yayını alıp bir ok takarak. "Bekleyeceğiz. Dediğim gibi kaçışımız ayarlandı."</p>

  <p>"Anlamıyorsun; burda bir Shade var! Bizi bulursa sonumuz geldi demektir."</p>

  <p>"Shade mi!" dedi, Murtagh. "Bu durumda Saphira'ya hemen gelmesini söyle. Nöbet değişene kadar bekleyeceğiz, ama o kadar beklemek bile artık çok tehlikeli olur."Eragon, Saphira'nın dikkatini sorularla dağıtmamaya çalışarak mesajı kısaca iletti. "Kendin kaçmaya kalkışarak planlarımı bozdun," diye söylendi, Murtagh. Askerlerin gelip gelmediğini görmek için odanın girişine baktı.</p>

  <p>Eragon gülümsedi. "Belki beklesem iyi olurdu. Senin zamanlaman mükemmeldi. O askerlerle sihir yoluyla savaşmak zorunda kalsaydım sürünemezdim bile."</p>

  <p>"İşe yaradığıma sevindim," dedi, Murtagh. Adamların yakınlarda koştuğunu duyunca gerildi. "Dua edelim de Shade bizi bulmasın."</p>

  <p>Ziyafet odasını soğuk bir kahkaha doldurdu. "Korkarım bunun için artık çok geç."</p>

  <p>Murtagh ve Eragon döndü. Shade odanın ucunda ayakta duruyordu. Elinde, üzerinde ince bir sıyrık olan soluk renkli bir kılıç vardı. Pelerinini tutan broşu açınca giysi yere düştü. Vücudu bir koşucununki gibi ince ve düzdü. Ama Eragon, Brom'un uyarısını ve Shade'in görünüşünün aldatıcı olduğunu hatırladı; normal bir insandan kat kat güçlüydü o.</p>

  <p>Shade, "E, benim genç Süvari'm, kendini bana karşı sınamak ister misin?" diye alaycı bir şekilde sordu. "Bütün yemekleri yediğini söylediğinde yüzbaşıya güvenmemeliydim. Bu hatayı bir daha yapmayacağım."</p>

  <p>"Onu ben hallederim," dedi, Murtagh sessizce, yayını yere koyup kılıcını çekerken.</p>

  <p>"Hayır," dedi Eragon alçak sesle. "Beni canlı istiyor, seni değil. Onu bir süre oyalayabilirim, ama bu arada sen kaçışımız için bir yol bulmalısın."</p>

  <p>"Tamam, git," dedi, Murtagh. "Onu fazla oyalaman gerekmeyecek."</p>

  <p>"Umarım," dedi, Eragon kararlı bir şekilde. Zar'roc'u çekip yavaşça ilerledi. Kırmızı kılıç duvardaki meşalelerin ışığında parlıyordu. Shade'in kestane rengi gözleri kor gibi yanıyordu. Yavaşça güldü. "Beni gerçekten yeneceğini mi sanıyorsun, Du Sûndavar Freohr? Ne acınası bir isim. Senden daha kurnazca bir şey beklerdim, ama elinden gelen bu herhalde."</p>

  <p>Eragon tahrik olmamaya çalıştı. Shade'in yüzüne bakarak gözlerinde bir titreşme ya da dudaklarında bir çekilme, bir sonraki hamlesini ele verecek herhangi bir şey bekledi. Onu aynı şeyi yapmaya kışkırtmamak için sihir yapamam. Sihre başvurmadan beni yenebileceğini düşünmeli... ki bunu yapabilir-</p>

  <p>Daha ikisi de kıpırdamaya fırsat bulamadan tavan gümleyip sarsıldı.</p>

  <p>Yaydan toz bulutları havayı griye çevirirken etraflarında tahta parçaları uçuşup yere çarpıldı. Tavandan çığlıklar ve çarpan metal sesleri duyuldu. Düşen kerestelerin altında ezilmekten korkan Eragon gözlerini yukarı kaldırdı. Bu dikkatsizliğinden yararlanan Shade bir hamle yaptı.</p>

  <p>Eragon, Zar'roc'u tam zamanında kaldırarak kaburgalarına girecek olan darbeyi engelledi. Kılıçları dişlerini sarsıp kolunu hissizleştiren bir güçle buluştu. Cehennem ateşi! Çok güçlü! Zar'roc'u iki eliyle kavrayıp bütün gücüyle Shade'in kafasına doğru savurdu. Shade kılıcını Eragon'un mümkün olduğunu sandığından daha büyük bir hızla havada sallayarak onu kolayca engelledi.</p>

  <p>Tepelerinde sanki demir çubuklar bir kayaya sürtülüyormuş gibi korkunç bir gıcırtı duyuldu.</p>

  <p>Tavanda üç uzun yarık belirdi. Çatlaklardan çatı parçaları düşmeye başladı. Eragon taşlardan birinin tam dibine düşmesine bile aldırmadı. Kılıç ustası Brom'dan ve yine ölümcül bir kılıç adamı olan Murtagh'dan ders almış olmasına rağmen hiç bu kadar kötü durumda olmamıştı. Shade kendisiyle oynuyordu.</p>

  <p>Eragon, Shade'in darbelerini savuştururken kolları titreyerek Murtagh'a doğru geri çekildi. Shade'in her darbesi bir öncekinden güçlü gibi geliyordu. Eragon artık istese bile sihir yapamayacak kadar güçsüzdü. Derken Shade bileğinin iki küçümser hareketiyle Zar'roc'u Eragon'un elinden uçurdu. Darbenin gücü Eragon'un dizlerinin üstüne çökmesine neden oldu ve orada nefes nefese öylece kaldı. Tavandaki gıcırtı artık eskisinden daha gürültülüydü. Her ne oluyorsa yaklaşıyordu.</p>

  <p>Shade kibirli bir şekilde baktı ona. "Oynanan oyunda güçlü bir parça olabilirsin, ama elinden gelenin en iyisinin bu olması beni düş kırıklığına uğrattı. Eğer diğer Süvariler bu kadar zayıflarsa, imparatorluğu yalnızca sayıca çok olmaları sayesinde yönetmişler demektir."</p>

  <p>Eragon yukarı bakıp başını iki yana salladı Murtagh'ın planını anlamıştı. Saphira, bu iyi bir zaman.</p>

  <p>"Hayır, bir şey unutuyorsun."</p>

  <p>"Neymiş o?" diye sordu, Shade alaycı bir şekilde.</p>

  <p>Büyük bir tavan parçası kopup gece gökyüzü ortaya çıkarken gök gürültüsünü andıran bir ses yankılandı. Eragon, "Ejderhalar!" diye bağırarak kendini Shade'in uzanamayacağı bir yere fırlattı. Shade öfkeyle hırlayıp kılıcını salladı. Hedefi kaçırınca ileri atıldı. Murtagh'ın oklarından biri omzuna saplanınca yüzünde bir şaşkınlık belirdi.</p>

  <p>Bir kahkaha atarak oku iki parmağıyla çıkardı. "Beni durdurmak istiyorsan bundan daha iyisini yapmalısın." Bir sonraki ok iki gözünün arasına girdi. Shade acıyla uluyup elleriyle yüzünü örttü. Derisi griye döndü. Etrafında bir sis perdesi olup bedenini gizledi. Sarsıcı bir çığlık duyuldu; ardından sis dağıldı.</p>

  <p>Shade'in bulunduğu yerde pelerini ve elbise yığınları dışında bir şey kalmamıştı. "Onu öldürdün!" dedi Eragon şaşkınlıkla. Yalnızca iki efsane kahramanının Shade'in katliamından kurtulduğunu biliyordu.</p>

  <p>"Ben o kadar emin değilim," dedi, Murtagh.</p>

  <p>Bir adam bağırdı. "Bu kadar. Yenildi. Gidip onları getirin!" Ellerinde ağlar ve mızraklar olan askerler iki taraftan ziyafet salonuna girdiler. Eragon ve Murtagh, Elfi de yanlarına çekerek duvara geriledi. Adamlar etraflarında yarım daire oluşturdular. Derken Saphira başını tavandaki delikten içeri sokarak kükredi. Güçlü pençeleriyle açıklığın kenarını tutup tavanın büyük bir parçasını daha koparttı.</p>

  <p>Üç asker dönüp kaçtı, ama gerisi olduğu yerde kaldı. Tavanın orta yeri büyük bir gürültüyle çatladı, yere çatı parçaları yağmaya başladı. Adamlar ölümcül sağanaktan kaçmaya çalışırken sıraları bozuldu. Eragon düşen molozlardan korunmak için duvara iyice yanaştı. Saphira tekrar kükredi, askerler kaçıştı, bazıları bu arada ezildi.</p>

  <p>Saphira son bir çabayla tavanın geri kalanını da parçalayıp kanatlarını katlayarak ziyafet salonuna daldı. Ağırlığı masayı sert bir çatırtıyla ezdi. Eragon rahatlayarak bir çığlık atıp Saphira'ya sarıldı. Saphira mutlu bir şekilde mırıldandı. Seni çok özledim, ufaklık.</p>

  <p>Ben de öyle. Bizimle birlikte birisi daha var. Üç kişiyi taşıyabilir misin?</p>

  <p>Elbette, dedi Saphira havalanabilmek için tavan ve masa parçalarını tekmeleyerek. Eragon ve Murtagh, Elfi sakladıkları yerden çıkardılar. Saphira, onu görünce şaşkınlıkla tısladı. BirElf!</p>

  <p>Evet, rüyalarımda gördüğüm kadın bu, dedi Eragon, Zar'roc'u alarak. Murtagh'ın Elfi eyere bağlamasına yardım etti, sonra ikisi birlikte Saphira'ya bindiler. Çatıda çatışma olduğunu duydum. Orada adam var mı?</p>

  <p>Vardı, ama artık yok. Hazımlısınız? Evet.</p>

  <p>Saphira ziyafet salonundan havalanıp nöbetçilerin cesetlerinin yattığı kalenin çatısına çıktı. "Bak!" dedi Murtagh işaret ederek. Bir dizi okçu çatısız salonun diğer tarafındaki kuleden çıkıyordu.</p>

  <p>"Saphira hemen havalanmalısın!" diye onu uyardı, Eragon.</p>

  <p>Saphira kanatlarını açıp güçlü bacaklarıyla binanın ucuna doğru koştu. Üzerindeki ağırlık telaş verici bir şekilde alçalmasına neden oldu. Yükseklik kazanmak için mücadele ederken Eragon okların fırlatılırken çıkardığı müzikal tınıyı duydu.</p>

  <p>Karanlıkta oklar etraflarında uçuştu. Saphira vurulurken acıyla kükredi, bir sonraki ok atışından kurtulmak için sola döndü. Yeni oklar gökyüzünü delerken gece onları ölümcül darbelerden koruyordu. Eragon üzüntüyle Saphira'nın boynuna doğru eğildi. Nerenden yaralandın?</p>

  <p>Kanatlarım delindi... oklardan biri içinden geçmedi. Hâlâ orada. Zor ve yavaş nefes alıyordu.</p>

  <p>Bizi ne kadar uzağa götürebilirsin?</p>

  <p>Yeterince uzağa. Gil'ead'ın üstünden uçarlarken Eragon, Elfi sıkıca tuttu. Şehirden ayrılıp doğuya döndüler, gece içinde yükselmeye devam ettiler.</p>
</body>
</html>
