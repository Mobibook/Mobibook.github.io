<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gil'ead'da Esaret</h1>

  <p>Ata binmek Eragon için son derece acı vericiydi; kırık kaburgaları yürüyüşten daha hızlı gitmelerini engelliyordu ve büyük bir acı patlaması aşamadan derin bir nefes alması imkânsızdı. Yine de durmayı reddediyordu. Saphira yakından uçuyor, teselli ve güç vermek için zihnini Eragon'unkine bağlı tutuyordu.</p>

  <p>Murtagh, Cadoc'un yanında güvenle ilerliyor, atın hareketlerine sorunsuzca uyum sağlıyordu. Eragon gri atı bir süre inceledi. "Atın çok güzel. Adı ne?"</p>

  <p>"Tornac, bana dövüşmesini öğreten adamın adını koydum ona." Murtagh atın sağrısını okşadı. "Bana bir tayken geldi. Bütün Alagaesia'da daha cesur ve zeki bir hayvan bulmak için çok uğraşman gerekir, Saphira hariç tabi."</p>

  <p>"Muhteşem bir hayvan," dedi, Eragon hayranlıkla.</p>

  <p>Murtagh güldü. "Evet, ama Snowfire şimdiye kadar gördüğüm ona en yakın hayvan."</p>

  <p>O gün yalnızca kısa bir mesafe aldılar, fakat Eragon yine yolda olduğu için mutluydu. Bu onun aklını daha hastalıklı konulara vermesini engelliyordu. Yerleşim merkezlerinin olmadığı arazilerden geçiyorlardı. Dras-Leona'ya giden yol birkaç fersah sollarında kalmıştı. Neredeyse Carvahall kadar kuzeyde olan Gil'ead'a giderken Dras-Leona'nın etrafından dolaşacaklardı.</p>

  <p><br /></p>

  <p>Küçük bir köyde Cadoc'u sattılar. At yeni sahibiyle uzaklaşırken Eragon üzüntüyle alışverişten kazandığı birkaç tane madeni parayı cebine attı. Onun üzerinde Alagaesia'nın yarısını geçtikten –Urgalları atlattıktan– sonra ondan vazgeçmek çok zordu.</p>

  <p>Küçük grupları yalnızlık içinde fark edilmeden yolculuk yaparken günler geçiyordu. Eragon, Murtagh'la aynı şeylere ilgi gösterdiklerini anlayınca sevinmişti; okçuluğun ve avlanmanın ince noktalarını birbirine anlatırken saatler geçiyordu.</p>

  <p>Ama söylenmemiş bir anlaşmayla konuşmaktan kaçındıkları bir konu vardı: Eragon, Saphira'yı nasıl bulduğunu, Brom'la nasıl tanıştığını ya da nereden geldiğini anlatmamıştı. Murtagh'da imparatorun neden kendisini takip ettiğini açıklamıyordu. Bu basit bir anlaşmaydı, ama işe yarıyordu.</p>

  <p>Ama yakınlıkları yüzünden birbirleri hakkında bir şeyler öğrenmeleri kaçınılmazdı. Eragon, Murtagh'ın imparatorluk içindeki güç mücadelelerini ve politikaları bilmesinden çok etkileniyordu. Murtagh her soylunun ve saray mensubunun ne yaptığını ve bunun herkesi nasıl etkilediğini biliyor gibiydi. Eragon zihninde şüpheler dolaşarak onu dikkatle dinliyordu.</p>

  <p>İlk haftanın Ra'zac'lardan bir ses çıkmadan geçmesi Eragon'un korkularını biraz hafifletmişti. Buna rağmen geceleri sırayla nöbet tutuyorlardı. Eragon, Gil'ead'a giderken Urgallarla karşılaşmayı bekliyordu, ama onların izine rastlamadılar. Bu uzak köşelerin canavarlarla kaynadığını sanıyordum, diye düşündü. Yine de, başka bir yere gittiler diye şikâyet edecek değilim.</p>

  <p>O kadınla ilgili bir daha rüya görmedi. Kristal görüşle onu görmeye Çalışsa bile yalnızca boş bir hücre gördü. Ne zaman boş bir şehir ya da kasabadan geçseler bir hapishanesi olup olmadığını kontrol ediyordu. Eğer varsa kılık değiştirip orayı ziyaret ediyordu, ama kadını hiçbir yerde bulamamıştı. Adını ve tanımını veren –ve onu yakalayana büyük ödüller vaat eden– ilanlar görmeye başladıkça daha titizlikle kılık değiştirmeye başlamıştı.</p>

  <p>Kuzeye yaptıkları yolculuk onları başkent Urû'baen'e gitmeye zorluyordu. Çok kalabalık bir bölgeydi, bu da fark edilmeden kaçmalarını zorlaştırıyordu. Askerler devriye geziyor, köprüleri tutuyorlardı. Başkentin eteklerinden geçmeleri birkaç rahatsız edici gün sürdü.</p>

  <p>Urû'baen'i güvenle geçtikten sonra geniş bir ovanın kıyısında buldular kendilerini. Eragon'un Palancar Vadisi'nden sonra geçtiğiyle aynı ovaydı bu, yalnızca şimdi karşı tarafındaydı. Ramr Nehri'ni takip ederek ovanın kıyısından kuzeye devam ediyorlardı.</p>

  <p>Bu arada Eragon'un on altıncı doğum günü gelip geçmişti. Carvahall'de olsa erkekliğe adım attığı için kutlama yapılırdı, ama bu yabanıl ortamda Murtagh'a bunun sözünü bile etmedi.</p>

  <p>Neredeyse altı aylık olan Saphira da çok büyümüştü. Kanatları kocamandı; kaslı bedenini ve kalın kemiklerini kaldırabilmek için bu kanatların her santimine ihtiyacı vardı. Çenesinden yükselen dişleri neredeyse Eragon'un yumruğu kadardı, uçları Zar'roc kadar sivriydi.</p>

  <p><br /></p>

  <p>Sonunda bir gün Eragon böğründeki bandajı son kez açtı. Kaburgaları tamamen iyileşmiş, geride yalnızca Ra'zac'ın çizmesinin neden olduğu küçük bir yara kalmıştı. Saphira, ona bakarken yavaşça gerindi, bir acı duymayınca kaslarını esnetti, durumdan memnundu. Daha önce olsa gülerdi, ama Brom'un ölümünden sonra yüzünde bu ifade pek görünmüyordu.</p>

  <p>Gömleğini giyip yaktıkları küçük ateşin yanına gitti. Murtagh ateşin yanında oturuyor bir dal parçasıyla oynuyordu. Eragon Zar'roc'u çekti. Murtagh gerildi, ama yüzü sakindi. "Artık yeterince güçlendiğinle göre dövüşmek ister misin?" diye sordu.</p>

  <p>Murtagh elindeki dalı bir kenara fırlattı. "Keskin kılıçlarla mı? Birbirinizi öldürürüz."</p>

  <p>"Bana kılıcını ver," dedi, Eragon. Murtagh tereddüt etti, sonra kılıcını verdi. Eragon kılıcın kenarını Brom'un kendisine öğrettiği gibi sihirli kütleştirdi. Murtagh'ın bakışları altında, "İşimiz bittikten sonra eski haline getirebilirim," dedi.</p>

  <p>Murtagh kılıcının dengesini kontrol etti. Tatmin olarak, "İşe yarar," dedi. Eragon, Zar'roc'un kenarını düzleştirdi, sonra çömelip kılıcı Murtagh'ın omzuna doğru savurdu. Kılıçları havada buluştu. Eragon gösterişli bir hareketle kılıcını çekti, hızla karşı vuruş yaparken Murtagh bu hamleyi savuşturarak geri çekildi.</p>

  <p>Çok hızlı, diye düşündü, Eragon.</p>

  <p>İleri geri gidip gelerek birbirlerini devirmeye çalıştılar. Ciddi bir dizi yoğun hamleden sonra Murtagh gülmeye başladı. İkisinin birbirine üstünlük sağlaması olanaksız olduğu gibi birbirlerine o kadar denktiler ki, aynı anda yoruluyorlardı. Sırıtarak birbirlerinin becerisini kabullendiler ve kolları ağırlaşıp ter içinde kalana kadar dövüştüler.</p>

  <p>Sonunda Eragon, "Yeter, dur!" dedi. Murtagh'ın hamlesi havada kaldı ve soluklanmaya çalışarak oturdu. Eragon göğsü inip kalkarak yere çöktü. Brom'la yaptığı dövüşlerden hiçbiri bu kadar hararetli olmamıştı.</p>

  <p>Murtagh havayı içine çekerken, "Müthişsin!" dedi. "Bütün hayatım boyunca kılıç oyunu çalıştım, ama hiç senin gibi biriyle dövüşmedim. İstesen kralın dövüş ustası olabilirsin."</p>

  <p>"Sen de çok iyisin," dedi, Eragon nefes nefese. "Sana ders veren adam, Tornac, eskrim okuluyla bir servet kazanabilir. Alagaesia'nın her yerinden insanlar ondan ders almaya gelirler."</p>

  <p>"O öldü," dedi, Murtagh kısaca. "Üzgünüm."</p>

  <p>Böylece her akşam birbirine eş bir çift kılıç gibi dövüşüp zinde ve dinç kalmayı alışkanlık haline getirdiler. Sağlığına kavuşunca Eragon sihir alıştırmaları yapmaya da başladı. Murtagh bu konuyla çok ilgiliydi ve kısa süre sonra sihrin nasıl olduğu konusunda şaşırtıcı miktarda çok şey bildiği anlaşıldı, ama tam ayrıntıları bilmiyor ve kendisi yapamıyordu, Eragon ne zaman antik dilde konuşma alıştırması yapsa o dikkatle dinliyor, ara sıra o sözcüğün ne anlama geldiğini soruyordu.</p>

  <p>Gil'ead'ın dış eteklerinde atları yan yana koydular. Oraya varmaları yaklaşık bir ay almıştı ve bu süre içinde ilkbahar nihayet kışın kalıntılarını uzaklaştırmayı başarmıştı. Eragon yolculuk sırasında değiştiğini, daha güçlü ve sakin olmaya başladığını hissediyordu. Hâlâ Brom'u düşünüyor ve Saphira'yla onun hakkında konuşuyordu, fakat acı dolu hatıraları fazla canlandırmamaya çalışıyordu.</p>

  <p>Uzaktan kentin kütük evler ve gürültüyle havlayan köpeklerle dolu kaba, yabanıl bir yer olduğu belliydi. Meydanında eğri büğrü taştan bir kule vardı. Hava mavi dumanla bulanıktı. Kent kalıcı bir şehirden çok geçici bir alışveriş yeri gibi görünüyordu. Beş mil ötede belli belirsiz Isenstar Gölü'nün dış sınırları görünüyordu.</p>

  <p>Güvenlik için şehirden iki mil uzağa kamp kurmaya karar verdiler. Yemekleri pişerken Murtagh, "Senin Gil'ead'a girmenin iyi bir fikir olduğunu sanmıyorum," dedi.</p>

  <p>"Neden? Kendimi yeterince iyi gizliyorum," dedi, Eragon. "Ve Dormnad gerçekten bir Süvari olduğumu kanıtlamam için Gedwey Ignasia'yı görmek isteyecektir."</p>

  <p>"Belki," dedi, Murtagh. "Ama imparator seni benden çok daha fazla istiyor. Eğer ben yakalanırsam sonunda kaçabilirim. Ama sen yakalanırsan seni krala götürürler ve eğer ona katılmazsan işkenceyle yavaş yavaş öldürürler. Üstelik Gil'ead ordunun en önemli karakollarından biridir. Şurdakiler ev değil; kışladır. Oraya girmek kendini altın tabakta krala sunmak gibidir."</p>

  <p>Eragon, Saphira'ya fikrini sordu. Saphira kuyruğunu Eragon'un bacaklarına sarıp yanına yattı. Bana sorman gereksiz; Murtagh mantıklı konuşuyor. Ona, Dormnad'ı doğruyu söylediğine ikna edecek bazı sözcükler söyleyebilirim. Ve Murtagh haklı; yakalanma riskine girmesi gereken biri varsa o da o, çünkü bundan canlı kurtulabilir.</p>

  <p>Eragon yüzünü buruşturdu. Bizim için onu tehlikeye atmak hoşuma gitmiyor. "Tamam, gidebilirsin," dedi isteksizce. "Ama bir şeyler ters giderse peşinden geliyorum."</p>

  <p>Murtagh güldü. "Bu tam bir efsane olur: yalnız bir Süvari, kralın ordusunu tek başına nasıl yeniyor." Tekrar gülüp ayağa kalktı. "Gitmeden önce bilmem gereken bir şey var mı?"</p>

  <p>"Dinlenip yarına kadar beklesek daha iyi değil mi?" diye sordu, Eragon dikkatle.</p>

  <p>"Neden? Burda ne kadar uzun kalırsak yakalanma riskimiz o kadar artar. Eğer bu Dormnad seni Varden'e götürebilirse, onun hemen bulunması gerekir. İkimizin de Gil'ead'da birkaç günden fazla kalmaması gerek."</p>

  <p>Yine ağzından bilgelik akıyor, diye yorumda bulundu, Saphira kuru bir sesle. Eragon'a Dormnad'a ne söylenmesi gerektiğini söyledi ve o da bu bilgiyi Murtagh'a aktardı.</p>

  <p>"Tamam," dedi Murtagh kılıcını düzelterek. "Bir belayla karşılaşmazsam birkaç saat içinde geri gelirim. Bana yiyecek bırakın." Elini sallayarak Tornac'a binip uzaklaştı. Eragon ateşin yanına oturup endişeli bir şekilde Zar'roc'un kabzasında tempo tutmaya başladı.</p>

  <p>Saatler geçti, ama Murtagh dönmedi. Eragon elinde Zar'roc'la ateşin etrafında dolaşırken Saphira dikkatle Gil'ead'ı seyrediyordu. Yalnızca gözleri kıpırdıyordu. İkisi de endişelerini dile getirmiyordu, ama Eragon –bir asker taburu kentten ayrılıp kampa doğru yola çıkması durumunda– belli etmeden gitmeye hazırlanıyordu.</p>

  <p>Bak, dedi Saphira heyecanla.</p>

  <p>Eragon telaşla Gil'ead'a doğru döndü. Bir atlının kentten ayrılıp telaşla kamplarına doğru geldiğini gördü. Bu hiç hoşuma gitmedi, dedi Eragon, Saphira'nın üstüne atlayarak. Uçmaya hazır ol.</p>

  <p>Daha fazlasına da hazırım.</p>

  <p>Atlı yaklaşırken Eragon, Murtagh'ın Tornac'ın üstüne doğru eğilmiş olduğunu gördü. Peşinde kimse yoktu, ancak o yine de amansız hızını azaltmıyordu. Dörtnala kampa girip yere atladı, kılıcını çekti. "Ne oldu?" diye sordu, Eragon.</p>

  <p>Murtagh kaşlarını çattı. "Beni Gil'ead'dan takip eden oldu mu?"</p>

  <p>"Kimseyi görmedik."</p>

  <p>"Güzel. O zaman anlatmadan önce bir şeyler yememe izin verin. Açlıktan ölüyorum." Bir kâse kapıp büyük bir iştahla yemeye başladı. Birkaç acele lokmadan sonra ağzı dolu olarak, "Dormnad yarın gün doğarken Gil'ead dışında bizimle buluşmayı kabul etti. Eğer gerçekten bir Süvari olduğuna ve bunun bir tuzak olmadığına inanırsa seni Varden'e götürecek."</p>

  <p>"Onunla nerde buluşacağız?" diye sordu, Eragon.</p>

  <p>Murtagh batıyı işaret etti. "Yolun karşısında küçük bir tepede."</p>

  <p>"Peki neler oldu?"</p>

  <p>Murtagh ağzına biraz daha yemek doldurdu. "Çok basit bir şey, ama bu yüzden daha da ölümcül yolda beni tanıyan biriyle karşılaştım. Yapabileceğim tek şeyi yaptım ve kaçtım. Ama çok geçti; beni tanıdı."</p>

  <p>Bu bir talihsizlikti, ama Eragon durumun ne kadar kötü olduğundan emin değildi. "Arkadaşını tanımadığım için sormak zorundayım kimseye söyler mi?"</p>

  <p>Murtagh gergin bir şekilde güldü. "Onu tanısaydın bunu sormazdın. Çenesi çok düşüktür ve aklına gelen her şeyi söyler. Önemli olan insanlara söyleyip söylemeyeceği değil, kime söyleyeceği. Eğer bu yanlış kulaklara giderse başımız dertte demektir."</p>

  <p>"Askerlerin karanlıkta seni aramaya geleceklerini sanmıyorum," dedi, Eragon. "En azından sabaha kadar güvende olduğumuzu düşünebiliriz, o zamana kadar da her şey yolunda giderse Dormnad'la yola çıkmış oluruz."</p>

  <p>Murtagh başını iki yana salladı. "Hayır. Yalnız sen onunla gideceksin. Dediğim gibi ben Varden'e gitmeyeceğim."</p>

  <p>Eragon mutsuz bir şekilde ona baktı. Murtagh'ın kalmasını istiyordu. Yolculukları sırasında arkadaş olmuşlardı ve ondan ayrılmayı istemiyordu. İtiraz etmeye kalktı, ama Saphira, onu susturup yumuşak bir şekilde, yarına kadar bekle. Şimdi zamanı değil, dedi.</p>

  <p>Tamam, dedi üzüntüyle. Yıldızlar gökte parlayana dek konuşup ilk nöbeti Saphira alırken uyudular.</p>

  <p>Eragon şafaktan iki saat önce uyandı, avucu karıncalanıyordu.ve sakindi, ama bir şey dikkatini çekiyor, sanki bir şey aklını tırmalıyordu. Zar'roc'u takıp ses çıkarmamak için dikkatle ayağa kalktı. Saphira dikkatle ona baktı, iri gözleri parlıyordu. Ne oldu, diye sordu.</p>

  <p>Bilmiyorum, dedi, Eragon. Olağandışı bir şey görmüyordu.</p>

  <p>Saphira havayı dikkatle kokladı. Biraz tıslayıp başını kaldırdı. Yakında at kokusu alıyorum, ama kıpırdamıyorlar. Tanıdık olmayan iğrenç bir kokuları var.</p>

  <p>Eragon, Murtagh'ın yanına kadar sürünüp omzunu dürttü. Murtagh irkilerek uyandı ve battaniyenin altından hançerine uzandı hemen. Sonra şaşkınlıkla Eragon'a baktı. Eragon, ona sessiz olmasını işaret etti. "Yakında atlar var," dedi.</p>

  <p>Murtagh bir şey söylemeden kılıcını çekti. Sessizce Saphira'nın iki yanına geçip saldırıya hazırlandılar. Beklerlerken doğuda sabah yıldızı doğdu. Bir sincap çığlığı duyuldu.</p>

  <p>Derken Eragon'un arkasından gelen öfkeli bir hırıltı, elinde kılıcıyla arkasını dönmesine neden oldu. İri cüsseli bir Urgal elinde sivri uçlu bir mızrakla kampın kenarında dikiliyordu. Nereden geldi bu? İzlerini görmedik, diye düşündü Eragon. Urgal kükreyip silahını salladı, ama saldırmadı.</p>

  <p>"Brisingr!" dedi Eragon sihirle. Urgalın suratı dehşetle çarpıldı ve mavi bir ışık halinde patladı. Kanı Eragon'a sıçrarken kahverengi bedeni havaya fırladı. Arkasındaki Saphira telaşla şaha kalktı. Eragon arkasına döndü. O ilk Urgalla uğraşırken diğer bir grup yan taraftan yaklaşmıştı. Yapılacak en aptalca hata!</p>

  <p>Murtagh, Urgallara saldırırken ortalığı gürültülü çelik sesleri kapladı. Eragon, ona katılmaya çalıştı, ama dört canavar onu engelledi. Birincisi kılıcını omzuna doğru salladı. Eragon yere eğilip Urgalı sihirle öldürdü. İkincisini, Zar'roc'la boğazını keserek öldürdü. Çılgın gibi dönerek kılıcını üçüncünün kalbine sapladı. Bu arada dördüncü Urgal üstüne atılıp ağır bir sopa salladı.</p>

  <p>Eragon, onun gelişini görüp darbeyi savuşturmak için kılıcını kaldırdı, ama bir saniye geç kaldı. Sopa başına inerken, "Kaç Saphira!" diye haykırdı. Gözlerine bir ışık dalgası hücum etti ve bilincini kaybetti.</p>
</body>
</html>
