<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Eski Bir Dost</h1>

  <p>Şifalı otlar dükkânının neşeli bir tabelası vardı ve bulması çok kolaydı. Kısa, kıvırcık saçlı bir kadın kapının yanında oturuyordu. Bir elinde bir kurbağa tutuyor, diğeriyle yazı yazıyordu. Eragon, onun şifalı ot satıcısı Angela olduğunu tahmin etti. Dükkânın iki yanında da ev vardı. "Sence hangisi?"</p>

  <p>Brom biraz düşündü, sonra, "Hadi öğrenelim," dedi. Kadına yaklaşıp nazik bir şekilde sordu. "Bize Jeod'un hangi evde yaşadığını söyleyebilir misiniz?"</p>

  <p>"Söyleyebilirim." Kadın yazmaya devam etti.</p>

  <p>"Söyleyecek misiniz?"</p>

  <p>"Evet." Kadın sessiz kaldı, ama kalemi her zamankinden hızlı yazıyordu. Elindeki kurbağa ötüp uğursuz gözlerle onlara baktı. Brom ve Eragon rahatsız bir şekilde beklediler, ama kadın daha fazla bir şey söylemedi. Eragon bir şey söylemek üzereyken kadın başını kaldırdı. "Elbette, söyleyeceğim! Bütün yapmanız gereken sormak. İlk sorunuz size söyleyip söyleyemeyeceğimdi, ikincisi de söyleyip söylemeyeceğim. Ama so ruyu gerçekten sormadınız bana."</p>

  <p>"O zaman doğru dürüst sormama izin verin," dedi, Brom gülümseyerek. "Hangi ev Jeod'un? Ve neden elinizde bir kurbağa tutuyorsunuz?"</p>

  <p>"İşte şimdi bir yere varıyoruz," dedi, kadın şakacı bir şekilde. "Jeod orada oturuyor. Ve kurbağaya gelince o aslında bir karakurbağası. Ama ben karakurbağalarının var olmadığını, yalnızca kurbağaların var olduğunu kanıtlamaya çalışıyorum."</p>

  <p>"Şu anda elinizde bir karakurbağası varsa nasıl onların var olmadıklarını söyleyebilirsiniz?" diye sözünü kesti, Eragon. "Üstelik, yalnızca kurbağaların var olduğunu kanıtlamanız ne işinize yarayacak?"</p>

  <p>Kadın başını şiddetle iki yana sallarken lüleleri hopladı. "Hayır, hayır, anlamıyorsunuz. Karakurbağalarmın var olmadığını kanıtlarsam bu yalnızca kurbağa olur ve hiçbir zaman da karakurbağası olmamış demektir. Bu yüzden gördüğünüz bu karakurbağası aslında yok. Ve..." Serçe parmağını kaldırdı. "Yalnızca kurbağaların var olduğunu kanıtlarsam, o zaman karakurbağaları kötü bir şey yapamaz; dişleri dökmek, siğile neden olmak ve insanları zehirlemek ya da öldürmek gibi. Ayrıca, cadılar kötü büyülerini yapamayacaklar, çünkü etrafta hiç karakurbağası olmayacak."</p>

  <p>"Anlıyorum," dedi, Brom nazik bir şekilde. "Kulağa ilginç geliyor ve daha fazlasını da dinlemek isterdim, ama Jeod'la görüşmeliyiz."</p>

  <p>"Elbette," dedi, kadın elini sallayıp yazısına geri dönerek.</p>

  <p>Şifalı otlar satıcısının duyamayacağı bir noktaya geldiklerinde Eragon, "Bu kadın deli!" dedi.</p>

  <p>"Olabilir," dedi, Brom. "Ama bunu asla bilemezsin. İşe yarar bir şey keşfedebilir, bu yüzden onu eleştirme. Kimbilir, karakurbağaları gerçekten kurbağa olabilir!"</p>

  <p>"Benim ayakkabılarım da altından!" diye karşılık verdi, Eragon.</p>

  <p>Demir tokmağı ve mermer basamakları olan evin önünde durdular. Brom kapıyı üç kez çaldı. Kimse cevap vermedi. Eragon kendini aptal gibi hissediyordu. "Belki bu yanlış evdir. Ötekini deneyelim." Brom, ona aldırmayarak bu kez daha gürültülü bir şekilde çaldı kapıyı.</p>

  <p>Yine kimse cevap vermedi. Eragon sinirlenerek arkasını döndü, sonra birinin kapıya doğru koştuğunu duydu. Soluk tenli, açık sarı saçlı genç bir kadın kapıyı araladı. Gözleri şişti; ağlıyor gibiydi, ama sesi hiç titremiyordu. "Evet, ne istiyorsunuz?"</p>

  <p>"Jeod burda mı yaşıyor?" diye sordu, Brom nazikçe.</p>

  <p>Kadın başını hafifçe öne eğdi. "Evet, benim kocamdır. Sizi bekliyor mu?" Kapıyı daha fazla açmadı.</p>

  <p>"Hayır, ama onunla konuşmamız gerekiyor."</p>

  <p>"Çok meşgul."</p>

  <p>"Çok uzaktan geliyoruz. Onu görmemiz çok önemli."</p>

  <p>Kadının yüzü sertleşti. "Meşgul diyorum."</p>

  <p>Brom öfkelenmişti, ama sesi hâlâ nazikti. "Şu anda uygun değilse ona bir mesaj iletebilir misiniz?" Kadının dudağı seğirdi, ama razı oldu. "Ona Gil'ead'dan bir arkadaşının dışarda beklediğini söyleyin."</p>

  <p>Kadın şüpheyle bakıyordu, ama, "Pekâlâ," dedi. Sonra da kapıyı birden kapattı. Eragon uzaklaşan ayak seslerini duydu.</p>

  <p>"Bu hiç de nazik bir davranış değildi," dedi.</p>

  <p>"Fikirlerini kendine sakla," diye parladı, Brom. "Ve hiçbir şey söyleme. Konuşmayı bana bırak." Kollarını kavuşturup parmaklarıyla tempo tuttu. Eragon ağzını kapatıp uzaklara baktı.</p>

  <p>Kapı birden açıldı ve uzun boylu bir adam dışarı fırladı. Pahalı elbiseleri buruşmuştu, gri saçları seyrekti ve yüzünde kederli bir ifade vardı. Kafatasından şakağına kadar uzun bir yara iniyordu.</p>

  <p>Onları görünce gözleri irileşti, bir şey söyleyemeden kapının pervazına yaslandı. Ağzı bir balık gibi birkaç kez açılıp kapandı. Gördüklerine inanamayan, yumuşak bir sesle sordu. "Brom?.."</p>

  <p>Brom parmağını dudaklarına götürüp uzandı, adamın kolunu tuttu. "Seni görmek çok güzel, Jeod! Hafızanın bozulmadığına sevindim, ama o adı kullanma. Birisi burda olduğumu öğrenirse büyük talihsizlik olur."</p>

  <p>Jeod yüzünde bir şok ifadesiyle deli gibi etrafına bakındı. "Senin öldüğünü sandım," diye fısıldadı. "Ne oldu? Neden daha önce bağlantı kurmadın benimle?"</p>

  <p>"Her şeyi anlatacağım. Konuşabileceğimiz güvenli bir yer var mı?"</p>

  <p>Jeod tereddüt etti, bakışları Eragon'la Brom arasında gidip geldi, yüzündeki ifadeyi okumak imkânsızdı. Sonunda, "Burda konuşabiliriz, ama bir dakika beklerseniz sizi bir yere götürebilirim."</p>

  <p>'Güzel," dedi, Brom. Jeod başıyla onaylayıp kapının arkasında kayboldu.</p>

  <p>Umarım Brom'un geçmişi hakkında bir şey öğrenebilirim, diye düşündü Eragon.</p>

  <p>Geri döndüğünde Jeod'un yanında bir kılıç sallanıyordu. Nakışlı bir ceket gevşek bir şekilde omuzlarına atılmıştı, başında ona uyan tüylü bir şapka vardı. Brom bu gösterişe eleştirel bir gözle baktı, Jeod utangaç bir şekilde omuz silkti.</p>

  <p>Teirm'i geçip kuleye doğru gittiler. Eragon iki adamın arkasında atları yürütüyordu. Jeod gidecekleri yeri işaret etti. "Teirm Lordu Risthan bütün işyeri sahiplerinin merkezlerinin kalede olmasını emretti. Çoğumuzun başka yerlerde işi olmasına rağmen yine de burda yer kiralamak zorundayız. Bu saçmalık, ama onu yatıştırmak için yine de itaat ediyoruz Burda kulak misafirleri olmaz; duvarlar kalındır."</p>

  <p>Kalenin ana kapısından içeri girdiler. Jeod yan kapıya gidip demirden bir halkayı işaret etti. "Atları buraya bağlayabilirsiniz. Kimse onları rahatsız etmez." Snowfire ve Cadoc güvenle bağlandı, Jeod kapıyı demir anahtarla açıp onları içeri aldı.</p>

  <p>Duvarlara yerleştirilmiş meşalelerle aydınlanan uzun, boş bir koridor vardı karşılarında. Eragon içerisinin ne kadar soğuk ve nemli olduğunu görüp şaşırdı. Duvara dokununca parmakları kaygan balçıktan kaydı. Ürperdi.</p>

  <p>Jeod bir meşale alıp onları koridordan geçirdi. Ağır, tahta bir kapının önünde durdular. Adam kilidi açıp onları ayı derisinden kilimlerin ve koltukların olduğu odaya aldı. Duvarlar deri ciltli kitapların bulunduğu kitaplıklarla kaplıydı.</p>

  <p>Jeod şömineye odun atıp meşaleyi altına yerleştirdi. Ateş hemen canlandı. "Sen, yaşlı adam, bazı açıklamalar yapman gerekiyor."</p>

  <p>Brom gülümseyince yüzünde kırışıklar belirdi. "Bana yaşlı adam rnı diyorsun? Seni son gördüğümde saçında hiç beyaz yoktu. Şimdiyse artık çürümenin son aşamasında gibi görünüyorsun."</p>

  <p>"Sen ise yirmi yıl önce olduğun gibisin. Zaman yeni nesillere biraz bilgelik vermek için seni huysuz yaşlı bir adam olarak korumuşa benziyor.Neyse bu kadar yeter! Şimdi hikâyeyi duyalım. Hikâye anlatmakta üstün yoktur," dedi, Jeod sabırsızlıkla. Eragon'un kulakları dikildi ve Brom ur anlatacaklarını dinlemek için hevesle beklemeye başladı.</p>

  <p>Brom bir koltuğa yerleşip gevşedi, piposunu çıkardı. Yeşil bir halka üfledi, halka hızla şömineye gidip bacadan yukarı kaçtı. "Gil'ead'da ne yaptığımızı hatırlıyor musun?"</p>

  <p>"Elbette," dedi, Jeod. "Öyle bir şeyi unutmak çok zordur."</p>

  <p>"Bu biraz hafife alma oluyor, ama yine de doğru," dedi, Brom kuru bir sesle. "Biz... ayrıldıktan sonra seni bulamadım. Kargaşanın ortasında küçük bir odaya girdim. İçerde olağandışı bir şey yoktu –yalnızca sandıklar ve kutular– ama yine de meraktan etrafı biraz inceledim. Talih o saat yüzüme güldü, çünkü aradığımızı buldum." Jeod'un yüzünde bir şok ifadesi belirdi. "Onu bir kez elime geçirince seni bekleyemedim. Beni her an yakalayabilirlerdi ve her şeyi kaybederdik. Kendimi elimden geldiğince gizleyerek şehre kaçtım ve koşmaya başladım..." Brom tereddütle Eragon'a baktı. "Arkadaşlarımızın yanına koştum. Onu korumak için mahzene sakladılar ve her kim alırsa onu gözetmem için söz verdirdiler. Benim yeteneklerime ihtiyaç duyulana kadar ortadan yok olmak zorundaydım. Kimse hayatta olduğumu bilmemeliydi –sen bile– ama sana gereksiz yere acı vermek beni çok üzdü. Bu yüzden kuzeye gidip Carvahall'de saklandım."</p>

  <p>Eragon çenesini sıktı. Brom'un kendisini bilerek karanlıkta bıraktığını bilmek öfkeden çıldırtıyordu onu.</p>

  <p>Jeod kaşlarını çatarak, "O zaman... arkadaşlarımız senin hayatta olduğunu biliyorlardı?"</p>

  <p>"Evet."</p>

  <p>İçini çekti. "Sanırım bu hile kaçınılmazdı, ama keşke bana söyleselerdi. Carvahal kuzeyde, Spine'ın öteki tarafında değil mi?" Brom başını hafifçe salladı. Jeod ilk kez Eragon'u inceledi. Gri gözleri her ayrıntıya dikkat etti. Kaşlarını kaldırıp, "O zaman sanırım görevini yerine getiriyorsun."</p>

  <p>Brom başını iki yana salladı. "Hayır, o kadar basit değil. Bir süre önce çalınmıştı –en azından ben öyle tahmin ediyorum, çünkü arkadaşlarımızdan bir haber almadım ve habercilerin pusuya düşürüldüklerini tahmin ettim– bu yüzden öğrenebileceklerimi öğrenmeye karar verdim. Eragon da aynı yöne yolculuk ediyordu. Bir süredir birlikteyiz."</p>

  <p>Jeod şaşırmış görünüyordu. "Ama eğer mesaj göndermedilerse sen şeyi nerden bildin?.. "</p>

  <p>Brom hemen sözünü kesti. "Eragon'un dayısı Ra'zac tarafından acımasızca öldürüldü. Evini yaktılar ve o da nerdeyse yakalanıyordu. İntikam almayı hak ediyor, ama adamlar geride hiç iz bırakmadan kayboldu ve bizim onları bulmamız gerekiyor."</p>

  <p>Jeod'un yüzü aydınlandı. "Anlıyorum... Ama neden buraya geldiniz? Ra'zac'ın nerde saklandığını bilmiyorum ve bilenler de size söylemeyecektir."</p>

  <p>Brom ayağa kalkarak elini kaftanının içine sokup Ra'zac'ın şişesini çıkardı. Jeod'a fırlattı. "İçinde Seithr yağı var, tehlikeli türden. Ra'zac taşıyordu onu. Geride bırakmışlar ve biz de tesadüfen bulduk. İmparatorun yağ alımının izini sürmek için Teirm'in nakliye kayıtlarına ihtiyacımız var. Bu şekilde Ra'zac yatağının nerde olduğunu öğrenebiliriz."</p>

  <p>Düşünürken Jeod'un yüzünde çizgiler belirdi. Raflardaki kitaplan işaret etti. "Şunları görüyor musun? Hepsi benim işimin kayıtları. Tek bir işin. Başına aylarca sürecek bir proje almışsın. Ama daha büyük başka bir sorun var. Senin aradığın kayıtlar kalede saklanıyor, ama yalnızca Risthart'ın Ticaret Müdürü Brand görüyor onları. Benim gibi bir tüccarın görmesine izin verilmez. Kayıtları değiştirip imparatoru değerli vergilerinden mahrum bırakmamızdan korkuyorlar."</p>

  <p>"Zamanı gelince bununla baş edebilirim," dedi, Brom. "Ama ilerlemeyi düşünmeden önce birkaç gün dinlenmemiz gerekiyor."</p>

  <p>Jeod gülümsedi. "Görünüşe göre sana yardım etme sırası bende. Evim senindir. Burdayken başka bir adın var mı?"</p>

  <p>"Evet," dedi, Brom. "Ben Neal'im, çocuk da Evan."</p>

  <p>"Eragon," dedi, Jeod düşünceli bir şekilde. "Benzersiz bir adın var. Çok az kişiye ilk Süvari'nin adı verilmiştir. Hayatımda bu adı taşıyan yalnızca üç kişi hakkında bir şeyler okudum." Jeod'un adının kaynağını bilmesi Eragon'u çok şaşırtmıştı.</p>

  <p>Brom, Eragon'a baktı. "Gidip atlara bakabilir misin? İyi olup olmadıklarını kontrol et. Snowfire'ı çok sıkı bağlamadım galiba."</p>

  <p>Benden bir şey saklamaya çalışıyorlar. Ben gider gitmez konuşacaklar. Era gon koltuktan kalkıp odadan çıktı, kapıyı arkasından sert bir şekilde kapadı. Snowfire yerinden kıpırdamamıştı; düğümü de sıkıydı. Atların boyunlarını okşayıp somurtarak kale duvarına yaslandı.</p>

  <p>Bu haksızlık, diye söylendi kendi kendine. Keşke ne söylediklerini duyabilseydim. Birden heyecanlanarak doğruldu. Brom bir keresinde ona işitme gücünü artıracak sözcükleri öğretmişti. Tam olarak istediğim şey keskin kulaklar değil. Ama sözcüklerin işe yaramasını sağlamalıyım. Ne de olsa, bir tek brisingr sözcüğüyle neler yaptım!</p>

  <p>Dikkatini iyice yoğunlaştırıp gücüne ulaşmaya çalıştı. Ulaşınca, "Thverr stenr un atra eka hörna!" diyerek bu sözcükleri iradesiyle güçlendirdi. İçini büyük bir güç kaplarken kulağında belli belirsiz bir fısıltı duydu, ama daha fazlası yoktu. Düş kırıklığına uğrayarak geriye yaslandı. Sonra birden Jeod'un, "...ve ben de sekiz yıldır bunu yapıyorum," dediğini duydun.</p>

  <p>Eragon etrafına baktı. Kalenin uzak duvarındaki birkaç nöbetçi hariç etrafında kimse yoktu. Sırıtarak bahçeye oturup gözlerini kapadı.</p>

  <p>"Senin bir tüccar olmanı hiç beklemezdim," dedi, Brom. "Kitaplarla geçirdiğin onca zaman sonra. Ve geçiti o şekilde bulman! Araştırmacı olarak kalmak yerine ticareti seçmenin nedeni ne?"</p>

  <p>"Gil'ead'dan sonra küflü odalarda oturup papirüs okumak bana o kadar zevk vermedi. Elimden geldiğince Ajihad'a yardım etmeye karar verdim, ama ben bir savaşçı değilim. O başlamama yardım etti. Ama işim aslında Surda'ya mal sokmak için bir paravandan başka bir şey değil."</p>

  <p>"Ama işlerin çok kötü gittiğini duydum," dedi, Brom.</p>

  <p>"Evet, son zamanlarda gemilerimin hiçbiri yerine ulaşmadı ve Tronjheim malzeme kıtlığı çekiyor. İmparator bir şekilde –en azından ben öyle sanıyorum– Tronjheim'in desteklenmesine yardım edenleri öğrendi. Ama imparator olduğundan hâlâ emin değiliz. Kimse asker görmedi. Hiç anlamıyorum. Belki Galbatorix bizi taciz etmesi için paralı askerler tuttu."</p>

  <p>"Yakın zamanda bir gemi kaybettiğini duydum."</p>

  <p>"Sahip olduğum son gemiydi," dedi, Jeod buruk bir sesle. "İçindeki bütün adamlar sadık ve cesurdu. Onları bir daha göreceğimi sanmıyorum... Elimde kalan tek seçenek Surda veya Gil'ead'a karavan göndermek –ama ne kadar muhafız tutarsam tutayım oraya varamayacaklarını biliyorum– ya da malları taşıması için bir başkasının gemisini kiralamak. Ama artık mallarımı kimse kabul etmez."</p>

  <p>"Sana kaç tüccar yardım ediyor?" diye sordu, Brom.</p>

  <p>"Oh, sahil boyunca çok sayıda tüccar. Hepsi aynı belayla karşılaşıyor. Ne düşündüğünü biliyorum; ben de geceler boyu düşündüm, ama o kadar bilgiye ve güce sahip bir hain fikrine dayanamıyorum. Eğer bir hain varsa hepimiz tehlikedeyiz. Sen Tronjheim'e dönmelisin."</p>

  <p>"Ve Eragon'u da oraya mı götürmeliyim?" diye sözünü kesti, Brom. "Onu paramparça ederler. Şu anda onun gidebileceği en kötü yer olur orası. Belki birkaç ay, hatta bir yıl sonra. Cücelerin nasıl tepki vereceğini düşünebiliyor musun? Herkes onu etkilemeye çalışacak, özellikle de Islanzadi. O ve Saphira, Tronjheim'de güvende olmaz, en azından onları tuatha du orothrim'den geçirene kadar."</p>

  <p>Cüceler, diye düşündü Eragon heyecanla. Tronjheim neresi? Ve Jeod'a neden Saphira'yı anlattı? Bana sormadan bunu yapmamalıydı.</p>

  <p>"Yine de senin gücüne ve bilgeliğine ihtiyaçları olduğunu düşünüyorum."</p>

  <p>"Bilgelik," diye homurdandı, Brom. "Ben yalnızca senin daha önce söylediğin şeyim... huysuz yaşlı bir adam."</p>

  <p>"Bir sürü insan bu konuda aynı fikirde olmayacak."</p>

  <p>"Olmasınlar. Kendimi açıklamaya ihtiyacım yok. Hayır, Ajihad bensiz yaşamak zorunda. Benim şu anda yaptığım şey çok daha önemli. Ama bir hain olasılığı insanın aklında rahatsız edici sorular uyandırıyor. Acaba imparator nerde olacağını böyle mi biliyor..." Sesi kısılıp yok oldu.</p>

  <p>"Ve ben de benimle bu konuda neden kontak kurulmadığını merak ediyorum," dedi, Jeod.</p>

  <p>"Belki denemişlerdir. Ama bir hain varsa..." Brom durakladı. "Ajihad'a haber göndermeliyim. Güvenebileceğin bir habercin var mı?"</p>

  <p>"Galiba var," dedi, Jeod. "Nereye gideceğine bağlı."</p>

  <p>"Bilmiyorum," dedi, Brom. "O kadar uzun süredir yalnızım ki bağlantılarım ya ölmüş ya da beni unutmuştur. Onu senin gönderdiğin malları alan kişiye gönderebilir misin?"</p>

  <p>"Evet, ama bu çok riskli olur."</p>

  <p>"Bugünlerde risksiz ne var ki? Ne zaman yola çıkabilir?"</p>

  <p>"Sabah. Onu Gil'ead'a göndereceğim. Daha hızlı olur," dedi, Jeod. "Ajihad'ı mesajın senden geldiğine inandırmak için ne götürebilir?"</p>

  <p>"Al, adamına yüzüğümü ver. Ve söyle ona, eğer kaybederse ciğerini kendi ellerimle sökerim. Bana kraliçe vermişti onu."</p>

  <p>"Ne kadar da neşelisin," diye yorumda bulundu, Jeod.</p>

  <p>Brom homurdandı. Uzun bir sessizlikten sonra, "Eragon'un yanına gitsem iyi olur. Yalnızken endişeleniyorum. O çocuğun belayı çekmek gibi doğal olmayan bir eğilimi var."</p>

  <p>"Buna şaşırdın mı?"</p>

  <p>"Pek sayılmaz."</p>

  <p>Eragon sandalyelerin çekildiğini duydu. Zihnini hemen oradan uzaklaştırıp gözlerini açtı. "Neler oluyor?" diye mırıldandı kendi kendine. Jeod'un ve diğer tüccarların, imparatorun sevmediği insanlara yardım ettikleri için başları dertte. Brom, Gil'ead'da bir şey buldu ve saklanmak için Carvahall'e gitti. Arkadaşının kendisini ölü sanmasına izin vermesine değecek kadar önemli olan şey ne olabilir? Kraliçeden –oysa bilinen krallıklarda hiç kraliçe yok– ve Cücelerden söz etti, ama onların uzun zaman önce yeraltına indiğini bana kendisi söylemişti.</p>

  <p>Cevap istiyordu! Ama Brom'la şirndi yüzleşip görevi tehlikeye atamazdı. Hayır, Teirm'den ayrılana dek beklemesi gerekiyordu, sonra yaşlı adam sırlarını açıklayana kadar ısrar ederdi. Kapı açıldığında Eragon'un düşünceleri hâlâ deli gibi dönüyordu zihninde.</p>

  <p>"Atlar iyi mi?" diye sordu, Brom.</p>

  <p>"İyi," dedi, Eragon. Atları çözüp kaleden ayrıldılar.</p>

  <p>Yeniden Teirm'e girdiklerinde, "Demek sonunda evlendin Jeod," dedi, Brom. Göz kırparak ekledi. "Ve çok güzel genç bir kadınla. Tebrikler.”</p>

  <p>Jeod bu iltifatla pek mutlu olmuşa benzemiyordu. Omuzlarını kaldırıp yolun aşağısına baktı. "Şu anda tebriklerin uygun olup olmadığı biraz tartışmalı. Helen pek mutlu değil."</p>

  <p>"Neden? Ne istiyor?" diye sordu, Brom.</p>

  <p>"Her zamanki şeyler," dedi, Jeod boyun eğer bir şekilde omuz silkerek. "İyi bir ev, mutlu çocuklar, masada yiyecek ve hoş bir eş. Sorun şu ki, o varlıklı bir aileden geliyor; babası işine büyük yatırım yapmış. Böyle mal kaybetmeye devam edersem alışık olduğu şekilde yaşamasına yetecek kadar param kalmayacak."</p>

  <p>Jeod sözüne devam etti. "Ama lütfen, benim sıkıntılarım sizin sıkıntılarınız değil. Ev sahibi konuklarını asla sorunlarıyla sıkmamalı. Benim evimdeyken aşırı dolu bir mideden başka hiçbir şeyin sizi rahatsız etmesine izin vermeyeceğim."</p>

  <p>"Teşekkürler," dedi, Brom. "Misafirperverliğin için çok teşekkürler. Yolculuğumuz uzun süredir büyük rahatsızlıklar içinde geçiyor. Nerde ucuz bir dükkân bulabiliriz? Bu yolculuk yüzünden giysilerimiz çok eskidi."</p>

  <p>"Elbette. Benim işim bu," dedi, Jeod neşelenerek. Evi görüş alanına girene dek büyük bir coşkuyla fiyatlardan ve dükkânlar hakkında konuştu. Sonra, "Yemeye başka bir yere gitmemizin sizin için bir sakıncası var mı? Şu anda gelmeniz biraz tuhaf kaçabilir."</p>

  <p>"Sen nasıl rahat edersen," dedi, Brom.</p>

  <p>Jeod rahatlamış görünüyordu. "Teşekkürler. Atlarınızı ahırda bırakalım."</p>

  <p>Önerisini dinledikten sonra büyük bir tavernaya kadar takip ettiler onu. Burası Yeşil Kestane'nin aksine gürültülü, temiz ve şamatacı insanlarla doluydu. Ana yemek –dondurulmuş süt domuzu– gelince Eragon hevesle yemeye girişti, ama yanında gelen patates, havuç, şalgam ve tatlı elmaları özel bir iştahla yedi. Çok uzun süredir yabani av hayvanlarından başka bir şey yememişti.</p>

  <p>Yemekten sonra orada saatlerce oyalandılar, Brom ve Jeod hikâyeler anlattı. Eragon için bunun bir sakıncası yoktu. Sıcaktı, fonda neşeli bir müzik çalıyordu ve fazlasıyla yiyecek vardı. Canlı taverna sohbeti kulaklara ulaşıyordu.</p>

  <p>Sonunda tavernadan çıktıklarında güneş ufka yaklaşıyordu. "Siz ikiniz gidin; ben bir şeye bakacağım," dedi, Eragon. Saphira'yı görmek ve iyi gizlendiğinden emin olmak istiyordu.</p>

  <p>Brom dalgın bir şekilde onayladı. "Dikkatli ol. Çok gecikme."</p>

  <p>"Bekle," dedi, Jeod. "Teirm'in dışına mı çıkacaksın?" Eragon tereddüt etti, ama isteksizce başını salladı. "Karanlık basmadan duvarların içine girmiş ol. O zaman kapılar kapanır ve nöbetçiler seni sabaha kadar içeri almaz."</p>

  <p>"Geç kalmam," diye söz verdi, Eragon. Dönüp bir ara sokağa girdi, Teirm'in dış duvarına doğru koştu. Şehirden çıkınca derin derin nefes alıp temiz havanın tadını çıkardı. Saphira, diye seslendi. Neredesin? Saphira, ona yoldan çıkması için rehberlik edip akçaağaçlarla çevrili yosunlu bir kayanın dibine götürdü. Tepede Saphira'nın kafasını görüp el salladı. Oraya nasıl çıkacağım?</p>

  <p>Bir açıklık bulursan oraya inip seni alırım.</p>

  <p>Hayır, dedi Eragon kayaya bakıp. Bu gerekli değil. Ben oraya tırmanırım.</p>

  <p>Çok tehlikeli.</p>

  <p>Sen çok fazla endişeleniyorsun. Biraz eğlenelim.</p>

  <p>Eragon eldivenlerini çıkarıp tırmanmaya başladı. Fiziksel değişiminin keyfini sürüyordu. Tutunabileceği bir sürü çıkıntı vardı, bu yüzden tırmanması kolaydı. Kısa süre sonra ağaçların üstüne çıkmıştı bile. Yarı yolda soluklanmak için durdu.</p>

  <p>Gücünü yeniden toplayınca bir sonraki çıkıntıya uzandı, ama kolu yeterince güçlü değildi. Durup tutunabileceği başka bir yarık ya da çıkıntı olup olmadığına baktı. Yoktu. Aşağıya inmeye çalıştı, ama bacakları son Çıkıntıya ulaşamıyordu. Saphira gözlerini kırpmadan onu seyrediyordu. Eragon sonunda vazgeçip, biraz yardım iyi olurdu, dedi.</p>

  <p>Bu senin hatan.</p>

  <p>Evet! Biliyorum. Beni aşağıya indirecek misin, indirmeyecek misin?</p>

  <p>Ben yanında olmasam durumun çok kötü olurdu.</p>

  <p>Eragon gözlerini yuvalarında döndürdü. Bunu söylemen gerekmiyor.</p>

  <p>Haklısın. Benim gibi bir ejderha senin gibi bir adama ne yapması gerektiğini nasıl söyleyebilir ki? Aslında, herkes senin çıkmaz sokağı bulma konusundaki dehana hayranlıkla bakmalı. Bir metre sağdan ya da soldan başlasan yol seni tepeye kadar getirirdi. Parlayan gözlerle başını yana eğdi.</p>

  <p>Pekâlâ! Bir hata yaptım. Şimdi lütfen buradan kurtulmama yardım eder misin, diye rica etti.</p>

  <p>Saphira başını geri çekti. Eragon bir süre sonra seslendi. "Saphira!" Yukarıda yalnızca sallanan ağaçlar vardı. "Saphira! Geri dön!"</p>

  <p>Saphira gürültülü bir çatırtıyla yamacın tepesinden yuvarlandı, havada bir takla attı. Dev bir yarasa gibi Eragon'un yanına gelip pençeleriyle gömleğinden yakalayıp sırtını çizdi. Eragon kayaları bırakarak havada yükseldi. Kısa bir uçuştan sonra Saphira, onu yumuşak bir şekilde yamacın tepesine koyup pençelerini çekti.</p>

  <p>Bu aptallık, dedi Saphira yumuşak bir sesle.</p>

  <p>Eragon uzaklara bakarak araziyi inceledi. Yamacın manzarası harikaydı, özellikle köpüren deniz ve düşmanca bakışlara karşı korunaklı oluşu çok güzeldi. Orada yalnızca kuşlar görebilirdi Saphira'yı. İdeal bir yerdi burası.</p>

  <p>Brom'un arkadaşı güvenilir biri mi, diye sordu, Saphira.</p>

  <p>Bilmiyorum.</p>

  <p>Eragon günün olaylarını anlatmaya başladı. Etrafımızda bizim farkında olmadığımız olaylar var. Çevremizdeki insanların gerçek amaçlarını bir gün anlayabilecek miyiz merak ediyorum. Hepsinin bazı sırları var.</p>

  <p>Dünya böyle. Bütün hilelere boş verip her insanın doğasına güven. Brom çok iyi biri. Bize zarar vermek istemiyor. Planlarından korkmamız gerekmiyor.</p>

  <p>Umarım, dedi Eragon ellerine bakarak.</p>

  <p>Ra'zac'ın izini böyle kayıtlarla bulmaya çalışmak çok garip bir yol, dedi Saphira. Odaya girmeden kayıtları görmek için sihir yapmanın bir yolu var mı?</p>

  <p>Emin değilim. Görmeyle ilgili sözcüğü uzaklıkla ya da... belki ışık ve mesafe sözcüklerini birleştirmek gerekir. Her iki şekilde de zor görünüyor. Brom'a sorarım.</p>

  <p>Bu çok akıllıca olur. Bir süre sessizliğe hüründüler.</p>

  <p>Biliyorsun, burada bir süre kalmamız gerekebilir.</p>

  <p>Saphira'nın sesinde sert bir ton vardı. Ve ben her zamanki gibi dışarıda beklemek zorunda kalacağım.</p>

  <p>Ben öyle olsun istemiyorum. Yakında tekrar birlikte yolculuk yapacağız.</p>

  <p>O gün çabuk gelsin.</p>

  <p>Eragon gülümseyip ona sarıldı. O zaman ışığın ne kadar çabuk kaybolduğunu gördü. "Artık gitmeliyim, yoksa Teirm'e giremem. Yarın avlan, akşam gelip seni görürüm."</p>

  <p>Saphira kanatlarını açtı. Gel, seni aşağıya indireyim. Saphira'nın pullu sırtına binip yamaçtan aşağıya inerlerken sıkıca tutundu. Ağaçların üstünden süzülürcesine inip bir tümseğin üstüne indiler. Eragon, ona teşekkür edip Teirm'e geri döndü.</p>

  <p>Demir parmaklık tam alçalmaya başlamışken kapıyı gördü. Beklemeleri için bağırıp hızlandı ve giriş kapısı kapanmadan saniyeler önce içeri süzüldü. "Nerdeyse dışarda kalıyordun," dedi nöbetçilerden biri.</p>

  <p>"Bu bir daha olmayacak," diye söz verdi, Eragon, soluklanmak için çömelerek. Kararan şehirde Jeod'un evine doğru yollandı. Evin dışında bir fener asılıydı.</p>

  <p>Şişman bir uşak kapıyı açıp hiçbir şey söylemeden onu içeri aldı. Taş duvarları goblen işlemeler, tavandan sarkan şamdanların ışığıyla aydınlanan cilalı ahşap döşemeyi süslü kilimler kaplıyordu. Havada dolaşan duman yukarıda toplanıyordu.</p>

  <p>"Bu taraftan, efendim. Arkadaşınız çalışma odasında."</p>

  <p>Bir dizi kapıdan geçtikten sonra uşak çalışma odasının kapısını açtı. Odanın duvarları kitaplarla kaplıydı. Ama Jeod'un ofisindekilerin tersine bunlar her boyutta ve biçimdeydi. Şömine odayı ısıtan parlak kütüklerle doluydu. Brom ve Jeod oval çalışma masasının önünde oturmuş dostça sohbet ediyorlardı.</p>

  <p>Brom piposunu kaldırıp neşeli bir sesle, "Ah, işte geldin," dedi. "Seni merak etmeye başlamıştık. Yürüyüşün nasıl geçti?"</p>

  <p>Acaba neden bu kadar iyi bir ruh hali içinde? Neden dışarı gelip Saphira'nın nasıl olduğunu sormuyor? "Güzeldi, ama nöbetçiler nerdeyse şehrin dışında bırakıyorlardı beni. Ve Teirm çok büyük bir yer. Evi bulmakta zorluk çektim."</p>

  <p>Jeod güldü. "Dras-Leona'yı, Gil'ead'ı, hatta Kuasta'yı görsen bu küçük okyanus kentinden bu kadar etkilenmezsin. Ama ben burayı çok seviyorum. Yağmur yağmadığı zaman Teirm gerçekten güzel bir yerdir."</p>

  <p>Eragon, Brom'a döndü. "Burda ne kadar kalacağımızı biliyor musun?"</p>

  <p>Brom ellerini havaya kaldırdı. "Bunu bilmek çok zor. Kayıtlara ulaşıp ulaşamayacağımıza ve istediklerimizi bulmanın ne kadar süreceğine bağlı. Hepimizin yardım etmesi gerekiyor; çok büyük bir iş olacak. Yarın Brand'le konuşup kayıtları incelememize izin verip vermeyeceğini soracağım."</p>

  <p>"Ben size yardım edemeyeceğim," dedi, Eragon huzursuzca kıpırdanarak.</p>

  <p>"Neden?" diye sordu, Brom. "Senin için de çok iş var."</p>

  <p>Eragon başını eğdi. "Ben okuma bilmiyorum."</p>

  <p>Brom, ona inanamayarak baktı. "Yani Garrow sana okuma öğretmedi mi?"</p>

  <p>"O okuma biliyor muydu?" diye sordu, Eragon şaşırarak. Jeod onlan ilgiyle seyrediyordu.</p>

  <p>"Elbette biliyordu," dedi, Brom genizden gülerek. "Gururlu aptal... ne düşünüyordu acaba? Sana öğretmeyeceğini düşünmeliydim. Bunu gereksiz bir lüks olarak görmüştür." Brom kaşlarını çatıp öfkeyle sakalını çekiştirdi. "Bu benim planlarımı biraz geciktirecek, ama düzeltilemez bir şey değil. Yalnızca sana okumayı öğretmek zorunda kalacağım. Aklını verirsen fazla sürmez."</p>

  <p>Eragon yüzünü buruşturdu. Brom'un dersleri genel ikle yoğun ve acımasız oluyordu. Bir kerede daha ne kadar şey öğrenebilirim? "Bu galiba gerekli," dedi esefle.</p>

  <p>"Hoşuna gidecektir. Kitaplardan ve kayıtlardan öğrenebileceğin bir sürü şey var," dedi, Jeod. Duvarları işaret etti. "Bu kitaplar benim dostlarım arkadaşlarım. Beni güldürüyor, ağlatıyor ve hayatın anlamını bulmamı sağlıyorlar."</p>

  <p>"İlginç," dedi, Eragon.</p>

  <p>"Her zaman öğrencisin, değil mi?" diye sordu, Brom.</p>

  <p>Jeod omuz silkti. "Artık değilim. Korkarım artık iyice yozlaştım. Tam bir bibliofil oldum."</p>

  <p>"Ne oldun?" diye sordu, Eragon.</p>

  <p>"Kitap delisi," diye açıkladı Jeod, Brom'la sohbete devam ederek. Canı sıkılan Eragon raflara baktı. Altın çivilerle süslü zarif bir kitap dikkatini çekti. Raftan alıp dikkatle inceledi.</p>

  <p>Siyah deri cildine gizemli harfler oyulmuştu. Eragon parmaklarını kapakta gezdirip serin pürüzsüzlüğünü hissetti. İçindeki harfler kırmızımsı parlak mürekkeple yazılmıştı. Parmakları sayfaların arasında dolaştı. Normal yazılardan ayrılan bir sütun dikkatini çekti. Sözcükler uzun ve dalgalıydı, zarif hatları ve keskin noktaları vardı.</p>

  <p>Eragon kitabı Brom'a götürdü. "Ne bu?" diye sordu garip yazıyı göstererek.</p>

  <p>Brom sayfaya dikkatle bakıp şaşkınlıkla kaşlarını kaldırdı. "Jeod, koleksiyonunu genişletmişsin. Bunu nerden aldın? Yıllardır bunlardan hiç görmedim."</p>

  <p>Jeod kitabı görmek için boynunu uzattı. "Ah evet, Domia abr Wyrda. Birkaç yıl önce bir adam geldi ve rıhtımdaki bir tacire bunu satmaya çalıştı. Bereket versin tesadüfen ordaydım ve adamın boynuyla birlikte kitabı da kurtarabildim. Ne olduğu konusunda hiçbir fikri yoktu."</p>

  <p>"Kaderin Üstünlüğü adlı bu kitabı seçmen çok garip, Eragon," dedi, Brom. "Bu evin içindeki onca şeyin arasında büyük olasılıkla en değerlisi bu kitap. Alagaesia'nın tam tarihini anlatıyor; Elflerin buraya ilk gelip onlarca yıl evvel gitmelerinden öncesinden başlıyor. Bu kitap çok değerli ve türünün en iyi örneğidir. Yazıldığında imparatorluk bunu küfür olarak değerlendirdi ve yazarı Keşiş Heslant'ı yaktı. Bir kopyasının var olduğunu sanmıyordum. Sorduğun yazılar antik dilden."</p>

  <p>"Ne diyor?" diye sordu, Eragon.</p>

  <p>Brom'un okuması bir dakika aldı. "Ejderhalarla savaştıkları yıllan anlatan bir Elf şiirinin bir parçası. Bu bölüm Elf Kralı Ceranthor'un savaşa gidişini anlatıyor. Elfler bu şiiri çok sever ve geçmişin hatalarını tekrarlamamak için düzenli olarak okurlar, ama bunu doğru dürüst okumasını öğrenmen için üç güne ihtiyacın var. Bazen o kadar güzel bir şekilde söylerler ki, kayalar ağlar gibi görünür."</p>

  <p>Eragon elinde kitapla sandalyesine oturdu. Ölmüş bir insanın bu sayfalar aracılığıyla insanlarla konuşması çok şaşırtıcı. Bu kitap var olduğu sürece onun fikirleri yaşar. Ra'zac hakkında bir bilgi veriyor mu acaba?</p>

  <p>Brom ve Jeod konuşurken kitabı taradı. Saatler geçti ve Eragon uyuklamaya başladı. Jeod, onun yorgunluğuna acıyarak iyi geceler diledi. "Uşak size odanızı gösterir."</p>

  <p>Yukarı çıkarken uşak, "Yardıma ihtiyacınız olursa yatağın yanındaki kordonu çekin," dedi. Yan yana üç kapının önünde durup başıyla selam verdi, geri çekilerek uzaklaştı.</p>

  <p>Brom sağdaki odaya girerken Eragon, "Seninle konuşabilir miyim?" diye sordu.</p>

  <p>"Konuşuyorsun ya, ama yine de içeri gel."</p>

  <p>Eragon kapıyı arkasından kapattı. "Saphira'yla benim bir fikrimiz var. Hiç.."</p>

  <p>Brom onu eliyle durdurup penceredeki perdeleri kapadı. "Böyle şeyler konuşurken kulak misafirlerinin olmamasına dikkat etmelisin."</p>

  <p>"Özür dilerim," dedi Eragon, bu hatası yüzünden kendine içerledi. "Neyse, göremediğin bir şeyin hayalini oluşturmak mümkün mü?"</p>

  <p>Brom yatağın kenarına oturdu. "Sözünü ettiğin bu şeyin adı kristal görüştür. Yapılması mümkün ve bazı durumlarda son derece yararlıdır, ama büyük bir sakıncası vardır. Yalnızca daha önce gördüğün insanları, şeyleri ve yerleri gözleyebilirsin. Ra'zac'ı görmeye çalışırsan görebilirsin, ama çevrelerini göremezsin. Başka sorunlar da var. Diyelim ki, kitaptan daha önce gördüğün bir sayfayı görmek istiyorsun. Eğer kitap açıksa o sayfayı görebilirsin. Eğer kitap kapalıysa bunu denediğinde sayfa simsiyah görünür."</p>

  <p>"Neden görmediğin şeyleri göremiyorsun?" diye sordu, Eragon. Bu kadar sınırlı olmasına rağmen kristal görüşün çok faydalı olabileceğini fark etti. Acaba fersahlarca uzağı görüp orada olanları etkilemek için sihir yapabilir miyim?</p>

  <p>"Çünkü kristal görüş için neye baktığını ve gücünü nereye yönlendireceğini bilmen gerekir. Bir yabancıyı sana tarif etseler bile, etrafındakileri bir yana bırak onu görmen imkânsıza yakındır. Bu senin sorunu cevaplıyor mu?"</p>

  <p>Eragon bir süre düşündü. "Peki ama nasıl yapılıyor? Görüntüyü hiç yoktan mı hayal ediyorsun?"</p>

  <p>"Her zaman değil," dedi, Brom beyaz saçlarını iki yana sallayarak. "Bu, görüntüyü bir su birikintisi ya da aynaya yansıtmaktan daha fazla enerji gerektirir. Bazı Süvariler mümkün olan her yere gider, olabildiğince çok şey görmeye çalışırlardı. Sonra savaş ya da başka bir tehlike doğduğunda Alagaesia'daki olayları görebilirler."</p>

  <p>"Deneyebilir miyim?" diye sordu, Eragon.</p>

  <p>Brom, ona dikkatle baktı. "Hayır. Şimdi olmaz. Yorgunsun ve kristal görüş çok büyük güç gerektirir. Sana gerekli sözleri söylerim, ama bu gece denemeyeceğine söz ver. Teirm'den çıkana kadar beklemeni tercih ederim; sana öğretecek daha çok şeyim var."</p>

  <p>Eragon gülümsedi. "Söz veriyorum."</p>

  <p>"Çok güzel." Brom eğilip Eragon'un kulağına sessizce fısıldadı. "Draumr kopa."</p>

  <p>Eragon sözcükleri ezberlemeye çalıştı. "Teirm'den ayrıldıktan sonra Roran'ı görmeye çalışabilirim belki. Nasıl olduğunu bilmek isterdim. Ra'zac'ın onun da peşine düşmesinden korkuyorum."</p>

  <p>"Seni korkutmak istemem, ama bu çok belirgin bir olasılık," dedi, Brom. "Ra'zac'ın Carvahail'da olduğu süre içinde Roran orda olmasa bile eminim onun hakkında da sorular sormuşlardır. Kimbilir, Therinsford'tayken onunla görüşmüş bile olabilirler. İki şekilde de meraklarının yatıştığını sanmıyorum. Ne de olsa sen kaçaksın ve kral seni bulamazlarsa büyük cezalar vermekle tehdit ediyordur onları. Çok kızarlarsa geri dönüp Roran'ı sorgulayabilirler. Bu yalnızca zaman meselesi."</p>

  <p>"Eğer bu doğruysa Roran'ı güvende tutmanın tek yolu Ra'zac'a nerede olduğumu bildirmek, böylece onun yerine benim peşime düşerler."</p>

  <p>"Hayır, bu da işe yaramaz. Hiç düşünmüyorsun," diye onu azarladı, Brom. "Eğer düşmanlarını anlayamazsan ne yapacaklarını önceden tahmin etmeyi nasıl bekleyebilirsin? Yerini Ra'zac'a bildirsen bile Roran'ın peşine yine de düşerler. Neden biliyor musun?"</p>

  <p>Eragon doğrulup her olasılığı düşünmeye çalıştı. "Eğer yeterince uzun saklanırsam Roran'ı yakalayıp kendimi ele vermemi bekleyebilirler. Bu işe yaramazsa sırf beni incitmek için onu öldürebilirler. Eğer imparatorun halk düşmanı olursam beni yakalamak için onu yem olarak kullanabilirler. Eğer Roran'la buluşursam ve bunu öğrenirlerse nerde olduğumu öğrenmek için ona işkence yapabilirler."</p>

  <p>"Çok güzel. Bunu gayet iyi anladın," dedi, Brom.</p>

  <p>"Ama çözüm nedir? Onu öldürmelerine izin veremem!"</p>

  <p>Brom ellerini kavuşturdu. "Çözüm çok açık. Roran kendini savunmayı öğrenecek. Bu acımasızlık gibi gelebilir, ama senin de dediğin gibi onunla buluşma tehlikesini göze alamazsın. Sen bunu hatırlamayabilirsin, ama –o zamanlar yarı delirmiş durumdaydın– Carvahall'den ayrıldığımız zaman tehlikeye karşı hazırlıklı olması için Roran'a bir uyarı mektubu bıraktığımı sana söylemiştim. Biraz aklı varsa Ra'zac Carvahall'e yeniden geldiğinde tavsiyeme uyup kaçacaktır."</p>

  <p>"Bu hiç hoşuma gitmedi," dedi, Eragon mutsuz bir şekilde.</p>

  <p>"Ah, ama bir şey unutuyorsun."</p>

  <p>"Neymiş o?" diye sordu, Eragon.</p>

  <p>"Bu işin bir de iyi yanı var. Kral kontrol edemediği bir Süvari'nin ortalıkta dolaşmasını kabul edemez. Galbatorix senin dışındaki yaşayan tek Süvari, ama kontrolü altında bir Süvari olsun ister. Roran'ı ya da seni öldürmeden önce ona hizmet etme fırsatını teklif edecektir sana. Ne yazık ki, sana bu teklifi yapacak kadar yaklaştığında, artık çok geç olacağı için hem onu reddedip, hem de hayatta kalamazsın."</p>

  <p>"Sen buna işin iyi yanı mı diyorsun!"</p>

  <p>"Roran'ı koruyan şey bu. Kral senin hangi taraftan olduğunu öğrenemeden önce kuzenini öldürüp seni kendisinden soğutma riskine giremez, Bunu aklından hiç çıkarma. Ra'zac, Garrow'u öldürdü, ama bunun onlar için kötü verilmiş bir karar olduğunu düşünüyorum. Galbatorix'i tanıdığım kadarıyla bir kazancı olmayacaksa buna izin vermezdi."</p>

  <p>"Peki, beni ölümle tehdit ederken kralın isteklerine nasıl karşı koyacağım?"</p>

  <p>Brom içini çekti. Lavaboya gidip elini gül suyu tasına soktu. "Galbatorix senin onunla seve seve işbirliği yapmanı ister. Böyle olmazsa onun işine yaramazsın. O zaman ortaya şu soru çıkıyor, bu seçimle karşı karşıya kalırsan inandığın şey uğruna ölmeye hazır mısın? Çünkü onu ancak bu şekilde reddedebilirsin."</p>

  <p>Bu soru havada asılı kaldı.</p>

  <p>Brom sonunda, "Bu zor bir soru ve yüzleşmediğin takdirde cevap veremezsin. Bir sürü insanın inançları uğruna öldüğünü unutma; aslında bu oldukça sık karşılaşılan bir durum. Gerçek cesaret inandığın şey için yaşamak ve acı çekmektir," dedi.</p>
</body>
</html>
