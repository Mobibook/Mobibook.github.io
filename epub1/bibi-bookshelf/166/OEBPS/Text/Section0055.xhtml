<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>İki Arada Bir Derede</h1>

  <p>Eragon'un ağzı açık kaldı. Murtagh'ın söylediklerini reddetmeye çalışırken aklı duyduklarını almıyordu. Tövbekârların hiç çocuğu olmadı, özellikle de Morzan'ın! Süvariler'e ihanet edip onları Galbatorix'e teslim eden ve hayatının geri kalanını kralın en sevdiği uşağı olarak yaşayan adam. Bu doğru olabilir miydi?</p>

  <p>Saphira'nın yaşadığı şok ona bir saniye sonra ulaştı. Nehirden onun yanına doğru hızla gelirken ağaçlara ve çalılara çarpıyordu. Dişlerini ortaya çıkarmış, kuyruğunu tehditkâr bir şekilde sallıyordu. Her şeye hazırlıklı ol, diye uyardı Saphira, onu. Büyü yapabilir.</p>

  <p>"Sen onun oğlu musun?" diye sordu Eragon, belli etmeden Zar'roc'u almaya çalışarak. Benden ne istiyor olabilir? Gerçekten kral için mi çalışıyor?</p>

  <p>"Bu benim seçimim değildi!" diye bağırdı Murtagh, yüzü acıyla çarpılarak. Umutsuz bir havayla giysilerini parçalayıp gömleğini yırttı, çıplak göğsünü ortaya çıkardı. "Bak!" diye yalvararak sırtını Eragon'a döndü.</p>

  <p>Eragon tereddütle öne doğru eğildi, karanlıkta görmek için gözlerini iyice zorladı. Murtagh'ın kaslı ve bronz teni sağ omzundan sol kalçasına kadar uzanan düğüm düğüm beyaz bir yara vardı... korkunç bir acının kanıtıydı bu yara.</p>

  <p>"Bunu görüyor musun?" diye sordu, Murtagh buruk bir sesle. Sanki sırrını sonunda açıkladığı için rahatlamış gibi hızlı hızlı konuşuyordu artık. "Bu yarayı aldığımda yalnızca üç yaşındaydım. Sarhoşluk cinnetlerinden birinde Morzan yanımdan koşarak geçerken kılıcını bana fırlattı. Sırtım senin şu anda taşıdığın o kılıçla yarıldı –Brom babamın cesedinden çalana kadar miras olarak almayı beklediğim tek şeydi o kılıç. Ama sanırım şanslıydım– yakınlardaki bir şifacı beni ölmekten kurtardı. Şunu anlamalısın ki imparatoru ya da kralı sevmiyorum. Onlarla bir bağım yok ve sana bir zarar verme niyetinde değilim!"</p>

  <p>Neredeyse çıldırmış gibi söylüyordu bunları.</p>

  <p>Eragon elini huzursuzca Zar'roc'un kabzasından çekti. "O zaman senin baban," dedi titrek bir sesle. "Şey tarafından öldürüldü..."</p>

  <p>"Evet, Brom," dedi, Murtagh. Kayıtsız bir edayla gömleğini düzeltti. Arkalarından gelen boru sesi Eragon'u harekete geçirdi, "Hadi, benimle koş." Murtagh atların dizginlerini sallayarak onları yorgun bir koşuya zorladı. Gözleri dimdik ileri dikilmişti. Arya eyerde gevşek bir şekilde hopluyordu. Saphira, Eragon'un yanındaydı, uzun bacaklarıyla onlara kolayca uyum sağlıyordu. Nehir yatağında bir engelle karşılaşmadan koşabilirsin, dedi Eragon sık dalların arasından geçmede zorlanan Saphira'ya. Seni onunla bırakmam.</p>

  <p>Eragon, Saphira kendisini koruduğu için memnundu. Morzan'ın oğlu! Koşarken, "Hikâyene inanmak zor," dedi. "Yalan söylemediğini nereden bileyim?"</p>

  <p>"Neden yalan söyleyeyim?"</p>

  <p>"Sen..."</p>

  <p>Murtagh hemen sözünü kesti. "Şu anda hiçbir şey kanıtlayamam. Varden'e varana kadar şüphelenmeye devam et. Beni hemen tanıyacaklardır."</p>

  <p>"Şunu bilmeliyim," dedi, Eragon ısrarla. "İmparatora hizmet ediyor musun?"</p>

  <p>"Hayır. Ve eğer ediyor olsaydım seninle yolculuk ederek ne başarabilirdim? Seni esir alacak ya da öldürecek olsam hapiste bırakırdım."</p>

  <p>Murtagh düşmüş bir kütüğün üstünden geçerken tökezledi.</p>

  <p>"Urgalları Varden'e götürüyor olabilirsin."</p>

  <p>"O zaman neden hâlâ seninle birlikteyim? Artık Varden'in nerde olduğunu biliyorum. Kendimi onlara teslim etmemin nedeni ne olabilir? Onlara saldıracak olsam dönüp Urgallara katılırdım."</p>

  <p>"Belki bir suikastçısın," dedi, Eragon düz bir sesle. "Belki. Bunu gerçekten bilemezsin, öyle değil mi?" Saphira, dedi, Eragon.</p>

  <p>Kuyruğu Eragon'un başının üstüne savruldu. Sana zarar vermek isteseydi bunu uzun zaman önce yapardı.</p>

  <p>Bir dal Eragon'un boynuna çarparak derisini sıyırıp kanamasına neden oldu. Şelalenin sesi şiddetleniyordu. Varden'e vardığımızda Murtagh'ı yakından izlemeni istiyorum. Aptalca bir şey yapabilir, onu yanlışlıkla öldürmelerini istemiyorum.</p>

  <p>Elimden geleni yaparım, dedi, Saphira. İki ağacın arasından geçerken ağaçların kabuklarını soydu. Arkalarından tekrar boru sesi duyuldu. Eragon Urgalların karanlıkta birden ortaya çıkmalarını bekleyerek omzunun üstünden geriye baktı. Şelale ileride akmaya devam ederek gecenin seslerini bastırıyordu.</p>

  <p>Az sonra orman sona erdi ve Murtagh atları çekip durdurdu. Beartooth Nehri'nin ağzının tam solunda kalan çakıl taşlı sahildeydiler. Derin Köstha-merna Gölü vadiyi dolduruyor, yollarını kapıyordu. Su titreşen yıldızların ışıklarıyla parlıyordu. Dağların duvarları gölün iki yanındaki birkaç adımdan geniş olmayan ince kıyı şeridine giden geçiti daraltıyordu. Gölün uzak ucunda geniş bir su tabakası karanlık bir yamaçtan aşağıya kaynayan köpüklü su birikintisine iniyordu.</p>

  <p>"Şelaleye mi gideceğiz?" diye sordu, Murtagh gergin bir şekilde.</p>

  <p>"Evet." Eragon önden gidip gölün sol tarafındaki yolu seçti. Ayağının altındaki çakıl taşları ıslak ve balçıkla kaplıydı. Dik vadi duvarıyla göl arasında Saphira için çok az yer vardı; iki ayağı suda yürümesi gerekiyordu.</p>

  <p>Şelaleye giden yolun yarısında Murtagh bağırdı. "Urgallar!"</p>

  <p>Eragon hızla dönünce ayağının altındaki taşlar saçıldı. İri figürler ormandan çıkmış, onların birkaç dakika önce bulunduğu yerde, Kostha merna'nın kıyısında belirmişlerdi. Gölün önünde toplandılar. Bir tanesi Saphira'yı işaret etti; gırtlaktan gelen sesleri suyun üstünden onlara kadar geliyordu. Grup hemen ikiye ayrılıp gölün iki kıyısında ilerlemeye başladı. Eragon ve Murtagh için kaçacak yer kalmamıştı. Dar kıyı yüzünden Urgallar tek sıra halinde yürümek zorundaydılar.</p>

  <p>"Koş!" diye bağırdı Murtagh, kılıcını çekip atların böğürlerine vurarak. Saphira hiç haber vermeden havalanıp Urgalların üstüne hücum etti.</p>

  <p>"Hayır!" diye bağırdı, Eragon zihninde. Geri dön! Ama Saphira onun yalvarmalarına aldırmadan devam etti. Eragon acı veren bir gayretle bakışlarını ondan ayırıp ileri atıldı, Zar'roc'u kınından çekti.</p>

  <p>Saphira öfkeyle kükreyerek Urgallara saldırdı. Kaçışmaya çalıştılar, ama dağın kıyısında kapana kısılmışlardı. Bir Kullu pençelerinin arasına alarak çığlıklar atan yaratığı havaya kaldırdı, sivri dişleriyle parçaladı. Bir dakika sonra kolları ve bacakları olmayan sessiz ceset göle düştü.</p>

  <p>Kull vazgeçmeden Köstha-merna'nın etrafında yollarına devam ediyorlardı. Burun deliklerinden duman yükselen Saphira tekrar onların üzerine dalışa geçti. Kıvrılıp bükülerek üstüne gelen ok bulutundan kaçmaya çalıştı. Okların çoğu pullu böğrünü sıyırıp geçti, yalnızca birkaç sıyrığa neden oldu. Ama diğer oklar kanatlarını delerken korkunç bir şekilde kükredi.</p>

  <p>Eragon, onun acısını hissederken kolları sızlıyordu. Onun yardımına koşmamak için kendini zor frenledi. Üzerlerine yaklaşan Urgalları görünce korku bütün damarlarına hücum etti. Daha hızlı koşmaya çalıştı, ama kasları çok yorgun, taşlar çok kaygandı.</p>

  <p>Derken Saphira gürültülü bir şapırtıyla Köstha-merna'ya daldı. Suyun altına iyice gömülüp gölün üstünde halkalar oluşmasına neden oldu. Urgallar endişeyle ayaklarına çarpan suya baktılar. Bir tanesi anlaşılmaz bir şeyler homurdanıp mızrağıyla gölü dürttü. Su birden patladı ve Saphira'nın başı derinliklerden yükseldi. Güçlü çeneleriyle Kullun elinden bükerek kaptığı mızrağı bir dal parçası gibi ikiye böldü. Urgalın kendisini yakalayamadan arkadaşları mızraklarını doğru savurup burnunu kanattılar.</p>

  <p>Saphira geri çekilip öfkeyle tısladı, kuyruğuyla suyu dövmeye başladı. Mızrağını ona doğrultan öndeki Kull, onu geçmeye çalıştı, ama Saphira ağını bacaklarına doğru açıp kapayınca durmak zorunda kaldı. Bu arada gölün diğer tarafındaki Urgallar aceleyle şelaleye doğru gidiyordu.</p>

  <p>Onları kapana kıstırdım, dedi, Eragon'a kısaca. Ama acele edin... onlun uzun süre tutamam. Kıyıdaki okçular ona nişan almaya başlamışlardı bile. Eragon dikkatini daha hızlı gitmeye verdi, ama ayağı taşlardan kayınca öne doğru düştü. Murtagh'ın güçlü kolu onu tuttu, birbirlerinin koluna sıkıca tutunup atları yürüttüler.</p>

  <p>Şelaleye neredeyse varmışlardı. Bir çığı andıran gürültü dayanılmazdı. Sudan oluşan beyaz duvar bayır aşağı hızla akıyor, aşağıdaki kayalara öfkeyle çarpıyor, yüzlerine kadar gelen damlacıkları etrafa sıçratıyordu. Gürültülü perdeden dört metre kadar sonra sahil genişleyerek onlara manevra yapacak yer bırakıyordu.</p>

  <p>Bir Urgal mızrağı sırtını sıyırırken Saphira kükredi, sonra suyun altına girdi. Onun çekilmesiyle birlikte Kull tekrar uzun adımlarla ilerlemeye başladı. Yalnızca birkaç adım uzaktaydılar. "Şimdi ne yapacağız?" diye sordu, Murtagh soğuk bir sesle.</p>

  <p>"Bilmiyorum. Bir düşüneyim!" diye bağırdı Eragon, Arya'nın son talimatlarını hatırlamaya çalışarak. Elma büyüklüğünde bir taş bulana kadar yeri taradı, taşı alıp şelalenin yanındaki yamaca fırlattı. "Af varden abr du Shur'tugals gata vanta!"</p>

  <p>Hiçbir şey olmadı. Tekrar denedi, bu kez daha yüksek sesle bağırdı, ama yalnızca elini morartmayı başardı. Umutsuzca Murtagh'a döndü. "Kapana kısıldık..." Saphira gölden çıkıp onları buz gibi suyla ıslatırken sözleri yarıda kaldı.</p>

  <p>Saphira sahile çıkıp savaşmaya hazır şekilde çömeldi. Atlar kaçmaya hazır şekilde geriye adım atmaya çalışıyorlardı. Eragon zihniyle onlara ulaşıp sakinleştirmeye çalıştı. Tam arkanda, diye bağırdı, Saphira. Eragon dönünce öndeki Urgalın kalın mızrağını kaldırmış üstüne doğru geldiğini gördü. Yakından bakınca Kull ağaç gövdesi kalınlığında kolları ve bacak larıyla küçük bir dev kadar iriydi.</p>

  <p>Murtagh kılıcını çekip inanılmaz bir hızla fırlattı. Uzun silah havada bir kez dönüp şiddetli bir çatırtıyla Kullun göğsüne saplandı. Dev Urgal boğulur gibi sesler çıkararak yere düştü. Başka bir Kull saldıramadan önce Murtagh ileri atılıp cesetten kılıcını çekti.</p>

  <p>Eragon elini kaldırıp, "Jierda theirra kalfis!" diye bağırdı. Yamaçta sert çatırtılar yankılandı. Koşan Urgalların yirmi tanesi kırılan bacaklarını tutmaya çalışarak çığlıklarla Köstha-merna'ya düştü. Geriye kalan Urgallar düşen arkadaşlarının üstünden geçip yola devam ettiler. Eragon yorgunluğuna rağmen devam edip güç almak için elini Saphira'ya koydu.</p>

  <p>Karanlıkta görülmesi mümkün olmayan bir dizi ok yanlarından geçip yamaca çarptı. Eragon ve Murtagh hemen eğilip başlarını korudular. Saphira zırhlı yan taraflarının onları ve atları koruması için hemen yanlarına gelip onlara kalkan oldu. İkinci ok dizisi Saphira'nın pullarına çarpıp düşerken çınlama sesi havayı doldurdu.</p>

  <p>"Şimdi ne yapacağız?" diye bağırdı, Murtagh. Yamaçta hâlâ bir açıklık oluşmamıştı. "Burda kalamayız!"</p>

  <p>Kanadının kenarına bir ok girip ince zarı yırtınca Saphira inledi. Eragon deli gibi etrafına bakıp neden Arya'nın talimatının işe yaramadığını anlamaya çalıştı. "Bilmiyorum! Olmamız gereken yer burası!"</p>

  <p>"Emin olmak için neden Elfe sormuyorsun?" dedi, Murtagh. Kılıcını bırakıp Tornac'ın eyerinden okunu ve yayını aldı. Hızlı hareketlerle Sap' hira'nın dikenlerinin arasından ok atmaya başladı. Bir süre sonra bir Urgal suya düştü.</p>

  <p>"Şimdi mi? Zaten ölmek üzere! Bir şey söyleyecek enerjiyi nerden bulacak?"</p>

  <p>"Ben nerden bileyim?" diye bağırdı, Murtagh. "Ama bir şey düşünsen iyi olur, Çünkü bütün orduyu durduramayız!" Eragon, diye kükredi Saphira telaşla.</p>

  <p>Ne!</p>

  <p>Gölün yanlış tarafındayız! Senin aracılığınla Arya'nın hatıralarını ben de gördüm ve şimdi fark ediyorum ki burası doğru yer değil! Yeni bir ok ateşi başlarken Saphira başını göğsüne gömdü. Kuyruğuna bir ok girince acıyla büküldü. Bunadahafazladayanamayacağım! Beni parçalıyorlar!</p>

  <p>Eragon, Zar'roc'u kınına sokup, "Varden gölün karşı kıyısında. Şelalenin içinden geçmeliyiz!" dedi. Köstha-merna'nın karşısındaki Urgalların neredeyse şelalede olduklarını korkuyla fark etti.</p>

  <p>Murtagh'ın gözleri yollarını kapatan azgın sulara baktı. "Biz yürüyebilsek bile atları ordan asla geçiremeyiz."</p>

  <p>"Ben bizi takip etmeleri için onları ikna ederim," diye parladı, Eragon. "Ve Saphira da Arya'yı taşıyabilir." Urgalların haykırışları ve böğürtüleri Snowfire'ın öfkeyle kişnemesine neden oluyordu. Tehlikeden habersiz Elf sırtından gevşek bir şekilde sarkıyordu.</p>

  <p>Murtagh omuz silkti. "Doğranarak ölmekten iyidir." Hemen Arya'yı taşıyan eyerin bağlarını kesti, Eragon yere kayarken kızı hemen yakaladı.</p>

  <p>Hazırım, dedi Saphira, yarı çömelerek. Yaklaşan Urgallar, onun niyetinden emin olamayarak tereddütle beklediler.</p>

  <p>"Şimdi!" diye bağırdı, Eragon. O ve Murtagh, Arya'yı Saphira'nın sırtına bindirip bacaklarını eyerin kayışlarına geçirdiler. İşlerini bitirdikleri saniye Saphira kanatlarını açıp gölün üstünde havalandı. Kaçtığını gören Urgallar peşinden uludular. Oklar karnına çarptı. Karşı kıyıdaki Kull, Saphira inmeden önce şelaleye varmak için hızlarını iki katına çıkardı.</p>

  <p>Eragon korkan atların düşüncelerine girmek için zihniyle onlara doğru uzandı. Antik dili kullanarak şelaleden geçmedikleri takdirde ölüp Urgallara yem olacaklarını söyledi. Söylediği her şeyi anlamamalarına rağmen ne demek istediğini anladılar.</p>

  <p>Snowfire ve Tornac başlarını yana savurup şiddetli sağanağın içine girdiler, su sırtlarına çarparken deli gibi kişniyorlardı. Çırpınarak suyun üstünde kalmaya çalıştılar. Murtagh kılıcını kınına sokup peşlerinden suya atladı; köpüklü kabarcıkların arasında başı gözden kayboldu, az sonra tekrar suyun üstüne çıktı.</p>

  <p>Urgallar, Eragon'un hemen arkasındaydı; çakıl taşlarının üstündeki ayak seslerini duyabiliyordu. Ateşli bir savaş çığlığıyla Murtagh'ın arkasından suya atladı, soğuk su vücuduna çarpmadan bir saniye önce gözlerini kapadı.</p>

  <p>Şelalenin müthiş ağırlığı muazzam bir güçle omuzlarına çarptı. Suyun umursamaz homurtusu kulaklarını doldurdu. Dibe doğru çekilirken dizleri kayalık göl dibine dokundu. Bütün gücüyle yeri tekmeleyip hızla suyun yüzeyine çıktı. Nefes almaya fırsat bulamadan tepesinden dökülen çavlan onu yeniden suyun altına itti.</p>

  <p>Etrafında köpükler kabarırken görebildiği tek şey beyaz bir bulanıklıktı. Yüzeyde kalmak ve ciğerlerini rahatlatmak için çılgınca mücadele ediyordu, fakat yalnızca birkaç adım yükselmişti ki azgın sular onu yeniden engelledi. Paniğe kapılarak çırpınmaya, suyla savaşmaya çalıştı. Zar'roc ve ıslak giysileri onu iyice aşağıya çektiği için kendisini kurtaracak antik sözleri söyleyemeden gölün dibine çöktü.</p>

  <p>Birden güçlü bir el gömleğinin arkasını kavrayıp onu sudan çekti Kurtarıcısı gölü hızlı, kısa kulaçlarla geçti; Eragon onun bir Urgal değil Murtagh olması için dua ediyordu. Yüzeye ulaşınca sendeleyerek çakıl taşlı sahile çıktılar. Eragon şiddetle titriyordu; bütün vücudu sarsılıyordu.</p>

  <p>Sağ tarafında bir çatışma sesi duyunca bir Urgal saldırısı bekleyerek döndü. Karşı kıyıdaki –kendisinin yalnızca birkaç dakika önce durduğu yerde– canavarlar yamaçtaki yarıklardan atılan ok sağanağı altında yere düştüler. Bir grup Urgal oklarla delik olmuş şekilde karınüstü suda yüzü yordu. Eragon'un kıyısındakiler de aynı durumdaydılar. İki grup da açık taki konumlarından geriye çekilememişti, çünkü gölün dağ yamacıyla birleştiği yerlerde yeni savaşçılar ortaya çıkmıştı. En yakındaki Kullun Eragon'a doğru koşmasını engelleyen tek şey sabit ok yağmuruydu... görünmeyen okçular Urgalları onların yanına yanaştırmamaya kararlıydı.</p>

  <p>Eragon'un yanından gelen boğuk bir ses, "Akh Gunteraz dorzâda! Ne düşünüyorlardı? Boğulabilirdiniz!" dedi. Eragon şaşkınlıkla irkildi. Yanında duran adam Murtagh değil boyu kısacık minik bir adamdı.</p>

  <p>Cüce örgülü uzun saçlarındaki suları sıkmakla meşguldü. Göğsü güçlüydü ve kaslı kollarını göstermek için omuzlardan kesilmiş zincir zırhlı bir ceket giymişti. Belindeki geniş deri kemerde bir savaş baltası asılıydı. Başında, üzerinde on iki yıldızın çevrelediği bir çekiç sembolünün bulunduğu öküz derisinden, demirli bir başlık vardı. Bu başlığa rağmen boyu yalnızca yüz yirmi santim kadardı.</p>

  <p>Çatışmaya özlemle bakıp, "Barzul, keşke ben de onlara katılabilsem!" dedi.</p>

  <p>Bir Cüce! Eragon, Zar'roc'u çıkarıp Saphira'yı ve Murtagh'ı aradı. Yamaçta üç buçuk metre kalınlığında iki kapı açılmış ve dağın esrarengiz derinliklerine giden neredeyse dokuz metre yüksekliğinde geniş bir tünel ortaya çıkmıştı. Alevsiz lambalar, geçiti göle yansıyan soluk mavi renkte ışıkla dolduruyordu.</p>

  <p>Saphira ve Murtagh, acımasız görünümlü adamlar ve Cücelerle kuşatılmış olarak tünelin önünde dikiliyordu. Murtagh'ın yanında mor ve altın rengi kaftan giymiş kel ve sakalsız bir adam vardı. Boyu diğer bütün insanlardan daha uzundu ve Murtagh'ın gırtlağına bir hançer dayamıştı.Eragon gücüne uzandı, ama kaftanlı adam sert ve tehlikeli bir ses tonuyla, "Dur! Eğer sihir yaparsan, senin bir Süvari olduğunu söyleme nezaketini gösteren sevgili arkadaşını buracıkta öldürürüm. Sihir yaptığını alamayacağımı sanma. Benden hiçbir şey gizleyemezsin," dedi. Eragon konuşmaya çalıştı, ama adam hırlayıp hançeri Murtagh'ın gırtlağına biraz daha bastırdı. 'Yeter! Eğer sana yapmanı söylemediğim bir şey yapar yada söylersen arkadaşın ölür. Şimdi, herkes içeri." Gözlerini Eragon'dan ayırmadan Murtagh'ı da beraberinde çekerek tünele girdi.</p>

  <p>Saphira, ne yapmalıyım, diye sordu, Eragon hemen. Adamlar ve Cüceler atları da alıp Murtagh'ı esir alan adamın peşinden gittiler.</p>

  <p>Onlarla git, dedi, Saphira. Ve yaşayacağımızı umut et. Etrafındakilerin endişeli bakışları altında Saphira da tünele girdi. Eragon savaşçıların bakışlarının üstünde olduğunu bilerek isteksizce onu takip etti. Kurtarıcısı olan Cüce elini belindeki baltanın sapından çekmeden yanında yürüyordu.</p>

  <p>Son derece yorgun olan Eragon sendeleyerek dağın içine doğru yürümeye devam etti. Taş kapılar yalnızca bir fısıltıyla arkalarından kapandı. Arkasına bakınca açıklığın olduğu yerde düz bir duvar gördü. İçeride kapana kısılmışlardı. Ama acaba daha güvende miydiler?</p>
</body>
</html>
