<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Cadı ve Kedi Adam</h1>

  <p>Eragon sabah geç kalktı. Giyinip lavaboda yüzünü yıkadı, sonra aynayı kaldırıp saçlarını fırçaladı. Görüntüsündeki bir şey durup daha dikkatle bakmasına neden oldu. Kısa bir süre önce Carvahail'dan ayrıldığından beri yüzü değişmişti. Yolculuk, mızrak dövüşü ve eğitimler yüzünden bebeksi yağlar eriyip gitmişti. Elmacık kemikleri daha çıkık, çene çizgisi daha belirgindi. Yakından bakıldığında gözlerine yabani, yabancı bir görünüş veren bir gölge düşmüştü. Aynayı biraz daha uzakta tutunca yüzü normal görüntüsüne kavuştu, ama yine de kendisi gibi görünmüyordu.</p>

  <p>Biraz rahatsız olarak okunu ve yayını omzuna astı, sonra odadan çıktı. Koridorun sonuna vardığında uşak yanına geldi. "Neal, efendimle birlikte erken saatte kaleye gitti, efendim. Sizin bugün istediğinizi yapabileceğini söyledi, çünkü akşamdan önce dönmeyecekmiş."</p>

  <p>Eragon mesaj için ona teşekkür edip hevesle Teirm'i keşfe başladı. Saatlerce caddelerde dolaşıp ilgisini çeken her dükkâna girdi, çeşitli insanlarla sohbet etti. Sonunda boş mide ve ceplerle Jeod'un evine geri dönmek zorunda kaldı.</p>

  <p>Tüccarın sokağına geldiğinde yandaki şifalı otlar satan dükkâna uğradı. Bir dükkân için çok garip bir yerdi. Diğer dükkânlar şehir duvarının yakınında olup böyle pahalı evlerin arasına sıkışmamıştı. Camdan içeri bakmaya çalıştı, ama içerisi sık sarmaşıklarla kaplıydı. Meraklanarak içeri girdi.</p>

  <p>Başta hiçbir şey görmedi, çünkü dükkân çok karanlıktı, ama sonra gözleri pencerelerden süzülen yeşilimsi soluk ışığa alıştı. Kuyruğunda ge niş tüylerle keskin, güçlü gagası olan renkli bir kuş vitrinin yanındaki kafesinden soru sorarcasına Eragon'a baktı. Duvarlar bitkilerle kaplıydı; sarmaşıklar tavana yapışmış, eski bir avize hariç her şeyi gizliyorlardı. Yerde içinde sarı bir çiçek olan geniş bir tas vardı.</p>

  <p>Uzun tezgâhın üstünde havan, havan eli, metal kâseler ve Eragon'un kafası büyüklüğünde şeffaf kristal bir küre duruyordu.</p>

  <p>Karmaşık makinelerin, kâğıt tomarlarının ve bilmediği diğer nesnelerin etrafından dikkatle dolaşıp tezgâha doğru yürüdü. Tezgâhın arkasındaki duvar çeşitli büyüklükte çekmecelerle kaplıydı. Bazıları serçe parmağı kadar küçük, bazıları bir fıçı alabilecek kadar büyüktü. Yukarıdaki raflarda otuz santim genişliğinde bir boşluk vardı.</p>

  <p>Birden karanlık boşlukta bir çift kırmızı göz belirdi ve iri, telaşlı bir kedi tezgâha atladı. Güçlü omuzları ve aşırı büyük patileriyle ince bir vücudu vardı. Köşeli yüzü salkım saçak tüylerle çevriliydi; kulaklarının tepesinde siyah tüyler vardı. Alt çenesinde beyaz dişler sıralanmıştı. Sonuç olarak bu kedi Eragon'un daha önce gördüğü kedilere hiç benzemiyordu. Kurnaz gözlerle Eragon'u inceledi, sonra kuyruğunu ona aldırmazmış gibi salladı.</p>

  <p>Eragon ani bir dürtünün etkisiyle zihniyle uzanıp kedinin bilincine dokunmaya çalıştı. Nazik bir şekilde düşünceleriyle ona dokunarak dost olduğunu anlamasını sağlamaya çalıştı.</p>

  <p>Bunu yapmak zorunda değilsin.</p>

  <p>Eragon telaşla etrafına bakındı. Kedi, ona aldırmayıp patisini yalıyordu. Saphira? Neredesin, diye sordu. Cevap yoktu. Şaşırarak tezgâhın üstüne yaslanıp tahta çubuğa benzer şeye uzandı.</p>

  <p>Bu pek akıllıca olmaz.</p>

  <p>Oyun oynamayı bırak, Saphira, dedi öfkeyle, sonra çubuğu aldı. Vücudunu bir elektrik dalgası kapladı ve ikibüklüm yere düştü. Acı yavaş yavaş geçerken soluklanmaya çalıştı. Kedi yere atlayıp ona baktı.</p>

  <p>Bir Ejderha Süvarisi için hiç de akıllı değilsin. Seni uyarmıştım.</p>

  <p>Bunu sen mi söyledin, dedi Eragon şaşkınlıkla. Kedi esneyip gerindi, nesnelerin arasından geçerek yürüdü.</p>

  <p>Başka kim olabilir ki?</p>

  <p>Sen yalnızca bir kedisin, diye itiraz etti.</p>

  <p>Kedi miyavlayarak ona doğru geldi. Göğsüne sıçrayıp oturdu, parlak gözlerini dikip ona baktı. Eragon doğrulmaya çalıştı, ama kedi hırlayarak dişlerini gösterdi. Ben başka kedilere benziyor muyum?</p>

  <p>Hayır...</p>

  <p>O halde neden onlardan biri olduğumu düşünüyorsun? Eragon bir şey söylemeye çalıştı, ama yaratık pençelerini göğsüne gömdü. Belli ki, eğitimin ihmal edilmiş. Hatanı düzeltmek için söylüyorum ben bir kedi adamım. Bizden fazla kalmadı, ama bir çiftçi çocuğun bile bizi duyduğunu sanıyorum.</p>

  <p>Gerçek olduğunuzu bilmiyordum, dedi Eragon büyülenmiş bir şekilde. Bir kedi adam! Gerçekten çok şanslıydı. Her zaman hikâyelerin kıyılarında dolaşır ve ara sıra tavsiyeler verirlerdi. Eğer efsane doğruysa sihirli güçleri vardı, insanlardan daha uzun süre yaşıyorlardı ve genellikle söylediklerinden daha fazlasını biliyorlardı.</p>

  <p>Kedi adam tembel tembel göz kırptı. Bilmek var olmaktan bağımsızdır. Buraya gelip uykumu bölmeden önce senin var olduğunu bilmiyordum. Ama bu sen beni uyandırmadan önce var olmadığın anlamına gelmez.</p>

  <p>Eragon, onun mantığını anlamamıştı. Seni rahatsız ettiğim için üzgünüm.</p>

  <p>Zaten kalkacaktım, dedi kedi. Tezgâhın üstüne atlayıp patisini yaladı. Senin yerinde olsam o çubuğu elimde fazla tutmazdım. Birkaç saniye sonra sana yeniden şok verecek.</p>

  <p>Eragon çubuğu aceleyle aldığı yere bıraktı. Ne bu?</p>

  <p>Benim tersime sıradan ve sıkıcı bir nesne.</p>

  <p>Ama ne işe yarıyor?</p>

  <p>Anlamadın mı? Kedi patisini yalamayı bitirip bir kere daha gerindi, sonra tekrar uyuma yerine sıçradı. Oturup patilerini göğsünün altına soktu, gözlerini kapatıp mırlamaya başladı.</p>

  <p>Bekle, dedi, Eragon. Adın ne?</p>

  <p>Kedinin gözlerinden biri hafifçe aralandı. Bir sürü adım var. Gerçek adımı anyorsan başka yere bakmalısın. Gözler yeniden kapandı. Eragon vazgeçip gitmek üzere döndü. Ama yine de sen bana Solembum diyebilirsin.</p>

  <p>Teşekkür ederim, dedi, Eragon ciddiyetle. Solembum'un mırlaması arttı.</p>

  <p>Dükkânın kapısı savrularak açıldı, bir ışık huzmesi içeri süzüldü. Angela bitkilerle dolu bez bir çuvalla içeri girdi. Solembum'a baktı ve hafifçe irkildi. "Onunla konuştuğunu söylüyor," dedi, Angela.</p>

  <p>"Siz de konuşabiliyor musunuz onunla?" diye sordu, Eragon.</p>

  <p>Angela başını hafifçe savurdu. "Elbette, ama bu onun karşılığında bir şey söylediği anlamına gelmiyor." Bitkileri tezgâha koydu, sonra arkasına geçip Eragon'a döndü. "Seni sevmiş. Bu çok olağandışı bir şey. Solembum çoğunlukla kendini müşterilere göstermez. Aslında senin umut vaat ettiğini, birkaç yıllık çalışmaya ihtiyacın olduğunu söyledi."</p>

  <p>"Teşekkürler."</p>

  <p>"Bu ondan gelen bir iltifat. Sen buraya gelip onunla konuşabilen yalnızca üçüncü kişisin. İlki yıllar önce gelen bir kadındı; ikincisi kör bir dilenci ve şimdi de sen. Ama ben yalnızca çene çalmak için dükkân işletmiyorum. İstediğin bir şey var mı? Yoksa yalnızca bakınmak için mi geldin buraya?"</p>

  <p>"Yalnızca bakmak için," dedi, Eragon hâlâ kediyi düşünerek. "Üstelik şifalı ota ihtiyacım yok."</p>

  <p>"Benim yaptığım tek şey şifalı ot satmak değil," dedi, Angela gülerek. "Zengin ve aptal lordlar aşk iksirleri ve onun gibi şeyler için bana para öder. İşe yaradıklarını hiçbir zaman iddia etmedim, ama nedense durmadan geliyorlar. Ama senin o tür safsatalara ihtiyacın olduğunu sanmıyorum. Kaderini bilmek ister misin? Zengin ve aptal leydiler için bunu da yapıyorum."</p>

  <p>Angela merakla Solembum'a baktı. "Galiba..." Tezgâhın üstündeki kristal küreye baktı. "Bu yalnızca şov için. Aslında bir işe yaramıyor. Ama bir şeyim var ki... Burda bekle; hemen geliyorum." Aceleyle dükkânın arkasına geçti.</p>

  <p>Elinde deri bir keseyle soluk soluğa geri geldi. Keseyi tezgâha bıraktı. "Bunu uzun süredir kullanmadım, nerde olduğunu bile unutuyordum. Şimdi karşıma otur ve neden bunca zahmete girdiğimi göstereyim." Era gon bir tabure bulup oturdu. Solembum'un gözleri çekmecelerin arasındaki boşlukta parlıyordu.</p>

  <p>Angela tezgâha kalın bir örtü serdi, sonra üzerine her biri bir parmaktan biraz uzun olan yarım düzine kadar pürüzsüz kemik döktü. Kenarlarında gizemli harfler ve semboller yazılıydı. "Bunlar," dedi, hafifçe kemiklere dokunarak. "Bir ejderhanın parmak kemikleri. Nerden bulduğumu sorma; açıklayamayacağım bir sır bu. Ama çay yapraklarının, kristal kürelerin ya da kartların tersine bunların gerçek gücü var. Yalan söylemezler, ama ne dediklerini anlamak biraz... zordur. Eğer istersen senin falını okuyabilirim. Ama bir insanın kaderini bilmesinin korkunç bir şey olabileceğini unutma. Kararından emin olmalısın."</p>

  <p>Eragon bir korku hissiyle kemiklere baktı. Bir zamanlar Saphira'nın akrabası olan biri yatıyor burada. İnsanın kaderini bilmesi... Beni neyin beklediğini ve hoşuma gidip gitmeyeceğini bilmeden böyle bir kararı nasıl verebilirim? Cehalet gerçekten bir mutluluk kaynağı. "Neden bunu teklif ediyorsunuz bana?"</p>

  <p>"Solembum yüzünden. Kaba olabilir, ama seninle konuşmuş olması seni özel yapar. Ne de olsa bir kedi adam o. Onunla konuşan diğer iki kişiye de önerdim bunu. Yalnızca kadın kabul etti. Adı Selena'ydı. Ama o da pişman oldu. Yazgısı iç karartıcı ve acılıydı. Bana inandığını sanmıyorum... en azından başlangıçta."</p>

  <p>Eragon birden duygulandı, gözleri yaşardı. "Selena," diye fısıldadı kendi kendine. Annesinin adıydı bu. O olabilir miydi? Yazgısı beni terk etmesine neden olacak kadar korkunç muydu? "Onun kaderi hakkında bir şey hatırlıyor musunuz?" diye sordu kendini hasta hissederek.</p>

  <p>Angela başını iki yana sallayarak içini çekti. "Aradan o kadar zaman geçti ki ayrıntılar artık çok iyi olmayan hafızama gömüldü. Üstelik hatırladıklarımı da sana söylemem. Yalnızca ona ait bir şeydi bu. Ama üzücüydü; yüzündeki ifadeyi hiç unutmuyorum."</p>

  <p>Eragon gözlerini kapatıp duygularım kontrol altına almaya çalıştı. "Hafızanız hakkında neden şikâyet ediyorsunuz?" diye sordu dikkatini dağıtmak için. "O kadar yaşlı değilsiniz."</p>

  <p>Angela'nın yanaklarında gamzeler belirdi. "Gururumu okşadın; ama görüntüye aldanma, göründüğümden çok daha yaşlıyım. Bu genç görünümün nedeni verimsiz zamanlarda kendi otlarımı yemek olmalı."</p>

  <p>Eragon gülümseyerek derin bir soluk aldı. Eğer o benim annem idiyse ve kaderini duymaya dayanabildiyse, ben de dayanabilirim. "Kemikleri benim için okuyun," dedi ciddi bir şekilde.</p>

  <p>Kemikleri ellerine alan Angela'nın yüzü ciddileşti. Gözleri kapandı, dudakları sessiz bir mırıltıyla kıpırdandı. Sonra güçlü bir şekilde, Manin! Wyrda! Hugin! Ve kemikleri örtünün üstüne döktü. Hepsi karmakarışık bir yığın halinde düşüp soluk ışıkta parladı.</p>

  <p>Sözcükler Eragon'un kulağında çınlıyordu. Antik dilden onları hatırlayıp sihir için kullanıldıklarını fark etti. Angela bir cadı olmalıydı. Yalan söylememişti; bu gerçek falcılıktı. Angela kemikleri incelerken dakikalar yavaş yavaş geçti.</p>

  <p>Sonunda Angela arkasına yaslanıp derin bir iç çekti. Alnını silip tezgâhın altından hayvan derisinden yapılma şarap torbası çıkardı. "İster misin?" diye sordu, Eragon'a. Eragon başını iki yana salladı. Angela omuz silkip büyük bir yudum aldı. "Bu," dedi, ağzını silerek. "Şimdiye kadar baktığım en zor fal. Haklısın. Geleceğini görmek nerdeyse imkânsız. Birisinin geleceğinin hiç bu kadar karışık ve bulutlu olduğunu görmemiştim. Ama birkaç cevap çıkarmayı başardım."</p>

  <p>Solembum tezgâha sıçrayıp ikisini seyretmeye başladı. Angela kemiklerden birini işaret ederken Eragon yumruklarını sıktı. "Burdan başlayacağım," dedi yavaşça. "Çünkü anlaması en kolay olan o."</p>

  <p>Kemikteki sembol, üzerinde bir halka olan uzun, yatay bir çizgiydi. "Sonsuzluk ya da uzun hayat," dedi, Angela hızla. "Birisinin geleceğinde çıktığını ilk kez görüyorum bunu. Çoğunlukla kişinin normal uzunlukta bir ömür süreceğini gösteren kavak ya da karaağaç çıkar. Bu senin ya sonsuza dek yaşayacağını ya da olağanüstü bir hayat yaşayacağını gösteriyor, hangisi olduğundan emin değilim. Ne söylerse söylesin önünde yaşayacağın uzun yıllar olduğundan emin olabilirsin."</p>

  <p>Bu hiç şaşırtıcı değil... ben bir Süvariyim, diye düşündü, Eragon. Angela ona zaten bildiği şeyleri mi söylüyordu?</p>

  <p>"Gerisi karmaşık bir yığın haline geldikçe kemikleri okumak zorlaşıyor." Angela üç kemiğe dokundu. "İşte dolambaçlı yol, çakan şimşek ve yelken açmış gemi birlikte yatıyor; hiç görmediğim bir şey bu, yalnızca duymuştum. Dolambaçlı yol hayatında pek çok seçeneğin olacağını gösterir, bazılarıyla şu anda bile karşı karşıyasın. Etrafında büyük savaşlar görüyorum, bazıları senin adına savaşıyor. Bu ülkenin büyük güçlerinin senin iradeni ve kaderini kontrol etmeye çalıştıklarını görüyorum. Sayısız olası gelecek seni bekliyor –hepsi kan ve çatışmayla doluama yalnızca biri sana mutluluk ve huzur getirecek. Yolunu kaybetmemeye dikkat et, çünkü sen kaderini seçmek için gerçekten özgür olan birkaç kişiden birisin. Bu özgürlük bir armağandır, ama aynı zamanda sorumluluk zincirlerden daha bağlayıcıdır."</p>

  <p>Sonra yüzünde bir üzüntü ifadesi belirdi. "Ama sanki bunu dengelemek istercesine çakan şimşek var. Korkunç bir işaret bu. Üzerinde kötü bir yazı var, ama ne türde olduğunu bilmiyorum. Bir kısmı ölüme giriyor... hızla yaklaşan ve sana büyük acı verecek bir ölüm bu. Ama gerisi büyük yolculukta bekliyor. Bu kemiğe yakından bak. Uçlarının nasıl yelken açmış gemiye dayandığını görebilirsin. Bunu yanlış anlamak olanaksız. Kaderinde bu ülkeden sonsuza dek ayrılmak var. Nereye gideceğini bilmiyorum, ama bir daha Alagaesia'ya ayak basmayacaksın. Bu kaçınılmaz. Bundan kaçınmaya çalışsan bile olacağın önüne geçemeyeceksin."</p>

  <p>Sözleri Eragon'u korkuttu. Bir ölüm daha... bu kez kimi kaybedeceğim? Düşünceleri hemen Roran'a gitti. Sonra ülkesini düşündü. Beni buradan gitmeye ne zorlayabilir ki? Ve nereye giderim? Denizin karşısında ya da doğuda topraklar varsa bile bunu yalnızca Elfler biliyor.</p>

  <p>Angela şakaklarını ovup derin derin soludu. "Bir sonraki kemiği okumak daha kolay ve belki biraz daha zevkli." Eragon hilal şeklinde boynuzlu bir ayın arasında açan gülü görüp inceledi.</p>

  <p>Angela gülümsedi. "Ayın gösterdiğine göre –çünkü bu sihirli bir sembol– geleceğinde efsanevi, olağanüstü bir aşk var ve imparatorluktan daha uzun sürecek. Bu tutkunun mutlulukla sona erip ermeyeceğini söyleyemem, ama aşkın soylu bir aileden geliyor. Güçlü, akıllı ve kimseyle kar– şılaştırılamayacak bir güzelliğe sahip."</p>

  <p>Soylu biri, diye düşündü, Eragon şaşkınlıkla. Bu nasıl olabilir ki? En yoksul çiftçiden daha yüksek bir mevkiim yok ki benim.</p>

  <p>"Son iki kemiğe gelince, birbirine sıkıca sarılan ağaç ve alıç kökü. Öyle olmamasını dilerdim –bu yalnızca daha fazla sıkıntı anlamına gelebilir– ama ihanet kaçınılmaz. Ve bu senin ailenin içinden gelecek."</p>

  <p>"Roran böyle bir şey yapmaz!" diye itiraz etti, Eragon birden.</p>

  <p>"Bilemem," dedi, Angela dikkatle. "Ama kemikler hiç yalan söylemez ve söyledikleri bu."</p>

  <p>Eragon'un zihninde bir şüphe belirdi, ama ona aldırmamaya çalıştı. Roran'ın ona arkasını dönmesi için ne gibi bir neden olabilirdi ki? Angela elini rahatlatırcasına omzuna koydu ve ona yeniden şarap torbasını uzattı. Eragon bu kez içmeyi kabul etti ve bu kendini daha iyi hissetmesini sağladı.</p>

  <p>"Bütün bunlardan sonra ölüm hoş geldi," diye takıldı, Eragon sinirli bir şekilde. Roran'ın ihaneti? Bu olamaz! Olmayacak!</p>

  <p>"Olabilir," dedi, Angela ciddiyetle, sonra hafifçe güldü. "Ama daha ileride olacaklar konusunda endişelenmemelisin. Geleceğin bize zarar vermesinin tek yolu endişeye neden olmasıdır. Güneşe çıktığın zaman kendini daha iyi hissedeceğini garanti ederim."</p>

  <p>"Belki." Ne yazık ki söylediği hiçbir şey gerçekleşmeden bir anlam taşımayacak, diye düşündü alaycı bir şekilde. Eğer gerçekleşirse tabi, diye kendini düzeltti. "Güç sözcükleri kullandınız," dedi sessizce.</p>

  <p>Angela'nın gözleri parladı. "Geleceğinin geri kalanının nasıl olacağını göremiyorum. Kedi adamlarla konuşabiliyorsun, antik dili biliyorsun ve en ilginç geleceğe sahipsin. Ayrıca boş cepleri ve üzerinde kaba seyahat giysileri olan az sayıda genç adamın soylu bir kadın tarafından sevilmesi beklenir. Kimsin sen?"</p>

  <p>Eragon, kedinin Angela'ya onun bir Süvari olduğunu söylemediğini fark etti. Neredeyse, "Evan," diyecekti, ama sonra kararını değiştirip 'Eragon," dedi.</p>

  <p>Angela kaşlarını kaldırdı. "Sen o musun yoksa adın mı öyle?"</p>

  <p>"İkisi de," dedi, Eragon küçük bir gülümsemeyle ve adının geldiği ilk Süvari'yi düşünerek.</p>

  <p>"Şimdi hayatının nasıl gelişeceğini görmek beni daha çok ilgilendiriyor. Dün yanında olan o pejmürde kılıklı adam kimdi?"</p>

  <p>Eragon bir ismi daha söylemesinin zararının olmayacağım düşündü. "Adı Brom."</p>

  <p>Angela birden bir kahkaha patlattı ve ikibüklüm olup gülmeye başladı. Gözlerini silip şarabından bir yudum aldı, sonra yeni bir kahkaha krizine engel oldu. Sonunda nefes almaya çalışarak zorlukla, "Oh... o mu? Hiçbir fikrim yoktu!" diyebildi.</p>

  <p>"Ne var?" diye sordu, Eragon.</p>

  <p>"Hayır, hayır, kızma," dedi, Angela gülümsemesini bastırmaya çalışarak. "Yalnızca... şey, benim mesleğimdekiler onu iyi tanır. Korkarım bu zavallı adamın kaderi ya da geleceği diyebilirsin bize yapılmış bir şaka gibidir."</p>

  <p>"Ona hakaret etme! O bulabileceğin bütün insanlardan daha iyidir!" diye parladı, Eragon.</p>

  <p>"Sakin ol, sakin ol," diye onu neşeyle azarladı, Angela. "Bunu biliyorum. Doğru zamanda tekrar karşılaşırsak sana bu konuda kesinlikle bir şeyler söylerim. Ama bu arada, sen..." Solembum aralarına girince Angela konuşmayı kesti. Kedi gözlerini kırpmadan Eragon'a bakıyordu.</p>

  <p>Evet, dedi Eragon sinirlenerek.</p>

  <p>Beni dikkatle dinle, sana iki şey söyleyeceğim. Zamanı geldiğinde ve bir silaha ihtiyacın olduğunda Menoa ağacının köklerinin altına bak. Sonra, her şeyi kaybetmiş gibi hissettiğinde ve gücün yetersiz kaldığında Kuthian Kayası'na git ve Ruhlar Mezarlığı'nı açmak için adını yüksek sesle söyle.</p>

  <p>Eragon, ona ne demek istediğini soramadan kedi kuyruğunu her zamankinden daha zarif bir şekilde sallayarak uzaklaştı. Angela başını yana eğdi, sık saçları alnını gölgeledi. "Ne dediğini bilmiyorum ve bilmek de istemiyorum. O yalnızca seninle konuştu. Kimseye söyleme."</p>

  <p>"Galiba gitmeliyim," dedi, Eragon titreyerek.</p>

  <p>"Eğer gitmek istiyorsan," dedi, Angela tekrar gülümseyerek. "Burda istediğin kadar kalabilirsin, özellikle de mallarımdan bazılarını satın alırsan. Ama eğer istiyorsan git; eminim bir süre düşünmene yetecek kadar malzeme vermişizdir sana."</p>

  <p>"Evet." Eragon hızla kapıya yöneldi. "Geleceğimi okuduğunuz için teşekkür ederim."</p>

  <p>"Bir şey değil," dedi, Angela gülümsemeye devam ederek.</p>

  <p>Eragon dükkândan çıkıp sokağın ortasında durdu, gözleri ışığa alışana kadar gözlerini kısıp bekledi. Öğrendikleri hakkında sakin bir şekilde düşünebilmesi için birkaç dakika geçti. Yürümeye başladı, adımları bilinçsizce hızlandı, Teirm'den çıkarak uçarcasına Saphira'nın saklandığı yere gitti.</p>

  <p>Yamacın dibinden Saphira'yı çağırdı. Bir dakika sonra Saphira uçarak aşağıya gelip onu yukarıya taşıdı. İkisi de güvenli bir şekilde yere indikten sonra Eragon, ona gününü anlattı. Galiba Brom haklı; bela neredeyse gidip buluyorum.</p>

  <p>Kedinin söylediklerini unutmamalısın. Çok önemli.</p>

  <p>Sen nereden biliyorsun, diye sordu merakla.</p>

  <p>Bilmiyorum, ama kullandığı sözcükler çok güçlü. Kuthian, dedi sözcüğü yuvarlayarak. Hayır, kedinin söylediklerini unutmamalıyız.</p>

  <p>Sence Brom'a söylemeli miyim?</p>

  <p>Bu senin tercihin, ama şöyle düşün: Brom'un senin geleceğini öğrenmeye hakkı yok. Ona Solembum ve söylediklerini anlatman yalnızca cevap vermek istemediğin soruların sorulmasına neden olacaktır. Ona yalnızca o sözcüklerin ne anlama geldiğini sormak istiyorsan nereden öğrendiğini bilmek isteyecektir. Ona inandırıcı bir yalan söyleyebileceğini düşünüyor musun!</p>

  <p>Hayır, diye itiraf etti, Eragon. Belki hiçbir şey söylemem. Yine de bu gizlenmeyecek kadar önemli bir şey olabilir. Söylenecek başka bir şey kalmayana kadar konuştular. Sonra birlikte oturup gün batımına kadar ağaçları seyrettiler.</p>

  <p>Eragon aceleyle Teirm'e girip kısa süre sonra Jeod'un kapısına vardı. "Neal geldi mi?" diye sordu, uşağa.</p>

  <p>"Evet, efendim. Şu anda çalışma odasında olmalı."</p>

  <p>"Teşekkür ederim," dedi, Eragon. Odaya gidip içeri göz attı. Brom ateşin önünde oturmuş pipo içiyordu. "Nasıl gitti?" diye sordu, Eragon.</p>

  <p>"Brom piposunu dudaklarımın arasından çekip, "Berbat," diye kükredi.</p>

  <p>"Yani Brand'le konuştun?"</p>

  <p>"O da bir işe yaramadı. Ticaret bakanı en kötü bürokratlardan. Her kurala uyuyor, birisine rahatsızlık vereceğini düşündüğü zamanlarda kendi kurallarını koyuyor ve bu süre zarfında da iyi şeyler yaptığına inanıyor."</p>

  <p>"O zaman kayıtları görmemize izin vermeyecek?" dedi, Eragon.</p>

  <p>"Hayır," diye patladı, Brom, öfkeyle. "Söylediğim hiçbir şey onu kararından döndüremedi. Rüşveti bile reddetti! Hem de büyük bir rüşveti. Yozlaşmamış bir soylu göreceğimi hiç sanmazdım. Şimdi bir tane bulunca, onların açgözlü serseriler olmalarını tercih ettiğime karar verdim." Piposundan deli gibi bir nefes çekip bir dizi küfür savurdu.</p>

  <p>Sakinleşmiş gibi göründüğünde Eragon sordu. "Peki şimdi ne olacak?"</p>

  <p>"Önümüzdeki hafta sana okumayı öğreteceğim."</p>

  <p>"Ya sonra?"</p>

  <p>Brom'un yüzünde bir gülümseme belirdi. "Ondan sonra Brand'e çirkin bir sürpriz yapacağız." Eragon ayrıntıları öğrenmek için onu sıkıştırıp durdu, ama Brom daha fazlasını söylemeyi reddetti.</p>

  <p>Akşam yemeğini görkemli yemek salonunda yediler. Jeod masanın bir kenarına oturmuştu, sert bakışlı Helen de karşı ucuna. Brom ve Eragon ikisinin arasına oturdu ki, Eragon buranın oturmak için tehlikeli bir yer olduğunu düşünüyordu. İki yanında boş sandalyeler vardı, ama o boşluğu umursamıyordu. Ev sahiplerinin bakışlarından koruyordu kendisini.</p>

  <p>Yemekler sessizce servis yapıldı, Jeod ve Helen sessizce yemeğe başladı. Eragon, cenazelerde bile bundan daha neşeli bir havada yemekler yediğim olmuştu, diye düşünerek onlara uydu. Üzücü olan bir sürü cenaze töreni hatırlıyordu, ama hiçbiri bu kadar kasvetli değildi. Burası farklıydı; yemek boyunca Helen'den fışkıran öfkeyi hissetti.</p>
</body>
</html>
