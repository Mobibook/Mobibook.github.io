<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Dağ Kralının Sonu</h1>

  <p>Ejderha yuvasında Eragon'u bir Cüce bekliyordu. Selam verip, "Argetlam," diye mırıldandıktan sonra ağır bir aksanla, "Güzel. Uyanıksın," dedi. "Knurla Orik seni bekliyor." Tekrar selam verip aceleyle uzaklaştı. Saphira mağarasından atlayıp Eragon'un yanına indi. Zar'roc pençelerindeydi.</p>

  <p>Bu ne için, diye sordu, Eragon kaşlarını çatarak.</p>

  <p>Saphira başını yana eğdi. Bunu tak. Sen bir Süvari'sin ve Süvari kılıcı taşımalısın. Zar'roc'un kanlı bir geçmişi olabilir, ama bu senin hareketlerini biçimlendirmemen. Bu kılıç için yeni bir tarih yarat ve onu gururla taşı.</p>

  <p>Emin misin? Ajihad'ın uyarısını hatırlıyorsun.</p>

  <p>Saphira homurdanıp burun deliklerinden duman çıkardı. Tak şunu Eragon. Buradaki güçlerin üstünde kalmak istiyorsan kimsenin hoşnutsuzluğunun senin hareketlerini belirlemesine izin verme.</p>

  <p>Nasıl istersen, dedi isteksizce kılıcı takarak. Saphira'nın sırtına tırmandı ve Saphira havalandı. Şu anda Farthen Dûr'da yeterince ışık olduğu için –iki yöne doğru beş mil boyunca uzanan– krater duvarlarının bulanık görüntüsü artık berraklaşmıştı. Dağ-şehrinin eteklerine dönerek inerken Eragon, Saphira'ya Angela'yla karşılaşmasını anlattı.</p>

  <p>Tronjheim'in kapılarından birinin yanına indiklerinde Orik, Saphira'nın yanına koştu. "Kralım Hrothgar ikinizi de görmek istiyor. Hemen in. Acele etmeliyiz.”</p>

  <p>Eragon, Cücenin peşinden Tronjheim'e girdi. Saphira arkalarından takip ediyordu. Yükselen koridordaki insanların bakışlarına aldırış etmeyen Eragon, "Hrothgar'la nerde buluşacağız?" diye sordu.</p>

  <p>Orik yavaşlamadan, "Şehrin altındaki taht odasında," dedi. "Bir otho 'inanç' gösterisi olarak özel bir görüşme olacak bu. Ona herhangi bir şekilde hitap etmen gerekmiyor, ama onunla saygılı bir şekilde konuş. Hrothgar çabuk sinirlenir, ama akıllıdır ve insanların zihinlerini keskin bir şekilde görür, bu yüzden konuşmadan önce dikkatle düşün."</p>

  <p>Tronjheim'in merkez salonuna girdikten sonra Orik onları karşı salonun iki yanında bulunan merdivenlere götürdü. Sağ taraftaki merdivenlerden aşağıya inmeye başladılar. Merdivenler yumuşak bir kıvrımla geldikleri yöne dönüyordu. Diğer merdivenler bunlarla birleşip otuz metre aşağıda iki granit kapının önünde son bulan loş bir basamak seli oluşturuyordu. İki kapının üstüne de yedi uçlu taç işlenmişti.</p>

  <p>Kapıların iki yanında yedi tane Cüce duruyordu. Ellerinde cilalı kazmalar, bellerinde mücevher kaplı kemerler vardı. Eragon, Orik ve Saphira yaklaşırken Cüceler kazmaların saplarıyla yere vurdular. Derin bir gümbürtü merdivenlerden yukarı doğru yükseldi. Kapılar içe doğru açıldı.</p>

  <p>Önlerinde ok menzili uzunluğunda karanlık bir koridor uzanıyordu. Taht odası doğal bir mağaraydı; duvarlarda bir insandan daha iri sarkıt ve dikitler sıralanıyordu. Aralıklı olarak dizilmiş fenerler loş ışık yansıtıyordu. Kahverengi döşeme pürüzsüz ve cilalıydı. Koridorun uzak ucunda siyah bir taht vardı ve üzerinde hareketsiz biri oturuyordu.</p>

  <p>Orik selam verdi. "Kral sizi bekliyor." Eragon elini Saphira'nın böğrüne koydu ve ikisi birlikte yürümeye başladılar. Kapılar arkalarından kapandı, taht odasında kralla yalnız kaldılar.</p>

  <p>Tahta doğru yaklaşırlarken ayak sesleri salonda yankılanıyordu. Sarkıt ve dikitlerin arasındaki boşlukta iri heykeller duruyordu. Her heykel taç giyip tahta oturmuş Cüce Kralları tasvir ediyordu; görmeyen bakışları uzaklara dalmış, kırışık yüzlerine öfkeli bir ifade yerleşmişti. Her birinin ayaklarının aşağısına isimleri kazınmıştı.</p>

  <p>Eragon ve Saphira öleli uzun zaman olmuş iki sıra hükümdarın arasında ciddi şekilde yürümeye devam ettiler. Kırktan fazla heykeli ve gelecekteki kralları bekleyen karanlık ve boş girintileri geçtiler. Koridorun sonunda Hrothgar'ın önünde durdular.</p>

  <p>Cüce Kral tek parça siyah mermerden oyulmuş yüksek tahtında bir heykel gibi oturuyordu. İri, gösterişsiz ve kesin çizgilerle yontulmuş tahttı. Cücelerin, Elflerin veya insanların itirazı olmaksızın Alagaesia'yı yönettikleri antik zamanlara dayanan gücü yansıtıyordu. Hrothgar'ın başında taç yerine elmas ve yakutlarla süslü altın bir miğfer vardı. Acımasız çehresi, yıpranmış ve yılların deneyimiyle şekillenmişti. Girintili çıkıntılı alnının altındaki derine yerleşmiş gözleri ateşli ve delici bir şekilde bakıyordu. Güçlü göğsünün üstünde zırhlı bir gömlek dalgalanıyordu. Beyaz sakalı kemerine sokulmuştu ve kucağında tepesine Orik'in klanının sembolünün işlendiği heybetli bir savaş baltası vardı.</p>

  <p>Eragon beceriksiz bir şekilde selam verip çömeldi. Saphira dik durmaya devam etti. Kral uzun bir uykudan uyanıyormuş gibi kıpırdandı, sonra, "Kalk Süvari, bana saygı göstermek zorunda değilsin," dedi.</p>

  <p>Doğrulan Eragon, Hrothgar'ın nüfuz edilemez gözlerine baktı. Kral onu sert bir bakışla inceleyip genizden gelen sesiyle, "Âz knurl deimi lanok," dedi. "'Kaya değişimlerine dikkat et'... bizim eski bir vecizemizdir... Ve bugünlerde kayalar gerçekten çok hızlı değişiyor." Savaş baltasına dokundu. "Ajihad gibi daha önce tanışamadım seninle, çünkü klanlar içindeki düşmanlarımla uğraşmam gerekiyordu. Senin buraya sığınmanı kabul etmeyip Farthen Dûr'dan kovmamı istediler. Onları aksine ikna etmem uzun zaman aldı."</p>

  <p>"Teşekkür ederim," dedi, Eragon. "Gelişimin bu kadar sürtüşmeye neden olmasını beklemiyordum."</p>

  <p>Kral teşekkürünü kabul edip çarpılmış eliyle işaret etti. "Şurayı, atalarımın tahtlarına oturdukları yeri görüyor musun Süvari Eragon? Kırk bir tane, ben kırk ikinciyim. Bu dünyadan tanrıların eline göçtüğüm zaman benimki de onlarınkine eklenecek. İlk heykel bu gürzü, Volund'ı yapan atam Korgan'a ait. Sekiz bin yıldan –ırkımızın doğuşundan– bu yana Cüceler Farthen Dûr'da hüküm sürdü. Ülkenin omurgası biziz Elflerden ve vahşi ejderhalardan daha eskiyiz." Saphira hafifçe kıpırdandı.</p>

  <p>Hrothgar öne doğru eğildi, sesi gıcırtılıydı ve derinden geliyordu.</p>

  <p>"Ben bizim hesaplarımıza göre bile yaşlıyım, insan. Süvariler'in görkemli günlerini görecek, bu duvarların arasında bana saygılarını sunan son liderleri Vrael'le konuşacak kadar yaşlıyım. Bu kadar şeyi gören çok az kişi hâlâ hayattadır. Süvariler'i ve işlerimize nasıl karıştıklarını hatırlıyorum. Tronjheim'den Narda'ya zarar görmeden yürümeyi mümkün hale getiren barışı nasıl sağladıklarını da hatırlıyorum.</p>

  <p>"Ve şimdi sen karşımda oturuyorsun... kayıp bir gelenek canlandı. Bana dürüstçe söyle, neden Farthen Dûr'a geldin? İmparatordan kaçmana neden olan olayları biliyorum, ama şimdiki niyetin nedir?"</p>

  <p>"Şimdilik Saphira ve ben Tronjheim'de yalnızca dinlenmek istiyoruz," diye cevap verdi, Eragon. "Buraya sorun çıkarmaya gelmedik, yalnızca aylardır karşılaştığımız tehlikelerden korunmak için sığındık. Ajihad bizi Elflere gönderebilir, ama o zamana kadar burdan gitme arzusunda değiliz."</p>

  <p>"O zaman sizi buraya iten şey yalnızca güvenlik miydi?" diye sordu, Hrothgar. "Yalnızca burda yaşayıp imparatorla olan sorunları mı unutmak istiyorsun?"</p>

  <p>Eragon başını iki yana salladı, gururu böyle bir ifadeyi kabul etmesine izin veremezdi. "Ajihad size geçmişimi anlattıysa, imparatorluğu küle çevirene kadar savaşmaya yetecek kadar sıkıntı yaşadığımı biliyorsunuzdur. Ama ondan da öte... Galbatorix'ten kaçamayanlara, ki bunlara kuzenim de dâhil, yardım etmek istiyorum. Yardım edecek gücüm var, bu yüzden etmeliyim."</p>

  <p>Kral cevabından tatmin olmuşa benziyordu. Saphira'ya dönüp, "Ejderha, sen bu konuda ne düşünüyorsun? Sen hangi nedenle geldin?" diye sordu.</p>

  <p>Saphira kükremek için dudağını kıvırdı. Ona düşmanlarımın kanına susadığımı ve Galbatorix'e karşı savaşa gireceğimiz günü sabırsızlıkla beklediğimi söyle. Hainlere ve o sahte kral gibi yumurta kırıcılara karşı herhangi bir sevgim ya da merhametin yok. Yüz yıldan uzun bir süre beni elinde tuttu ve şimdi bile, mümkün olsa serbest bırakacağım kardeşlerimden ikisi elinde. Ye Hrothgar'a söyle sen bu görev için hazırsın.</p>

  <p>Eragon bu sözler üzerine yüzünü buruşturdu, ama itaatkâr bir şekilde söylediklerini krala tekrarladı. Hrothgar'ın ağzının köşesi keyifsiz bir gülümsemeyle gerildi, kırışıkları derinleşti. "Ejderhaların yüzyıllardır değişmediklerini görüyorum." Parmak eklemleriyle tahtına vurdu. "Bu tahtın neden bu kadar düz ve köşeli olarak yapıldığını biliyor musunuz? Kimse üstüne rahat oturamasın diye. Ben oturmadım ve zamanım gelince hiç üzüntü duymadan ondan vazgeçeceğim. Sana sorumluluklarını hatırlatacak ne var, Eragon? İmparator düşerse Galbatorix'in yerini alıp krallığı talep edecek misin?"</p>

  <p>"Ben taç giyme ya da tahta çıkma peşinde değilim," dedi Eragon, canı sıkılarak. "Süvari olmak yeterince büyük bir sorumluluk. Hayır, Urû'baen'de tahta çıkmazdım... bunu isteyen veya tahta çıkacak yeterlilikte birinin olmaması durumu hariç."</p>

  <p>Hrothgar, onu ciddi biçimde uyardı. "Galbatorix'ten daha merhametli bir kral olacağın kesin, ama hiçbir ırkın yaşlanmayan ya da tahtı bırakmayan bir lideri olmamalı. Süvariler'in dönemi geçti, Eragon. Bir dana asla yükselmeyecekler... Galbatorix'in diğer yumurtalarından ejderhalar çıksa bile."</p>

  <p>Eragon'a doğru bakarken yüzünden bir gölge geçti. "Düşmanın kılıcını taşıdığını görüyorum; bunu ve Tövbekâr'ın oğluyla yolculuk yaptığını duydum. Bu silahı görmek beni memnun etmiyor." Elini uzattı. "İncelemek isterdim."</p>

  <p>Eragon, Zar'roc'u çekip kabzasını krala uzattı. Hrothgar kılıcı alın deneyimli gözlerini kırmızı bıçağında gezdirdi. Fenerin ışığı kılıca çarpıp yansıdı. Cüce Kral sivri ucunu avucuyla sınadı. "Ustaca yapılmış bir kılıç Elfler nadiren kılıç yapar –onlar ok ve yayı tercih ederler– ama yaptıklarında sonuç eşsizdir. Bu kötü kaderli bir kılıç; krallığımda bu kılıcı gördüğüme memnun olmadım. Ama istiyorsan taşı; belki şansı değişir." Zar'roc'u iade etti. Eragon da kınına soktu. "Burda geçirdiğiniz zaman içinde yeğenim işinize yaradı mı?"</p>

  <p>"Kim?"</p>

  <p>Hrothgar tek kaşını kaldırdı. "Orik, en küçük kız kardeşimin oğludur. Varden'e desteğimi göstermek için Ajihad'a hizmet ediyor. Ama tekrar benim emrime verilmiş gibi görünüyor. Onu sözlerinle koruduğunu duymak bana kıvanç verdi."</p>

  <p>Eragon bunun Hrothgar için bir başka otho, "inanç" göstergesi olduğunu anladı. "Daha iyi bir rehber isteyemezdim."</p>

  <p>"Güzel," dedi kral, açıkça memnun olarak. "Ne yazık ki, seninle daha fazla konuşamayacağım. Danışmanlarım beni bekliyor, çünkü uğraşmam gereken konular var. Ama şunu söyleyebilirim: krallığım içindeki Cücelerin desteğini istiyorsan önce kendini onlara kanıtlamalısın. Biz geçmişi kolay unutmaz ve acele karar vermeyiz. Aynası iştir kişinin, lafa bakılmaz."</p>

  <p>"Bunu unutmayacağım."</p>

  <p>Hrothgar asil bir şekilde başını salladı. "O halde artık gidebilirsin."</p>

  <p>Eragon, Saphira'ya döndü, dağ-kralının salonundan çıktılar. Orik yüzünde endişeli bir ifadeyle taş kapıların dışında bekliyordu. Tronjheim'in ana salonuna çıkarlarken sordu. "Her şey yolunda gitti mi? İyi karşılandınız mı?"</p>

  <p>"Sanırım. Ama kralınız çok tedbirli," dedi, Eragon. "Bu yüzden bu kadar uzun zamandır hayatta."</p>

  <p>Ben Hrothgar'ın bize kızmasını hiç istemezdim, dedi, Saphira.</p>

  <p>Eragon, ona baktı. Ben de öyle. Senin hakkında ne düşündüğünden emin değilim... bunu açıkça söylemese deejderhaları onaylamıyor gibi.</p>

  <p>Bu Saphira'nın hoşuna gitmiş gibiydi. Söylememekle iyi ediyor, özellikle de boyunun ancak dizime geldiği düşünülürse.</p>

  <p>Tronjheim'in merkezinde Isidar Mithrim'in ortasında Orik, "Dünkü kutsaman Varden'ı ters çevrilmiş bir arı kovanı gibi karıştırdı," dedi. "Saphira'nın dokunduğu çocuk geleceğin kahramanı olarak görülüyor. O ve bakıcısına en iyi odalar verildi. Herkes senin 'mucizen' hakkında konuşuyor. Bütün insan anneler seni bulup çocukları için aynı şeyi istemeyi düşünüyor."</p>

  <p>Telaşa kapılan Eragon etrafına bakındı. "Ne yapacağız?"</p>

  <p>"Yaptığını geri almak dışında mı?" diye sordu, Orik kuru bir sesle. "Mümkün olduğunca gözden uzak dur. Ejderha yuvasına kimse giremez, bu yüzden orda rahatsız edilmezsin."</p>

  <p>Eragon henüz ejderha yuvasına gitmek istemiyordu. Daha erkendi ve Saphira'yla birlikte Tronjheim'i keşfetmek istiyordu. Artık imparatorluğun dışında olduklarına göre, ayrılmalarına gerek yoktu. Ama dikkat çekmek istemiyordu, ki yanında Saphira'yla bu imkânsızdı. Saphira, ne yapmak istiyorsun?</p>

  <p>Saphira burnuyla ona dokundu. Ejderha yuvasına geri döneceğim. Orada görüşmek istediğim biri var.</p>

  <p>Sen istediğin kadar dolaş.</p>

  <p>Tamam, dedi, Eragon. Ama sen kiminle görüşeceksin? Saphira yalnızca iri gözlerinden birini kırpıp Tronjheim'in dört ana tünelinden birine girdi.</p>

  <p>Eragon, Orik'e onun nereye gittiğini açıkladı, sonra, "Kahvaltı etmek istiyorum. Sonra da Tronjheim'i görmeyi; burası inanılmaz bir yer. Eğitim alanına yarın giderim, çünkü daha tam olarak toparlanamadım," dedi.</p>

  <p>Orik başıyla onaylarken sakalı göğsüne inip kalkıyordu. "Bu durumda, Tronjheim'in kütüphanesine gitmek ister misin? Çok eskidir ve çok büyük değere sahip kâğıtlar saklanır orda. Alagaesia'nın Galbatorix tarafından çarpıtılmamış tarihini okumak ilgini çekebilir."</p>

  <p>Eragon içi burkularak Brom'un kendisine okumayı nasıl öğrettiğini hatırladı. Hâlâ okuyup okuyamadığını merak etti. En son yazılı bir sözcük görmesinden bu yana çok uzun zaman geçmişti. "Evet, hadi gidelim."</p>

  <p>"Çok güzel."</p>

  <p>Kahvaltıdan sonra Orik, Eragon'u bir yığın koridordan geçirip hedeflerine götürdü. Kütüphanenin kemerli girişine vardıklarında Eragon hürmetkar bir şekilde içeri girdi.</p>

  <p>Oda Eragon'a ormanı hatırlattı. Zarif sütun sıraları beş kat yukarıdaki karanlık, yivli tavana doğru uzanıyordu. Sütunların arasında siyah mermer kitaplıklar sırt sırta duruyordu. Aralarına üç döner merdivenle çıkılan dar iskelelerin yerleştirildiği, kâğıt tomarlarıyla dolu raflar duvarları kaplıyordu. Duvarların etrafına düzenli aralarla yüz yüze bakan taş sıralar konmuştu. Aralarında tabanları hiçbir iz bırakmadan yerle birleşen küçük masalar vardı.</p>

  <p>Odada sayısız kitap ve kâğıt tomarı depolanmıştı. "Bunlar ırkımızın gerçek mirasıdır," dedi, Orik. "Burda antik zamanlardan bugüne kadar en büyük krallarımızın ve araştırmacılarımızın yazıları bulunuyor. Ayrıca sanatçılarımız tarafından üretilen şarkılar ve hikâyeler de kayıtlı. Bu kütüphane bizim en değerli varlığımız olabilir. Ama hepsi bizim eserimiz değil, insanlara ait yazılar da var. Seninki kısa ömürlü – ama üretken– bir ırk. Elflere ait pek bir şey yok. Onlar sırlarını büyük bir kıskançlıkla gizliyorlar."</p>

  <p>"Ne kadar kalabilirim?" diye sordu Eragon, raflara doğru ilerleyerek. "İstediğin kadar. Bir sorun olursa bana gel."</p>

  <p>Eragon ciltleri büyük bir keyifle inceledi, adları ya da kapakları ilgisini çekenlere hevesle uzandı. Şaşırtıcıdır ki Cüceler insanlarla aynı yazı türünü kullanmışlardı. Aylarca ihmal ettikten sonra okumanın ne kadar zorlaştığını görüp biraz düş kırıklığına uğradı. Kitaptan kitaba dolaşıp yavaş yavaş geniş kütüphanenin içine süzüldü. Sonunda onuncu Cüce Kral Döndar'ın şiir tercümelerine gömüldü.</p>

  <p>Zarif satırları tararken arkasındaki raflardan tanımadığı ayak sesleri yaklaştı. Ses kendisini ürkütmüştü, ama aptallık ettiği için kendi kendini azarladı, kütüphanedeki tek insan kendisi olamazdı. Buna rağmen tehlikeyi sezerek kitabı sessizce yerine koyup oradan uzaklaştı. Böyle hislere aldırmazlık edemeyecek kadar çok pusuya düşürülmüştü. Ayak seslerini tekrar duydu; ama bu kez iki çiftti. Endişeyle Orik'in nerede oturduğunu hatırlamaya çalışarak açıklığa doğru atıldı. Ayağı kayarak bir köşeden hızla döndü ve kendini, ikizlerle yüz yüze buldu.</p>

  <p>İkizler yüzlerinde boş ifadeyle yan yana dikiliyorlardı. Siyah yılan gözleri onunkilere delercesine bakıyordu. Mor kaftanlarının içine gizlenmiş elleri hafifçe seğiriyordu. İkisi de eğilip selam verdi, ama bu hareket çok küstah ve alaycıydı.</p>

  <p>"Seni arıyordum," dedi bir tanesi. Sesi rahatsız edici düzeyde Ra'zac'ınkine benziyordu.</p>

  <p>Eragon ürpertisini bastırdı. "Ne için?" Zihniyle uzanıp Saphira'yla bağlantı kurdu. Saphira hemen onun düşünceleriyle birleşti.</p>

  <p>"Sen Ajihad'la görüştüğünden beri biz davranışlarımız için... özür dilemek istiyorduk." Sözler alaycıydı, ama Eragon'un meydan okuyabileceği biçimde değil. "Sana saygılarımızı sunmaya geldik." Tekrar eğilirlerken Eragon öfkeyle kızardı.</p>

  <p>Dikkatli ol, diye uyardı, Saphira.</p>

  <p>Eragon artan öfkesini zihninden uzaklaştırdı. Bu karşılaşmayla sinirleri bozulmamalıydı. Aklına bir fikir geldi ve hafifçe gülümseyerek, "Yo, saygısını sunması gereken kişi benim. Sizin onayınız olmasa Farhten Dûr'a asla giremezdim," dedi. Karşılık olarak onlara doğru eğilirken bu hareketin olabildiğince küçümseyici olması için gösterdi.</p>

  <p>İkizlerin gözlerinde bir öfke parıltısı titreşti, ama gülümseyerek, "Sizin gibi bu kadar... önemli birinin bizim hakkımızda böyle düşünmesinden onur duyduk. Nazik sözleriniz için size borçluyuz," dediler.</p>

  <p>Şimdi sinirlenme sırası yine Eragon'daydı. "İhtiyacım olduğunda bunu hatırlayacağım."</p>

  <p>Saphira sert bir şekilde düşüncelerini böldü. Aşırıya kaçıyorsun. Pişman olacağın bir şey söyleme.</p>

  <p>Sana karşı kullanabilecekleri her sözcüğü hatırlayacaklardır.</p>

  <p>Senin yorumların olmadan da yeterince zor bir iş yapıyorum, diye parladı, Eragon. Saphira sabırsız bir homurtuyla sustu.</p>

  <p>İkizler kaftanları yumuşak bir şekilde yere sürünerek ona doğru yaklaştılar. Sesleri daha hoş bir hal aldı. "Sizi başka bir nedenden ötürü daha arıyorduk, Süvari. Tronjheim'de yaşayan birkaç büyücü bir grup oluşturdular. Kendimize Du Vrangr Gata adını, yani..."</p>

  <p>"Biliyorum, Kıvrılan Yol," diye sözünü kesti Eragon, Angela'nın söylediklerini hatırlayarak. "Antik dil konusundaki bilginiz çok etkileyici," dedi ikizlerden biri pürüzsüz bir sesle.</p>

  <p>"Dediğimiz gibi Du Vrangr Gata sizin büyük başarılarınızı duymuş ve bize üye olmanız için sizi davet etmeye geldik. Sizin gibi birini üyemiz olarak görmek bize onur verecektir. Ve sanırım biz de size yardımcı olabiliriz."</p>

  <p>"Nasıl?"</p>

  <p>Diğer ikiz yanıt verdi. "İkimiz sihir konularında büyük deneyim kazandık. Size rehberlik edebiliriz... size bizim keşfettiğimiz büyüleri gösterebilir ve güç sözcüklerini öğretebiliriz. Hiçbir şey bizi size zafere giden yolda ufacık da olsa yardım etmekten daha fazla mutlu edemez. Karşılığında bir şey gerekmez, ama kendi bilgilerinizden uygun gördüğünüz kırıntıları bizimle paylaşırsanız bizim için yeterli olur."</p>

  <p>İstedikleri şeyi anlayınca Eragon'un yüzü sertleşti. "Benim yarım akıllı olduğumu mu sanıyorsunuz?" diye sordu sertçe. "Brom'un bana öğrettiği sözcükleri öğrenebilmeniz için size çıraklık edecek değilim! Bunları zihnimden çalamamak sizi çok kızdırmış olmalı."</p>

  <p>İkizler birden gülümsemeyi kesti. "Biz hafife alınacak birileri değiliz, çocuk! Yeteneklerini sihirle biz sınayacağız. Ve bu iş çok can sıkıcı olabilir. Birisini öldürmek için yalnızca yanlış planlanmış bir büyünün yeterli olduğunu unutma. Sen bir Süvari olabilirsin, ama yine de ikimiz senden güçlüyüz."</p>

  <p>Midesi düğüm düğüm olsa da Eragon bunun yüzünden anlaşılmaması için uğraşıyordu. "Teklifinizi düşüneceğim, ama belki..."</p>

  <p>"O zaman cevabını yarın bekliyoruz. Doğru cevap olsun." Soğuk bir şekilde gülümseyip kütüphanenin derinliklerinde kayboldular.</p>

  <p>Eragon kaşlarını çattı. Ne yaparlarsa yapsınlar Du Vrangr Gata 'ya girmiyorum.</p>

  <p>Angela'yla konuşmalısın, dedi Saphira. O ikizlerle uğraşmış daha önce. Belki seni sınarlarken orada bulunabilir. Bu sana zarar vermelerini engelleyebilir.</p>

  <p>Bu iyi bir fikir. Eragon, Orik'in oturup savaş baltasını cilaladığı masayı bulana kadar rafların arasında dolaştı. "Ejderha yuvasına dönmek istiyorum."</p>

  <p>Cüce baltasını belindeki halkaya geçirdi, sonra Eragon'a Saphira'nın beklediği kapıya kadar eşlik etti. İnsanlar şimdiden Saphira'nın etrafına toplanmaya başlamışlardı. Eragon onlara aldırmayarak Saphira'ya bindi ve gökyüzüne kaçtılar.</p>

  <p>Bu sorun çabuk çözülmeli. İkizlerin sana gözdağı vermelerine izin veremezsin, dedi Saphira Isidar Mithrim'e inerken.</p>

  <p>Biliyorum. Ama umarım onları kızdırmayız. Tehlikeli düşmanlar olabilirler. Elini Zar'roc'un kabzasından ayırmadan Saphira'nın üstünden hızla indi.</p>

  <p>Sen de öyle. Onların yandaşın olmalarını istiyor musun?</p>

  <p>Eragon başını iki yana salladı. Pek sayılmaz... Yarın onlara Du Vrangr Gata 'ya katılmayacağımı söyleyeceğim.</p>

  <p>Eragon, Saphira'yı mağarada bırakıp ejderha yuvasından çıktı. Angela'yı görmek istiyordu, ama onun gizlendiği yeri nasıl bulacağını hatırlamıyordu ve kendisine rehberlik edecek Solembum da yoktu. Angela'yla tesadüfen karşılaşmayı umarak boş koridorlarda dolaşmaya başladı.</p>

  <p>Boş odalara ve sonsuz gri duvarlara bakmaktan sıkıldığında ejderha yuvasına geri döndü. İçeri girmek üzereyken odada birisinin konuştuğunu duydu. Durup dinledi, ama ses kesildi. Saphira? İçeride kim var?</p>

  <p>Bir kadın... bir kumandan edası var. Sen içeri girerken onun dikkatini dağıtırım. Eragon, Zar'roc'u kınında gevşetti. Orik davetsiz misafirlerin ejderha yuvasından uzak tutulduklarını söyledi, peki bu gelen kim olabilir? Sinirlerini yatıştırıp elinde kılıcıyla içeri girdi.</p>

  <p>Odanın ortasında duran genç bir kız merakla başını mağaradan çıkarmış olan Saphira'ya bakıyordu. Kız on yedi yaşlarındaydı. Safir yıldız yüzüne gül biçiminde ışık düşürüyor, Ajihad'ınki gibi koyu renk olan tenini vurguluyordu. Kadife elbisesi şarap kırmızısıydı ve zarif bir kesimi vardı. Kullanılmaktan yıpranmış mücevherli bir hançer belindeki deri kında asılıydı.</p>

  <p>Eragon kollarını göğsünde kavuşturup kızın kendisini fark etmesi için bekledi. Kız, Saphira'ya bakmaya devam ediyordu, sonunda reverans yaparak hoş bir şekilde sordu. "Lütfen bana Süvari Eragon'un nerde olduğunu söyler misin?" Saphira'nın gözleri muzip bir şekilde parladı.</p>

  <p>Eragon gülümseyerek, "Burdayım," dedi.</p>

  <p>Kız, ona bakmak için dönerken eli hızla hançerine gitti. Badem biçimi gözleri, iri dudakları ve yuvarlak elmacık kemikleriyle çarpıcı bir yüzü vardı. Onu görünce rahatlayarak yeniden reverans yaptı. "Ben Nasuada."</p>

  <p>Eragon başını yana eğdi. "Belli ki benim kim olduğumu biliyorsunuz, ama benden ne istiyorsunuz?" Nasuada büyüleyici bir şekilde gülümsedi. "Babam Ajihad bir mesaj gönderdi. Duymak ister misin?"</p>

  <p>Varden'in lideri evlenecek ve babalık yapacak biri gibi gelmemişti Eragon'a. Nasuada'nın annesinin kim olduğunu merak etti. Ajihad'ı kendine çekebildiğine göre sıradışı bir kadın olmalıydı. "Evet, isterim."</p>

  <p>Nasuada saçlarını geriye atıp konuştu. "İyi olduğuna seviniyor, ama seni dünkü gibi takdis olaylarına karşı uyarıyor. Bunlar çözmekten çok sorun çıkaran türde davranışlar. Ayrıca mümkün olduğunca çabuk sınanmadan geçmeni istiyor... Elflerle bağlantıya girmeden önce senin yeteneklerini görmek zorunda."</p>

  <p>"Bunları söylemek için mi buraya kadar tırmandın?" diye sordu Vol Turin'in yüksekliğini düşünerek.</p>

  <p>Nasuada başını iki yana salladı. "Üst katlara eşyaları taşıyan palanga sistemini kullandım. Mesajı işaretlerle de gönderebilirdik, ama ben kendim gelip seninle şahsen tanışmak istedim."</p>

  <p>"Oturmak ister misin?" diye sordu, Eragon. Saphira'nın mağarasını işaret etti.</p>

  <p>Nasuada neşeyle güldü. "Hayır, başka bir yerde bekliyorlar beni. Ayrıca eğer istersen Murtagh'ı görebileceğini söyledi babam." Önceden sakin olan yüz hatları ciddi bir ifadeyle bozuldu. "Murtagh'la daha önce tanıştım... Seninle görüşmeyi çok istiyor. Yalnız görünüyor; onu ziyaret etmelisin." Eragon'a Murtagh'ın hücresinin yerini söyledi.</p>

  <p>Eragon, ona getirdiği haberler için teşekkür etti, sonra sordu. "Ya Arya? Daha iyi mi? Onu görebilir miyim? Orik bana fazla bir şey söyleyemedi."</p>

  <p>Nasuada muzip bir şekilde gülümsedi. "Arya bütün Elfler gibi hızla iyileşiyor. Babam, Hrothgar ve şifacılar haricinde kimsenin onu görmesine izin verilmiyor. Şifacılar onunla uzun zaman geçirdiler, hapiste kaldığı sürede neler olduğunu öğrendiler." Bakışları Saphira'ya gitti. "Artık gitmeliyim. Ajihad'a götürmemi istediğin bir mesaj var mı?"</p>

  <p>"Hayır, yalnızca Arya'yı ziyaret etme isteğim dışında bir şey yok. Ve bize gösterdiği misafirperverlik için ona teşekkürlerimi ilet."</p>

  <p>"Sözlerini doğruca ona ileteceğim. Hoşça kal, Süvari Eragon. Umarım yakında yine görüşürüz." Reverans yapıp başı dimdik ejderha yuvasından çıktı.</p>

  <p>Eğer buraya kadar –palangayla ya da başka türlü– sırf benimle tanışmak için geldiyse, bu görüşmenin boş sohbetin ötesinde bir anlamı olmalı, diye düşündü, Eragon.</p>

  <p>Evet, dedi Saphira, başını mağaraya geri çekerek. Eragon, onun sırtına çıkınca Solembum'un rahat bir şekilde Saphira'nın ensesindeki boşluğa yerleşmiş olduğunu görüp şaşırdı. Kedi derin derin mırlıyor, ucu siyah kuyruğu ileri geri sallanıyordu. İkisi birden, "Ne var?" der gibi arsız bir şekilde baktılar ona.</p>

  <p>Eragon gülerek başını iki yana salladı. Saphira, buluşmak istediğin kişi Solembum muydu?</p>

  <p>İkisi birlikte ona göz kırpıp, evet, dediler.</p>

  <p>Yalnızca merak ettim, dedi, içinde sevinç kıpırtılarıyla. Birbirleriyle arkadaş olmaları mantıklıydı, kişilikleri benziyordu ve ikisi de sihirli yaratıklardı. İçini çekerek Zar'roc'u çıkarırken günün gerilimli olaylarını anlattı. Solembum, Angela'nın nerede olduğunu biliyor musun? Onu bulamıyorum ve tavsiyesine ihtiyacım var.</p>

  <p>Solembum patilerini Saphira'nın pullu sırtına bastırdı. Tronjheim'de bir yerlerde. Ne zaman dönecek?</p>

  <p>Yakında.</p>

  <p>Ne kadar yakında, diye sordu sabırsızlıkla. Onunla bugün konuşmam gerekiyor. O kadar yakında değil.</p>

  <p>Kedi, Eragon'un ısrarlı çabalarına rağmen daha fazla şey söylemedi. Eragon vazgeçip Saphira'ya yaslandı. Solembum'un mırıltısı alçak sesli homurtu gibi geliyordu Eragon'a. Yarın Murtagh'ı ziyaret etmeliyim, diye düşündü, Brom'un yüzüğünü okşayarak.</p>
</body>
</html>
