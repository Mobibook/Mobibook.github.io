<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ramr Nehri</h1>

  <p>Kendilerini şafak öncesinin griliğinde kalkmaya zorladılar. Eragon serin havada ürperdi. "Elfi nasıl taşıyacağız? Pullar yüzünden yaralanmadan daha fazla gidemez Saphira'nın sırtında. Saphira da onu pençelerinde taşıyamaz, bu onu yorar ve inişini güçleştirir. Kızak işe yaramaz; arkamızda paramparça olur ve bir başka kişinin ağırlığıyla atların yavaşlamasını istemiyorum."</p>

  <p>Murtagh, Tornac'ı eyerlerken konuyu düşündü. "Sen Saphira'ya binersen Elfi Snowfire'a bağlayabiliriz, ama yaralar konusunda yine sorun yaşayabiliriz."</p>

  <p>Bir fikrim var, dedi Saphira beklenmedik bir şekilde. Neden Elfi karnıma bağlamıyorsunuz? O zaman ben özgürce uçabilirim ve o da güvende olur. Tek tehlike bana ok atan askerler, ama onların çok üstünde uçabilirim.</p>

  <p>Kimse daha iyi bir fikir bulamadı, bu yüzden hemen kabul ettiler. Eragon battaniyelerden birini uzunlamasına ikiye katladı, Elfin minik bedenine sarıp onu Saphira'ya götürdü. Battaniyeler ve yedek giysiler Saphira'nın karnına sarılmak için ip oluşturacak şekilde feda edildi. Elf sırtı Saphira'nın karnına dayanacak şekilde sarıldı, başı Saphira'nın ön ayaklarının arasındaydı. Eragon yaptıkları işe eleştirel gözlerle baktı. "Korkarım pulların ipleri kesecektir."</p>

  <p>"Ara sıra yıpranıp yıpranmadıklarını kontrol ederiz," dedi, Murtagh</p>

  <p>Artık gidelim mi, diye sordu, Saphira. Eragon soruyu Murtagh'a tekrarladı.</p>

  <p>Murtagh'ın gözleri tehlikeli bir şekilde parladı, dudaklarında gergin bir gülümseme belirdi. Geldikleri yola geri baktı, askerlerin kamp ateşi açıkça görülüyordu. "Yarışlara bayılırım."</p>

  <p>"Ve şimdi hayatımız için yarışıyoruz!"</p>

  <p>Murtagh, Tornac'ın eyerine atlayıp kamptan çıktı. Eragon, Snowfire'la onu yakından takibe başladı. Saphira Elfle birlikte havalandı. Askerler tarafından görünmemek için yere yakın uçuyordu. Bu şekilde üçü güneydoğuya, uzaklardaki Hadarac Çölü'ne doğru ilerlemeye başladı.</p>

  <p>Eragon yola devam ederlerken hızla takipçilerine göz atıyordu. Aklı sık sık Elfe takılıyordu. Bir Elf! Bir Elf görmüştü ve şimdi o yanlarındaydı! Roran'ın bu konuda ne düşüneceğini merak etti. Carvahall'e dönecek olursa insanları yaşadığı bu maceralara inandırmada zorluk çekeceğini düşündü.</p>

  <p><br /></p>

  <p>Günün geri kalanında Eragon ve Murtagh, yorgunluk ve rahatsızlığa aldırmadan araziyi hızla geçtiler. Atları öldürmeden olabildiğince acımasız sürüyorlardı. Bazen Tornac ve Snowfire'ı dinlendirmek için onlardan inip koşuyorlardı. Günde yalnızca iki kez, o da atların su içmeleri ve otlamaları için duruyorlardı.</p>

  <p>Gil'ead'ın askerlerin çok geride kalmış olmalarına rağmen Eragon ve Murtagh ne zaman bir köy veya kasabadan geçseler yeni askerlerden kaçmak zorunda kalıyorlardı. Her nasılsa alarm onlardan önce ulaşıyordu. İki kez neredeyse pusuya düşüyorlardı, ama Saphira önlerindeki adamların kokusunu alabildiği için kaçabilmişlerdi. İkinci olaydan sonra yoldan tamamen uzaklaşarak ilerlemeye başladılar.</p>

  <p>Akşam gökyüzüne siyah bir örtü örterken alacakaranlık taşrayı yumuşatıyordu. Gece boyu yolculuk yaptılar, millerce yol aldılar. Gecenin en derin saatlerinde altlarındaki yer yükselerek kaktüslü tepelere dönüştü.</p>

  <p>Murtagh ileriyi işaret etti. "Birkaç fersah ilerde Bullridge diye bir kasaba var, yanından geçmemiz gerekiyor. Bizi bekleyen askerlerin olduğu kesin. Ortalık hâlâ karanlıkken onları geçmeye çalışmalıyız."</p>

  <p>Üç saat sonra Bullridge'in saman sarısı fenerlerini gördüler. Bir grup asker kentin çeşitli yerlerine dağılmış nöbet ateşlerinin arasında devriye geziyordu. Eragon ve Murtagh kılıç kınlarının seslerini bastırın dikkatle atlarından indiler. Yanlışlıkla bir kamp yerine girmemek için ortalığı dikkatle dinleyerek Bullridge'in etrafında geniş bir kavis çizdiler.</p>

  <p>Kasaba arkalarında kalınca Eragon hafifçe rahatladığını hissetti. Şafak sonunda gökyüzünü tatlı bir pembeye boyaymca dondurucu gece havasını ısıttı. Çevreyi incelemek için yüksek bir tepede durdular. Rarnr Nehri sollarında, ama aynı zamanda beş mil sağlarındaydı. Nehir beş fersah daha güneye devam ediyor, sonra batıya kıvrılmadan önce dar bir halka çizerek kendi üstüne katlanıyordu. Bir günde onsekiz fersah yol yapmışlardı.</p>

  <p>Eragon kat ettikleri mesafeden mutlu bir şekilde Snowfire'ın boynuna yaslandı. "Rahatsız edilmeden uyuyabileceğimiz bir yarık ya da boşluk bulalım." Küçük bir ardıç ağacı grubu bulup battaniyelerini altına serdiler. Elfi karnından çözerlerken Saphira sabırla bekledi.</p>

  <p>"İlk nöbeti ben alıp sabahın ortalarında sizi uyandırırım," dedi, Murtagh, çıplak kılıcını dizlerine koyarak. Eragon kabul ettiğini gösteren bir şeyler mırıldanıp hemen battaniyesini üstüne çekti.</p>

  <p>Gece onları yorgun ve uykuluyken buldu, ama devam etmeye kararlıydılar. Gitmeye hazırlanırlarken Saphira, Eragon'a, seni Gil'ead'dan kurtaralı üç gece oldu ve Elf hâlâ uyanmadı. Endişeleniyorum. Bu arada ne su içti, ne de bir şey yedi. Elfler hakkında çok az şey biliyorum, ama bu çok zayıf ve beslenmeden daha fazla yaşayacağını sanmıyorum, dedi.</p>

  <p>"Ne var?" diye sordu Murtagh, Tornac'ı döndürerek.</p>

  <p>"Elf," dedi Eragon, ona bakarak. "Saphira, onun yiyip içmemesinden endişeleniyor; bu beni de rahatsız ediyor. Yaralarını iyileştirdim, en azından yüzeydekileri, ama bu bir işe yaramışa benzemiyor."</p>

  <p>"Belki Shade, onun zihnine bir şey yapmıştır," dedi, Murtagh.</p>

  <p>"O zaman ona yardım etmeliyiz."</p>

  <p>Murtagh, Elfin, yanına çömeldi. Onu yakından inceledi, sonra başını iki yana sallayıp ayağa kalktı.</p>

  <p>"Anladığım kadarıyla yalnızca uyuyor. Bir şey söyleyerek ya da dokunarak onu uyandırabilirim gibi geliyor. Koma durumu Elflerin acıdan ya da yaralardan kurtulmak için kendi kendilerine başlattıkları bir şey olsa gerek. Ama o zaman neden sona erdirmiyor? Artık onun için bir tehlike yok."</p>

  <p>"Ama o bunu biliyor mu?" diye sordu, Eragon sessizce.</p>

  <p>Murtagh elini Eragon'un omzuna koydu. "Bu iş biraz daha beklemeli. Şimdi gitmeliyiz, yoksa zor elde ettiğimiz yol üstünlüğünü kaybedeceğiz. Daha sonra durduğumuzda onunla ilgilenebilirsin."</p>

  <p>"Önce bir şey yapacağım," dedi, Eragon. Bir bezi ıslattı, sonra suyunu Elfin kurumuş dudaklarına sıktı. Bunu birkaç kez yapıp kendini garip bir şekilde koruyucu hissederek kavisli kaşlarını, alnını sildi.</p>

  <p><br /></p>

  <p>Nöbetçiler tarafından görülmekten korkarak zirvelerden uzak durmak suretiyle tepeler boyunca ilerlediler. Saphira aynı nedenlerle onlarla birlikte yerde ilerliyordu. İri cüssesine rağmen görülmemeyi başarıyordu; yalnızca kuyruğunun kalın, mavi bir yılan gibi yere sürtünürken çıkardığı ses duyuluyordu.</p>

  <p>Sonunda doğuda gökyüzü aydınlandı. Çalılarla kaplı dik bir yamacın kıyısına vardıklarında sabah yıldızı Aiedail gökyüzünde belirdi. Aşağıda kayaların üstünden aşıp dalları yıkayan su kükreyerek akıyordu.</p>

  <p>"Ramr!" diye bağırdı, Eragon gürültünün arasından.</p>

  <p>Murtagh başıyla doğruladı. "Evet! Güvenle geçebileceğimiz sığ bir yerini bulmalıyız."</p>

  <p>Bu gerekli değil, dedi, Saphira. Nehir ne kadar geniş olursa olsun ben sizi karşıya taşıyabilirim.</p>

  <p>Eragon mavi-gri ejderhasına baktı. Ya atlar? Onları geride bırakamayız. Senin taşıyamayacağın kadar da ağırlar.</p>

  <p>Siz üstlerinde olmadığınız ve onlar da fazla mücadele etmedikleri sürece eminim onları taşıyabilirim. Sırtımda üç insanla oklardan kaçabildiysem eminim düz bir hat üzerinde bir atı uçurabilirim.</p>

  <p>Sana inanıyorum, ama buna zorunlu olmadıkça denemeyelim istersen. Çok tehlikeli.</p>

  <p>Saphira zorlukla setten aşağıya indi. Burada zaman kaybedemeyiz.</p>

  <p>Eragon peşinde Snowfire'la onu takip etti. Yamaç hızla ve karanlık bir şekilde akan Ramr'ın kenarında birden sona eriyordu. Sudan kışın dumanı tüten kar gibi beyaz bir sis yükseliyordu. Karşı tarafı görmek mümkün değildi. Murtagh akıntıya bir dal fırlattı ve azgın sularda bata çıka hızla ilerleyişini seyretti.</p>

  <p>"Sence ne kadar derin?" diye sordu, Eragon.</p>

  <p>"Bilemiyorum," dedi, Murtagh, sesinde endişeyle. "Sihirle karşısının ne kadar uzak olduğunu görebilir misin?"</p>

  <p>"Orayı aydınlatan fener gibi bir şey olmadıkça sanmıyorum."</p>

  <p>Saphira ani bir rüzgâr dalgası oluşturarak havalanıp Ramr'ın üstünde uçmaya başladı. Kısa bir süre sonra, karşı kıyıdayım, dedi. Nehrin genişliği yarım milden biraz fazla. Geçecek daha kötü bir yer seçemezdiniz; Ramr bu noktada kıvrılıyor ve en geniş yeri burası."</p>

  <p>"Yarım mil!" dedi, Eragon heyecanla. Murtagh'a Saphira'nın onları uçurma teklifini tekrarladı. "Atlar için bunu denememeyi tercih ederim. Tornac, Saphira'ya Snowfire kadar alışık değil. Paniğe kapılıp ikisine de zarar verebilir. Saphira'ya güvenle yüzebileceğimiz sığ bir yer aramasını söyle. İki yönde de bir mil içinde sığ bir yer yoksa o zaman bizi taşıyabilir."</p>

  <p>Eragon'un isteğiyle Saphira sığ bir yer aramayı kabul etti. O etrafı keşfederken onlar atların yanına oturup kuru ekmek yediler. Kısa süre sonra kadife kanatları erken şafak güneşinde fısıldayarak Saphira geldi. Su derin ve güçlü, hem aşağı, hem yukarı akıntı var.</p>

  <p>"Önce ben geçsem iyi olur," dedi, Murtagh. "Böylece atlara bakabilirim." Saphira'nın eyerine tırmandı. "Tornac'a dikkat et. Yıllardır benimle birlikte. Ona bir şey olmasını istemem." Bunun üzerine Saphira havalandı.</p>

  <p>Geri döndüğünde bilinçsiz Elf karnından çözülmüştü. Eragon atın alçak sesli kişnemelerine aldırmadan Tornac'ı Saphira'nın yanına götürdü. Saphira atı ön ayaklarıyla karnına sarmak için şaha kalktı. Eragon, onun güçlü pençelerine bakıp, "Dur!" dedi. Tornac'ın eyer battaniyesini düzeltip atın karnına bağladı, böylece yumuşak karnını korumaya aldı, sonra Saphira'ya devam etmesini söyledi.</p>

  <p>Saphira'nın ön bacakları iki yandan kendisini sarınca Tornac korkuyla kişneyip kaçmaya çalıştı, ama Saphira, onu sıkıca yakalamıştı. At gözlerini çılgın gibi yuvalarında döndürdü, akları iyice ortaya çıktı. Eragon zihniyle Tornac'ı rahatlatmaya çalıştı, ama atın paniği ona dokunmasını imkânsızlaştırıyordu. Tornac yeniden kaçmaya çalışmadan önce Saphira havaya zıpladı ve arka ayaklarını o kadar büyük bir güçle itti ki pençeleri altındaki kayalarda delikler açtı. Muazzam yükü kaldırabilmek için kanatlarını deli gibi çırptı. Bir an için yere düşecekmiş gibi oldu. Sonra göğe doğru atıldı. Tornac dehşet içinde bağırıyor, tekmeler savuruyordu. Metalin birbirine sürtünürken çıkardığına benzer korkunç bir ses çıkarıyordu.</p>

  <p>Eragon etrafta onu duyacak biri olmasından korkarak küfretti. Acele et, Saphira. Karanlık araziyi meşale ışıkları olup olmadığını görmek için tarayıp askerlerin sesini dinledi. Kısa süre içinde gözleri neredeyse bir fersah uzakta yamaçtan inen bir grup atlıyla karşılaştı.</p>

  <p>Saphira yere inerken Eragon, Snowfire'ı ona getirdi. Murtagh'ın aptal hayvanı sinir krizi geçirdi. Kaçıp gitmesini önlemek için adam onu bağlamak zorunda kaldı. Snowfire'ı yakalayıp atın itirazlarına aldırmadan havalandı. Eragon gecenin karanlığında kendini yalnız hissederek Saphira'nın gidişini seyretti. Atlılar yalnızca bir mil uzaktaydılar.</p>

  <p>Sonunda Saphira, onu almaya geldi ve bir kez daha kuru topraklara ayak bastı. Ramr geride kalmıştı. Atlar sakinleşip eyerleri düzeltildikten sonra Beor Dağları'na doğru ilerlemeye devam ettiler. Hava yeni bir güne uyanan kuş cıvıltılarıyla dolmuştu.</p>

  <p>Eragon giderken bile uyukluyordu. Murtagh'ın da bir o kadar uykulu olduğunun farkında bile değildi. Zaman zaman ikisi de atlarını idare edemiyorlardı. Saphira'nın dikkati sayesinde atlar rotayı takip ediyorlardı.</p>

  <p>Sonunda altlarındaki yer yumuşadı ve onları taşımaz hale gelip durmalarına neden oldu. Güneş iyice tepedeydi. Ramr Nehri arkalarında yalnızca belli belirsiz bir çizgi şeklinde kalmıştı.</p>

  <p>Hadarac Çölü'ne varmışlardı.</p>
</body>
</html>
