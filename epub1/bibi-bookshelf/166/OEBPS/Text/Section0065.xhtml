<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kederli Bilge</h1>

  <p>Durza'nın anılarının parçaları Eragon'un zihnine akmaya devam etti. Karanlık olaylar ve duygular girdabı onu etkisi altına alıyor, düşünmesini imkânsız hale getiriyordu. Bu şiddetli kasırganın altında kalan Eragon ne kim olduğunu, ne de nerede olduğunu biliyordu. Kendini zihnini bulandıran yabancı varlıktan temizleyemeyecek kadar zayıftı. Shade'in geçmişinden gelen şiddetli, vahşi hayaller, ruhu bu kanlı görüntüler yüzünden acıyla feryat edene kadar gözlerinin önünde belirmeye devam etti.</p>

  <p>Önünde bir ceset yığını vardı... Shade'in emirleriyle katledilen masumlar. Büyücünün eli ya da sözüyle hayatları alınan daha fazla ceset –bir köy dolusu– gördü. Etrafını saran katliamdan kaçmanın bir yolu yoktu. Kötülük dalgasına dayanamayarak bir mum alevi gibi titredi. Birisinin kendisini bu kâbustan kurtarması için dua etti, ama ona rehberlik edecek kimse yoktu. Keşke ne olması gerektiğini hatırlayabilseydi: çocuk ya da erkek, suçluya da kahraman, Shade ya da Süvari; hepsi anlamsız bir cinnet halinde bir araya toplanmıştı. Bu şiddetli karışıklığın içinde tamamen kaybolmuştu.</p>

  <p>Birden Shade'in kötülük dolu zihninin geride bıraktığı kasvetli bulutun arasından kendi anılarından oluşan bir yığın beliriverdi. Saphira'nın yumurtasının kendisine geldiğinden beri gerçekleşen olaylar soğuk bir ışık altında tek tek zihninde göründü. Başarıları ve başarısızlıkları aynı şekilde gösterildi. Kendisi için önemli olan pek çok şeyi kaybetmişti, fakat kader ona nadir bulunan çok büyük armağanlar vermişti; ilk kez kim olduğuyla gurur duyuyordu. Sanki bu kısa kendine güven anına bir karşılık verirmiş gibi Shade'in boğucu karanlığı yeniden saldırıya geçti. Belirsizlik ve korku algılarını tüketirken kimliği bir boşluğa düştü. Kim olduğunu sanıyordu ki o?Alagaesia'daki güçlere meydan okuyup hayatta kalabileceğini mi düşünmüştü?</p>

  <p>Shade'in kötü düşüncelerine karşı savaşmaya çalıştı, başta zayıftı, ama sonra daha güçlü bir şekilde mücadele etti. Antik dilde sözcükler fısıldayıp bunun kendisine zihnini bulandıran gölgeye dayanmasına yetecek kadar güç verdiğini gördü. Savunmaları tehlikeli şekilde sarsılmış olsa da parçalanmış bilincini, özünün etrafında küçük parlak bir kabuk halinde toplamaya başladı. Zihninin dışındaki büyük acının farkındaydı. Bu acı o kadar büyüktü ki, hayatını almakla tehdit ediyordu, ama bir şey –ya da birisi– onu uzakta tutuyor gibiydi.</p>

  <p>Zihnini tamamen arındıramayacak kadar zayıftı, ama Carvahall'den beri yaşadıklarını inceleyecek kadar bilinci yerindeydi. Şimdi nereye gidecekti... ve kendisine yolu kim gösterecekti? Brom olmadan kendisine rehberlik edecek ya da ders verecek kimse yoktu.</p>

  <p>Bana gel.</p>

  <p>Başka bir bilincin dokunuşuyla geri çekildi... bu o kadar büyük ve güçlü biriydi ki bir dağ gibi tepesinde yükseliyordu. Eragon, onun acıyı engelleyen kişi olduğunu fark etti. Arya'nın zihni gibi, içinden müzik akıyordu: bilgece bir melankoliyle inleyen derin kehribar-altın rengi çalgı telleri.</p>

  <p>Sonunda sormaya cesaret edebildi, kim... kimsiniz siz?</p>

  <p>Yardım edebilecek biri. Shade'in etkisi söze dökülmemiş bir düşünceyle istenmeyen bir örümcek ağı gibi bir kenara itildi. Boğucu ağırlıktan kurtulan Eragon, zihnini, ötesine geçemediği engele dokunana dek genişletti. Seni elimden geldiğince korudum, ama o kadar uzaktasın ki aklını acıdan korumaktan başka bir şey yapamıyorum.</p>

  <p>Tekrar: Kimsiniz ki bunu yapıyorsunuz?</p>

  <p>Alçak sesli bir homurtu duyuldu. Ben Osthato Chetowâ, Kederli Bilge. Ve Togira Ikonoka, Sağlıklı Kötürüm. Bana gel Eragon, çünkü bütün sorularının cevabı bende. Beni bulana kadar güvende olmayacaksın.</p>

  <p>Ama nerede olduğunuzu bilmeden sizi nasıl bulabilirim, diye sordu umutsuzca.</p>

  <p>Arya'ya güven ve onunla Ellesmera'ya git... orada olacağım. Çok uzun zaman bekledim, bu yüzden gecikme, yoksa çok geç olabilir... Sen sandığından daha büyüksün, Eragon. Yaptıklarını düşün ve mutlu ol, çünkü ülkeyi büyük bir kötülükten kurtardın. Başka kimsenin yapamadığı bir işi yaptın. Pek çok kişi sana borçlu.</p>

  <p>Yabancı haklıydı; başardığı şey onurlandınlmayı, tanınmayı hak ediyordu. Gelecekte karşılaşacağı denemeler ne olursa olsun artık güç oyununda yalnızca bir maşa değildi o. Bunu aşmıştı ve artık başka bir şey, daha önemli bir şeydi. Ajihad'ın istediği şey olmuştu: bütün kral ve liderlerden bağımsız bir otorite.</p>

  <p>Bu sonuca varırken onaylandığını hissetti. Öğreniyorsun, dedi Kederli Bilge, yaklaşarak. Ondan Eragon'a bir görüntü geçti: zihninde açan bir çiçek, güneşe doymuş kayalık bir yamaçta dikilen kamburu çıkmış beyaz elbiseli bir figüre dönüştü. Dinlenme zamanı geldi, Eragon. Uyandığında benden kimseye söz etme, dedi figür yumuşak bir şekilde, yüzü gümüş bir haleyle örtülmüş bir halde. Elflere gitmen gerektiğini unutma. Şimdi uyu... Takdis edermiş gibi elini kaldırdı ve Eragon'un içini bir huzur kapladı.</p>

  <p>Son düşüncesi Brom'un kendisiyle gurur duyacağıydı.</p>

  <p>"Uyan," diye emretti bir ses. "Uyan, Eragon, çünkü çok uzun süre uyudun." Eragon isteksizce kıpırdandı, sesi dinlemek istemiyordu. Etrafını saran sıcaklık bırakmak istemediği kadar rahattı. Ses tekrar duyuldu. "Kalk, Argetlam! Sana ihtiyacımız var!"</p>

  <p>Gönülsüzce zorla gözlerini açtı ve kendini örtülerle sarılmış uzun bir yatakta buldu. Angela yanındaki sandalyeye oturmuş, dikkatle yüzüne bakıyordu. "Kendini nasıl hissediyorsun?" diye sordu.</p>

  <p>Nerede olduğunu anlayamayan, şaşkın durumdaki Eragon gözlerini küçük odada dolaştırdı. "Ben... ben bilmiyorum," dedi ağzı kurumuş bir şekilde.</p>

  <p>"O zaman kıpırdama. Gücünü korumalısın," dedi Angela, elini kıvırcık saçlarının arasından geçirerek. Eragon, onun zırhının hâlâ üzerinde olduğunu gördü. Bunun nedeni neydi? Bir öksürük nöbeti başının dönmesine neden oldu ve her yeri acıdı. Ateşli uzuvları taş gibi ağırdı. Angela yerden yaldızlı bir boynuz alıp dudaklarına getirdi. "Al, iç."</p>

  <p>Serin içki boğazına inerek onu canlandırdı. Midesinde patlayan sıcaklık yanaklarına kadar yükseldi. Tekrar öksürdü, bu da zonklayan başının acısını daha da artırdı. Buraya nasıl geldim? Savaş vardı... kaybediyorduk... sonra Durza ve... "Saphira!" dedi birden doğrularak. Birden başı dönerek tekrar geriye yattı, gözlerini sımsıkı yumdu, midesi bulanıyordu. "Saphira'ya ne oldu? İyi mi? Urgallar kazanıyordu... Saphira düşüyordu ve Arya!"</p>

  <p>"Yaşıyorlar," dedi, Angela. "Senin uyanmanı bekliyoruz. Onları görmek ister misin?" Eragon hafifçe başını salladı. Angela ayağa kalkıp kapıyı açtı. Arya ve Murtagh içeri girdi. Peşlerinden Saphira başını içeri uzattı, kapıdan geçemeyecek kadar iriydi. Derin derin solurken göğsü inip kalkıyor, gözleri parlıyordu.</p>

  <p>Gülümseyen Eragon rahatlama ve minnettarlık hissiyle onun düşüncelerine dokundu. İyi olduğunu görmek çok güzel ufaklık, dedi, Saphira şefkatle.</p>

  <p>Senin de öyle, ama nasıl?...</p>

  <p>Ötekiler anlatmak isteyecektir, bu yüzden sözü onlara bırakıyorum. Ağzından ateş çıkardın! Seni gördüm.</p>

  <p>Evet, dedi, Saphira gururla.</p>

  <p>Hâlâ şaşkınlıktan kurtulamayan Eragon hafifçe gülümseyerek Arya'ya ve Murtagh'a baktı. İkisi de sargılar içindeydi: Arya'nın, Murtagh'ın başındaki yaralar sarılmıştı. Murtagh kocaman sırıtıyordu. "Artık uyanmanın zamanı gelmişti. Saatlerdir koridorda oturuyoruz."</p>

  <p>"Neler... neler oldu?" diye sordu, Eragon.</p>

  <p>Arya üzgün görünüyordu. Ama Murtagh böbürlenerek konuştu, "Kazandık! İnanılmazdı! Shade'in ruhları –yani öyle olduklarını tahmin ediyorum. Farthen Dûr'un üstünde uçunca Urgallar savaşmayı bırakıp onların gidişini seyretti. O zaman bir büyüden kurtulmuş gibi oldular, çünkü klanları birden dönüp birbirine saldırmaya başladı. Bütün ordu birkaç dakika içinde dağıldı. Bunun üzerine onları bozguna uğrattık."</p>

  <p>"Hepsi öldü mü?" diye sordu, Eragon.</p>

  <p>Murtagh başını salladı. "Hayır, çoğu tünellere kaçtı. Varden ve Cüceler şu anda onları kovmakla meşgul, ama bu iş biraz zaman alacaktır. Ben de onlara yardım ediyordum ki bir Urgal kafama vurdu ve buraya gönderildim."</p>

  <p>"Seni yeniden hapsedecekler mi?"</p>

  <p>Murtagh'ın yüzü ciddileşti. "Şu anda bu kimsenin umurunda değil. Bir sürü Varden ve Cüce öldü; hayatta kalanlar savaşın etkilerinden kurtulmaya çalışıyor. Ama en azından senin mutlu olmak için bir nedenin var. Sen bir kahramansın! Herkes senin Durza'yı nasıl öldürdüğünü konuşuyor. Sen olmasaydın savaşı kaybederdik."</p>

  <p>Sözleri Eragon'un canını sıkmıştı, ama konuyu daha sonraya bıraktı. "İkizler nerdeydi? Olmaları gereken yerde değildiler... onlarla bağlantı kuramadım. Yardımlarına ihtiyacım vardı."</p>

  <p>Murtagh omuz silkti. "Başka bir yerden Tronjheim'e giren bir grup Urgalla cesurca savaştıklarını duydum. O sırada seninle konuşamayacak kadar meşgul olmalıydılar."</p>

  <p>Bu nedense Eragon'a mantıklı gelmedi, ama nedenini anlayamadı. Arya'ya döndü. İri gözleri başından beri Eragon'a sabitlenmişti. "Nasıl oldu da yere çarpmadınız? Sen ve Saphira..." Sesi kesildi.</p>

  <p>"Sen Saphira'yı Durza konusunda uyardığın sırada onun zedelenen zırhını çıkarmaya çalışıyordum. Zırh çıkana kadar Vol Turin'den aşağıya inemeyeceğimiz kadar geç kalmıştık... ben dibe ulaşana kadar sen yakalanmış olurdun. Üstelik Durza seni kurtarmama izin vermeden önce öldürürdü." Sesinde bir pişmanlık vardı. "Bu yüzden dikkatini dağıtabileceğim tek şeyi yaptım: safir yıldızı parçaladım."</p>

  <p>Ve ben de Arya'yı aşağıya taşıdım, diye ekledi</p>

  <p>Yeni bir baş dönmesi dalgası gözleri Eragon olanları anlamaya çalışıyordu. "Ama neden parçalardan biri sana ya da bana çarpmadı?"</p>

  <p>"Buna izin vermedim. Biz yere inmek üzereyken onların havada hareketsiz kalmalarını sağladım, sonra yavaşça yere indirdim... yoksa binlerce parçaya ayrılıp seni öldürürlerdi," dedi, Arya basitçe. Ama sözleri içindeki gücü açıkça ortaya koyuyordu.</p>

  <p>Angela huysuz bir şekilde ekledi. "Evet, nerdeyse de öldürüyorlardı. Siz ikinizi hayatta tutmak için bütün becerilerimi kullanmam gerekti."</p>

  <p>Başının zonklamasına eşit keskin bir huzursuzluk hissi Eragon'un içine doldu. Sırtım... Ama orda bandaj olduğunu hissetmiyordu. "Ne kadar zamandır hurdayım?" diye sordu telaşla.</p>

  <p>"Yalnızca bir buçuk gün," dedi, Angela. "Civarda olduğum için şanslısın, yoksa iyileşmen haftalar alırdı, o da eğer yaşarsan." Paniğe kapılan Eragon örtüleri üstünden atıp göğsüne dokunmak hissetmek için döndü. Angela gözlerinde endişeyle onun elini yakaladı. "Eragon... benim gücümün seninki ya da Arya'nınki gibi olmadığını anlamalısın. Şifalı otlara ve iksirlere dayanıyor. Yapabildiklerim sınırlı, özellikle bu kadar büyük bir..."</p>

  <p>Eragon elini çekip onunkinden kurtardı, parmaklarıyla sırtına uzanıp yoklamaya başladı. Sırtındaki deri pürüzsüz, sıcak ve kusursuzdu. Kıpırdadıkça parmak uçlarının altındaki sert kasları hissediyordu. Elini ensesine doğru götürdü ve bir santim genişliğinde sert bir yumruyla karşılaştı. Artan bir dehşetle onu aşağıya kadar takip etti. Durza'nın darbesi sağ omzundan kalçasına kadar inen kocaman, berbat bir yara izine neden olmuştu.</p>

  <p>Arya yüzünde bir acıma ifadesiyle mırıldandı. "Yaptığın iş karşılığında korkunç bir bedel ödedin, Eragon Shade Katili."</p>

  <p>Murtagh boğuk bir sesle güldü. "Evet. Artık tıpkı bana benziyorsun."</p>

  <p>İçi ümitsizlikle dolan Eragon gözlerini kapadı. Vücudu bozulmuştu. Sonra aklına baygın yattığı anlardan kalan bir şeyler geldi... kendisine yardım eden beyaz bir figür. Sağlıklı kötürüm... Togira Ikonoka. Bu kişi, yaptığın şeyi düşün ve mutlu ol, çünkü bu ülkeyi korkunç bir kötülükten kurtardın. Başka kimsenin yapamayacağı bir işi başardın. Pek çok kişi sana borçlu...Bana gel Eragon, çünkü aradığın bütün cevaplar bende, demişti.</p>

  <p>Büyük bir huzur ve tatmin hissi Eragon'u teselli etti.</p>

  <p>Geleceğim.</p>
</body>
</html>
