<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ugultulu tepeler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_28">XXV</h2>

  <p class="normal">Bayan Dean, “Bunların tümü, geçen kış oldu efendim,” dedi. “İşte, her şey ancak bir yıl önce olup bitti. Aradan on iki ay geçince tutup da tüm bu olan biteni size, yani aile dışından birine anlatacağım aklımın ucundan bile geçmezdi! Belki siz de yakında aileden biri olacaksınız, kim bilebilir ki? Gençsiniz, yalnız yaşamak bir gün canınıza tak edecektir. Hem sonra Catherine’i görüp de ona vurulmayacak bir erkek düşünemiyorum. Güldünüz, ama ne zaman ondan söz etsem gözleriniz parlıyor. Onunla ilgileniyorsunuz, yanılıyor muyum? Peki neden resmini ocağınızın üstüne asmamı istediniz? Hem niye...”</p>

  <p class="normal">“Dur, dur, iyi yürekli arkadaşım benim!” dedim. “Tamam, haklısın, ona tutulabilirim, peki ya o beni isteyecek mi bakalım? Doğrusu bundan oldukça şüpheliyim. İşte bu yüzden de olmayacak işler peşinde koşarak huzurumu bozmak istemiyorum. Hem burada yaşayabileceğimi de hiç sanmıyorum. Kalabalık şehirlerin adamıyım ben, buralar bana göre değil, zaten dönmek zorundayım. Sen devam et bakalım. Catherine, babasının emirlerine uydu mu?”</p>

  <p class="normal">Kâhya kadın, “Evet uydu,” diye devam etti. “Babasına çok düşkündü Catherine. Üstelik, Bey de ona bağırıp çağırmamış, canından çok sevdiği biricik kızını kırmamaya özen göstererek şefkatli davranmış, onu tehlikelerden uzak tutabilmek için türlü öğütler vermekle yetinmişti. Bey’in öğütleri, gelecekteki yaşamında kızın kulağına küpe olacak, onun doğru yolu bulmasına yardım edecekti. Bu olaydan iki üç gün sonra Bey bana:</p>

  <p class="normal">“Nelly, şimdi senden bana dürüst davranmanı isteyeceğim. Yeğenim ne iki satır mektup yazdı ne de kendisi gelip konuştu benimle. Söyle Nelly, onun hakkındaki düşüncelerin nedir? Hal ve tavırları düzeldi mi ya da en azından, düzelme umudu var mı?”</p>

  <p class="normal">“Doğruyu söylemek gerekirse, oğlan fazlasıyla zayıf, narin yapılı bir çocuk, efendim,” dedim. “Tam bir erkek olacak kadar bile yaşayacağını sanmıyorum. Ancak şunu da belirtmeliyim ki, yapı olarak babasına hiç çekmemiş. Yani Bayan Catherine onunla evlenmek gibi bir hataya düşecek olursa, onu kolayca avucunun içine alıp istediği gibi yönetmekte zorluk çekmeyecektir. Ama küçükhanım tutup da ona, kaprislerine hiç ses etmeden boyun eğecek kadar aşırı bir düşkünlük gösterirse, durum değişir, elbette. Neyse ki daha zamanımız çok, bu arada onu göz hapsinde tutar, daha iyi tanımak için iyice ölçüp biçer, sonra da oturup bir karara varırız. Oğlanın olgunlaşıp tam bir erkek olabilmesi için en azından dört sene geçmesi gerekiyor. Önünüzde bol bol zaman var, onu iyice ölçüp tartar, yakından tanır, kızınıza uygun bir koca olur mu, olmaz mı anlayabilirsiniz.”</p>

  <p class="normal">Edgar iç çekip pencereye doğru gitti ve Gimmerton Kilisesi’ne doğru baktı. Soluk bir şubat güneşinin aydınlattığı sisli bir öğle vaktiydi. Mezarlıktaki iki köknar ağacıyla seyrek seyrek dizilmiş mezar taşlarını seçebiliyorduk.</p>

  <p class="normal">“Yaklaşmakta olan her ne ise, bir an önce olup bitsin, dediğim çok olmuştur,” dedi. “Şimdi neden bilmem, olacaklardan korkmaya başladım. Şu vadiden aşağı bir damat olarak indiğim günü anımsıyorum. Bir süre sonra yine aynı vadiden indirilip mezarlığın kuytu yalnızlığına bırakılma umudu kadar sevindirici olmasa gerek! Nelly! Küçük Cathy’im, benim için bir mutluluk kaynağıydı. Kış akşamları ve yaz günleri boyunca, yanımda canlı bir umuttu. Ama bir gün şu eski kilisenin gölgesinde, şu mezar taşlarının arasında onun mezarının yanına ben de uzanacağım. Aslında uzun haziran akşamlarında benim de oraya gireceğim günün bir an önce gelmesini dilediğim zamanlar da oldu. Bunları düşünürken de mutluydum. Şimdi Cathy için ne yapabilirim? Onu yüzüstü bırakıp da nasıl gidebilirim? Linton’ın, kızıma benim yokluğumu unutturabileceğini bilsem, ne Heathcliff’in oğlu olduğuna aldırış ederim ne de kızımı elimden aldığına. Heathcliff’in amacına ulaşmasına Tanrı’nın verdiği son teselliyi de çalıp, beni altetmiş olmasına da aldırmam! Ama, ya Linton buna layık değilse, ya babasının elinde iradesiz bir kukla, bir maşaysa... Kızı ona teslim edemem! Kızımın o cıvıl cıvıl neşesini söndürmek çok acı bir şey. Yaşadığım sürece ona acılı günler yaşatmamaya, ancak, öldüğüm zaman da yalnız başına bırakmaya mecburum. Zavallı yavrucuğum! Onu, kendimden önce Tanrı’ya teslim edip, toprağa vermek bundan daha iyidir.”</p>

  <p class="normal">“Onu Tanrı’ya emanet edin efendim,” diye cevap verdim. “Tanrı esirgesin ama, sizi kaybedecek olursak, ben Catherine’i sonuna kadar yalnız bırakmam. Hem arkadaşı, hem de kılavuzu olurum. Bayan Catherine iyi bir kızdır. Bilerek ve isteyerek yanlış yola sapacağından hiç endişelenmiyorum. Doğru yolda kendine düşeni yapanlar, önünde sonunda ödüllerini alırlar.”</p>

  <p class="normal">Bahar gelmiş, geçiyor, Bey de, artık kızıyla birlikte kırlara çıkabiliyordu ama tam olarak iyileşmemişti. Kız ise, bu gezintileri babasının artık iyileştiğine yormaktaydı. Yanaklarının al al oluşu, gözlerinin parıldayışı, ona göre yakında hiçbir şeyi kalmayacağının belirtileriydi.</p>

  <p class="normal">Catherine’in doğumunun on yedinci yıldönümünde, babası mezarlığa gitmedi, çünkü yağmur yağıyordu.</p>

  <p class="normal">“Bu akşam herhalde dışarı çıkmazsınız, değil mi efendim?” diye sordum.</p>

  <p class="normal">“Hayır, bu yıl ziyaretimi biraz erteleyeceğim.”</p>

  <p class="normal">Linton’a bir mektup daha yazıp, kendisini görmek istediğini bildirdi. Eğer o hastalıklı yaratık insan içine çıkarılabilecek durumda olsaydı bence babası hiç durmaz hemen gönderirdi. Bey’in mektubuna cevap geldi, çocuğa başkasının ağzından yazdırıldığı besbelliydi. Dayısının kendisini hatırlama nezaketini göstermesine teşekkür ediyor, Bay Heathcliff’in onu Grange’e göndermediğini, bu arada gezmeye çıktığı günlerde ara sıra kendisine rastlamayı umut ettiğini, o zaman kuzeniyle baş başa görüşebileceğini ve kuzenini kendisinden uzaklaştırmamasını rica ediyordu.</p>

  <p class="normal">Mektubun bu rica bölümü anlamlıydı, hatta belki de kendisi yazmıştı, çünkü Heathcliff, oğlunun, Catherine’le arkadaşlığını sürdürebilmek için güzel ve etkili sözler yazabileceğini biliyordu.</p>

  <p class="normal">“Onu buraya gönderin demiyorum. Ama, babam beni size göndermediği, siz de onun buraya gelmesine razı olmadığınız için, kuzenimi bir daha hiç mi göremeyeceğim? Ne olur, gezintilerinizi ara sıra Tepeler’e doğru yapın, hiç olmazsa sizin yanınızda birkaç kelime konuşmamıza izin verin! Bizi birbirimizden ayırmanızı hak edecek bir şey yapmadık. Sonra bana dargın değilsiniz, beni sevmemeniz için de hiçbir neden yok! Sevgili dayıcığım ne olur, yarın iki satırla sizi Thrushcross Grange’den başka istediğiniz bir yerde görebileceğimi bildirin de beni sevindirin. Şuna inanıyorum ki, benimle bir defa görüşürseniz, babama hiç benzemediğimi anlayacaksınız. Zaten babam da, benim, kendi oğlu olmaktan çok, sizin yeğeniniz olduğumu söylüyor. Evet, ben belki Catherine’e layık olamayacak derecede kusurluyum ama o, benim kusurlarımı hoş görüyor, onun hatırı için siz de hoş görmelisiniz. Sağlık durumumu soruyorsunuz. Daha iyiyim ama bütün umut kapıları kapanmış, beni hiç sevmemiş, sevmeyecek insanlar arasında tek başıma yaşamak zorundayken, nasıl neşeli, nasıl iyi olabilirim?”</p>

  <p class="normal">Edgar, çocuğa acıdığı halde Catherine’le birlikte dolaşacak durumda olmadığı için bu isteğini yerine getiremedi. Yazın belki buluşabileceklerini, bu arada fırsat buldukça kendisine mektup göndermeye devam etmesini yazdı. Kendisi de çocuğun o çekilmez insanlar arasındaki acınacak durumunu bildiği için mektuplarında elinden geldiğince öğütler vermeye, onu teselli etmeye çalıştı. Linton da onu cevapsız bırakmadı. Ancak mektupların sansürden geçtiği belliydi. Dilediği gibi yazsa yaşadığı acıları dile getirecekti, ama babası tetikte bekliyor, çocuğa böyle bir fırsat vermiyordu. Üstelik bizim Bey’in yazdıklarını da baştan sona okuduktan sonra çocuğa veriyordu. Bu yüzden Linton, çektiği acıları, üzüntüleri dile getiremiyor, sürekli olarak kendisini sevgilisinden insafsızca ayırmaları üzerinde duruyordu. En sonunda da, eğer Bay Linton yakın zamanda buluşmalarına izin vermezse, kendisinin boş sözlerle bile bile aldatıldığı kanısına varacağını kibar bir dille dokunduruyordu.</p>

  <p class="normal">Cathy de hep onun tarafını tutmaktaydı. Böylece ikisi arasında kalan Bey, en sonunda haftada bir defa benim gözümün önünde, Grange’in yakın çevresindeki kırlarda buluşmalarına, atla ya da yürüyerek dolaşmalarına razı oldu. Çünkü haziran ayı gelmişti ve kendisi hâlâ eriyip çökmekteydi. Bu arada yıllık gelirin bir kısmını Catherine için bir yana ayırıyor, kızın atalarından kalan evi kısa sürede geri almasını, hiç olmazsa bir an önce o evde yaşamasını istiyordu. Bunun için kızıyla kendi vârisinin evlenmesinden başka çıkar yol görememekteydi. Vârisinin de, kendisi gibi hızla eriyip çökmekte olduğundan haberi yoktu. Daha doğrusu bunu hiçbirimiz bilmiyorduk. Çünkü Tepeler’e doktor uğramazdı. Ayrıca Heathcliff’in oğlunu görecek ve durumunu öğrenip bize anlatacak kimse de yoktu. Ben bile oğlanın kırlarda atla ya da yaya, gezintilere çıkmak için gösterdiği ateşli isteğe kanıp, gerçekten iyileşmeye yüz tuttuğunu düşünmüş, onun sağlığı hakkındaki karamsar düşüncelerimde yanıldığıma inanmaya başlamıştım. Yakın zamanda ölmesi kaçınılmaz olan oğluna, Heathcliff kadar insafsızca, alçakça davranan bir baba olabileceğini hayal bile edemezdim. Meğer, çocuğu gezilere hevesli görünmeye o zorluyormuş. Oğlanın hızla ölüme gittiğini görüp alçakça planlarının suya düşme tehlikesi karşısında telaşa düşerek, onun üzerindeki bu baskıyı daha da artırmış.</p>
</body>
</html>
