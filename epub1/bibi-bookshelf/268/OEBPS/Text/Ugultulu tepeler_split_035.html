<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ugultulu tepeler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_33">XXX</h2>

  <p class="normal">Uğultulu Tepeler’e sadece bir kez gittim, ancak Catherine’i göremedim. Joseph içeri girmeme izin vermemişti, kapının aralığında konuştuk. Dediğine göre Bayan Linton meşgulmüş, Bey de evde değilmiş. Zillah da olmasa Tepeler’de olup bitenlerden hiç haberim olmayacaktı. Kadının dediğine bakılırsa Catherine’in burnu çok havadaymış, kibirinden geçilmiyormuş. Anlaşılan o ki, kızdan pek hoşlanmıyordu. Zillah’ın anlattığına göre, Catherine eve ilk geldiği günlerden birinde kendisinden bir yardım istemiş. Ancak Bay Heathcliff kadına, işine devam etmesini, hanımının kendi işini kendi görmesi gerektiğini, bundan sonra da kendi başının çaresine bakmak zorunda olduğunu söylemiş. Ee, bu da bizim bencil, kafasız Zillah’ın işine gelmiştir elbette. Catherine bu olayın ardından Zillah’a darılmış, sözünün dinlenmeyecek olmasını hazmedememiş. Bunun sorumluluğunu tümüyle kadına yükleyerek onu düşman bellemiş. Siz buralara gelmeden az önceydi, yani bundan bir buçuk ay önce, Zillah ile kırlarda karşılaşmış, uzun uzun sohbet etmiştik, bana şunları anlattı:</p>

  <p class="normal">“Bayan Linton, Tepeler’e geldiği ilk gün, daha eve girer girmez doğru üst kata koştu, ne bana ne de Joseph’e selam bile vermeden önümüzden geçip gitti. Kendisini, Linton’ın odasına kapattı, sabaha kadar da yanından ayrılmadı. Sonra bir sabah, tir tir titreyerek aşağı indi. Bizim Bey ile Earnshaw, salonda kahvaltı etmekteydiler. Telaş içinde, Linton’ın çok hasta olduğunu, acele doktor çağırmaları gerektiğini söyledi.</p>

  <p class="normal">“Bunun üzerine Bey, ‘Hasta olduğunu ben de biliyorum, ama benim gözümde onun yaşamasıyla, ölüp gitmesi arasında pek bir fark yok. Senin anlayacağın, onun için beş kuruş harcayacak değilim,’ dedi.</p>

  <p class="normal">“‘Ama ben ne yapılması gerektiğini bilmiyorum ki,’ dedi genç kadın, ‘Bilen birinin yardımı olmazsa ölecek zavallı!’</p>

  <p class="normal">“Bey, ‘Çık dışarı!’ diye bağırdı. ‘Bana ondan söz ettiğini duymak istemiyorum bir daha. Şunu iyice kafana sok ki, burada onu umursayan yok. İster ölsün ister yaşasın, kimsenin umurunda değil, anladın mı? Madem bu kadar düşünüyorsun, hastabakıcılığını da kendin yaparsın! Yok, istemem diyorsan, kapısını kilitler, onu kaderiyle baş başa bırakırsın!’</p>

  <p class="normal">“Bu sözleri duyan genç hanım baktı ki kimseden hayır yok, bu defa da beni sıkıştırmaya başladı. Ben de, ‘O çocuk yeterince bela oldu başıma, bu kadarı yeter!’ diye cevap verdim. Zaten evde iş bölümü yapılmıştı, onun payına da Linton’a bakmak düşüyordu. Bay Heathcliff benim bu işle ilgilenmemi kesinlikle istemiyordu.</p>

  <p class="normal">“İkisi ne yaptılar, bilmiyorum. Oğlan epeyce huysuzluk etmiş, gece gündüz inleyip sızlanmış, sanırım kadıncağıza rahat yüzü göstermemişti. Çünkü zavallının benzi soluktu, gözkapakları da kurşun gibi ağırlaşmıştı. Arada bir mutfağa iniyor, şaşkın şaşkın çevresine bakınıyordu. Yardım istediği belliydi, ama Bey’imin emrini dinlememezlik edemezdim. Onun emrine karşı gelmek ha, Tanrı yazdıysa bozsun. Evet, Bayan Dean! Doktor Kenneth’ın çağırılmamasının doğru olmadığını düşünüyordum ama, bunu söylemek bana düşmezdi. Hem, neme gerek, ben böyle şeylere hiç burnumu sokmam. Bir iki defa, el ayak çekildikten sonra, kapımı açıp bakayım dedim, hanım merdiven başına oturmuş ağlıyordu. O zaman ben de hemen kapımı kapadım. Ne olur, ne olmaz, yüreğim dayanmaz da burnumu sokarım diye korktum. Ona acımıyor değildim ama işimden de olmak istemiyordum.</p>

  <p class="normal">“Sonunda bir gece, her şeyi göze aldı ve odama geldi. Şu sözleriyle de aklımı başımdan aldı:</p>

  <p class="normal">“‘Git Bay Heathcliff’e haber ver, oğlu ölüyor... Evet bu kez gerçekten ölüyor. Kalk, çabuk. Git söyle!’</p>

  <p class="normal">“Bunun üzerine çıkıp gitti. On beş dakika kadar yattığım yerden kulak kabarttım, her yanım titriyordu. Hiçbir hareket yoktu, ev sessizlik içindeydi.</p>

  <p class="normal">“Kendi kendime, ‘Ona öyle geldi herhalde,’ deyip kimseyi tedirgin etmemeye karar vererek yeniden uykuya daldım. Ama uykum keskin bir çıngırak sesiyle kesildi... Evde bir tek çıngırak kalmıştı, onu da Linton kullanıyordu. Bey, odama gelip, ‘Git bak bakalım, ne var,’ dedi, ‘Söyle onlara bir daha o çıngırağı çalmasınlar.’</p>

  <p class="normal">“Catherine’in bana söylediklerini Bey’e tekrarladım. Bunun üzerine ona küfürler yağdırarak bir iki dakika sonra elinde bir mumla onların odasına gitti. Ben de onu izledim. Bayan Heathcliff, ellerini dizlerinin önünde kenetlemiş, yatağın yanı başında oturuyordu. Bay Heathcliff yaklaştı, ışığı Linton’ın yüzüne tuttu, baktı, dokundu, sonra dönerek:</p>

  <p class="normal">“‘Pekâlâ, Catherine,’ dedi. ‘Şimdi nasılsın bakalım?’</p>

  <p class="normal">“Catherine hiç sesini çıkarmadı.</p>

  <p class="normal">“Adam, ‘Söyle nasılsın Catherine?’ diye yineledi.</p>

  <p class="normal">“‘O kurtuldu, ben de özgürüm’ dedi. Sonra gizleyemediği bir öfkeyle, ‘İyi olmam gerek,’ diye devam etti, ‘Ama ölüme karşı savaşırken beni öylesine uzun bir süre tek başıma bıraktınız ki, artık yalnız ölümü görüyor, ölümü hissediyorum! Sanki ben de bir ölüyüm!’</p>

  <p class="normal">“Gerçekten de öyle görünüyordu. Ona biraz şarap verdim. Zilin sesine, ayak gürültülerine uyanmış olan Hareton’la Joseph, konuştuklarımızı duyunca içeri girdiler. Bana kalırsa, Joseph, çocuğun ölümüne sevinmişti. Hareton ise, biraz üzgün gibiydi ama Linton’ı düşünmekten çok, gözlerini Catherine’e dikmiş, boş boş bakıyordu. Bey, kendisine hemen gidip yatmasını, onun yardımına ihtiyacımız olmadığını söyledi. Joseph’e, de ‘Cenazeyi benim odaya götür,’ dedi. Beni de kendi odama gönderdi. Bayan Heathcliff odada yalnız başına kaldı.</p>

  <p class="normal">“Ertesi sabah Heathcliff, benden yukarı çıkıp Catherine aşağıya kahvaltıya inmesini söylememi istedi. Ama o soyunmuştu, sanki uyumak üzereydi. Hasta olduğunu söyledi. Buna hiç şaşmadım. Gidip Bay Heathcliff’e haber verdim. O da şöyle dedi:</p>

  <p class="normal">“‘Pekâlâ, bırak cenaze töreninin sonuna kadar yatsın. Ara sıra uğrayıp bir isteği var mı diye sor. Biraz iyileşir iyileşmez bana bildir.’”</p>

  <p class="normal">Zillah’ın dediğine göre Cathy on beş gün odasından çıkıp aşağıya inmemiş. Günde iki defa yanına uğramış ve bir yakınlık kurmaya çalışmış, ama Cathy onu, hep geri çevirmiş.</p>

  <p class="normal">Heathcliff, onun yanına sadece bir defa, o da Linton’ın vasiyetnamesini göstermek için çıkmış. Linton, Catherine’inkiler de dahil olmak üzere neyi var neyi yok, her şeyi babasına bırakmıştı. Babasının cenazesi için Catherine’in evden uzak kaldığı günlerde zavallı çocuğu ya korkutmuşlar ya da kandırmışlar ve böyle bir vasiyet bırakmaya zorlamışlardı. Ayrıca yaşı küçük olduğu için taşınmaz mallar üzerinde de bir hak iddia edemiyordu. Zaten yasaya göre taşınmazların hepsi karısıyla Heathcliff’e düşüyordu. Kaldı ki, Catherine hem parasız, hem de kimsesiz olduğu için bu toprakları Heathcliff’in elinden alamıyordu.</p>

  <p class="normal">Zillah devam etti: “Bey, onu bir defa ziyaret etti. Bunun dışında, benden başka onu ne arayan ne de soran oldu. Catherine, salona ilk olarak, bir pazar günü, ikindi vakti indi. Öğle yemeğini götürdüğüm zaman, ‘Artık bu soğuğa daha fazla dayanamayacağım!’ diye bağırmıştı. Ben de, Bey’in Thrushcross Grange’e gideceğini, aşağı inecekse, Earnshaw’la benden çekinmesine hiç gerek olmadığını söylemiştim. Heathcliff’in atına atlayıp uzaklaştığını duyar duymaz aşağı indi. Simsiyah yas giysileri içindeydi. Lüle lüle sarı saçlarını dümdüz taramış, kulaklarının arkasına doğru atmıştı.</p>

  <p class="normal">“Joseph’le ben, hemen hemen her pazar kiliseye gideriz. Joseph gitmişti ama ben bu kez evde kalmayı daha uygun bulmuştum. Gençlerin yanında bir yaşlının bulunup, onlara göz kulak olması, her zaman için iyidir. Üstelik Hareton, utangaç görünür ama, nezaketten pek anlamaz. Kendisine kuzeninin aşağıya ineceğini, ayrıca genç hanımın, kutsal pazar gününe öteden beri saygı gösterilmesine alışmış olduğunu söyledim. Bu yüzden de, o odada olduğu sürece başta av tüfeklerini temizlemeyi bütün işlere ara vermesinin iyi olacağını bildirdim. Bu haberi duyunca hemen yüzü kızardı; kirli ellerine, üstüne başına göz gezdirdi. Yağ şişesi, barut kutusu bir dakika içinde ortadan kalktı. Böylece genç hanıma arkadaşlık etmeye hazırlandığını, ona sempatik görünmek istediğini anladım. Ayrıca isterse bu konuda kendisine yardım edebileceğimi bile söyledim. Biraz telaşa kapılmıştı. Alaycı alaycı baktığımı görünce hemen suratını asıp küfür etmeye başladı.”</p>

  <p class="normal">Zillah’ın yaptıklarından hoşlanmadığımı bakışlarımdan anlayan Zillah, “Her neyse Bayan Dean,” diye devam etti, “Sen belki, genç hanımını Hareton’dan üstün görüyorsundur. Hatta bu konuda belki de haklısındır ama ben de onun biraz daha alçak gönüllü olmasını isterdim doğrusu. Ayrıca bu koşullarda, o bilgisinin, inceliğinin, kibarlığının kendine hiçbir faydası yoktu. O da, senin benim gibi yoksulun biriydi. Hatta bence şimdi bizden de yoksul. Öyle ya, sen hiç olmazsa bir köşeye bir şeyler biriktirebiliyorsun. Eh, ben de, karınca kararınca, geçinip gidiyorum.”</p>

  <p class="normal">Hareton, Zillah’ın yardımını kabul etmiş. Zillah da onu bir güzel pohpohlayarak keyfini yerine getirmiş. Böylece Hareton, kadının anlattığına göre eskiden uğradığı hakaretleri unutarak, içeri giren Catherine’i güler yüzle karşılamaya çalışmış:</p>

  <p class="normal">“Genç hanımefendi içeriye, bir prenses gibi burnu havada, buz gibi soğuk bir tavırla girdi.” Ben hemen ayağa kalktım, kendi oturduğum koltuğu ona verdim. Ama o burun kıvırdı ve benim bu kibarlığımı anlamazlıktan geldi. Earnshaw ayağa kalkmıştı. ‘Yukarda donmuşsundur, şöyle divana, ateşe yakın otur da ısın,’ dedi.</p>

  <p class="normal">“Catherine ise, ‘Ben bir aydır donuyorum,’ diye cevap verdi, öfkeli öfkeli.</p>

  <p class="normal">“Bir sandalye alıp, ikimizden de uzak bir yere çekti. İyice ısınıncaya kadar öylece oturdu. Sonra çevresine göz gezdirmeye başladı. Derken camlı dolaptaki kitapları gördü, hemen ayağa fırlayarak onları almak için uzandı, ama çok yüksekteydi. Kuzeni onun bu halini bir süre seyrettikten sonra bütün cesaretini toplayarak yardımına gitti. Genç hanımın eteğini açtı, o da kitapları alıp alıp bu eteğe bıraktı.</p>

  <p class="normal">“Delikanlı için bu çok önemli bir şeydi. Hanımefendi ona bir teşekkür bile etmedi, ama o, yardımı kabul edildiği için büyük bir mutluluk duymaktaydı. Hatta arkasında durup onu izledi, eğilip, kitapta hoşuna giden resimleri göstermeye başladı. Hanımefendinin kitabı sert bir tavırla çekip ondan uzaklaştırmasına bile alınmadı, biraz daha geriye çekilerek, kitap yerine onu seyretmekle yetindi. Catherine okumaya ya da hoşlanacağı bir konu aramaya devam ediyordu. Derken, delikanlının dikkati, ağır ağır, onun ipek gibi bukleleri üstünde toplandı. Birbirinin yüzlerini göremiyorlardı. Hareton, belki de ne yaptığının farkında bile olmadan, tıpkı bir bebeğin mum alevine parmağını uzatması gibi, elini uzatıp buklelere dokunmak istedi. Buklelerden birini, sanki minik bir kuşu okşar gibi okşadı. Genç hanım, geriye öyle bir dönüş döndü ki, ensesine bir bıçak sapladılar sanırdın.</p>

  <p class="normal">“Delikanlıdan iğreniyormuş gibi bağırarak, ‘Derhal çekil arkamdan!’ dedi, ‘Bana dokunmaya nasıl cesaret edebiliyorsun? Arkamda ne arıyorsun? Sana hiç katlanamıyorum! Bir daha yanıma yaklaşırsan, yine çıkar odama giderim!’</p>

  <p class="normal">“Bay Hareton hemen geri çekildi, aptal aptal divana oturdu ve hiç sesini çıkarmadı. Caherine ise yarım saat daha kitapları karıştırmaya devam etti. Derken Earnshaw, benim yanıma gelerek fısıldadı:</p>

  <p class="normal">“‘Zillah, ona söyler misin, bize de okusun? Boş oturmaktan canım sıkıldı, üstelik onun sesini duymaktan hoşlanıyorum... Yani hoşuma gidecek gibi! Ama sakın benim istediğimi söyleme, sen kendin iste.’</p>

  <p class="normal">“Ben de hemen, ‘Bay Hareton bize de okumanı istiyor, hanımefendi,’ dedim, ‘Okursan çok memnun olacak, minnettar kalacakmış.’</p>

  <p class="normal">“Hanımefendinin kaşları çatıldı ve gözlerini kitaptan kaldırarak şöyle dedi:</p>

  <p class="normal">“‘Bay Hareton da dahil, hepiniz bilmiş olun ki bu göstermelik, ikiyüzlü nezaketinizi sizlere aynen iade ediyorum! Her birinizden iğreniyor, hiçbirinizle tek kelime bile konuşmak istemiyorum! Bir tatlı söz için, hatta içinizden birinin yüzünü görebilmek için hayatımı vermeye razı olduğum günlerde benden uzak durdunuz. Ben buraya biraz ısınmak için indim, sizleri eğlendirmek için değil. Sohbetinizden zevk aldğımı da sanmayın sakın.’</p>

  <p class="normal">“Earnshaw, ‘Ben ne yaptım ki” diye başladı. ‘Ne suç işledimse söyle.’</p>

  <p class="normal">“Bayan Heathcliff, ‘Haa! Doğru!.. Sana bir sözüm yok,’ dedi, ‘Senden bir şey beklemek zaten aklımın köşesinden bile geçmedi.’</p>

  <p class="normal">“Onun bu aksiliği karşısında canlanan delikanlı, ‘İyi ama, ben Bay Heathcliff’e kaç kere söyledim, şu kızcağızın bir yardıma ihtiyacı varsa ben yapıvereyim dedim, sonra...’</p>

  <p class="normal">“‘Kes sesini!’ dedi genç kız, ‘Kulaklarımı tırmalayan konuşmanı duymaktansa, dışarda donmaya, ya da nereye olursa olsun gitmeye razıyım.’</p>

  <p class="normal">“Buna karşı Hareton da, ‘Cehennemin dibine kadar yolun var, bence hava hoş,’ diye homurdandı. Sonra tüfeğini asılı olduğu yerden indirerek, her pazar yaptığı gibi temizlemeye koyuldu. O günden sonra da dili çözüldü.</p>

  <p class="normal">Genç hanım yeniden kendisini odaya hapsetmeyi denediyse de, havalar iyice soğuduğu için gururunu bir yana bırakıp, sık sık aşağıya, bizlerin arasına iner oldu. Ama, ben artık akıllanmıştım. İyilik edeyim derken kötülükle karşılaşmamak için dikkat ediyor, ona karşı daha sert davranıyorum. Aramızda kendisinden hoşlanan hiç kimse yok. Zaten sevilmeyi hak etmiyor, ne söylesen saygısızca bağırıyor, bazen Bey’i bile tersliyor, öyle ki, adamın sabrını taşırıp, dayak bile yiyor. Canı yandıkça daha da azıtıyor.”</p>

  <p class="normal">Zillah’ın bu anlattıklarını duyunca, hemen işimi bırakıp bir kulübe tutmayı, Catherine’i de, ne yapıp edip yanıma almayı düşündüm. Gelgelelim bu iş, Bay Heathcliff’in Hareton’ı ayrı bir eve yerleştirmesinden farksızdı. Bence bu durumda, genç hanımımın yeniden evlenmesinden başka çıkar yol yoktu. Ama, bu da benim altından kalkabileceğim bir şey değil.”</p>

  <p><br class="chapter" /></p>

  <p class="normal">Bayan Dean’in anlattıkları burada sona erdi. Doktorun kehanetine rağmen hızla iyileşiyordum. Daha ocağın ikinci haftasına yeni girmiştik. Bir ya da iki gün sonra, ata atlayıp Uğultulu Tepeler’e gidebileceğim sanırım. Mal sahibine, önümüzdeki altı ayı Londra’da geçireceğimi, gelecek ekimden sonrası için de, kendisine başka bir kiracı bulmasını söyleyeceğim. Bana artık dünyayı bağışlasalar, burada bir kış daha geçiremem.</p>
</body>
</html>
