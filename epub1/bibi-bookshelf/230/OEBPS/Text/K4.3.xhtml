<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>20</h2>

  <p>“Yazın, özellikle de parklarda, güneşin akşamları ufuk çizgisine doğru yaklaşmasının amacı,” diyordu ses ciddiyetle, “kızların memelerinin bir aşağı bir yukarı dalgalanışının gözlere daha net görünmesini sağlamaktır. Durumun gerçekten de böyle olduğuna inandım ben.”</p>

  <p>Arthur ve Fenchurch oradan geçerlerken birbirlerine bakıp, bu lafa gülüştüler. Fenchurch bir an için Arthur’a daha sıkı sarıldı.</p>

  <p>“Ve eminim ki,” diyordu Serpantin kıyısındaki portatif sandalyesinden ahkam kesen ve kıvırcık, portakal rengi saçları, ince uzun burnu olan genç, “eğer konu derinlemesine incelenecek olursa, bunun mükemmel bir doğallık ve mantıkla her şeyden fışkırdığı görülecektir,” kendisininkine komşu portatif sandalyede yayılmış oturan, zayıf, koyu renk saçlı, sivilceleri yüzünden kendini itilmiş hisseden arkadaşına bakarak tezini savunmaya devam ediyordu, “Darwin’in bahsettiği her şeyden. Bu kesin. Bu tartışılmaz. “Ve,” diye ekledi, “ben buna bayılıyorum.”</p>

  <p>Hızla döndü ve gözlüklerinin altından Fenchurch’e göz kırptı. Arthur kızı uzaklaştırırken, sessizce sarsılarak kıkırdadığını hissetti.</p>

  <p>“İkinci tahmin,” dedi Fenchurch gülmesi bitince, “söyle bakalım.”</p>

  <p>“Pekala,” dedi Arthur, “dirseğin. Sol dirseğin. Sol dirseğinde bir sorun var.”</p>

  <p>“Yine yanlış,” dedi kız, “hiç alakası yok. Tamamen yanlış iz üzerindesin.”</p>

  <p>Yaz güneşi parktaki ağaçların arasından batıyordu, adeta -neyse lafları bölmeyelim. Hyde Park muhteşemdi. Pazartesi günlerinin saçmalığı dışında parkın her şeyi mükemmeldi. Ördekler bile harikuladeydi. Bir yaz akşamı Hyde Park’a gidip de duygulanmayan biri, herhalde oradan ancak bir ambulansın içinde ve yüzüne bir çarşaf örtülmüş olarak geçen biri olabilirdi.</p>

  <p>Burası, içindeki insanların her yerdekinden daha olağanüstü şeyler yaptıkları bir parktı. Arthur ve Fenchurch, bir ağacın altında, kendi kendine gayda çalışması yapmakta olan şortlu bir adamla karşılaştılar. Gaydacı çalışmasına, gaydasını getirdiği kutunun içine çekinerek bir kaç kuruş bırakmaya çalışan Amerikalı bir çifti başından kovalamak için ara vermişti.</p>

  <p>“Hayır!” diye haykırıyordu onlara, “Gidin başımdan! Ben sadece pratik yapıyorum.”</p>

  <p>Sonra kararlı bir şekilde yeniden gaydasını şişirmeye koyuldu. Bu sırada çıkan sesler bile Arthur’la Fenchurch’ün keyfini kaçırmaya yetmemişti.</p>

  <p>Arthur kollarını Fenchurch’ün beline dolayarak yavaşça aşağı doğru indirmeye başladı.</p>

  <p>“Poponun bir sorunu olduğunu sanmıyorum,” dedi bir süre sonra, “onunla ilgili hiçbir yanlışlık yok gibi görünüyor.”</p>

  <p>“Evet,” diye onayladı kız, “kesinlikle popomla ilgili bir sorunum yok.”</p>

  <p>Öyle uzun öpüştüler ki, sonunda gaydacı çalışmasına ağacın öbür tarafında devam etmek zorunda kaldı.</p>

  <p>“Sana bir hikaye anlatacağım,” dedi Arthur.</p>

  <p>“Güzel.”</p>

  <p>Birbirinin üzerine yatmış çiftlerin, başka taraflardakine oranla daha az sayılabileceği bir çimen parçası buldular ve orada oturarak şaşırtıcı güzellikteki ördekleri ve bu ördeklerin altından akıp geçen suyun üzerinde batan güneşin damlalarını izlediler.</p>

  <p>“Hikaye,” dedi Fenchurch kollarını Arthur’unkine dolayarak.</p>

  <p>“Benim başıma gelen cinsten şeylerden bahsedecek bir hikaye. Tamamen gerçek.”</p>

  <p>“Bilirsin, bazen insanlar karılarının kuzenlerinin en iyi arkadaşlarının başına gelmiş olması gereken bir şeyle ilgili hikayeler anlatırlar, ama aslında hikayenin içinde bir yerde anlatılanların aslında uydurma olduğu anlaşılır.”</p>

  <p>“İşte benimki de o hikayelerden birine benziyor, tabii gerçek bir hikaye olması dışında. Ve ben bu hikayenin gerçek olduğundan eminim, çünkü anlatacağım şeyleri yaşayan insan benim.”</p>

  <p>“Piyango bileti gibi.”</p>

  <p>Arthur güldü. “Evet. Yetişmem gereken bir tren vardı,” diye devam etti. “İstasyona vardım...”</p>

  <p>“Sana benim ailemin başına,” diye sözünü kesti Fenchurch, “istasyonda ne geldiğini söylemiş miydim?” “Evet,” dedi Arthur, “söylemiştin.”</p>

  <p>“Sadece emin olmak istedim.”</p>

  <p>Arthur saatine baktı. “Sanırım dönmeyi düşünebiliriz artık,” dedi.</p>

  <p>“Bana hikayeyi anlat,” dedi kararlı bir sesle Fenchurch. “İstasyona vardın.”</p>

  <p>“Yirmi dakika kadar erken gelmiştim. Trenin saatini yanlış biliyormuşum. Sanırım, Demir Yolu İdaresinin saati yanlış biliyor olması da aynı derecede mümkündü,” diye ekledi bir müddet düşündükten sonra. “Daha önce böyle bir şey hiç başıma gelmemişti çünkü. “</p>

  <p>“Hadi anlat artık,” diyerek güldü Fenchurch.</p>

  <p>“Bunun üzerine bilmecesini çözmek üzere bir gazete satın aldım ve bir fincan da kahve almak üzere büfeye gittim.”</p>

  <p>“Sen bilmece çözer misin?”</p>

  <p>“Evet.”</p>

  <p>“Hangi gazeteninkini?”</p>

  <p>“Genellikle <i>Guardian'</i>mkini.”</p>

  <p>“Bence <i>Guardian</i> fazla sevimli olmaya çalışıyor. Benim tercihim <i>Times.</i> Çözebildin mi bari?”</p>

  <p>“Neyi?”</p>

  <p>“<i>Guardian</i>’daki bilmeceyi.”</p>

  <p>“Henüz bakmaya fırsatım olmadı,” dedi Arthur. “Hala kahve almaya çalışıyorum.”</p>

  <p>“Pekala, o zaman. Kahveni al.”</p>

  <p>“Alıyorum. Üstelik, ” dedi Arthur, “biraz da bisküvi alıyorum.”</p>

  <p>“Ne cins?”</p>

  <p>“Rich Tea.”</p>

  <p>“İyi seçim.”</p>

  <p>“Ben de severim. Sahip olduğum bütün bu yeni şeylerle gidip bir masaya oturuyorum. Hangi masaya oturduğumu sorma çünkü bütün bunlar bir süre önce olmuştu ve şimdi hatırlamıyorum. Herhalde yuvarlak bir masa olmalı.”</p>

  <p>“Pekala.”</p>

  <p>“O halde sana planı anlatayım. Ben masada oturuyorum. Solumda gazete var. Sağımda kahve fincanı. Masanın ortasında bisküvi paketi.”</p>

  <p>“Gözümde mükemmel canlandırıyorum.”</p>

  <p>“Senin görmediğin,” dedi Arthur, “çünkü henüz bahsetmedim, ben gittiğim sırada masada oturmakta olan adam. O da orada, karşımda oturuyor.”</p>

  <p>“Neye benziyor.”</p>

  <p>“Tamamen sıradan biri. Bir evrak çantası var. Takım elbiseli. Garip birşey yapacak biriymiş gibi,” dedi Arthur “gözükmüyor.”</p>

  <p>“Ah, o tipleri bilirim. Ne yaptı?”</p>

  <p>“Şunu yaptı. Masaya eğildi, bisküvi paketini aldı, yırtıp açtı, bir tanesini aldı, ve...”</p>

  <p>“Ne?”</p>

  <p>“Yedi.”</p>

  <p>“<i>NeT</i> “Onu yedi.”</p>

  <p>Fenchurch şaşkınlıkla baktı. “Sen ne yaptın, tanrı aşkına?”</p>

  <p>“Şey, bu şartlarda her sağlıklı ve normal İngiliz’in yapacağını yaptım ve kendimi,” dedi Arthur, “bunu görmemezlikten gelmeye zorladım.”</p>

  <p>“<i>Ne</i>? Niçin?”</p>

  <p>“Şey, üzerinde eğitildiğimiz cinsten bir şey değil bu, öyle değil mi? Ruhumu inceledim ve yetiştirilişimle ilgili deneyimlerim arasında ya da en temel içgüdülerim içinde, karşımda oturan birinin, gözlerimin içine baka baka sıkılmadan soğukkanlılıkla, bisküvilerimden birini çaldığı zaman nasıl reaksiyon göstermem gerektiğini anlatan bir şey bulamadım.”</p>

  <p>“Ama şey yapabilirdin...” Fenchurch bunu biraz düşündü. “Böyle bir durumda, kendimin de ne yapabileceğini bilemediğimi itiraf etmeliyim. Peki sonra ne oldu?” “Öfkeyle bilmeceye bakmaya başladım,” dedi Arthur. “Ama bir kelime bile çözemedim, kahvemden bir yudum aldım, içemeyeceğim kadar sıcaktı, yapılacak başka bir şey de yoktu. Kendimi toparladım. Paketin anlaşılmaz bir şekilde nasıl açılmış olduğunu fark etmemek için,” diye ekledi, “büyük gayret göstererek bir bisküvi aldım...”</p>

  <p>“Ama mücadeleye giriyorsun, zor bir yol seçiyorsun.”</p>

  <p>“Kendi tarzımda, evet. Bisküviyi yedim. Onu çok belirgin ve görülebilir bir şekilde yedim ki adamın benim ne yaptığımla ilgili hiçbir şüphesi olmasın. Ben bir bisküvi yediğim zaman,” dedi Arthur, “o bisküvi yenmiş olur.” “Peki o ne yaptı?”</p>

  <p>“Bir tane daha aldı. Gerçekten de,” diye üsteledi Arthur, “olan tam olarak buydu. Bir bisküvi daha aldı ve yedi. Gün ışığı kadar açık. Şu çimenlerin üzerinde oturduğumuz kadar kesin.”</p>

  <p>Fenchurch huzursuzca kıpırdandı.</p>

  <p>“Ve sorun,” dedi Arthur, “ilk seferinde bir şey söylememiş olduğum için, ikinci seferinde konuyu deşmenin daha da zor bir duruma gelmiş olmasıydı. Ne diyecektim? ‘Affedersiniz... fark etmeden yapamadım... ee.. acaba...J Bunu yapamazdım. Yine görmemezlikten geldim, üstelik birincisinden de daha canlı bir şekilde.”</p>

  <p>“Yapma...”</p>

  <p>“Tekrar bilmeceye bakmaya başladım, Hala bir kelimesini bile anlamıyordum. Bu yüzden, V.Henry’nin St.Crispin gününde sergilediği ruha benzer bir ruh sergileyerek...”</p>

  <p>“Ne?”</p>

  <p>“Tekrar anlaşmazlığın üzerine gittim,” dedi Arthur. “Bir bisküvi daha aldım. Bir an gözlerimiz karşılaştı.”</p>

  <p>“Böyle mi?”</p>

  <p>“Evet, şey, hayır, tam öyle sayılmaz. Ama karşılaştı. Sadece bir an için. Ve ikimiz de gözlerimizi başka yöne çevirdik. “Ama şimdi sana söyleyeceğim şey şu ki, havada bir elektriklenme olduğu açıktı. Masada gittikçe artan bir gerilim vardı.”</p>

  <p>“Tahmin edebiliyorum.”</p>

  <p>“Bütün paketi bu şekilde bitirdik. O, ben, o, ben...”</p>

  <p>“<i>'Bütün</i> paketi?”</p>

  <p>“Zaten sadece sekiz bisküvi vardı, ama o sırada bana bir ömür dolusu bisküviyi bitirmeye çalışıyormuşuz gibi geliyordu. Gladyatörler bile bundan fazla bir zorluk yaşamış olamazlar.</p>

  <p>“Gladyatörler,” dedi Fenchurch, “bunu güneş altında yapmak zorunda kalırlardı. Fiziken daha yorucu olurdu.”</p>

  <p>“O da var. Sonra, boşalan paket aramızda cansız bir şekilde yatmaya başladığında, adam kalktı ve yaptığı en kötü şeyi yaparak oradan ayrıldı. Ben rahat bir nefes aldım tabii. Rastlantıya bak ki trenimin de bir iki dakika içinde gelmekte olduğu anons edilmişti, onun için kahvemi bitirdim, ayağa kalktım, gazetemi aldım ve gazetenin altında...”</p>

  <p>“Evet?”</p>

  <p>“<i>Kendi</i> bisküvilerimi buldum.”</p>

  <p>“Ne?” dedi Fenchurch. “<i>NeT</i> “Doğru.”</p>

  <p>“Hayır!” diyerek soluğunu tuttu Fenchurch ve katılarak kendini çimenlerin üzerine attı.</p>

  <p>Tekrar doğruldu.</p>

  <p>“Seni budala sersem şey seni,” diye inledi, “seni anadan doğma serseri ve kesinlikle budala adam.”</p>

  <p>Arthur’u çimenlerin üzerine, geriye doğru itti, yuvarlanarak üzerine çıktı, onu öptü sonra tekrar geriye, çimenlerin üzerine yuvarlandı. Arthur onun ne kadar hafif olduğuna şaşmıştı.</p>

  <p>“Şimdi sen bana bir hikaye anlat.”</p>

  <p>“Sanmıştım ki,” dedi kız boğuk, çatallı bir sesle, “geri dönmek için can atıyordun.”</p>

  <p>“Acele yok,” dedi Arthur havalı bir şekilde, “bana bir hikaye anlatmanı istiyorum.”</p>

  <p>“Pekala,” dedi kız, “ama kısa bir tane. Ve seninki gibi komik değil, ama... her neyse.”</p>

  <p>Önüne baktı. Arthur bunun o cins anlardan biri olduğunu sezebiliyordu. Etraflarındaki hava kıpırdamadan duruyor, bekliyordu. Arthur havanın gidip kendi işine bakmasını diledi.</p>

  <p>“Ben küçük bir çocukken,” dedi kız. “Bu tür hikayeler hep böyle başlar, değil mi? ‘Ben küçük bir çocukken...’, her neyse. Bu bölüm kızın ansızın, ‘ben küçük bir çocukken’ diye başlayıp içini dökmeye başladığı bölüm. Şimdi o kısma geldik. Ben küçük bir çocukken, yatağımın ayak ucunda bir resim asılıydı...Hikayem hakkında buraya kadar ne düşünüyorsun?</p>

  <p>“Sevdim. Sanırım sürükleyici. İlgiyi çabuk ve hoş şekilde yatağa çekiyorsun. Sanırım resim konusunu biraz geliştirmemizde bir sakınca yok.”</p>

  <p>“Resim, şu çocukların hoşlanması gereken, ama aslında hiç de hoşlanmadıkları cinsten bir şeydi,” dedi. “Bir yığın sevimli küçük hayvanın sevimli küçük şeyler yaptığı resimlerden biri. Onları bilir misin?”</p>

  <p>“Bilirim. Ben de onlardan rahatsız olurdum. Rüzgarlık giymiş tavşanlar, örneğin.”</p>

  <p>“Tam üzerine bastın. Üstelik bu tavşanlar bir salın üzerindeydi, onlara eşlik eden fareler ve baykuşlarla birlikte. Hatta salda bir ren geyiği bile vardı belki.”</p>

  <p>“Salın üzerinde?”</p>

  <p>' “Salın üzerinde. Ve salın üzerinde bir de oğlan çocuğu oturmaktaydı.”</p>

  <p>“Rüzgarlık giymiş tavşanlar ve baykuşlar ve ren geyiği ile birlikte?”</p>

  <p>“Evet, tam da onların arasında. Paçavralar içinde, neşeli bir çingene çocuğuna benzer türden biri.”</p>

  <p>“Uh.”</p>

  <p>“Resmin beni endişelendirdiğini söylemeliyim. Salın önünde yüzmekte olan bir su samuru vardı ve ben, bu samurun sala binmesi bile gerekmeyen bütün o zavallı hayvanlar da üzerindeyken salı çekmek zorunda olmasına üzülür, uyku uyuyamazdım. Samurun salı çektiği kuyruğu öylesine inceydi ki devamlı çekilmek yüzünden acıyor olması gerektiğini düşünürdüm. Bu beni endişelendirirdi. Çok değil, belli belirsiz, ama devamlı olarak.</p>

  <p>“Sonra bir gün -ama bu resme yıllar boyu her gece baktığımı unutma- ansızın salın bir yelkeni olduğunu fark ettim. Daha önce bunu hiç görmemiştim. Samur iyiydi. O, sala yalnızca refakat ediyordu.”</p>

  <p>Omuzlarını silkti.</p>

  <p>“Güzel mi?” diye sordu.</p>

  <p>“Sonu zayıf,” dedi Arthur, “dinleyiciyi ağlarken bırakıyor ‘Evet, ama neye ağlarken?’ Buraya kadar güzeldi, ama puan alabilmesi için seyirciyi harekete geçirecek çarpıcı bir sonu olması gerek.”</p>

  <p>Fenchurch güldü ve kendi bacaklarına sarıldı.</p>

  <p>“Bu öylesine ansızın ortaya çıkan bir keşifti ki... Yıllar süren sinsi endişenin birden ortadan kalkması ağır yüklerin kaldırılması, siyah beyaz olan bir şeyin birden renklenmesi, kuru bir dal parçasının birden yeşermesi gibi. Bir anda ortaya çıkan ve ‘endişelerini bir tarafa bırak, dünya güzel ve mükemmel bir yer. Gerçekten de çok kolay,’ diyen bir bakış açısı. Şimdi sen herhalde bunları söylememin sebebinin bu akşam üzeri kendimi böyle hissetmemden kaynaklandığı düşünüyorsun değil mi?” “Şey, ben...” dedi Arthur. Kendine güveni bir anda paramparça olmuştu.</p>

  <p>“Evet, hiç önemli değil, bunun zararı yok,” dedi</p>

  <p>Fenchurch, “Bu öğleden sonra gerçekten böyle hissettim. Hissettiklerim tam olarak böyle. Ama bak, ben bunları daha önce de hissetmiştim, hatta daha güçlü bir şekilde. İnanılmaz derecede güçlü bir şekilde. Korkarım ben,” dedi uzaklara bakarak, “ansızın ortaya çıkan şaşırtıcı açıklamalar için yaratılmışım.</p>

  <p>Arthur allak bullak olmuştu, neredeyse hiç konuşamayacak haldeydi onun için o an böyle bir girişimde bulunmamayı daha akıllıca buldu.</p>

  <p>“Çok garipti,” dedi kız. Musayı izleyen Mısırlılardan birinin, Musa’nın sopasını sallaması karşısında Kızıl Denizin davranışının oldukça ilginç sayılabileceğini söylemiş olabileceği gibi söylemişti bunu.</p>

  <p>“Çok garip,” diye tekrarladı, “çünkü günlerce önceden içimde son derece ilginç bir his oluşuyor, sanki doğum yapacakmışım gibi. Hayır, aslında öyle sayılmaz, daha çok sanki bir şeyle bağlantıya geçiyormuşum gibi, azar azar. Hayır, böyle bile değildi; sanki Dünya’nın tamamı, benim aracılığımla,...”</p>

  <p>“42 rakamı,” dedi Arthur yumuşak bir tonla, “sana bir şey ifade ediyor mu?”</p>

  <p>“Ne? Hayır, sen neden bahsediyorsun?” diye hayretle haykırdı Fenchurch.</p>

  <p>“Yalnızca bir düşünceydi,” diye mırıldandı Arthur. “Arthur, demek istiyorum ki bu, bu benim için çok gerçek, bu ciddi.”</p>

  <p>“<i>Ben</i> de tam anlamıyla ciddiyim,” dedi Arthur. “Benim bir türlü emin olamadığım tek şey Evren.” “Bununla ne demek istiyorsun?”</p>

  <p>“Bana gerisini de anlat” dedi Arthur. “Kulağına garip</p>

  <p>gibi de gelse, merak etme. İnan bana, pek çok garip şey görmüş geçirmiş biriyle konuşuyorsun,” diye ekledi, “ve böyle söylerken bisküvilerden bahsettiğimi sanma.” Fenchurch başını salladı ve ona inanmış göründü. Sonra birden koluna yapıştı.</p>

  <p>“Öyle <i>basitti</i> ki,” dedi, “geldiğinde bana ulaştığında, öyle mükemmel ve olağanüstü bir şekilde basitti ki.” “Neydi bu gelen?” dedi Arthur yavaşça.</p>

  <p>“Arthur, bak,” dedi, “artık bilmediğim şey bu işte. Ve bu yüzden kaybım dayanılacak gibi değil. Geriye dönüp onu düşünecek olduğumda, zihnim titreşmeye ve tedirginleşmeye başlıyor ve eğer çok gayret edersem ancak çay fincanına kadar ulaşabiliyorum ve sonra kafam bomboş oluyor.”</p>

  <p>“Ne?”</p>

  <p>“Şey, senin hikayende olduğu gibi,” dedi, “işin en iyi kısmı bir kafede başıma geldi. Orada oturmuş bir fincan çay içiyordum. İçimdeki o birikimin oluşmaya başlamasından günler sonraydı, birleşme hissinin başlamasından yani. Sanırım yavaşça mırıldanıyordum. Ve sanırım kafenin karşısındaki inşaat alanında çalışma vardı. Ben de pencereden orayı seyrediyordum. Çay fincanımın üzerinden. Bu, benim diğer insanları çalışırken seyretmek için bulduğum en hoş yoldu. Ve birden beynimin içinde beliriverdi, şu bir yerlerden gelen mesaj. Ve öyle basitti ki. Her şeyi öyle anlamlı kılıyordu ki. Orada öylece oturup düşündüm. ‘Oh! Oh, pekala, o halde herşey yolunda, o zaman.’ Öyle şaşırmıştım ki, neredeyse fincanı elimden düşürecektim. Hatta sanırım düşürdüm de. Evet,” diye ekledi düşünceli bir biçimde. “Eminim düşürdüm. Söylediklerimin ne kadarı bir anlam ifade ediyor?”</p>

  <p>“Çay fincanına kadar iyiydi.”</p>

  <p>Fenchurch başını salladı, tekrar salladı. Sanki onu temizlemeye çalışıyordu. Gerçekten de yapmaya çalıştığı buydu.</p>

  <p>“İşte, böyle.” dedi, “Çay fincanına kadar iyi. Bana, sözlük anlamıyla, dünyanın patlamış gibi geldiği an, işte o andı.”</p>

  <p>“Ne...?”</p>

  <p>“Kulağa çılgınca geldiğini biliyorum ve herkes de bunların halüsinasyon olduğunu söylüyor, ama eğer gerçekten öyle idiyseler, o zaman benim halüsinasyonlarının üç boyutlu Dolby Stereo sistem halüsinasyonlar olmalı ve belki de köpek balığı filmlerinden sıkılanlara kendimi kiralamalıyım. Yer gerçek anlamda ayaklarımın dibinden çekilmişti, ve ... ve...”</p>

  <p>Emin olmak istercesine, eliyle hafifçe çimenlere vurdu, sonra söylemek üzere olduğu şeyle ilgili fikrini değiştirmiş gibi göründü.</p>

  <p>“Ve sonra gözlerimi hastanede açtım. Sanırım o zamandan beri de oraya girip, çıkıyorum. Her şeyin yoluna gireceğine ilişkin şaşırtıcı açıklamalarla ilgili,” dedi “içgüdüsel bir huzursuzluk duymamın sebebi bu.” Başını kaldırıp Arthur’a baktı.</p>

  <p>Arthur bir çırpıda kendisinin eve dönüşünü çevreleyen garipliklerle ilgili endişelenmeyi bıraktı, ya da daha doğrusu, bu gariplikleri beyninin üzerinde “Düşünülecek Şeyler- Acil” yazılı olan bölüme emanet etti. “İşte dünya,” diye söylendi kendi kendine, “işte, sebebi ne olursa olsun, dünya ve işte burada duruyor ve ben de onun üzerindeyim.” Ama şimdi etrafında dalgalanmaya başlamıştı, aynı o gece arabada Fenchurch’ün kardeşinin ona su deposunda buldukları CIA ajanı ile ilgili saçma hikayeleri anlattığı zaman olduğu gibi. Fransız Elçiliği dalgalanıyordu. Ağaçlar dalgalanıyordu. Gölcük de dalgalanıyordu, ama bu normaldi çünkü biraz önce üzerine gri bir kaz inmişti. Kazlar nefis ve rahat bir gün geçiriyorlardı ve cevaplarını bulmak istedikleri hiçbir önemli soruları yoktu.</p>

  <p>“Her neyse” dedi Fenchurch birden, canlı canlı ve kocaman açılmış gözleriyle gülümseyerek, “benim bir yerimde bir yanlışlık var ve sen bunun ne olduğunu bulmak zorundasın. Hadi, eve gidiyoruz.”</p>

  <p>Arthur kafasını iki yana salladı.</p>

  <p>“Ne oldu?” dedi kız.</p>

  <p>Arthur kafasını sallamıştı, ama bunun sebebi onunla aynı fikirde olmadığını ifade etmek değildi. Aksine Fenchurch’ün teklifinin gerçekten mükemmel olduğunu, hatta dünyanın en önemli tekliflerinden biri olduğunu düşünüyordu. Sadece, hiç beklemediği bir anda, Evren’in bir kapı arkasından çıkıp, kendisine “böh” diyebileceği düşüncesinin kafasında tekrarlanıp duran etkisinden kurtulmaya çalışıyordu.</p>

  <p>“Yalnızca bunu kafamda tam olarak netleştirmeye çalışıyorum,” dedi Arthur, “sen Dünya’nın, ayağının altında sanki gerçekten...patladığını...hissettiğini söylüyorsun...”</p>

  <p>“Evet. Hissetmenin de ötesinde.”</p>

  <p>“Başka herkes ise,” dedi tereddütle, “bunun bir halüsinasyon olduğunu söylüyor, öyle mi?”</p>

  <p>“Evet, ama Arthur bu çok saçma. İnsanlar ‘halüsinasyon’ diyerek açıklamak istedikleri her şeyi açıklayabildiklerini ve sonunda, anlamadıkları ne varsa her şeyin böylece ortadan kalkacağını düşünüyorlar. Halüsinasyon yalnızca bir kelime, hiçbir şey açıklamıyor. Yunusların niçin kaybolduğunu açıklamıyor.”</p>

  <p>“Hayır,” dedi Arthur. “Hayır,” diye ekledi düşünceli bir şekilde. “Hayır,” diye yeniden ekledi daha da düşünceli şekilde. “Ne?” dedi sonunda.</p>

  <p>“Yunusların kayboluşunu açıklamıyor.”</p>

  <p>“Hayır,” dedi Arthur, “Bunu anlıyorum görebiliyorum. Hangi yunuslardan bahsediyorsun sen?”</p>

  <p>“Ne demek hangi yunuslar? Bütün yunusların kaybolduğu zamandan bahsediyorum.”</p>

  <p>Elini Arthur’un dizine koymasıyla Arthur omuriliği üzerinde inip çıkan karıncalanmanın sebebinin Fenchurch’ün yavaşça sırtını okşamasından değil, insanlar ona bir şey açıklamaya çalıştığında her zaman başına dert olan o berbat ve sinsi hislerden kaynaklandığını fark etti.</p>

  <p>“Yunuslar mı?”</p>

  <p>“Evet.”</p>

  <p>“Bütün yunuslar,” dedi Arthur, “kayıp mı oldu?” “Evet,”</p>

  <p>“Yunuslar öyle mi? Bütün yunusların kaybolduğunu söylüyorsun. Söylemek istediğin bu mu ?” dedi Arthur, bu noktadan tam anlamıyla emin olmak istiyordu.</p>

  <p>“Arthur, sen nerede idin tanrı aşkına? Yunusların hepsi aynı gün kayboldu, yani benim...”</p>

  <p>Fenchurch ısrarla Arthur’un şaşkın gözlerine bakmaya başladı.</p>

  <p>“Ne...?”</p>

  <p>“Hiç yunus kalmadı. Hepsi gitti. Kayboldu.” Arthur’un yüzünü araştırdı.</p>

  <p>“Bunu gerçekten de bilmiyor muydun?”</p>

  <p>Yüzündeki şaşkın ifadeden bilmediği anlaşılıyordu. “Peki nereye gittiler?” diye sordu.</p>

  <p>“Kimse bilmiyor. Kaybolmak demek bu demek zaten.” durakladı. “Şey, bildiğini söyleyen bir adam var, ama herkes onun Kaliforniya’da yaşadığını ve delinin biri olduğunu söylüyor.”dedi “Gidip onu görmeyi düşünüyordum, çünkü başıma gelenlere ilişkin elimdeki tek ipucu buymuş gibi görünüyor.”</p>

  <p>Omuzlarını silkti ve sonra uzun uzun ve sessizce Arthur’a baktı.”Gittiğin yerleri gerçekten de öğrenmek isterdim. Sanırım o sırada senin de başına korkunç bir şeyler geldi. Ve biz bu yüzden birbirimizi fark ettik.”</p>

  <p>Etrafına, şimdi kendini gün batımının pençelerine kaptırmış olan parka bakındı.</p>

  <p>“Pekala, “dedi, “artık her şeyi anlatabileceğin biri var.”</p>

  <p>Arthur yavaşça, bir yıl uzunluğunda bir nefes bıraktı. “Bu,” dedi, “çok uzun bir hikaye.”</p>

  <p>Fenchurch ona doğru uzandı ve keten çantasının içinden bir şey çıkardı.</p>

  <p>“Bununla bir ilgisi var mı?” dedi. Çantasından çıkardığı şey, yıpranmış ve yolculuklar boyunca eskimiş bir şeydi. Savrulup, tarih öncesi nehirlere atılmış, Kakrafoon’un çölleri üzerinde yoğun bir kızıllıkla parlayan güneşler altında kavrulmuş, Jaglan Beta ayının buzullarında donmuş, Santraginus V’in buharlı, azgın okyanuslarını sınırlayan mermer desenli kumsallarda yarı</p>

  <p>yarıya gömülü kalmış, uzay gemilerinde bulunmuş, oradan oraya atılmış, sürülmüş ve genellikle kötü kullanılmıştı. Yapımcıları onun başına tam da böyle şeylerin gelebileceğini düşündükleri için onu sağlam bir plastik kılıfa yerleştirmişler ve üzerine de kocaman dost harflerle “Paniğe Kapılma” yazmışlardı.</p>

  <p>“Bunu nereden buldun?” dedi Arthur, onu elinden alıp, hayretle irkilerek.</p>

  <p>“Ah,” dedi kız, “senin olduğunu düşündüm. O gece Russel’ın arabasında. Düşürmüşsün. Bu yerlerin çoğuna gittin mi?”</p>

  <p>Arthur <i>Otostopçunun Galaksi Rehberi'm</i> kılıfından çıkardı. Küçük, ince esnek bir el bilgisayarı idi bu. Ekran bir metinle aydınlanıncaya kadar birtakım tuşlara bastı.</p>

  <p>“Bir kaçma,” dedi.</p>

  <p>“Oralara gidebilir miyiz?”</p>

  <p>“Ne? Hayır,” dedi Arthur hemen, sonra yumuşadı, ama isteksizce.”Gitmek istiyor musun?” dedi cevabın hayır olmasını ümit ederek. Soruyu, “Gitmek istemiyorsun, değil mi?” şeklinde sormamış olması, onun açısından büyük bir fedakarlıktı.</p>

  <p>“Evet,” dedi, “kaybettiğim mesajın ne olduğunu öğrenmek istiyorum. Ve nereden geldiğini. Çünkü sanmıyorum ki,” diye ekledi, ayağa kalkıp parkta artan hüzne bakarak, “buradan gelmiş olsun.”</p>

  <p>“Hatta,” diye ekledi, kolunu Arthur’un beline dolarken, “buranın nerede olduğundan bile emin değilim.”</p>

  <h2 id="sigil_toc_id_114">21</h2>

  <p><i>Otostopçunun Galaksi Rehberi</i> daha önce de sık sık ve isabetli olarak belirtildiği gibi, oldukça şaşırtıcı cinsten bir şeydi. Adından da anlaşılabileceği gibi aslında bir rehberlik kitabıydı. Galaksinin bütün bölgelerinde ve özellikle kokuşmuşluğun daha fazla olduğu yerlerde, sulh hukuk, ticaret ve ceza mahkemelerini önemli oranda ve devamlı olarak tıkayan sorun, ya da sorunlardan biri, şuydu.</p>

  <p>Yukarıdaki cümlenin bir anlamı var. Sorun bu değil.</p>

  <p>Şuydu:</p>

  <p>Değişim.</p>

  <p><i>Rehber</i>’i tekrar okuyun anlayacaksınız.</p>

  <p>Galaksi hızlı değişen bir yerdi. Açıkçası o kadar çok bölümünün her bir parçası devamlı hareket halinde ve devamlı bir değişim içindeydi ki gayretli ve titiz bir editörün bu müthiş detaylı ve karmaşık elektronik kitabın, her günün her saatinde ve her dakikasında değişen çevre koşullarını canla başla göğüslemesinin bir kabus olacağını düşünebilir ve büyük bir yanılgıya düşerdiniz. Yanılgı noktanızsa bu editörün de, <i>Rehbe</i>r’in o zamana kadar sahip olduğu tüm diğer editörler gibi, “gayretli”, “titiz” veya “canla başla” kelimelerinin gerçek anlamlarını kavramaktan uzak olduğunu fark etme başarısını gösterememeniz olurdu.</p>

  <p>Sub-Eta İnternetinde girdilerin güncelleştirilip güncelleştirilmemesi çok okunur olup olmamalarına bağlıydı.</p>

  <p>Örneğin, şu mitolojide, efsanelerde ve insanı aptallaştıracak kadar sıkıcı olan o üç boyutlu mini dizilerde sözü edilen muhteşem ve sihirli Fuolomis Ateş Canavarının evi Foth of Avalars’daki Brequinda meselesi.</p>

  <p>Eski günlerde, yani Sorth of Bragadox’un Keşfinden önce, Fragilisin şarkılar söylediği, Quenelux’lü Saxaquin’in gücü elinde tuttuğu zamanlarda, hava tatlı ve ve geceler mis kokulu olmasına rağmen herkes bir şekilde bakire kalmayı başarabilmekteydi ya da öyle kaldıklarını iddia ediyorlardı. Ama o güzel hava ve mis kokulu geceler varken, böylesine olmayacak bir iddiaya herhangi birinin şu ya da bu biçimde inanabileceğini nasıl düşünürlerdi bilinmez. Foth of Avalas’daki Brequinda’da en az yarım düzine Ateş Canavarına çarpmadan bir tuğlayı dahi yerinden oynatmak imkansızdı.</p>

  <p>Bunu yapmayı isteyip istemeyeceğiniz ise ayrı bir konuydu.</p>

  <p>Ateş canavarlarının aslında barış sever yaratıklar olmadığından değildi bu, çünkü öyleydiler. Barışa son damlasına kadar hayrandılar ama bir şeylerin damlalarına duydukları bu abartılı hayranlıklar, bazen sorunu yaratan şeyin ta kendisi olurdu: çünkü kişinin sevdiğini incitmesi öyle sık rastlanan bir şeydi ki. Özellikle de eğer bu kişi bir Fuolomis Ateş Canavarı ise ve roketatar gibi bir nefese ve bahçe parmaklığı gibi dişlere sahipse. Bir başka problem de bu canavarların bir kez havaya girdiklerinde sık sık başkalarının sevdiklerini de inciterek işe devam etmelerindeydi. Bütün bunlara, göreli olarak sayıları daha az olan ve ortalıkta tuğlalar fırlatarak dolaşan çılgın adamları da ekleyince ortaya Foth of Avalas’daki Brequinda’da pek çok kişinin canavarlar tarafından ciddi biçimde yaralanması sonucu çıkıyordu.</p>

  <p>Ama bu umurlarında mıydı? Değildi.</p>

  <p>Kaderlerine ağladıkları duyulmuş muydu? Hayır.</p>

  <p>Fuofomis Ateş Canavarları vahşi güzellikleri, asil tavırları ve onlara hayranlık ve saygı duymayanları ısırma adetleriyle tüm Brequinda topraklarında hayranlık ve saygı uyandırırlardı.</p>

  <p>Bunun sebebi neydi?</p>

  <p>Cevap basitti.</p>

  <p>Seks.</p>

  <p>Anlaşılmaz bir sebepten ötürü, zaten tatlı ve mis kokulu olan, üstüne üstlük bir de ay ışığı ile aydınlanmış olan gecelerde, ortalıkta alçaktan uçan ateş nefesli kocaman canavarlar bulunmasında neredeyse dayanılmaz seksi bir şeyler vardı.</p>

  <p>Foth of Avalas’daki Brequinda’nın aşk-delisi halkı bunun niye böyle olması gerektiğini size söyleyemezdi ve zaten siz de bu etki bir kez yükselip gücünü göstermeye başladığında durup da bunu tartışmaya kalkmazdınız. Çünkü akşam ufkuna karşı yarım düzine ipek kanatlı, deri gövdeli Fuolomis Ateş Canavarından oluşan sürü görüntüye girer girmez, Brequinda halkının yarısı, öbür yarısıyla birlikte ormanlara koşturup, orada nefessiz, yoğun bir gece geçirdiklerini ve günün ilk ışıklarıyla birlikte, gülümseyen mutlu yüzlerle ortaya çıkıp oldukça sevimli bir şekilde hâlâ bakire olduklarını iddia ettiklerine tanık olurdunuz - hazdan yüzleri al al ve yapış yapış bakireler.</p>

  <p>Pheromenlar diyordu bazı araştırmacılar.</p>

  <p>Diğerleri bunun ses titreşimleri ile ilgili bir şeyler olduğunu iddia ediyordu.</p>

  <p>Etraf işin temeline inmeye çalışan ve bunun için çok zaman harcayan araştırmacılarla doluydu.</p>

  <p><i>Rehber</i>’in bu gezegendeki ilişkilerin genel durumuyla ilgili, baştan çıkarıcı grafik tanımlarının, onun tarafından yönlendirilmeye razı olan otostopçular arasında son derece yaygın olması şaşırtıcı değildi. Bu yüzden, bu bölüm <i>Rehber</i>’den hiçbir zaman çıkarılmamış ve böylece daha sonra oraya yolculuk yapacak otostopçuların Şehir Devleti Avalas’daki bugünün modern Brequinda’sının artık beton yığınları, uyuşturucular ve Canavar Burger Barlarından ibaret olduğunu keşfetmeleri kendilerine bırakılmıştı.</p>

  <h2 id="sigil_toc_id_115">22</h2>

  <p>Islingtonda hava tatlı ve mis kokuluydu.</p>

  <p>Sokakta dolaşan Fuolomis Ateş Canavarları falan yoktu tabii, ama eğer bunlardan biri rastlantı eseri oralara uğrayacak olsa yapacağı en iyi şey yolun karşısındaki pizzacıya gidip kamını doyurmak olurdu herhalde, çünkü burada ona pek de ihtiyaç yoktu.</p>

  <p>Ekstra ançüezli acılı Hot Dog’larının tam yarısında iş koymaları için elverişli bir durum çıktığında, Fuolornis Ateş Canavarıyla aynı etkiyi uyandıran karşıya bir haber gönderip, müzik setinde, Dire Straits’in bir albümünü çalmaları yeterli olurdu.</p>

  <p>“Hayır,” dedi Fenchurch, “daha değil.”</p>

  <p>Arthur müzik setine Dire Straits’i koydu. Fenchurch yukarı kattaki kapıyı içeri tatlı ve mis kokulu gece havasının biraz daha girmesi için aralık bıraktı. Şiltelerden yapılmış oturma yerlerinden birine, açılmış bir şampanya şişesinin hemen çok yakınına oturdular.</p>

  <p>“Hayır,” dedi Fenchurch, “bende yanlış olan şeyin ne olduğunu bulmadan olmaz. Hangi parçam? Sanırım,” diye ekledi çok, çok, çok yavaşça, “şimdi ellerinin olduğu yerden başlayabiliriz.”</p>

  <p>Arthur sordu, “Peki ne tarafa doğru ilerlememi gitmemi istersin?”</p>

  <p>“Aşağı,” dedi Fenchurch, “bu durumda.”</p>

  <p>Arthur elini hareket ettirmeye başladı.</p>

  <p>“Aslında,” dedi Fenchurch, “aşağı, diğer taraf.”</p>

  <p>“Ah, evet.”</p>

  <p>Bütün bir hafta iyi olmaktan bıktığı için şimdi sert bir biraya ihtiyacı olan Mark Knopfler, bir cumartesi gecesinde, bir Schecter Custom Stratocaster’ı baykuş gibi öttürüp, melekler gibi şarkı söyletebilecek olağanüstü bir yeteneğe sahipti. Plak henüz o parçaya gelmediği için şu anda konuyla pek ilgisi yoktur ama geldiğinde birçok olay patlak verecektir ve de tarihçi elinde bir olay listesi ve kronometre ile hazır ve nazır olamayacağına göre, bunu her şeyin hâlâ ağır aksak ilerlediği şu anda irdelemek en iyi yol olarak görülmektedir.</p>

  <p>“Ve böylece geliyoruz,” dedi Arthur, “dizine. Sol dizinin korkunç ve trajik bir sorunu var.”</p>

  <p>“Benim sol dizimin,” dedi Fenchurch, “hiçbir şeyi yok.”</p>

  <p>“Gerçekten de öyle.”</p>

  <p>“Biliyor muydun...”</p>

  <p>“Neyi?”</p>

  <p>“Ehm, tamam, bildiğini görebiliyorum. Hayır, devam et.”</p>

  <p>“O halde bu sorun ayaklarınla ilgili bir şey olmalı...”</p>

  <p>Fenchurch, kısık soluk ışığın altında gülümsedi ve ne anlama geldiği pek de açık olmayan bir şekilde, omuzlarını şiltelerin üzerinde sağa sola kıvırdı. Evrende, kesin bir yer belirtmek gerekirse Squornshellous Beta’da, yani minderler bataklığının iki popüler dünyasında, üzerilerinde birilerinin sağa sola kıvrılmasından çok hoşlanacak şilteler bulunduğuna göre, onların da şimdi burada olmaması çok yazıktı. Olsalardı, bu gördüklerinden çok hoşlanırlardı, özellikle de omuzlar ritm kaydırarak oynatılıp, kıvrılma tam olarak ne anlama geldiği pek de açık olmayan bir şekilde yapıldığı için. Ne yazık ki orada değillerdi. Değillerdi, çünkü hayat böyleydi işte.</p>

  <p>Arthur Fenchurch’un sol ayağını kendi kucağına koydu ve ona dikkatle baktı. Bacaklarından aşağı kaymış olan elbisesiyle ilgili her şey bu konuda net bir şekilde düşünebilmesini çok zorlaştırıyordu.</p>

  <p>“îtiraf etmem gerekiyor ki,” dedi, “ben aslında ne aradığımı bilmiyorum.”</p>

  <p>“Bulduğun zaman anlayacaksın,” dedi kız. “Gerçekten anlayacaksın.”</p>

  <p>Sesinde hafif bir tutukluk vardı. “Orası değil.”</p>

  <p>Kendini artan bir şaşkınlık içinde hisseden Arthur kızın sol ayağını yere bıraktı ve sağ ayağını eline alabilecek şekilde kendisi de yer değiştirdi. Fenchurch öne doğru eğilerek kollarını onun boynuna dolayarak onu öptü, çünkü bu sırada plak eğer dinlemiş olsanız bunu yapmamanın imkansız olacağını bileceğiniz o bölüme gelmişti.</p>

  <p>Sonra ona sağ ayağını verdi.</p>

  <p>Arthur onu okşarken, parmaklarını kızın bileğinin üzerinde, ayak parmaklarının altında, ayağının bombesinin üzerinde gezdirdi. Hatalı hiçbir şey bulamadı.</p>

  <p>Fenchurch onu son derece eğlenerek izliyor, gülüyor, kafasını sallıyordu.</p>

  <p>“Hayır, durma,” dedi, “ama bu değil tabii.”</p>

  <p>Arthur durdu, yerde duran sol ayağına bakarak kaşlarını çattı.</p>

  <p>“Durma.”</p>

  <p>Sağ ayağı okşamaya devam etti, parmaklarını, bilek, ayak parmaklarının altın, ayak bombesinin çizgisi etrafında tekrar gezdirdi ve “Yani tuttuğum hangi ayakla ilgili olduğunu mu söylemek istiyorsun...?”</p>

  <p>Fenchurch, Squomshelleous Beta’daki basit bir şiltenin yaşamına kucak dolusu yaşam sevinci katabilecek omuz silkmelerinden birini daha yaptı.</p>

  <p>Arthur kaşlarını çattı.</p>

  <p>“Beni kucağına al,” dedi kız yavaşça.</p>

  <p>Onun sağ ayağını yere koydu ve kendisi ayağa kalktı. Kız da öyle yaptı. Onu kollarına alıp kaldırdı ve yine öpüştüler. Bu bir süre devam etti. Sonra kız “Şimdi beni tekrar yere indir,” dedi.</p>

  <p>Arthur, hala şaşkın, onun dediklerini yaptı.</p>

  <p>“Evet?”</p>

  <p>Kız ona neredeyse meydan okur gibi bakıyordu.</p>

  <p>“Peki ayağımdaki sorun ne?”</p>

  <p>Arthur hala anlamıyordu. Yere oturdu, sonra onun ayaklarına, doğal şartları altında ve normalde bulundukları yerde bakmak için, elleri ve dizleri üzerinde doğruldu. Ve böyle yakından bakarken garip bir şey dikkatini çekti. Kafasını tamamen yere yapıştırdı ve gözledi. Uzun bir sessizlik oldu. Yorgun bir şekilde geriye çekilip arkasına yaslandı.</p>

  <p>“Evet,” dedi. “Ayaklarındaki sorunun ne olduğunu görüyorum. Senin ayakların yere değmiyor.”</p>

  <p>“Peki... peki ne diyorsun buna?”</p>

  <p>Arthur ona acele bir bakış attı ve gözlerini birden koyultan endişeyi gördü. Kız dudağını ısırmıştı ve titriyordu.</p>

  <p>“Ne yapa...” diye kekeledi. “Sen...?” Karanlık, korku dolu yaşlarla dolan gözlerini saklamak için başını sallayarak saçlarını sallayarak yüzüne düşürdü.</p>

  <p>Arthur çabucak kalktı, kollarını onun boynuna doladı ve ona tek bir öpücük verdi.</p>

  <p>“Belki benim yapabildiğimi sen de yapabilirsin,” dedi ve üst kattaki kapıdan dümdüz öylece yürüyüp çıktı.</p>

  <p>Plak en güzel bölüme gelmişti.</p>

  <h2 id="sigil_toc_id_116">23</h2>

  <p>Xaxis yıldızı çevresinde savaşın öfkesi devam ediyordu. Ürkütücü şekilde silahlandırılmış yüzlerce kızgın Zirzla gemisi, gümüş renkli, muazzam büyüklükteki Xaxisian gemisinin yaydığı kavurucu ışınlarla paramparça olmuş ve atomlarına ayrılmış durumdaydı.</p>

  <p>Ayın da bir bölümü gitmiş, içinden geçerken uzayın dokusunu da silip götüren aynı yakıcı güç silahları tarafından havaya uçurulmuştu.</p>

  <p>Kalan Zirzla gemileri her ne kadar korkunç silahlarla da donatılmış olsalar, Xaxisian gemisinin öldürücü gücü karşısında devre dışı kalmışlardı ve hızla yok olan ayın arkasına sığınmak üzere kaçıyorlardı. Aynı hızla arkalarından onları izlemekte olan Xaxisian gemisi ansızın bir tatile ihtiyacı olduğu anonsunu yaparak savaş alanını terk etti.</p>

  <p>Bir an için, hepsinin korku ve şaşkınlığı ikiye katlandı, ama Xaxian Gemisi çoktan gözden kaybolmuştu bile.</p>

  <p>Emrindeki sersemletici güçlerle birlikte mantıksızca şekillendirilmiş uzayda çabucak, fazla çaba harcamadan ve her şeyden önemlisi sessizce ilerliyordu.</p>

  <p>Bir bakım onarım atölyesinden yatacak yere dönüştürülmüş yağlı, kokulu sığınağının derinliklerinde Ford Prefect havlular arasında uyuyor, eski av rüyaları görüyordu. Derin uykusunun bir noktasındaki rüyada kendisini New York’ta gördü.</p>

  <p>Gecenin geç bir saatinde Doğu Yakası’ndaki nehrin kıyısında yürüyordu. Nehir öyle acayip kirlenmişti ki, artık içinden her an bir sürü yeni yaşam formu ortaya çıkıyor, bunlar kendileri için iyi yaşam şartları ve oy hakkı istiyorlardı.</p>

  <p>Bunlardan biri şimdi yüzerek yanından geçmiş ve el sallamıştı. Ford da ona el salladı.</p>

  <p>Şey akıntıya karşı yüzdü ve kıyıya tırmanmaya çalıştı.</p>

  <p>“Selam,” dedi, “Ben az önce yaratıldım. Evren için, her yönümle tamamen yeniyim. Bana anlatabileceğin bir şey var mı?”</p>

  <p>“Üff,” dedi Ford, biraz hayretle, “sanırım bazı barları nerede bulabileceğini anlatabilirim.”</p>

  <p>“Aşk ve mutluluktan ne haber. Bu tür şeylere çok ihtiyaç olduğunu hissedebiliyorum,” dedi, antenlerini dalgalandırarak. “Bunlarla ilgili bir ipucu verebilir misin?” “İstediğin türden şeylerin bir kısmını,” dedi Ford, “Yedinci Caddede bulabilirsin.”</p>

  <p>“İçgüdüsel olarak,” dedi yaratık, aceleyle,"güzel olmamın gerekli olduğunu hissediyorum. Öyle miyim?” “Biraz fazla doğrucu değil misin?”</p>

  <p>“Saklayıp gizleyecek hiçbir şey yok. Öyle miyim?”</p>

  <p>Şey şimdi bütün kaldırıma yayılıyor, şapur şupur ve fokur fokur sesler çıkarıyordu.</p>

  <p>“Bana göre mi?” dedi Ford. “Hayır. Ama dinle,” diye ekledi bir müddet sonra, “öyle idare edip giden bir sürü kişi var, biliyorsun. Orada, aşağıda senin gibi başkaları da var mı?”</p>

  <p>“Bana bak, ahbap,” dedi yaratık. “Dediğim gibi, ben burada yeniyim. Yaşam benim için tam anlamıyla yabancı. Anlatsana neye benziyor?”</p>

  <p>İşte bu Ford’un söz sahibi olduğunu hissederek konuşabileceği bir konuydu.</p>

  <p>“Yaşam,” dedi, “bir greyfurt gibidir.”</p>

  <p>“Ee, nasıl yani?”</p>

  <p>“Şey, bir çeşit portakal rengi ile san karışımı ve dış yüzeyi pütürlü. Ortası ıslak ve mürekkep balığı gibi bir şeydir. İçinde çekirdekleri de vardır. Oh, bazıları kahvaltıda bir yarım yemekten hoşlanırlar.”</p>

  <p>“Burada konuşabileceğim başka kimse bulabilir miyim?”</p>

  <p>“Herhalde bulabilirsin,” dedi Ford, “bir polise sor.” Ford Prefect sığınağının derinliklerinde kıpırdanarak diğer tarafına döndü. Bu, onun en sevdiği rüyalardan biri değildi, çünkü içinde Eroticon VI’nın Üç Memeli fahişesi, Eccentrica Gallumbits yoktu. Oysa onun rüyalarının çoğunu o süslerdi. Ama en azından uyuyabiliyordu.</p>

  <h2 id="sigil_toc_id_117">24</h2>

  <p>Allahtan ki sokakta yukarı doğru güçlü bir hava akımı vardı, çünkü Arthur bu tür bir şeyi uzun zamandır denememişti, en azından bilinçli olarak denememişti. Zaten böyle bir şeyin düşünülüp taşınılması onun yapılmaması anlamına geliyordu.</p>

  <p>Hızla aşağı savruldu, tepetaklak yuvarlanırken kapının eşiği çenesinde tam koca bir yarık açıyordu ki birden yaptığı şeyin ne kadar aptalca olduğunun şaşkınlığına kapıldı ve işin yere çarpmakla ilgili kısmım unuttu. Böylece çenesine bir şey olmadı.</p>

  <p>İyi bir numara, diye düşündü, becerebilirsen.</p>

  <p>Yer başının üzerinde gözdağı verircesine asılı duruyordu.</p>

  <p>Yeri, onun ne kadar olağanüstü büyük bir şey olduğunu ve orada asılı durmaktan vazgeçip kendi üzerine düşmeye karar verecek olursa nasıl canını yakacağını düşünmemeye çalıştı. Bunun yerine Madagaskarda yaşayan lemurlarla ilgili hoş şeyler düşünmeye uğraştı. Bu tam da yapması gereken cinsten bir şeydi, çünkü o sırada lemurun tam olarak ne olduğunu hatırlayamamıştı. Yaşadığı yerdeki muazzam büyük sürülerle halinde gezen hayvanlardan biri mi idi, yoksa vahşi bir hayvan mıydı</p>

  <p>bilemiyordu. Her şeye olumlu yaklaşmak gibi bir kolaycılığa kaçmadan iyi şeyler düşünmeye çalışmak hiç de kolay bir iş değildi. Bütün bunları düşünmek zihnini iyice meşgul ederken, vücudu da hiçbir yere değmediği gerçeğine uyum sağlamaya çalışıyordu.</p>

  <p>Bir Mars çikolatası kağıdı sokaktan aşağı sürüklendi.</p>

  <p>Bir an gözle görülür bir şüphe ve kararsızlık geçirdikten sonra rüzgarın kendisini kaldırmasına ve Arthur’la yer arasında oynatmasına izin verdi.</p>

  <p>“Arthur...”</p>

  <p>Yer, başının üzerinde hala aynı tehditkar tavırla asılı kalmayı sürdürüyordu ve Arthur bu konuda bir şey yapma zamanının geldiğini düşündü, örneğin ondan uzağa düşmek gibi. Ve yaptığı da bu oldu. Yavaşça. Çok çok yavaşça.</p>

  <p>Yavaşça çok, çok yavaşça düşmekteyken, gözlerini kapadı yavaşça, hiçbir şeyin dengesini bozmamak için çok dikkatliydi.</p>

  <p>Gözlerini kapama hissi bütün vücudunu dolaştı. Bir kez ayaklarına ulaşınca ve tüm vücudu gözlerinin şimdi kapalı olduğu ve bu yüzden panik olmadığı fikriyle uyarılınca , yavaşça, çok çok yavaşça gövdesi bir tarafa çevrildi, aklı bir başka tarafa.</p>

  <p>Bunun yer sorununu çözmüş olması gerekiyordu.</p>

  <p>Artık etrafındaki temiz havayı hissedebiliyordu. Çevresinde neşeli bir şekilde esiyor, oradaki varlığından rahatsız olmuyordu. Ve Arthur yavaşça, çok, çok yavaşça, derin ve uzak bir uykudan uyanırcasına gözlerini açtı.</p>

  <p>Daha önce de uçmuştu tabii. Birçok kereler, ta ki kuş konuşması dinlemekten bıkkınlık gelinceye kadar, Krikkit üzerinde uçmuştu örneğin, ama bu farklıydı.</p>

  <p>Kendisinden üç, üç buçuk metre aşağıda sert asfalt vardı ve bir kaç metre sağında üst Caddenin sarı sokak ışıkları bulunuyordu.</p>

  <p>Şans eseri sokak karanlıktı. Çünkü gece boyunca yanmalarını sağlayacak zamanlama düğmesi pek akıllı sayılmazdı. Öğle vaktinden hemen sonra açılıyor ve akşam bastırmaya başlarken kapanıyordu. Bu yüzden Arthur koyu bir gizlilik örtüsü ile sarmalanmış durumdaydı.</p>

  <p>Yavaşça, çok, çok, yavaşça kafasını Fenchurch’e doğru kaldırdı. Sessiz ve şaşkınlıktan nefesi tutulmuş bir şekilde evinin üst kapısının girişinde öylece duruyordu.</p>

  <p>Yüzü Arthur’a bir metre kadar bir uzaklıktaydı.</p>

  <p class="yildiz">* * *</p>

  <p>“Sana,” dedi “ne yaptığını sormak üzereydim. Ama sonra ne yaptığını görebildiğimi fark ettim. Uçuyordun. Onun için,” dedi hafif bir şaşkınlık duraklamasından sonra, “saçma bir soru olacakmış gibi geldi.”</p>

  <p>Arthur sordu, “Sen yapabilir misin bunu?”</p>

  <p>“Hayır.”</p>

  <p>“Denemek ister misin?”</p>

  <p>Fenchurch yine dudağını ısırdı ve başını salladı, hayır demek için değil de, sadece tam bir perişanlık ifadesi olarak. Yaprak gibi titriyordu.</p>

  <p>“Nasıl olduğunu bilmiyorsan?” diye ısrar etti Arthur, “oldukça kolay bir şey. İşin önemli kısmı burada. Nasıl yaptığından kesinlikle emin olmamak.”</p>

  <p>Ne kadar kolay olduğunu göstermek için sokak boyunca süzülerek uzaklaştı, oldukça çarpıcı bir şekilde yukarı doğru savruldu ve sallanarak ona doğru indi, tıpkı rüzgara kapılmış bir banknot gibi.</p>

  <p>“Bunu nasıl yaptığımı sor.”</p>

  <p>“Nasıl... yaptın bunu?</p>

  <p>“Hiç fikrim yok. En ufak bir fikrim bile yok.”</p>

  <p>Fenchurch perişan bir şekilde omuz silkti. “O halde ben nasıl...?”</p>

  <p>Arthur salınarak biraz daha aşağı indi ve elini uzattı. “Elime basmayı denemeni istiyorum,” dedi, “Yalnızca bir ayağınla.”</p>

  <p>“Ne?”</p>

  <p>“Bir dene.”</p>

  <p>Huzursuzca, tereddütle, hemen hemen diyordu kendi kendine sanki tam önünde havada yüzen birinin eline basıyormuş gibi yapacaksın ve ayağının biriyle Arthur’un eline bastı.</p>

  <p>“Şimdi öbürünü.”</p>

  <p>“Ne?”</p>

  <p>“Arkadaki ayağından ağırlığını çek.”</p>

  <p>“Yapamam.”</p>

  <p>“Yapmayı bir dene.”</p>

  <p>“Böyle mi?”</p>

  <p>“Öyle.”</p>

  <p>Huzursuzca, tereddütle, hemen hemen diyordu kendi kendine, sanki kendisine yaptığının neye benzediğini anlatmayı kesti, çünkü bilmeyi hiç de istemediği gibi bir hisse kapılmıştı.</p>

  <p>Gözlerini sıkı sıkıya karşıdaki harap deponun damındaki bacaya dikmişti. Bu onu haftalardır tedirgin ediyordu, çünkü kesinlikle yerinden düşmek üzereydi ve Fenchurch bunun için kimsenin bir şey yapıp yapmayacağını veya kimseye bir şey söylemesi gerekip gerekmediğini merak ediyordu. Bu arada bir an için bile, hiçbir şeyin üzerinde durmayan birinin elinin üzerinde durduğunu aklına getirmemişti.</p>

  <p>“Şimdi,” dedi Arthur, “sol ayağından ağırlığını çek.”</p>

  <p>Fenchurch deponun halı şirketine ait olduğunu düşündü. Ofisleri köşenin öbür tarafında idi. Sol ayağından ağırlığını çekti. Belki gidip baca hakkında onlarla konuşmalıydı.</p>

  <p>“Şimdi,” dedi Arthur, “sağ ayağından da ağırlığını çek.”</p>

  <p>“Yapamam.”</p>

  <p>“Dene.”</p>

  <p>Bu açıdan bacayı iyice göremiyordu. Ona sanki orada çamur ve balçıktan başka bir de kuş yuvası varmış gibi geliyordu. Eğer biraz öne eğilecek ve sağ ayağını kaldıracak olursa, belki daha iyi görebilirdi.</p>

  <p>Arthur aşağıda sokakta birinin Fenchurch’ün bisikletini çalmaya çalıştığını görünce paniğe kapıldı. Tam da şu sırada bir kavgaya karışmak istemiyordu ve adamın işini sessizce görüp, kafasını yukarı kaldırmamasını diliyordu.</p>

  <p>Adamda bisiklet çalmayı alışkanlık haline getirmiş birinin sessiz ve kaygan bakışları vardı. Üstelik çaldığı bisikletlerin sahiplerini başının birkaç metre üzerinde havada uçarken bulmaya da alışık değildi. Her iki alışkanlığından dolayı da gayet rahattı ve işi üzerine, kararlı ve konsantre olmuş bir şekilde eğilmişti. Bisikletin betona gömülü demir bir çubuğa tungsten karbid halkalarla tartışılmaz biçimde bağlı olduğunu görünce sakin bir şekilde bisikletin her iki tekerleğini de büktü ve yoluna devam etti. Arthur uzun süredir tuttuğu nefesini bıraktı.</p>

  <p>“Bak sana ne güzel bir yumurta buldum, “diyordu Fenchurch kulağına.</p>

  <h2 id="sigil_toc_id_118">25</h2>

  <p>Arthur Dent’in yaptıklarının devamlı izleyicisi olanlar, bu vakte kadar artık onun karakteri ve alışkanlıkları ile ilgili bir izlenim edinmişlerdir. Ama bu izlenim, gerçeği ve tabii ki yalnızca gerçeği kapsasa da, gerçeğin bütününün o muhteşem boyutlarını oluşturmakta yine de oldukça yetersiz kalacaktır.</p>

  <p>Bunun sebebi çok açıktır. Düzeltme, seçme, ilginç olanla ilgili olan arasındaki dengeyi sağlama ve olay karşısında alınan tavırlarla ilgili uzun ve sıkıcı bölümleri çıkarıp atma ihtiyacı.</p>

  <p>Tıpkı burada olduğu gibi. “Arthur Dent yatmaya gitti. On beş basamağın her birini teker teker çıktı. Kapıyı açtı, odasına girdi, ayakkabılarını ve çoraplarını ve sonra üzerindekilerin hepsini teker teker çıkardı ve onları düzgün bir biçimde katlanmış bir yığın halinde yere bıraktı. Pijamalarını giydi, mavi çizgili olanları. Yüzünü ve ellerini yıkadı, dişlerini fırçaladı, tuvalete gitti, bunları yanlış sıra ile yaptığını bir kez daha fark etti ve ellerini yeniden yıkamak zorunda kaldı ve ardından yatmaya girişti. İlk on dakikayı bir gece önce nerede kaldığını bulmak için harcayarak, on beş dakika kadar kitap okudu, sonra ışığı kapattı ve bir iki dakika içinde uykuya geçti.</p>

  <p>Etraf karanlıktı. Tam bir saat, sol tarafı üzerinde yattı.</p>

  <p>Birinci saatin sonunda bir dakika kadar huzursuzca uykusunda kıpırdandı, sonra sağ tarafına dönüp uyumaya devam etti. Bundan bir saat sonra ise gözlerini hafifçe kırpıştırdı, burnunu hafifçe kaşıdı ama tekrar sol tarafına dönmeden dolu dolu bir yirmi dakika daha geçti. Ve böylece geceyi uyanmadan geçirdi.</p>

  <p>“Saat dörtte kalktı ve yeniden tuvalete gitti. Tuvaletin kapısını açtı....” ve bu, bu şekilde sürüp gidebilir.</p>

  <p>Bu zırvalamaktır. Bütün bu yazılanların olayın ilerlemesine hiçbir katkısı yoktur. Ancak Amerikan pazarının serpilip gelişmesini sağlayan cicili bicili şişman kitaplar yaratırlar. Bunlarla hiçbir yere varamazsınız. Kısacası bunlar bilmek isteyeceğiniz detaylar değildir.</p>

  <p>Diş fırçalama ve temiz çorap bulma gibi değişik çeşitlemeler dışında metinden çıkarılan başka konular da vardır ki bunların bazıları insanların olağanüstü ilgisini çekerler.</p>

  <p>Örneğin, insanlar Arthur ve Trillian arasında başlamak üzere gibi olan şeyin ne olduğunu öğrenmek isterler. İlişkileri hiç daha ileri bir noktaya varmış mıydı acaba?</p>

  <p>Böyle bir sorunun cevabı, tabii ki, bunun onları hiç ilgilendirmediği olacaktır.</p>

  <p>Ya da Krikkit’de geçirdiği bütün o geceler boyunca Arthur’un ne yaptığını merak ederler. Gezegende Fuolornis Ateş Canavarları ya da Dire Straits albümleri yok diye herkes her gece oturup kitap okuyacak değildir herhalde.</p>

  <p>Ya da daha belirgin bir örneği ele alalım. Tarih öncesi Dünya’daki komite toplantısının ertesi gecesi neler olmuştu? Hani Arthur’un kendisini, Golgafrincham gezegenindeyken bir reklam ajansının sanat bölümünde çalışan ve her sabah birbirinin hemen hemen aynısı sayılacak yüzlerce, kötü çekilmiş diş macunu fotoğrafına bakmaktan yeni kurtulmuş Mella adında genç ve güzel bir kızla birlikte bir yamaçta otururken bulduğu o gecede? İçten içe yanan ağaçların üzerinde yükselen ayı seyrederken neler yapmışlardı? Arkasından neler oldu?</p>

  <p>Ve tabii burada da cevap kitabın sona erdiği olacaktır.</p>

  <p>Bir sonraki kitap ise, hikayeyi beş yıl sonrasından başlatmıştı ve bazılarının iddiasına göre, dikkat çekmeden sessizce yaşama özelliğini fazla ileri götürmüştü. Galaksinin en uzak köşelerinden haykırışlar geliyordu. “Şu Arthur Dent,” diyorlardı, “nedir o, bir insan mı, yoksa bir fare mi?” Ve düşünmesi bile korkunç uzaklıktaki yabancı bir gezegenden yayılan meraklı düşünceler uzayın derinliklerine kazılmış olarak hala orada bekleşmekteydi, “Bu yaratığın çay ve yaşamın detayları dışında ilgilendiği başka bir şey yok mudur? Ruhu yok mudur bu adamın? İhtirasları yok mudur? Uzun lafın kısası, bu adam hiç kimseyle yatmaz mı?”</p>

  <p>Bütün bunları öğrenmeyi arzu edenler okumaya devam etsinler. Diğerleri iyi bir bölüm olan ve içinde Marvin’den bahseden son kısma atlasınlar.</p>

  <h2 id="sigil_toc_id_119">26</h2>

  <p>Yukarı doğru sürüklenirlerken, Arthur Dent, kısa bir anı kendisini genellikle hoş ama sıkıcı, son zamanlardaysa garip ama sıkıcı bulan arkadaşlarını düşünmek için ayırdı. Onların pubda iyi vakit geçiriyor olmalarını yürekten diledi. Bu, bir süre için onları son düşünüşü oldu.</p>

  <p>Birbirleri etrafında spiral çizerek dönerken, yavaşça yükseliyorlardı. Sonbaharda çınar ağaçlarından döne döne düşen, tüylü ve hafif çınar tohumları gibiydiler, tek fark onlar ters yöne doğru hareket ediyorlardı.</p>

  <p>Ve bedenleri yükselirken, beyinleri de, bu yaptıkları şeyin ya tamı tamına bütünüyle imkansız bir şey olduğunu, ya da fiziğin henüz ulaşması gereken pek çok yenilik olduğunu fark etmenin heyecanı içinde şarkılar söylüyordu.</p>

  <p>Fizik, başını önce iki yana sallayıp, sonra öbür tarafa çevirdi ve dikkatini, Euston Caddesinde ile Batı yolundaki üst geçitte arabaların yollarına devam etmelerini sağlamak, sokak lambalarını yanık tutmak ve Baker Caddesinde birisi elinden çizburgerini düşürdüğü zaman, içindekilerin etrafa saçılmasını garanti etmek üzerinde yoğunlaştırdı.</p>

  <p>Londra’nın boncuk dizilerine benzeyen ışıkları arkalarında gittikçe küçülüyor, ve sarhoş olmuşcasına bir o yana, bir bu yana dalgalanıyor, dalgalanıp dönüyor, dönüyordu. Arthur durmadan kendi kendine buranın, üzerilerinde açılan gökyüzünü belli belirsiz kaplayan aydınlatılmış sivilcelere benzeyen ışıkları ve garip renkli çayırlarıyla Galaksinin uzak köşelerinden birindeki Krikkit değil, Londra olduğunu hatırlatıyordu.</p>

  <p>“Bir dalış yapmayı dene,” diye seslendi Fenchurch’e.</p>

  <p>“Ne?”</p>

  <p>Fenchurch’ün sesi geniş hava boşluğu içinde garip bir şekilde net, ama uzaktı. Bu ses, nefes nefese, güvensiz ve zayıf bir sesti- bütün bunların hepsi bu seste toplanmıştı, netlik, zayıflık, uzaklık, nefes nefeselik, hepsi bir aradaydı.</p>

  <p>“Biz uçuyoruz...” diyordu Fenchurch.</p>

  <p>“Biraz, diye seslendi Arthur, “hiçbir şey düşünmemeye çalış. Bir dalış yapmayı dene.”</p>

  <p>“Bir da-“</p>

  <p>Eli Arthur’un elini yakaladı ve bir saniye içinde kendi ağırlığım da ona aktardı ve beklenmedik bir şekilde, hiçliğe çılgınca pençeler atarak Arthur’un altından yuvarlanıp gitti.</p>

  <p>Fizik, Arthur’a bir göz attı. Onun da dehşet içinde aptallaşarak, bu baş döndürücü düşüşle midesi dönmüş bir şekilde ve sesi dışında vücudunun her yanı çığlıklar atarak uzaklaşmakta olduğunu gördü.</p>

  <p>Hızla alçalıyorlardı. Çünkü burası Londra’ydı ve aslında burada böyle şeyler yapamazdınız.</p>

  <p>Arthur Fenchurch’ü tutamamıştı, çünkü burası Londra’ydı ve buradan bir milyon milden az bir uzaklıktaki -tam olarak yedi yüz elli altı mil- Pisa şehrinde, Galileo, çok basit bir şekilde, yere düşen iki kütlenin birbirlerine oranla ağırlıkları ne olursa olsun, düşüş hızlarının aynı olacağını söylemişti.</p>

  <p>Düşüyorlardı.</p>

  <p>Başı dönüp midesi bulanarak düşen Arthur, basit bir kuleyi bile düz tutmaktan aciz İtalyanlar’ın eğer fiziğe ilişkin söylediği her şeye inanarak gökyüzünde dolaşmaya devam edecek olurlarsa başları dertten kurtulmayacağım fark etti. İşte kendisi bal gibi de Fenchurch’den hızlı düşüyordu.</p>

  <p>Onu yukarıdan yakaladı ve beceriksizce omuzlarını kavramaya çalıştı. Ve başardı.</p>

  <p>Güzel. Şimdi birlikte düşüyorlardı. Bu çok tatlı ve romantikti, ama esas sorunu çözemiyor, yani düşüyor oldukları gerçeğini değiştiremiyordu ve yer Arthur’un gizli kalmış daha başka marifetleri de olup olmadığını görmek için beklemiyor, aksine, bir ekspres tren gibi onları karşılamaya gelmekteydi.</p>

  <p>Arthur Fenchurch’un ağırlığını taşıyamıyordu. Ne onu içine koyarak taşıyabileceği, ne de onu dayayabileceği bir şeyi vardı. Düşünebildiği tek şey, öleceklerinin çok açık olduğuydu ve eğer gerçekleşeceği çok açık olarak görülebilen bu şeyden başka bir şeyin gerçekleşmesini istiyorsa, çok açık olarak görülebilenin dışında bir şey yapması gerekiyordu. Böyle düşünürken tanıdık topraklarda olduğunu hissetti.</p>

  <p>Kızı elinden bıraktı ve iterek kendisinden uzaklaştırdı ve Fenchurch şaşkınlıktan taş kesilmiş bir şekilde yüzünü ona döndürdüğü sırada, küçük parmağı ile onun küçük parmağını yakaladı ve yukarı doğru sallayıp,</p>

  <p>Fenchurch’ü geri gönderdi. Kendisi de beceriksizce onun arkasından yukarı doğru yuvarlandı.</p>

  <p>Nefes nefese soluyarak, hiçbir şeyin üzerine otururken Fenchurch “Lanet olsun,” dedi ve kendini toparladığında ikisi birlikte gecenin içine doğru uçarak oradan uzaklaştılar.</p>

  <p>Tam bulutların altında bir düzeye geldiklerinde durdular ve gelmiş olmaları imkansız olan bu yüksekliğin çevresini gözleri ile taradılar. Yerin fazla ısrarlı ve kararlı bir gözle bakılacak bir şey değil ancak geçerken göz atılabilecek bir şey olduğuna karar verdiler.</p>

  <p>Fenchurch, cesaretle küçük dalış denemeleri yaptı ve kendisini rüzgara karşı doğru biçimde ayarladığında, gerçekten göz kamaştırıcı bir iki dalış yapabildiğini fark etti. Dalışlarını ayakları üzerinde yaptığı bir dönüşle bitirdi ve bunu eteğini bacakları etrafında dalgalandıran küçük bir düşüş izledi. Bütün bunlar olurken Marvin ve Ford Prefect’in neler çevirdiğini öğrenmeyi isteyen okurlarım için, bu bölümü bırakıp sonraki bölümlere geçmenin tam zamanıdır, çünkü tam burada, Arthur artık daha fazla bekleyemeyecek ve Fenchurch’ün elbisesini çıkarmasına yardım etmeye başlayacaktır.</p>

  <p>Elbise, rüzgarın yardımı ile aşağı doğru süzülerek bir nokta haline gelip gözden kayboluncaya kadar sürüklendi ve sabahleyin bahçesindeki çamaşır ipinin üzerinde onu asılı olarak bulan ailenin yaşamını çeşitli ve karmaşık nedenlerle altüst etti.</p>

  <p>Sessizce birbirlerine sarılan Arthur ile Fenchurch, hayaletleri andıran nem bulutlan arasında yüzmeye başlayıncaya kadar yukarılara doğru yükseldiler. Bu bulutlar, bir uçağın kanatları arasında tüy tüy uçuşurken gördüğünüz, ama sıcak ve havasız uçağın içinde oturduğunuz ve başka birinin oğlu gömleğinizin üzerine sabırla sıcak süt dökmeye uğraşırken, siz çiziklerle dolu küçük pleksiglas camdan dışarı bakmaya çalıştığınız için, elinizle hissetme fırsatını hiç bir zaman bulamadığınız şeylerdir.</p>

  <p>Arthur ve Fenchurch ise bulutları elleri ile hissedebiliyorlardı. Tutam tutam, soğuk ve ince, vücutları etrafında çelenkler oluşturan çok soğuk, çok ince şeylerdi bunlar. İkisi de, yani bu şeylerden yalnızca Marks and Spencer’dan alınma iki minik parça sayesinde korunmakta olan Fenchurch bile, eğer yer çekimi gücünün kendilerini rahatsız etmesine izin vermeyecek olurlarsa, yalnızca soğuğun ve atmosfer eksikliğinin umurlarında bile olmayacağını hissediyordu.</p>

  <p>Fenchurch bulutların gizemli gövdelerinin içine doğru yükselirken Arthur tarafından, uçtuğunuz ve ellerinizi kullanmadığınız zaman başka türlüsünün mümkün olmadığı şekilde, yani yavaşça ama çok yavaşça çıkarılmakta olan Marks and Spencer’dan alınma parçalar, sabah olduğunda üst ve alt parçalar olarak sırasıyla Islevvorth ve Richmond’da büyük gürültüye sebep olacaktı.</p>

  <p>Bulutun içinde uzun bir süre kaldılar, çünkü bulutlar yüksek bir yığın oluşturmuşlardı. En sonunda ıslak bir şekilde tepesinden çıktıklarında Fenchurch yükselen ter hava akıntısının dalgalarına kapılmış bir yıldız balığı gibi kendi etrafında yavaşça dönmekteydi. Gecenin gerçek bir ayışığı ile aydınlandığı yerin bulutların üzeri olduğunu anladılar.</p>

  <p>Işık koyu ama pırıl pırıldı. Oradaki dağlar farklıydı ama üzerilerindeki kutup karları ile yine de dağdı bunlar .</p>

  <p>Yüksek bir kumulo-nimbus bulutu içinden çıkmışlardı ve şimdi tembel tembel onun kenarına doğru inmekteydiler. Bu sefer, Fenchurch Arthur’un üzerindekileri sıyırıyor ve giysiler aşağıda onları sarmalayan beyazlığa doğru şaşkın bir şekilde kıvrıla kıvrıla inerlerken Arthur’u, onlardan kurtulma özgürlüğüyle ödüllendiriyordu.</p>

  <p>Arthur’un boynunu, göğsünü öpüyor ve sonra sessiz bir T harfi şeklinde yavaşça dönerek, birlikte süzülmeye devam ediyorlardı. O sırada oradan karnı pizzayla tıka basa dolu bir Fuolomis Ateş Canavarı geçecek olsa, bu manzara onun kanatlarını çırpıp, hafifçe öksürmesine sebep olabilirdi.</p>

  <p>Bununla birlikte bulutlarda hiç Fuolomis Ateş Canavarı yoktu ve olamazdı da. Boeing 747’lerin bolluğuna karşılık, dinazorların, uçmasını bilmeyen kocaman dodo kuşlarının, Fraz Yıldız Kümesindeki Yüzbaşı Stegbartle’ın Koca Wintwock’unun da nesli ne yazık ki tükenmişti ve Evren onların benzerlerini bir daha hiç göremiyecekti.</p>

  <p>Boeing 747’nin yukarıdaki listede pek de beklenmedik şekilde yer almasının sebebi bir iki dakika sonra Arthur ve Fenchurch’ün yaşamlarında oluşacak gerçekle bağlantısız olmamasıydı.</p>

  <p>Boeing 747’ler kocaman şeylerdi, ürkütücü büyüklükte şeyler. Bunu, ancak bunlardan biri ile havada karşılaşınca anlardınız. Fırtına gibi bir hava akını ve hareketli, çığlık çığlığa bir rüzgar duvarı karşınıza çıkıverirdi. Uçağın görüş alanı içinde bir yerlerde, Arthur ve Fenchurch’ün o sırada yaptığına benzer bir şey yapacak kadar sersemseniz, ikinci dünya savaşında Alman bombardımanı altında inleyen İngiliz şehirlerindeki kelebekler gibi bir kenara savruluverirdiniz.</p>

  <p>Oysa bu kez önce yürek sızlatan bir düşüş veya sinir bozukluğu olmuş, ardından dakikalar sonra tekrar bir araya geliş yaşanmış ve kulakları tırmalayan şok edici ses onlara heyecan dolu, muhteşem ve yeni bir fikir vermişti.</p>

  <p>Boston Massachusetts’den Mrs. E. Kapelsen yaşlı bir bayandı, öyle ki kendisi artık yaşamının son demlerini yaşadığını düşünüyordu. Çok şeyler görmüş, gördüklerinin bazılarına akıl erdirememişti, ama şu son zamanlarda çok sıkılmaktan şikayetçiydi. Her şey çok hoş ama anlaşılan biraz fazla alışılmış, fazla akla yakındı.</p>

  <p>Bir iç geçirerek, küçük plastik panjurları kenara çekti ve kanatların üzerinden dışarı baktı.</p>

  <p>Önce hostesi çağırması gerektiğini düşündü, ama sonra, hayır, dedi, lanet olsun, kesinlikle hayır, bu onun, yalnızca onun içindi.</p>

  <p>Yaşlı bayanın açıklanması imkansız iki kişisi, en sonunda, kanattan kayıp, kendilerini kuyruktaki hava akımına doğru bırakıp, yuvarlandıklarında bütün neşesi yerine gelmişti.</p>

  <p>En çok da, herkesin ona söylemiş olduğu her şeyin aslında yanlış olduğunu fark ettiği için rahatlamıştı.</p>

  <p class="yildiz">* * *</p>

  <p>Ertesi sabah, Arthur ve Fenchurch tamir edilen mobilyaların hiç dinmeyen iniltisine rağmen geç vakitlere kadar uyudular.</p>

  <p>Ertesi akşam her şeyi yeniden yaşadılar ama bu kez bir Sony Walkmen eşliğinde.</p>

  <h2 id="sigil_toc_id_120">27</h2>

  <p>“Her şey ne kadar muhteşem” dedi Fenchurch bir kaç gün sonra. “Ama bana ne olduğunu yine de öğrenmek zorundayım. Anlıyor musun, ikimizin arasındaki fark bu. Sen bir şey kaybettin ve onu yeniden buldun, bense bir şey buldum ve onu kaybettim. Onu tekrar yeniden bulmak zorundayım.”</p>

  <p>Fenchurch’ün o gün akşama kadar dışarıda olması gerekiyordu, o yüzden Arthur tüm zamanını telefon etmekle geçirdi.</p>

  <p>Murray Bost Hensen, sayfaları az, yazıları büyük bir gazetede gazetecilik yapıyordu. Onun bu işin en kötülerinden biri olmadığını söyleyebilmek hoş olurdu ama ne yazık ki durum böyle değildi. Ama tanıdığı tek gazeteci olduğu için Arthur yine de onu aramıştı.</p>

  <p>“Arthur benim eski çorba kaşığım, gümüş çorba kasem, senin sesini duymak ne kadar özel bir sürpriz. Birisi bana senin uzaya veya öyle bir yere gittiğini söylemişti.”</p>

  <p>Murray’in kendi kullanımına uygun olarak icat ettiği, kendine has bir konuşma dili vardı ve bu dili kendisinden başkası kullanamaz hatta anlayamazdı bile. Hemen hiç bir kelimesi bir anlam ifade etmezdi. Herhangi bir anlam ifade edenleri de öylesine mükemmel bir şekilde gizlenmiş olurdu ki o saçmalık heyelanı arasında kimse onları fark edemezdi. Daha sonra ne demek istediğini fark ettiğinizde ise bu ilgili herkes için kötü bir zaman olurdu.</p>

  <p>“Ne?” dedi Arthur.</p>

  <p>“Yalnızca bir söylenti benim fildişim, benim küçük yeşil bezik masam, yalnızca bir söylenti. Hiçbir anlamı olmasa da bu konuda senden bir açıklama isteyebilirim.” “Söylenecek bir şey yok. Sadece kahve dedikodusu.” “Biz o kahve dedikoduları ile yaşıyoruz benim sevgili takma bacağım, biz onlarla yaşıyoruz. Üstelik haftanın başka hikayelerinden birindeki başka bir şeye de cuk oturacağı için senin bunu yalanlaman uygun düşebilir. Affedersin, az önce kulağımdan bir şey düşürdüm.”</p>

  <p>Bir anlık bir sessizliğin ardından Murray Bost Henson hatta döndüğünde sesinden gerçekten sarsılmış olduğu anlaşılıyordu.</p>

  <p>“Dün akşam,” dedi, “ne garip bir gece geçirdiğimi şimdi hatırladım. Hemeyse, arkadaşım, ne olduğunu anlatacak değilim,” Halley Kuyruklu yıldızıyla dolaşmış olmak nasıl bir his?”</p>

  <p>“Ben,” dedi Arthur bastırılmış bir iç çekişle, “Halley Kuyruklu yıldızıyla dolaşmadım.”</p>

  <p>“Pekala. Halley Kuyruklu yıldızı ile dolaşmadığın için ne hissediyorsun?”</p>

  <p>“Oldukça rahat, Murray.”</p>

  <p>Paul bunu not alırken bir sessizlik oldu.</p>

  <p>“Benim için yeter de artar bile Arthur, bana, Ethel’e ve civcivlere yeter de artar bile. Haftanın genel garipliği ile uyum içinde. Bu haftayı Gariplikler Haftası olarak adlandırmayı düşünüyoruz. İyi değil mi?”</p>

  <p>“Çok iyi.”</p>

  <p>“Kulağa hoş geliyor. Önce şu her gittiği yerde yağmur yağan adam var.”</p>

  <p>“Ne?”</p>

  <p>“Çorap koncu gibi birinci dereceden kesin bir gerçek. Bütün bilgiler küçük siyah defterinde not edilmiş durumda, her seviyedeki eğlence sever için biçilmiş kaftan. Meteoroloji Müdürlüğü olaya muzlu kremalı dondurma misali soğuk bakıyor ve beyaz ceketli küçük garip adamlar ellerinde cetvelleri, kutuları ve damla ölçerleri biberonları ile dünyanın her tarafından buraya uçuyorlar. Bu adam arının dizleri, Arthur, eşek arısının memeleri. Bu adam için söyleyebileceğim tek şey Batı dünyasının belli başlı her bir uçan böceğinin erojen bölgelerinin tamamı olduğu. Ona Yağmur Tanrısı diyoruz. İyi mi?”</p>

  <p>“Sanırım ben onunla tanıştım.”</p>

  <p>“Kulağa hoş geliyor. Ne dedin?”</p>

  <p>“Onunla tanışmış olabilirim. Durmadan şikayet ediyor, değil mi?”</p>

  <p>“İnanılmaz, sen Yağmur Tanrısı ile tanıştın, ha?”</p>

  <p>“Eğer aynı adamdan bahsediyorsak. Ona sızlanmayı kesip defterini birine göstermesini söyledim.”</p>

  <p>Telefonun öbür ucundaki Murray Bost Henson etkilenerek bir an sessiz kaldı.</p>

  <p>“Müthiş bir şey yapmışsın. Bu kesinlikle senin becerdiğin ve kesinlikle müthiş bir iş. Dinle, bir tur operatörünün bu adama Malaga’ya gitmemesi için kaç para ödediğini biliyor musun? Yani, Sahra Çölünü sulamak falan gibi sıkıcı şeyleri bir tarafa at bu adamın önünde yepyeni bir <i>iş sahası</i> açılmış durumda, para karşılığında bir takım yerlere gitmemek. Adam bir canavara dönüşmek üzere Arthur, onun bingo da kazanmasını sağlamak zorunda bile kalabiliriz.</p>

  <p>“Dinle, senin hakkında bir yazı yazabiliriz Arthur, Yağmur Tanrısını Yaratan Adam. Kulağa hoş geliyor değil mi?</p>

  <p>“Evet, ama...”</p>

  <p>“Bir bahçe duşu altında senin fotoğrafını çekmemiz gerekebilir, ama bunu hallederiz. Sen neredesin şimdi?”</p>

  <p>“Eee, ben Islington’dayım. Dinle, Murray...”</p>

  <p>“Islington da!”</p>

  <p>“Evet...”</p>

  <p>“Peki, haftanın gerçek garipliğinden ne haber, gerçek ve cidden allengirli konu. Şu uçan kişilerle ilgili herhangi bir şey biliyor musun?”</p>

  <p>“Hayır.”</p>

  <p>“Biliyor olmalısın. Esas dumanları tüten çılgın haber bu. Bu gerçek bir soslu köfte. Çevre halkı durmadan telefon edip geceleri uçan bu çiftten bahsediyor. Fotoğraf stüdyolarımızda bütün gece çalışıp gerçek bir fotoğraf elde etmeye çalışan adamlarımız var. Mutlaka duymuş olmalısın.”</p>

  <p>“Hayır.”</p>

  <p>“Arthur, sen nerede idin? Oh, uzayda evet, mesajını aldım. Ama bu aylar önceydi. Dinle, bütün bir hafta boyunca geceleri sürüp duruyor bu, benim sevgili peynir rendem, hem de tam senin tepende. Bu çift, gökyüzünde uçarak dolaşıyor ve her türlü şeyi de yapıyormuş. Ve bunu söylerken duvarların ardını gözlemekten veya kutu çemberi numarası yapmaktan filan bahsetmiyorum. Bir şey bilmiyorsun öyle mi?”</p>

  <p>“Hayır.”</p>

  <p>“Arthur, arkadaş, seninle konuşmak anlatılamaz derecede zevkliydi inan. Ama şimdi gitmem gerek. Sana fotoğraf makinası ve hortumla birlikte birini göndereceğim. Adresini ver bana. Hazırım, yazıyorum.”</p>

  <p>“Dinle, Murray, seni bir şey sormak için aramıştım.”</p>

  <p>“Yapacak çok işim var.”</p>

  <p>“Sadece yunuslarla ilgili bir şey öğrenmek istiyordum.”</p>

  <p>“Zevksiz. Geçen senenin haberi. Unut onları. Onlar gitti.”</p>

  <p>“Bu önemli.”</p>

  <p>“Dinle, kimse umursamayacaktır. Bir hikayeyi fazla uzatamazsın. Tek haberin, hikayenin ilgili olduğu şeyin yokluğunun sürmesi olan bir hikayeyi, anlıyor musun, daha fazla sürdüremezsin. En azından bizim ilgi alanımız değil. Pazar gazetelerini ara. Belki onlar, bir kaç sene sonra Ağustos ayında, ‘“Yunuslara Ne Oldu?’ şeklinde bir haber geçebilirler. Ama şimdi kim ne yapsın? ‘Yunuslar Hala Kayıp mı?’, ‘Devam Eden Yunus Yokluğu’, ‘Dolfinler Hala Kayıp’, ‘Yunuslar- Onlarsız Geçmeye Devam Eden Günler’ mi desinler? Hikaye ilginçliğini kaybetmiş, ölüyor Arthur. Yerde uzanmış küçük ayaklarıyla havayı tekmeleyerek can çekişiyor ve şimdi dikkatler gökyüzündeki büyük altın oka çevrilmiş durumda benim sevgili meyve sepetim.”</p>

  <p>“Murray, ben bunun bir haber olup olmadığı ile ilgilenmiyorum. Ben yalnızca Kaliforniya’da yunuslarla ilgili bir şeyler bildiğini iddia eden o adamla nasıl ilişki kurabilirim onu öğrenmek istiyorum. Senin bu konuda bir şeyler bileceğini düşünmüştüm.”</p>

  <h2 id="sigil_toc_id_121">28</h2>

  <p>“İnsanlar konuşmaya başladı.”dedi Fenchurch o akşam, çellosunu yemlikten içeri aldıktan sonra.</p>

  <p>“Sadece konuşmakla kalmıyorlar,” dedi Arthur, “üstelik kocaman iri harflerle, gazetelerde bingo ödüllerinin altında yayınlıyorlar. Bunları almamın sebebi de bu.”</p>

  <p>Ona hava yolları biletlerinin ince uzun koçanlarını gösterdi.</p>

  <p>“Arthur,” dedi kız, onu kucaklayarak. “Bu onunla konuşmayı başardığın anlamına mı geliyor?”</p>

  <p>“Müthiş telefonik bir tükenme yaşadım bugün” dedi Arthur. “Fleet Street’teki her gazetenin her bölümü ile konuştum ve sonunda onun numarasını elde edebildim.”</p>

  <p>“Çok sıkı çalıştığın belli, terden sırılsıklam olmuşsun, benim zavallı sevgilim.”</p>

  <p>“Terden değil,” dedi Arthur bezginlikle, “Az önce burada bir fotoğrafçı vardı. Vazgeçirmeye çalıştım ama,-her neyse, önemli olan, evet başardım.”</p>

  <p>“Onunla konuştun.”</p>

  <p>“Karısıyla konuştum. Adamın telefona gelebilmek için çok garip bir durumda olduğunu söyledi. Tekrar arayıp arayamayacağımı sordu.”</p>

  <p>Yorgun bir şekilde oturdu ve bir şeylerin eksik olduğunu fark etti ve onu bulmak için buzdolabına gitti.</p>

  <p>“Bir içki ister misin?”</p>

  <p>“Bunun için cinayet işlemeyi bile göze alabilirim. Çello öğretmenim beni yukarıdan aşağı süzüp de ‘Ah, evet, sevgili Fenchurch, sanırım bugün biraz Tchaikovsky yapacağız’ dediğinde bunun zor anlar geçireceğim anlamına geldiğini öğrendim artık.”</p>

  <p>“Tekrar aradım,” dedi Arthur, “ve karısı kocasının şu anda 3.2 ışık yılı uzakta olduğunu ve tekrar aramam gerektiğini söyledi.”</p>

  <p>“Ah.”</p>

  <p>“Tekrar aradım. Kadın durumun daha iyi olduğunu söyledi. Kocası şimdi sadece 2.6 ışık yılı uzaktaydı, ama telefona çağırmak için bu hala uzun bir mesafe sayılırdı.”</p>

  <p>“Konuşabileceğimiz,” dedi Fenchurch şüpheli bir tonla, “başka birinin olabileceğini sanmıyor musun?”</p>

  <p>“Sonra durum daha da kötüleşti,” dedi Arthur, “Bir bilim dergisinde onu şahsen tanıyan biri ile görüştüm ve o bana John Watson’un o aynı en aptalca hikayesine inanmakla kalmayıp, bunun kendisine altın sakallı, yeşil kanatlı ve Doktor Schol sandaletli melekler tarafından dikte ettirilen kanıtına da sahip olduğunu söyledi. Bu görüşlerin sağlamlığını sorgulayan kişiler için hemen zafer kazanmış bir tavırla sözü edilen o engelleri yaratıveriyormuş.”</p>

  <p>“İşlerin bu kadar kötü olduğunu bilmiyordum,” dedi</p>

  <p>Fenchurch yavaşça. Huzursuz bir şekilde elindeki biletlerle oynuyordu.</p>

  <p>“Mrs. Watson’ı tekrar aradım,” dedi Arthur. “Bu arada, kadının adını bilmek istersen, Arcane Jill.” “Anlıyorum.”</p>

  <p>“Anladığına memnun oldum. Bunların hiç birine inanmayabileceğim düşündüm ve bu yüzden bu kez aradığımda konuşmalarımızı tele sekretere kaydettim.” Telefonun yanma gidip bütün düğmeleri ile bir müddet oynayıp hepsine öfkelendi, bu telefon Hangisi? isimli dergi tarafından tavsiye edilen bir markaydı ve çıldırmadan kullanılması imkansız bir şeydi.</p>

  <p>“İşte burada,” dedi en sonunda, alnındaki teri silerek. Jeostatik uydu yüzünden ses ince ve çatlak geliyordu, ama büyüleyici bir sakinlikteydi.</p>

  <p>“Belki, ” dedi Arcane Jill Watson, “telefonun aslında onun hiç girmediği bir odada olduğunu açıklamam gerekirdi. Telefon Tımarhanede, anlıyorsunuz ya. Akıllı Wonko Tımarhaneye girmekten hiç hoşlanmaz, onun için de girmez. Bunu bilmeniz gerektiğini düşündüm, çünkü bu sizi telefon etme derdinden kurtarır. Onunla tanışmayı arzu ediyorsanız bu kolaylıkla ayarlanabilir. Bütün yapmanız gereken içeri girmek. Yalnızca Tımarhane dışındaki insanlarla tanışmayı kabul ediyor.” Arthur’un son derece kafası karışmış olduğu belli olan sesi: “Özür dilerim, anlamadım. Tımarhane neresi?” “Tımarhane <i>neresi ıniT'</i> Yine Arcane Jill Watson konuşuyordu. “Bir kürdan paketi üzerinde yazan şeyleri okudunuz mu hiç?”</p>

  <p>Arthur’un kasetteki sesi okumadığını itiraf etmek zorunda kalıyordu.</p>

  <p>“Bunu deneyebilirsiniz. Bunun sizin için işleri biraz daha açıklığa kavuşturduğunu göreceksiniz. Size Tımarhanenin nerede olduğunu tarif ettiğini de fark edebilirsiniz. Teşekkür ederim.”</p>

  <p>Telefon hattındaki ses kesildi. Arthur cihazı kapattı. “E, sanırım bunu bir davet olarak kabul edebiliriz,” dedi omzunu silkerek. “Aslında bilim dergisindeki adamdan adresi almayı da başardım.”</p>

  <p>Fenchurch başını kaldırıp, çatılmış kaşlarıyla ona ardından biletlere baktı.</p>

  <p>“Buna değeceğini sanıyor musun?” dedi.</p>

  <p>“Şey,” dedi Arthur, “konuştuğum herkesin onun üşütüğün biri olduğuna inanmaları dışında, paylaştığı tek ortak fikir onun yunuslar hakkında gerçekten de yaşayan insanlar arasında en çok bilgi sahibi kişi olduğu.</p>

  <h2 id="sigil_toc_id_122">29</h2>

  <p>“Bu önemli bir anonstur. Şu anda 121 sefer sayılı Los Angeles uçağında bulunmaktasınız. Eğer bugünkü yolculuk planlarınız içinde Los Angeles bulunmuyorsa, şu an, uçağı terk etmeniz için en uygun zamandır.”</p>
</body>
</html>
