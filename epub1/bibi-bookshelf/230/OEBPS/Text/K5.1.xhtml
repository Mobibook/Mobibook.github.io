<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 title="5. Kitap: Çoğunlukla Zararsız">Çoğunlukla Zararsız</h1>

  <p><i>Sue Freestone ve Michael Bywater ’a verdikleri destek ve yardımları ile yapıcı eleştirileri için minnet dolu teşekkürler</i>.</p>

  <p><i>Bir şey olacaksa, olacaktır.</i></p>

  <p><i>Herhangi bir şey, ortaya çıkarken bir başka şeyin ortaya çıkarıyorsa, bir başka şeyin ortaya çıkmasına neden oluyor demektir.</i></p>

  <p><i>Bununla birlikte, kronolojik bir sıra izlenmesi şart değildir.</i></p>

  <h2 id="sigil_toc_id_133">1</h2>

  <p>Galaksi Tarihi birçok sebepten ötürü biraz karışmış durumda: kısmen onun kaydını tutmaya çalışanların kafaları da bir parça karışmış olduğu için, ama kısmen de zaten çok karmaşık bir takım olaylar gelişmekte olduğundan.</p>

  <p>Sorunlardan biri, ışık hızı ve bu hızı aşmaya çalışırken karşılaşılan güçlükler. Çünkü bunu başarmanız mümkün değil. Hiçbir şey ışık hızından daha hızlı yol alamaz. Bu konuda tek ayrıcalık, kendi özel kanunlarından başkasını tanımayan kötü haberler olabilir. Arkintoofle Minör halkını oluşturan Hingefree’ler bu noktadan hareket ederek, kötü haber gücüyle çalışacak uzay gemileri inşa etmeye çalışmışlar, ama bunda pek de başarılı olamamışlardı. Çünkü gemiler vardıkları her yerde öylesine kötü karşılanıyorlardı ki, oraya varmış olmalarının hiçbir anlamı kalmıyordu.</p>

  <p>Bu yüzden, genel olarak, Galaksi halkları kendi yerel karmaşaları içinde tembelleşme eğilimine girdiler ve uzunca bir süre, Galaksi Tarihi daha çok Evrenin oluşumu ve doğası ile ilgili bir alan olarak kaldı.</p>

  <p>Bu, halkların hiç çaba göstermediği anlamına gelmiyordu elbette. Onlar da savaşmak ya da iş yapmak amacıyla uzay gemilerinden oluşmuş filolarla uzak bölgelere ulaşmaya çalışıyorlardı. Ama filoların buralara varması çoğunlukla binlerce yıl alıyordu. Nihayet hedeflerine vardıklarında ise, hiperuzayı kullanarak ışık hızını hileli bir yolla aşabilen başka yolculuk şekilleri keşfedilmiş oluyor, böylece oraya vardıklarında, ışık hızından yavaş seyreden gemilerin gönderildiği savaşlar hangileri ise onların icabına yüzyıllar öncesinden bakılmış oluyordu.</p>

  <p>Elbette ki böyle olması, filolardaki askerlerin savaşma arzularını herhangi bir şekilde etkilemiyordu. Onlar bu konuda eğilim görmüşlerdi. Buna hazırdılar. Yolculuk sırasında birkaç bin yıllık uykularını almışlar, zor bir iş başarmak için onca yoldan gelmişlerdi ve Tanrı Zargon’un izniyle bunu yapmaya kararlıydılar.</p>

  <p>Galaktik Tarihteki ilk önemli karışıklıklar işte bu sıralarda baş gösterdi. Üzerinde savaşılan konuların, halledilmiş olmaları gereken zamandan yüzyıllar sonra, yeniden ve durmaksızın savaşlara yol açması yüzünden. Bununla birlikte, zamanda yolculuk keşfedildikten sonra ve savaşlara sebep olan olaylar henüz ortaya bile çıkmadan, tarihçilerin patlayan savaşları çözmeye çalışmak zorunda kaldıkları zamanlarla karşılaştırıldığında, bu karışıklıkların yine de önemsiz kaldığı söylenebilirdi. Sınırsız Mucize Seyir Sistemi bulunup da, tüm gezegenler beklenmedik şekilde muzlu pastaya dönüşüverdiğinde, Maximegalon Üniversitesi’nin büyük tarih fakültesi, olaylarla başa çıkamayıp, kendi kendisini feshetmiş ve binalarını, yıllardır bu binaların peşinde olan ve hızla gelişen birleşik Teoloji ve Su Polosu fakültesine bırakmıştı.</p>

  <p>Bütün bunlar iyiydi, hoştu ama artık, örneğin Grebulon’ların nereden geldiğini ya da tam olarak ne istediklerini, kimsenin, hiçbir zaman öğrenemeyeceği anlamına da geliyordu. Ve tabii bu talihsiz bir durumdu, çünkü eğer onlar hakkında bir şeyler bilen birileri olsaydı, felaketlerin en korkuncunu önlemek veya en azından bir başka şekilde oluşmasını sağlamak mümkün olabilirdi.</p>

  <p class="yildiz">* * *</p>

  <p>Klik, mımm.</p>

  <p>Büyük gri Grebulon keşif gemisi kapkara boşluğun içinde ilerliyordu. Nefes kesici, muhteşem bir hızla ilerlemekte olmasına rağmen, milyarlarca uzak yıldızın oluşturduğu parıltılı fon karşısında hiç hareket etmiyor muş gibi gözüküyordu. Pırıl pırıl gecenin sonsuz parçacıkları içinde koyu bir benekti yalnızca.</p>

  <p>Gemide her şey binlerce yıldır olduğunun aynıydı, yani karanlık ve sessiz.</p>

  <p>Klik, mımmm.</p>

  <p>En azından hemen hemen her şey.</p>

  <p>Klik, klik, mımm.</p>

  <p>Klik, mımm, klik, mımm, klik, mımm.</p>

  <p>Klik, klik, klik, klik, mımm.</p>

  <p>Mımmmm.</p>

  <p>Geminin yarı uykulu siber beyninde bulunan alt düzey bir denetleme programı kendisinden biraz daha üst düzeydeki bir başka denetleme programını uyandırdı ve ona ne zaman klik etse karşılığında yalnızca bir mımmm geldiğini bildirdi.</p>

  <p>Daha üst düzeydeki denetleme programı buna cevap olarak “ya ne gelmesi gerektiğini” sordu. Alt düzey program, tam olarak hatırlayamadığını, ama bunun derinden gelen ve hoşnutluğa benzer bir şey ifade eden, bir iç çekiş olabileceğini düşündüğünü söyledi. Oysa mımm’ın ne anlama geldiğini bilmiyordu. Klik, mımm, klik, mımm. Bütün duyduğu buydu.</p>

  <p>Üst düzey denetim programı durumu gözden geçirdi ve beğenmedi. Alt düzey programına, denetlediği şeyin tam olarak ne olduğunu sordu. Alt düzey denetçi bunu da hatırlayamadığını, ama şimdiye kadar bunun hemen hiç aksamadan, önce bir klik ve on yıl kadar sonra da bir iç çekiş şeklinde olması gerektiğini söyledi. Kendisinin, önce hata saptama cetveline bakarak neler olduğunu anlamaya çalıştığını, ama bunu başaramayınca üst düzey denetim programını uyarmak zorunda kaldığını bildirdi.</p>

  <p>Üst düzey denetçi hata saptama cetvellerine bakarak alt düzey denetçinin denetlemesi gereken şeyin ne olduğunu bulmak istedi.</p>

  <p>Ama cetveli bulamadı.</p>

  <p>Bu garipti.</p>

  <p>Tekrar aradı. Bütün bulabildiği bir hata mesajı oldu. Hata mesajının anlamını bulabilmek için hata mesajı saptama cetvelini aradı, onu da bulamadı. Her şeyi yeniden gözden geçirmek için kendisine bir iki saniye izin verdi. Sonra bölüm işlev denetçisini aradı.</p>

  <p>Bölüm işlev denetçisi acil sorunları çözmekle yükümlüydü. Bunun için kendisi de acil sorunlara bakan denetim ajanını aradı. Bir saniyenin birkaç milyonda biri kadar bir zaman içinde, kimi yıllardır, kimi yüzyıllardır uyuklamakta olan gemi içindeki tüm etkin devreler birden yaşama dönmeye başladı. Bir yerlerde, bir şeyler, feci şekilde yanlış gitmişti, ama denetçi programların hiçbiri bunun ne olduğunu söyleyemiyordu. Her düzeye ait, en yaşamsal önemdeki direktifler kayıptı ve üstelik yaşamsal önemdeki bu direktiflerin kaybı durumunda ne yapılması gerektiği hakkındaki direktifleri de bulmak mümkün olamıyordu.</p>

  <p>Küçük yazılım modüller -ajanlar- gruplaşarak, birbirlerine danışarak ve tekrar gruplaşarak tüm mantık yollarını taradılar. Geminin ana görev modülü de dahil tüm hafızasının tehlikede olduğunu çabucak tespit ettiler. Yapılan hiçbir değerlendirme tam olarak neler olup bittiğini tespit etmeye yeterli değildi. Ana görev modülünün kendisi bile hasar görmüşe benziyordu.</p>

  <p>Bu, tüm sorunu başa çıkılması gayet basit bir hale indirgeyiverdi. Ana görev modülü değişecekti. Nasılsa bir yedek, orijinalin tıpatıp aynısı bir kopya daha vardı. Modülün bedenen değişimi şarttı, çünkü güvenlik sebepleri yüzünden, orijinali ile kopyası arasında hiçbir iletişim mevcut değildi. Ana görev ünitesi, bir kez değiştikten sonra, sistemin kalan kısmının yeniden yapılanması ile ilgili her detayla kendisi ilgilenebilir ve böylece her şey yoluna girebilirdi.</p>

  <p>Robotlara, ana görev modülünün yedeğini yerine monte edebilmek için, onu muhafaza ettikleri zırhlı koruma bölmesinden geminin beyin odasına getirmeleri direktifi verildi.</p>

  <p>Bu direktiflerin gerçekliğinin kanıtlanması, uzun bir acil kod ve protokol değişim işlemini içeriyordu. Sonunda robotlar bütün işlemlerin yerinde ve doğru olduğu konusunda karar birliğine vardılar. Ana görev modülünü korunmakta olduğu yuvasından çıkardılar, depo odasından dışarı taşıdılar, gemiden düştüler ve boşlukta döne döne uzaklaştılar.</p>

  <p>Neyin yanlış olduğu ile ilgili ilk ipucu böylece sağlanmış oldu.</p>

  <p>Daha ileri aşamadaki araştırmalar, olan bitenin ne olduğunu hızla ortaya çıkardı. Bir meteor parçası geminin gövdesinde geniş bir delik açmıştı. Geminin bunu daha önce tespit etmesi mümkün olmamıştı, çünkü meteor parçası tam da geminin gövdesine bir meteor çarptığını tespit etmeye yarayacak alete isabet etmiş ve onu darmadağın etmişti.</p>

  <p class="yildiz">* * *</p>

  <p>Yapılacak ilk şey, deliği kapamaktı. Ancak bunun imkansız olduğu ortaya çıkmıştı, çünkü geminin alıcıları bir delik olduğunu algılayamamaktaydılar. Alıcıların iyi çalışmadığını söylemekle yükümlü denetleyiciler de iyi çalışmıyor ve alıcıların iyi çalışmakta olduğunu bildirmeye devam ediyorlardı. Gemi, gövdesinde böyle bir delik olduğu sonucuna ancak, robotların yedek beyinle birlikte, bu delikten düşmüş oldukları gerçeğinden yola çıkarak varabilmişti. Çünkü geminin bu deliği görebilmesi ancak yedek beyinle mümkündü. Gemi bu konuda mantıklı düşünmeye çalıştı, başaramadı. Ardından bir süre için beyni tamamen boşaldı. Ama bunu algılayabilmesi mümkün olmadı elbette, çünkü beyni boşalmıştı. Etrafındaki yıldızların sıçradığım görmek onu sadece şaşırtmıştı. Yıldızların üçüncü sıçrayışından sonra, gemi bu bir beyin boşalması olsa gerek diye düşündü ve birtakım ciddi kararlar alma zamanının geldiğini fark etti.</p>

  <p>Rahatladı.</p>

  <p>Sonra bu kararların henüz alınmadığım fark etti ve panikledi. Bir süre için beyni yeniden boşaldı. Kendine geldiğinde, gemide görünmez deliğin olması gerektiğini bildiği bütün bölmeleri mühürledi.</p>

  <p>Varmam gereken yere henüz varmadığım açıkça belli, diye düşündü, kesik kesik. Ama artık bu varması gereken yerin neresi olduğu ya da oraya nasıl varması gerektiği konusunda en ufak bir fikri kalmadığı için, devam etmesinin de bir anlamı kalmadığına karar verdi. Ana görev modülününün kalıntıları arasındaki mini minnacık direktif kırıntılarından bir araya getirebildiği bilgilere başvurdu.</p>

  <p>"!!!! !!!! !!!! yılı görevin !!!!!!!!!!!!!!!! !!!!!!!!, toprak, !!!! !!!! !!!! !!!! güvenli bir uzaklıkta !!!! !!!! !!!! !!!! gelişimini ve değişimini düzenli olarak kontrol etmek !!!! !!!! !!!! !!!!."</p>

  <p>Hepsi bu kadardı, gerisi çöpten başka bir şey değildi.</p>

  <p>Geminin beyni tekrar ve tamamen boşalmadan önce, bu bilgilerin daha ilkel yardımcı sistemlere olduğu gibi transfer edilmesi gerekiyordu.</p>

  <p>Ayrıca geminin tüm mürettebatının da ayıltılıp, kendine getirilmesi lazımdı.</p>

  <p>Bir sorun daha vardı. Mürettebat kış uykusunda iken, hepsinin beyinleri, hafızaları, kimlikleri ve burada ne yapmak üzere bir araya geldikleri konusundaki yaklaşımları ile ilgili bilgiler de, güvenlik içinde korunabilmesi için, geminin ana görev modülüne transfer edilmişti. Bu yüzden artık mürettebattan kimsenin, kim oldukları ve burada ne aradıkları ile ilgili en ufak bir fikri yoktu. Aman ne hoş.</p>

  <p>Gemi son kez kendinden geçmeden önce motorlarının da tükenmek üzere olduğunu fark etti. Uyanmış olmakla birlikte kafası karışmış halde bulunan mürettebat ve gemi, yardımcı otomatik sistemler sayesinde seyrediyor, yalnızca nereyi bulabilirse oraya inmeye çalışıyordu. Ne bulursa onun gelişimi ve değişimini kontrol edeceklerdi. İnecek yer bulmak açısından pek şanslı değillerdi. Buldukları gezegen soğuk ve ıssızdı. Onu ısıtması gereken güneşten öylesine acı verecek bir uzaklıkta idi ki, onu ya da en azından onun bir parçasını yaşanabilir kılmak için beraberlerinde getirmiş oldukları Çevre Uy um Cihazları ve Yaşam Destek Sistemleri’nin tamamını bu yolda kullanmak zorunda kaldılar. Daha yakınlarda daha iyi gezegenler de var olmasına vardı, ama anlaşılan geminin savaş-harekat planları yapmakla görevli Strateji-o-Matik bilgisayarı Pusu moduna kilitlenmiş olduğundan, en uzak ve gözden ırak gezegeni seçmişti. Bu seçim geminin Kıdemli Strateji Subayı dışında kimse tarafından tartışılıp, değiştirilemezdi. Oysa gemide herkes aklım kaybetmiş olduğundan, Kıdemli Strateji Subayının kim olduğunu bilen yoktu. Olsa bile kimse ona Strateji-O-Matiğin kararını nasıl değiştirebileceğini söyleyebilecek durumda değildi.</p>

  <p>Bununla birlikte, “gelişmesini ve değişmesini kontrol edebilecekleri bir şey” bulma konusunda tam on ikiden vurmuşlardı.</p>

  <h2 id="sigil_toc_id_134">2</h2>

  <p>Yaşamın olağanüstü yönlerinden biri de, kendini devam ettirebilmek için katlanmaya hazır olduğu mekanların çeşitliliğidir. Onun herhangi bir yere tutunması mümkündür. Bu yer, içindeki balıkların, gittikleri yönü zerre kadar umursamadıkları, Santraginus’un baş döndürücü suları da olabilir, yaşamın 40.000 derecede başladığı söylenen Frastra’nın yangın fırtınaları da. Ya da yaşam, sırf zevkine, bir sıçanın kalın bağırsaklarımda seçebilir. O her zaman, bir şekilde, bir yerlere tutunmanın yolunu bulacaktır.</p>

  <p>Bunu niye yapmak isteyeceğini kestirmek güç olsa bile, yaşam New York’ta bile sürecektir. Oysa burada kış mevsiminde ısı minimum yasal derecenin çok çok altına düşmektedir; tabii bunu bu şekilde ifade edebilmek için, önce yeterince sağduyu sahibi birinin akıl edip de, böyle bir yasal derece tespit etmiş olması gerekir. Oysa New Yorklular’ın en belirgin yüz karakter özelliği ile ilgili yapılan son sıralamada, sağduyu ancak 79 uncu sırayı alabilmiştir.</p>

  <p>New York yazları ise kahrolası bir sıcaklıkta yaşanır. Frastranlar gibi, yaşamak için ısıya muhtaç bir yaşam formu olup, 40.000 derece ile 40.004 derece arasındaki sıcaklıkları ılıman iklim olarak kabul etmek başka şeydir, gezegeninizin yörüngesi çevresinde bir noktada, ısınmak için birçok başka hayvana sarmalanmak gereksinimi duyarken, yarım yörünge ötede cildinizin fokurdadığını fark etmek ise tamamen başka bir şey.</p>

  <p>New York’ta ilkbahar abartılır. Pek çok New Yorklu baharın güzellikleri konusunda ateşli nutuklar atar durur. Oysa bu insanların ilkbaharın güzellikleri hakkında en ufak bir fikirleri olsaydı, aynı enlem üzerinde, baharı yaşamak için New York’tan çok daha uygun en az beş bin dokuz yüz seksen üç tane yer olduğunu da bilmeleri gerekirdi.</p>

  <p>Bununla birlikte, en kötüsü sonbahardır. New York’ta sonbahardan daha kötü çok az şey mevcuttur. Belki sıçanların kalın bağırsaklarında yaşayan yaratıklardan bir kısmı bu fikre itiraz edebilir, ama zaten bu yaratıklar son derece uyumsuz varlıklardır. Onların fikirleri göz ardı edilebilir ve edilmelidir de. New York’ta, sonbahar geldiği zaman, hava sanki içinde birileri keçi kızartıyormuş gibi kokar. Eğer nefes almak konusunda ısrarcı iseniz yapacağınız en iyi şey bir cam açıp, kafanızı bir binaya daldırmaktır.</p>

  <p>Tricia McMillan New York’a bayılırdı. Kendi kendine bunu durmadan tekrarlıyordu. Üst Batı Yakası. Eveet. Orta Şehir. Heey, bir sürü dükkan. SoHo. Doğu Yakası. Elbiseler. Kitaplar. Sushi. İtalyanlar. Şarküteriler. Yuppiii..</p>

  <p>Sinemalar. Yine yuppiii. Tricia, son olarak Woody Allen’ın New York’ta bir nörotik olmanın endişeleri ile ilgili yeni filmini görmüştü. Woody Ailen daha önce de aynı konuyu araştıran bir iki film yapmıştı. Tricia onun buradan taşınmayı düşünüp düşünmediğini merak ediyordu. Duyduğuna göre Woody buna tamamen karşıydı. O halde diye düşündü Tricia: filmlere devam. Tricia New York’u seviyordu çünkü New York’u sevmek mesleki açıdan iyi bir fırsattı. Alışveriş açısından ve mutfak açısından da iyi bir fırsattı. Ama taksiler konusunda böyle olduğu söylenemezdi, kaldırımlar konusunda da öyle sayılmazdı. Oysa en yüksek ve en iyiler arasında sayılan mesleği açısından kesinlikle iyi bir fırsattı. Tricia bir TV habercisi idi ve New York dünyanın çoğu televizyonun programının sunulduğu yerdi. Tricia’nın haberciliği bu vakte kadar yalnızca İngiltere sınırları içinde kalmıştı: bölgesel haberler, kahvaltı haberleri, akşamüstü haberleri. Ama deyim yerindeyse, ona hızla yükselen bir haberci denebilirdi. Aslında deyimin yerinde olup olmamasının ne önemi var, televizyondan bahsetmiyor muyuz? Evet, o, hızla yükselen bir haberciydi. Bunun için gerekli olan her şeyi vardı: güzel saçları, stratejik önemdeki dudak cilası ile ilgili derin bilgisi, dünyada ne olup bittiğini kavrayabilecek bir zekası ve içinde bir yerlerde, hiçbir şeyin umurunda olmadığı anlamına gelen minik, gizli bir ölü noktası. Herkesin yaşamda büyük şansı yakaladığı bir an vardır. Eğer bu önemli anı kaçıracak olursanız, yaşamın kalan kısmında artık sizin içir her şeyin ürkütücü derecede kolaylaşıverdiğini görürsünüz.</p>

  <p>Tricia da bir kez eline geçebilecek böyle bir şansı kaçırmıştı. Ama artık bunu düşünmek eski günlerde olduğu gibi içini titretmiyordu. Ruhunun derinliklerinde ölmüş olan noktanın da işte bu olduğunu sanıyordu.</p>

  <p>NBS için yeni bir haberci gerekiyordu. Çünkü Mo Minetti bir bebek doğuracaktı ve bu yüzden US/AM adlı kahvaltı programını bırakmak üzereydi. Minetti’ye doğumu, canlı olarak bu program içinde gerçekleştirmesi için akılları durduracak miktarda bir para teklif edilmiş, ama o özel yaşamını ve zevklerini koruması gerektiğini öne sürerek, beklenmedik bir şekilde bu teklifi reddetmişti. NBS avukatları kontratını didik didik ederek, öne sürdüğü bu noktaların hukuki bir zemin için yeterli olup olmadığını araştırmışlar ve sonunda isteksizce de olsa gitmesine izin vermek zorunda kalmışlardı. Bu onlar için çıldırtıcı bir durumdu, çünkü normal olarak “birinin gidişine isteksizce izin vermek” demek gücü başkasına teslim etmek demekti.</p>

  <p>Bir ihtimal olarak, ama yalnızca bir ihtimal olarak, “İngiliz aksanının” Minetti’nin yerini doldurmak için uygun düşebileceği söylentisi vardı. Saçların, cilt tonunun ve dişlerdeki protezlerin Amerikan yayın standartlarına uygun olması şarttı. Ama sahnede aldıkları Oskar için annelerine teşekkür eden ya da Broadway’de şarkı söyleyen birçok İngiliz aksanlı görmek mümkündü. Radyolarını 31 Masterpiece Tiyatrosu’nun, peruklu, İngiliz aksanlı oyuncularını dinlemek üzere ayarlayan olağanüstü sayıda dinleyici grubu vardı. David Letterman ve Jay Leno’nun şovlarında İngiliz aksanlılar fıkra anlatıyordu. Gerçi seyirci şakaları anlamıyordu ama aksana alman tepki gerçekten de çok olumluydu. O halde zamanlama uygun olabilirdi. Belki. US/AM’de İngiliz aksanı. Eh, ne olacaksa olsundu bakalım.</p>

  <p>Tricia bu yüzden oradaydı. New York’a hayran olmak mesleği açısından bu yüzden iyi bir fırsattı.</p>

  <p>Öne sürdüğü resmi sebep bu değildi elbette. Yoksa İngiltere’deki televizyon şirketi Manhattan’a iş aramaya gitmesi için uçak ve otel masraflarını biraz zor öderdi. Mevcut maaşının on misli gibi bir ücretin peşinde olduğuna göre, kendi masraflarını kendisinin üstlenmesi gerektiğini düşünebilirlerdi. Ama Tricia bir hikaye bulmuş, bir mazeret uydurmuş ve gizli şeylerle ilgili sessizliğini korumuştu. Dolayısıyla yolculuk masraflarım karşıladılar. Bileti business-class’dı elbette ama Tricia’nın tanınmış bir yüzü vardı ve gülümsemesiyle kendisine first class itibarı sağlamayı başarmıştı. Doğru yaklaşımları sonucu kendisine Brentwood’da güzel bir oda da bulmuştu ve işte şimdi, bir sonra yapması gerekenin ne olduğunu düşünerek oradaydı.</p>

  <p>Ortada dolaşan söylentiler başkaydı, ilişki kurmak başka.</p>

  <p>Elinde bir iki isim, bir iki telefon numarası vardı, ama şimdiye kadar yaptığı birkaç girişim belirsiz bir bekleyişle sonuçlanmıştı ve şu anda başladığı yerde sayılırdı. Bir iki yoklama yapmış, bazı yerlere mesajlar göndermişti, ama şimdiye kadar bunların hiçbiri cevaplanmamıştı. Yapmaya geldiği esas işi sabahtan öğleye kadar bitirmişti; peşinde olduğu hayali iş ise, ümit var bir biçimde ve erişilmez bir ufuk çizgisi üzerinde donuk donuk titreşmekle yetiniyordu.</p>

  <p>Kahretsin.</p>

  <p>Sinema dönüşü Brentwood’a gitmek için bir taksiye bindi. Araba kaldırıma yanaşamamıştı, çünkü kocaman, uzun bir limuzin, mevcut her yeri kaplıyordu. Kendisine yol açıp otele girebilmek için biraz zorlanması gerekti. Pis kokulu, keçi kızartmalı havanın içinden geçerek, lobinin mutlu serinliğine daldı. Bluzunun ince pamuklusu cildine makine yağı gibi yapışıyordu. Saçları panayır yerinde sopa üstünde satılan pamuk helvalara dönmüştü. Bir şey olmadığını düşündüğü için asık bir suratla, resepsiyona kendisi için bırakılan bir mesaj olup olmadığını sordu. Oysa bir mesaj vardı.</p>

  <p>Oh..</p>

  <p>Güzel.</p>

  <p>İşe yaramıştı. Sinemaya özellikle telefonu çaldırmak için gitmişti. Bir otel odasında oturup beklemeye dayanamıyordu.</p>

  <p>Düşündü. Mesajı burada mı açmalıydı acaba? Üzerindekiler yapış yapıştı ve biran önce hepsini çıkarıp öylece yatağa uzanmak için can atıyordu. Havalandırmayı en düşük ısı derecesine, fanı da en yüksek dönme hızına ayarlamıştı. Şu anda dünyada her şeyden çok istediği şey tüylerinin ürpermesiydi. Sonra önce sıcak, ardından soğuk bir duş, sonra havlu üzerinde yatağa serilip havalandırmanın altında kurumak. Sonra mesajı okumak. Belki tekrar tüyleri ürperebilirdi. Belki her şey olabilirdi.</p>

  <p>Hayır. Hayatta her şeyden çok istediği şey kendi maaşının on katı kadar bir ücretle Amerikan televizyonunda bir işti. Dünyada başka her şeyden çok. Dünyada her şeyden çok. Ne varsa her şeyden çok istemiş olduğu şey ise, artık kapanmış bir konu idi.</p>

  <p>Lobide bir palmiyenin altına oturarak selefon pencereli küçük mesaj zarfını açtı. _</p>

  <p>“Lütfen arayın,” diyordu. “Mutlu değilim” ve bir telefon numarası veriyordu. İmza Gail Andrews.</p>

  <p>Gail Andrews.</p>

  <p>Bu beklediği isimlerden biri değildi. Hazırlıksız yakalanmıştı. Bu ismi bir şekilde tanıyordu ama birden kim olduğunu söyleyemiyordu. Andy Martin’in sekreteri olabilir miydi? Hillary Bass’ın yardımcısı? Martin ve Bass, Tricia’nın NBS’deki iki önemli temas noktası olan isimlerdi, ya da öyle olması için çabaladığı isimlerdi. Peki, “Mutlu değilim” ne anlama geliyordu?”</p>

  <p>“Mutlu değilim?”</p>

  <p>Tam anlamıyla şaşkına dönmüştü. Bu takma bir isimle kendisine ulaşmaya çalışan Woody Allen mıydı yoksa? Bırakılan numara, bölge kodu 212 ile başlayan bir numaraydı, o halde arayan New York’tan biri olmalıydı. Mutlu olmayan biri. Eh, bu bilgiler çerçeveyi biraz daraltıyordu, değil mi?</p>

  <p>Yeniden resepsiyona döndü.</p>

  <p>“Az önce bana verdiğiniz bu mesajla ilgili bir sorunum var,” dedi. “Tanımadığım bir hanım beni aramaya çalışmış ve mutlu olmadığını söylüyor.”</p>

  <p>Resepsiyondaki adam kaşlarını çatarak nota bir göz attı.</p>

  <p>“Bu kişiyi tanıyor musunuz?"</p>

  <p>“Hayır,” dedi Tricia.</p>

  <p>“Hmmm,” dedi resepsiyondaki adam. “Bir şey yüzünden mutsuz olmuş birine benziyor.”</p>

  <p>“Evet,” dedi Tricia.</p>

  <p>“Burada bir isim yazılıymış gibi görünüyor,” dedi resepsiyoncu. “Gail Andrews. Böyle birini tanıyor musunuz?”</p>

  <p>“Hayır,” dedi Tricia.</p>

  <p>“Niçin mutsuz olabileceği ile ilgili herhangi bir fikriniz olabilir mi?”</p>

  <p>“Hayır,” dedi Tricia.</p>

  <p>“Verilen numarayı aradınız mı? Burada bir telefon numarası var.”</p>

  <p>“Hayır,” dedi Tricia, “notu bana henüz verdiniz. Aramadan önce biraz daha bilgi toplamaya çalışıyordum. Belki mesajı almış olan kişi ile görüşebilirim demiştim.”</p>

  <p>“Hımm,” dedi resepsiyon görevlisi, notu dikkatle inceleyerek. “Burada Gail Andrews isimli birinin olduğunu sanmıyorum.” .</p>

  <p>“Hayır, bunun farkındayım,” dedi Tricia. “Ben sadece..”</p>

  <p>“Gail Andrews benim.”</p>

  <p>Ses Tricia’nın arkasından geliyordu. Dönüp baktı.</p>

  <p>“Pardon?”</p>

  <p>“Ben Gail Andrews’um. Bu sabah benimle bir görüşme yapmıştınız.” '</p>

  <p>“Oh. Oh, tanrım, evet,” dedi Tricia, biraz canı sıkılarak. “Mesajı birkaç saat önce bırakmıştım. Sizden bir haber çıkmayınca kendim geldim. Sizi kaçırmak istemedim.”</p>

  <p>“Oh. Hayır. Tabii,” dedi Tricia, hızlanmak için çaba harcarken.</p>

  <p>Hız kelimesi kendisi için hiçbir anlam ifade etmeyen resepsiyon görevlisi “Mesajı kimin aldığını bilmiyorum,” dedi. “Sizin için bu numarayı aramamı ister misiniz?”</p>

  <p>“Hayır, bu kadarı yeterli, teşekkür ederim.” dedi Tricia, “bundan sonrasını kendim halledebilirim.”</p>

  <p>“Size yardımcı olacaksa buradaki oda numarasını arayabilirim,” dedi resepsiyon görevlisi, nota tekrar bir göz atarak.</p>

  <p>“Hayır, buna gerek olmayacak, teşekkürler,” dedi Tricia. “O benim kendi oda numaram. Mesajın gönderildiği kişi benim. Sanırım bunu çözdük artık.'’</p>

  <p>“O halde, size iyi günler,” dedi resepsiyon görevlisi.</p>

  <p>Tricia özellikle iyi bir gün falan istemiyordu. O meşguldü.</p>

  <p>Üstelik Gail Andrews’la da görüşmek istemiyordu. Hıristiyan kardeşliği ile ilgili konular söz konusu olduğunda kafasındaki bitiş noktası çok kesindi. Meslektaşları, röportaj yaptığı bu tür kişilere, Hıristiyanlar adını verir ve bunlardan biri Tricia ile görüşmek üzere muşum masum stüdyodan içeri girdiğinde, özellikle de eğer Tricia dişlerini gösteren sıcak gülümseyişi ile gülümsüyorsa, haç çıkarırlardı.</p>

  <p>Tricia döndü ve soğuk bir gülümseyişle ne yapması gerektiğini düşündü.</p>

  <p>Gail Andrews kırklı yaşlarının ortasında, bakımlı bir kadındı. Giysileri pahalı ve zevkli olarak tanımlanabilecek giysilerin sınırları içinde bulunuyor, ama bu sınırların, daha uçucu giysileri barındıran kısmında toplanmışa benziyordu. O bir astrologdu. Meşhur ve eğer dedikodular doğru ise, etkileyici bir astrologdu. Söylentiye göre, verdiği birçok kararda Başkan Hudson’ı etkilemişti. Bu kararların içine, haftanın hangi gününde, hangi lezzette kremalı dondurma yiyeceğinden, Şamı bombalayıp bombalamayacağına kadar her şey dahildi.</p>

  <p>Tricia onu epeyce eleştirmişti. Başkanla ilgili hikayelerin doğru olmadığı konusunda değildi eleştirileri, bu konu eskimişti artık. O sıralarda Bayan Andrews anlayışlı bir yaklaşımla, Başkan Hudson’ı kişisel konular, dinle ilgili konular ve diyetiyle ilgili konular dışında yönlendirdiğini ret etmişti. Şam’ın bombalanması bu konular içine girmiyordu tabii ki (SAM,KÎŞİSEL BİR ŞEY DEĞİL BU! diye haykırmıştı tüm magazin basını).</p>

  <p>Hayır, bu, Tricia’nın astroloji konusunun tümü içinden seçtiği, küçük ama önemli bir bakış açısıydı. Bayan Andrews buna tam olarak hazırlıklı değildi. Diğer taraftan, şimdi de Tricia, otel lobisinde yeniden karşılaşmaya pek hazırlıklı değildi. Ne yapmalıydı?</p>

  <p>“Biraz zamana ihtiyacınız varsa, ben sizi barda bekleyebilirim,” dedi Gail Andrews. “Çünkü sizinle konuşmam gerek ve ben bu akşam şehirden ayrılıyorum.”</p>

  <p>Bir şeye kızmış ya da sinirlenmiş olmaktan çok hafifçe endişelenmiş görünüyordu.</p>

  <p>“Pekala,” dedi Tricia. “Bana on dakika müsaade edin.”</p>

  <p>Odasına çıktı. Her şeyden önce, resepsiyonda mesajları alan çocuğun, mesaj alma gibi karmaşık bir şeyin üstesinden gelebileceğine güveni öyle azdı ki, kapısının altında da bir not olup olmadığından emin olmak istiyordu. Çünkü varsa bunlar, resepsiyona ve kapı altına bırakılan birbiriyle ilgisiz ilk mesajlar olmayacaktı.</p>

  <p>Ama bırakılan bir şey yoktu.</p>

  <p>Bununla birlikte telefonun mesaj ışığı yanıp sönüyordu.</p>

  <p>Mesaj düğmesine basarak otel santralını aradı.</p>

  <p>“Gary Andress’den bir mesajınız var,” dedi santral memuru.</p>

  <p>“Evet?” dedi Tricia. Tanımadığı bir isim. “Ne diyor?”</p>

  <p>“Dutlu değil,” dedi santral memuru.</p>

  <p>“Ne değil?” dedi Tricia.</p>

  <p>“Dutlu. Söylediği bu. Adam dut olmadığını söylüyor. Sanırım bunu öğrenmenizi istemiş. Numarayı ister misiniz?”</p>

  <p>Santraldaki kız numarayı yazdırırken Trica birden bunun az önce almış olduğu mesajın bozulmuş hali olduğunu fark etti. “Pekala, pekala.” dedi. “Başka bir şey var mı?”</p>

  <p>“Oda numaranızı söyler misiniz?”</p>

  <p>Tricia kızın oda numarasını neden konuşmanın bu bölümünde istediğini pek anlayamadı, ama yine de söyledi.</p>

  <p class="yildiz">* * *</p>

  <p>“İsminiz?”</p>

  <p>“McMillan, Tricia McMillan.” Tricia sabırla heceledi.</p>

  <p>“Bay McManus değil, öyle mi?”</p>

  <p>“Hayır.”</p>

  <p>“Başka mesajınız yok.” Klik.</p>

  <p>Tricia içini çekti ve yeniden santrali aradı. Bu sefer adını ve oda numarasını en baştan söyledi. Santral memuru on saniye önce konuşuyor olduklarını belli edecek en ufak bir belirti göstermedi.</p>

  <p>“Barda olacağım,” diye açıkladı Tricia. “Barda. Eğer bana telefon gelecek olursa oraya bağlar mısınız lütfen?”</p>

  <p>“İsminiz?”</p>

  <p>Tricia her şeyin mümkün olabileceği kadar açık olduğundan emin oluncaya kadar, aynı işlemlerin üzerinden birkaç defa gittiler.</p>

  <p>Tricia bir duş yaptı, temiz giysiler giydi, profesyonel bir hızla makyajını tazeledi ve bir iç çekişle yatağına bakarak odayı yeniden terk etti.</p>

  <p>Beyninin bir bölümü kaçıp saklanmak istiyordu.</p>

  <p>Hayır. Pek de değil.</p>

  <p>Asansör lobisinde beklerken aynadaki görüntüsüne bir göz attı. Sakin ve kontrollü gözüküyordu ve eğer kendisini kandırabiliyorsa herkesi kandırabilirdi.</p>

  <p>Gail Andrews’la olan sorunu halletmeliydi.</p>

  <p>Tamam, onu biraz zorlamıştı. Üzgünüm, ama</p>

  <p>bu hepimizin içinde olduğu oyunun kuralı ya da öyle bir şey. Bayan Andrews röportajı yapmaya razı olmuştu, çünkü yeni bir kitabı vardı ve televizyona çıkmak bedava reklam demekti. Ama bedava başlangıç diye bir şey yoktu. Hayır olmamıştı. Bu satırı yeniden düzenledi.</p>

  <p>Olay şöyle gelişmişti:</p>

  <p>Geçen hafta, astronotlar Plüton’un yörüngesinin epeyce arkasında, onuncu bir gezegen keşfettiklerini ilan etmişlerdi. Bunu başarabilmek için, uzak gezegenlerde tespit ettikleri anormalliklerden yola çıkarak, yıllar süren araştırmalar yapmışlardı. Bu yüzden sonuçtan son derece mutluydular. Herkes de onlar adına mutluydu, vesaire vesaire. Gezegene önce Persephone adı verildi, hemen ardından astronotlardan birinin papağanının adı olan Rupert takma adıyla anılmaya başladı -bunun biraz sıkıcı ama iç ısıtan bir öyküsü vardı- ve bütün bunların hepsi çok hoş, çok mükemmeldi.</p>

  <p>Tricia, çeşitli sebeplerden ötürü olayı oldukça büyük bir ilgiyle izlemişti.</p>

  <p>Sonra, tam şirket hesabına New York’a gitmek için iyi bir mazeret ararken, Gail Andrews ve yeni kitabı <span class="text3">Siz ve Gezegenleriniz</span> hakkında bir gazete haberine rastlamıştı.</p>

  <p>Gail Andrews çok tanınmış bir isim sayılmazdı ama Başkan Hudson, kremalı dondurma ve Şam’ın ampütasyonundan bahsedilince (dünya bu konudan bahsederken ameliyatla ilgili terimleri benimsemişti. Hatta operasyonun resmi adı bile “Şamsectomi” idi, yani Şam’ın kesilip çıkarılması) herkes kimden bahsedildiğini anlıyordu.</p>

  <p>Tricia burada bir açı yakalamış ve hemen yapımcısına satmıştı.</p>

  <p>Uzayda dönüp duran kocaman kaya parçalarının, sizin yaşamınızla ilgili olup, sizin bilmediğiniz şeyleri bildiği fikri, ansızın o zamana kadar kimselerin haberi olmayan yeni bir kaya parçasının ortaya çıkmasıyla bir sarsıntı geçirmesi beklenirdi elbette.</p>

  <p>Ortaya yeni hesaplamalar çıkmalıydı öyle değil mi?</p>

  <p>Bütün o yıldız haritaları ve gezegen hareketleri nasıl bundan etkilenecekti? Neptün Terazi burcuna girince ne olacağını hepimiz biliyorduk. Peki, ama ya Rupert yükselirken ne olacaktı? Astrolojinin tamamının yeniden düşünülmesi gerekmeyecek miydi? O halde belki de bütün bunların deli saçması olduğunu kabullenip, onun yerine domuz çiftliği işletmeye başlamanın zamanı değil miydi? Hiç olmazsa çiftçiliğin prensipleri mantıklı bir temele dayanıyordu çünkü. Rupert’ı üç yıl önce öğrenmiş olsaydık, Başkan Hudson böğürtlenli dondurmayı perşembe yerine cumaları mı yiyecekti? Şam hâlâ yerinde duruyor olabilir miydi? Buna benzer şeyler işte.</p>

  <p>Gail Andrews, bütün bunları olabileceği kadar iyi karşılamıştı. Tricia’yı başından savmak için, günlük kavisler, sağa doğru yükselişler ve üç boyutlu trigonometrinin zor anlaşılır bir sürü başka kavramlarından olağan bir şekilde bahsetmeye başlamak gibi, oldukça ciddi bir hata yaptığında, bu şiddetli hamlenin sarsıntısı henüz geçmeye başlamıştı.</p>

  <p>Son derece büyük bir şaşkınlıkla, Tricia’ya yönelttiği her bilginin, üzerinde başa çıkabileceğinden daha fazla bir ivmeyle aynen kendisine geri döndüğünü fark etmişti. Kimse Gail’i, Tricia’nın bir TV yıldızı olduğu ve hayatta bir rol kapmak için yaptığı ikinci girişim olduğu konusunda uyarmamıştı. Chanel dudak boyasının altında, güzel kesimli saçlarının ve kristal mavisi lenslerinin ardında o, yaşamının şimdi terkedilmiş bulunan bir döneminde, kendisine matematik alanında bir birincilik ve astrofizik alanında bir doktora kazandıran bir beyne sahipti.</p>

  <p class="yildiz">* * *</p>

  <p>Tricia, kafası biraz meşgul bir şekilde asansöre binmek üzereyken, çantasını odada bıraktığını fark etti ve bir koşu odaya dönüp onu alıp almamayı düşündü. Hayır. Muhtemelen odada daha emniyette olacaktı ve üstelik içinde de özellikle ihtiyacı olan bir şey yoktu. Asansör kapısının kapanmasına izin verdi.</p>

  <p>Üstelik diye düşündü kendi kendine derin bir nefes alırken, eğer yaşam ona bir şey öğretti ise o da şuydu:</p>

  <p>Hiçbir zaman çantanı almak için geri dönme.</p>

  <p>Asansör aşağı inerken oldukça dikkatli bir şekilde tavana bakıyordu. Tricia McMillan’ı tanımayan herhangi biri bu bakışın insanların bazen gözyaşlarını tutmaya çalıştıklarında yukarı doğru bakışlarının aynısı olduğunu söylerdi. Oysa Tricia tavandaki köşeye monte edilmiş bulunan video kamerasına bakıyor olmalıydı.</p>

  <p>Bir dakika sonra enerjik adımlarla asansörden çıkarak yeniden resepsiyona doğru yürümeye başladı.</p>

  <p>“Bunu yazacağım, çünkü bir yanlışlık olmasını istemiyorum.”</p>

  <p>Bir kağıt parçasının üzerine büyük harflerle ismini, sonra oda numarasını, sonra “BARDAYIM” kelimesini yazarak resepsiyon masasına bıraktı. Resepsiyondaki genç kağıda baktı.</p>

  <p>“Bu, ben oradayken bir mesaj gelirse diye. Tamam mı?”</p>

  <p>Genç adam kağıda bakmaya devam ediyordu.</p>

  <p>“Bu hanımın odasında olup olmadığını öğrenmemi istiyorsunuz, değil mi?”</p>

  <p>* *</p>

  <p>İki dakika sonra, Tricia, önünde bir kadeh beyaz şarapla oturmakta olan Gail Andrews’un yanındaki bar sandalyesine kendini attı.</p>

  <p>“Bana sakin, sessiz sedasız masaya oturacak birinden çok, bar tezgahında oturmayı tercih edecek biriymişsiniz gibi gelmişti” dedi Bayan Andrews.</p>

  <p>Bu doğruydu ve Tricia’yı biraz afallatmıştı.</p>

  <p>“Votka?” dedi Gail.</p>

  <p>“Evet,” dedi Tricia şüpheyle. “Nasıl bildiniz?” dememek için kendini zor tutmuştu, ama Gail yine de kafasındaki soruyu cevapladı.</p>

  <p>“Barmen’e sordum,” dedi, zarif bir gülümseyişle.</p>

  <p>Barmen votkasını hazırlamış ve parlak maun tezgah üzerinden Tricia’ya doğru etkileyici bir şekilde kaydırmıştı.</p>

  <p>“Teşekkür ederim,” dedi Tricia, içkisini çabucak karıştırırken.</p>

  <p>Birden ortaya çıkan bu hoşluklarla ne yapması gerektiğini kestirememişti ve kendisinin bu şekilde yanıltılmasına izin vermemekte kararlıydı. New York’taki insanlar sebepsiz yere birbirlerine iyi davranmazlardı çünkü.</p>

  <p>“Bayan Andrews,” dedi kararlı bir şekilde, “Mutlu olmadığınıza üzüldüm. Bu sabah size biraz sert davrandığımı düşünebilirsiniz, ama eninde sonunda astroloji popüler bir eğlence aracıdır ve bunda yanlış bir şey yoktur. Şov dünyasının bir parçasıdır ve siz bunu iyi değerlendirdiniz. Şansınız açık olsun. Eğlenceli bir şey, ama bir <span class="text3">bilim</span> değil ve öyle olduğu yanılgısına da düşülmemeli. Sanırım böyle olmadığını bu sabah ikimiz de başarılı bir şekilde kanıtladık. Bunu yaparken de, birlikte popüler bir eğlence ortamı yarattık ki sanırım bu ikimizin de ekmek paramızı kazandığımız konu. Eğer bu sizin için bir sorun yarattığıysa üzgünüm.”</p>

  <p>“Ben son derece mutluyum,” dedi Gail Andrews.</p>

  <p>“Oh, dedi Tricia, bundan ne anlaması gerektiğinden pek emin olamayarak. “Ama mesajınızda mutlu olmadığınız yazılı idi.”</p>

  <p>“Hayır,” dedi Gail Andrews, “mesajımda sizin mutlu olmadığınızı sandığımı söylemiştim ve sebebini merak ediyorum.”</p>

  <p>Tricia kendini sırtına bir tekme yemiş biri gibi hissetti. Gözlerini kırpıştırdı.</p>

  <p><span class="text3">“Ne?</span> dedi sessizce.</p>

  <p>“Yıldızlarla ilgili bir şey. Tartışmamız sırasında siz yıldızlar ve gezegenlerle ilgili bir şeye çok kızgın ve bu yüzden mutsuz gibiydiniz. Bu beni rahatsız etti ve bir şeyiniz olup olmadığını anlamak için sizi görmeye geldim.”</p>

  <p>Tricia ona baktı. “Bayan Andrews” diye söze başladı ve sonra bunu söyleyiş tarzının tam da onun dediği gibi kızgın ve mutsuz olduğunu fark etti ve yapmaya çalıştığı protestoyu biraz hafifletti.</p>

  <p>“Sizin için mahzuru yoksa, bana Gail deyin, lütfen.” Tricia tek kelimeyle şaşkına dönmüştü.</p>

  <p>“Astrolojinin bir bilim olmadığını <span class="text3">ben de</span> biliyorum,” dedi Gail. “Tabii ki değil. Astroloji gelişigüzel bir kurallar setinden ibarettir, satranç gibi, tenis gibi, ya da siz İngilizler’in oynadığı şu oyun neydi, onun gibi”</p>

  <p>“Kriket? Kendi kendinden nefret? Hangisi?”</p>

  <p>“Hayır. Parlamenter demokrasi. Kurallar bir şekilde ortaya atılmıştır. Kendi içlerinden başka bir yerde bir anlam ifade etmezler. Ama bu kuralları uygulamaya başladığınız zaman, bir sürü oluşumlar ortaya çıkmaya ve siz, insanlarla ilgili bir yığın şey öğrenmeye başlarsınız. Astrolojide kurallar yıldızlar ve gezegenlerle_ ilgili olarak oluşmuştur. Ama bu kurallar bütün ilgisizliğine rağmen, örneğin dişi ördekler ve erkek ördekler hakkında da olabilirdi. Bu, yalnızca sorunun şekillenmesine olanak sağlayan, o sorun hakkında düşünmenin yollarından biridir. Kurallar arttıkça incelirler. Ne kadar gelişigüzel olurlarsa o kadar iyidir. Bu, gizli işaretlerin ne olduğunu anlamak için, bir kağıt parçası üzerine bir avuç ince grafit tozu serpmeye benzer. Böylece kağıdın üzerindeki bir başka kağıda yazılmış ve sonra üstteki kağıdın kaldırılmasıyla görünmez olmuş kelimeleri görmeniz sağlanmış olur. Burada önemli olan, grafit tozu değildir. O, izleri görebilmeniz için yalnızca bir aracıdır. O halde görüyorsunuz ya, astrolojinin astronomi ile hiç ilgisi yoktur. Astroloji sadece insanların başka insanları düşünmesi ile ilgilidir.”</p>

  <p>“O yüzden, bu sabah siz, yıldızlar ve gezegenler üzerine öylesine, nasıl diyeyim, öylesine duygusal bir şekilde <span class="text3">odaklandığınızda,</span> kızgınlığınızın astroloji ile ilgisi olmadığını düşündüm. Kendi kendime, o, yıldızlar ve gezegenler yüzünden kızgın ve mutsuz dedim. İnsanlar genellikle bir şey kaybettikleri zaman bu denli öfkeli ve üzgün olurlar. Bütün düşünebildiğim bu kadardı, bunun ötesinde bir anlam çıkaramadım. Bu yüzden iyi olup olmadığınızı görmek üzere buraya geldim.”</p>

  <p>Tricia sersemlemişti.</p>

  <p>Beyninin bir kısmı bir sürü şey üretmeye başlamıştı bile. Gazete fallarının ne kadar saçma olduğu, insanlar üzerinde nasıl istatistik hilelere başvurdukları ile ilgili bir sürü protesto üretmekle meşguldü. Ama yavaş yavaş bu üretim sona erdi, çünkü beyninin kalan kısmının kendisini dinlemediğini fark etmişti. Tricia tam anlamıyla sersemlemişti.</p>

  <p>On yedi senedir tam bir sır olarak sakladığı şey, tamamen yabancı biri tarafından şu an kendisine söylenmişti.</p>

  <p>Gail’e bakmak üzere döndü.</p>

  <p>“Ben...”</p>

  <p>Durdu.</p>

  <p>Barın arkasındaki minik bir güvenlik kamerası hareketini takip etmek üzere ona doğru dönmüştü. Bu onu darmadağın etti. Birçok kişi onu fark etmezdi bile. Çünkü fark edilmek üzere tasarımlanmamıştı. New York’taki pahalı ve lüks bir otelin bile, müşterilerinden birinin ansızın silah çekip çekmeyeceğinden, ya da kravat takıp takmadığından emin olmadığını müşterilerine fark ettirmek amacıyla koyulmamıştı oraya. Ama votkanın arkasına ustaca gizlenmiş de olsa, bir TV programcısının, bir kameranın ne zaman kendisi üzerine çevrildiğini bilmek üzere eğitilmiş olan içgüdüsünü aldatması mümkün değildi.”</p>

  <p>“Bir şey mi oldu?” diye sordu Gail.</p>

  <p>“Hayır, ben... beni oldukça şaşırttığınızı söylemek zorundayım,” dedi Tricia. Güvenlik kamerasını unutmaya karar verdi.</p>

  <p>Bu, ona beyninin oynadığı bir oyun olmalıydı, çünkü bütün gün boyunca televizyon beynini öyle çok meşgul etmişti ki. Bu ilk, kez başına gelmiyordu. Trafiği kontrol eden bir kameranın, tam yanından geçerken onu takip etmek üzere kendisine döndüğü düşüncesine kapılmış, Bloomingdales’de bir güvenlik kamerasının, şapkaları denerken onu gözlemeyi özel bir amaç haline getirdiğine inanmıştı. Anlaşılan aklını kaçırıyordu. Hatta Central Park’ta bir kuşun bile kendisine epeyce dikkatli bir şekilde baktığını bile aklından geçirmişti.</p>

  <p>Votkasından bir yudum alarak bunu kafasından atmaya karar verdi. Birisi barın etrafında dolaşarak herkese Bay McMannus olup olmadığını soruyordu.</p>

  <p>“Pekala,” dedi, birden itiraf ederek, “Bu sonuca nasıl vardınız bilmiyorum, ama...”</p>

  <p>“Sizin deyiminizle, bir sonuca falan varmış değilim. Sadece söylediklerinizi dinledim o kadar.”</p>

  <p>“Sanırım kaybettiğim şey, başka bir yaşamın tamamı idi.”</p>

  <p>“Bu herkesin başına geliyor. Her günün her dakikası. Verdiğimiz her bir kararla, aldığımız her bir nefesle bazı kapılar açılıyor, bazıları ise kapanıyor. Çoğunu fark etmiyoruz bile. Bazılarını ise fark ediyoruz. Siz böyle bir tanesini fark etmişe benziyorsunuz.”</p>

  <p>“Oh, evet fark ettim,” dedi Tricia. “Pekala. İşte söylüyorum. Çok basit. Yıllar önce, bir partide bir adamla tanıştım. O bana bir başka gezegenden olduğunu söyleyerek, kendisi ile gitmeyi isteyip istemediğimi sordu. Ben isterim dedim. Evet, o çeşit partilerden biriydi. Ona, çantamı almamı beklemesini, sonra kendisiyle bir başka gezegene gitmekten mutlu olacağımı söyledim. O, çantama ihtiyacım olmayacağını söyledi. Ona, anlaşılan çok geri kalmış bir gezegenden geldiğini, yoksa bir kadının çantasına her zaman ihtiyacı olacağını bilmesi gerektiğini söyledim. Biraz sabırsızlandı. Ama yalnızca başka bir gezegenden geldiğini söylediği için kolay bir kız olmaya niyetim yoktu.</p>

  <p>“Yukarı çıktım. Çantamı bulmak biraz vakit aldı, üstelik banyoda da biri vardı, onu beklemek zorunda kaldım. Aşağı indiğimde o gitmişti.”</p>

  <p>Tricia durakladı.</p>

  <p>“Ve...?” dedi Gail.</p>

  <p>“Bahçe kapısı açıktı. Dışarı çıktım. Işıklar vardı. Ve parıldayan bir şey. Tam da gökyüzüne yükseldiğini görebileceğim sırada yetişmiştim. Sessizce bulutların arasına yükselerek kayboldu. Bu kadar. Hikaye burada bitiyor. Bir yaşam bufada bitip, bir diğeri başlıyor. Ama şimdiki yaşamımın bir başka beni düşünmeden geçen neredeyse bir dakikası bile olmuyor. Çantasını almaya gitmemiş bir ben. Bana hep o ben, oralarda bir yerdeymiş ve ben onun gölgesinde yürüyormuşum gibi geliyor.”</p>

  <p>Otel personelinden biri şimdi barın çevresinde dolanıyor ve insanlara aralarından birinin Bay Miller olup olmadığını soruyordu. Kimse değildi.</p>

  <p>“Gerçekten bu kişinin.... bir başka gezegenden olduğunu mu düşünüyorsunuz?” diye sordu Gail.</p>

  <p>“Oh, kesinlikle. Uzay aracı vardı. Oh, üstelik onun iki kafası vardı.”</p>

  <p>‘İki? Başka kimse fark etmedi mi peki?”</p>

  <p>“Parti kıyafet balosu şeklindeydi.”</p>

  <p>“Anlıyorum...”</p>

  <p>“Üstelik de başının üzerinde bir kuş kafesi vardı ve kafes bir örtü ile örtülü idi. Papağan kılığına girmişti. Kafesi tıklatıyor, bir sürü deli saçması “Güzel Polly” şakası yapıp, haykırıyordu falan. Sonra bir an için örtüyü kaldırıyor ve kahkahalar atıyordu içerde kendisi ile birlikte gülen bir başka kafa daha vardı. Onu gördüğüm anın endişe verici bir dakika olduğunu söyleyebilirim.” “Sanırım doğru olanı yapmışsınız, değil mi, tatlım?” dedi Gail.</p>

  <p>“Hayır,” dedi Tricia. “Hayır, sanmıyorum. Bu yüzden mesleğimi de sürdüremedim. Anlıyorsunuz ya, çünkü ben bir astrofizikçi idim. Eğer siz gerçekten başka gezegenden gelen biri ile karşılaşmışsanız, onun iki kafası var ve papağan taklidi yapıyorsa, astrofizikçi olmanız pek uygun düşmez, öyle değil mi? Yapamazsınız. En azından ben yapamadım.” Bunun zor olacağını görebiliyorum. Sanırım kulağınıza saçma sapanmış gibi gelen konuşmalar yapan başka insanlara biraz sert çıkışınızın sebebi de bu olmalı.”</p>

  <p>“Evet,” dedi Tricia. “Sanırım haklısınız. Affedersiniz.”</p>

  <p>“Önemli değil.”</p>

  <p>“Bu arada, siz bunu anlattığım ilk insansınız.” “Tahmin etmiştim. Evli misiniz?”</p>

  <p>“Eee, hayır. Bugünlerde bunu anlamak çok zor değil mi? Ama sormakta haklısınız, çünkü belki de sebep buydu. Birkaç kez birileriyle çok yakınlaştım, çoğunlukla da bir çocuk istediğim için. Ama hepsi de, niçin devamlı omuzunun üzerinden baktığımı sorarak işi bitirdi. Ne diyebilirdim ki? Bir ara bir sperm bankasına gidip şansımı denemeyi bile düşündüm. Rasgele birinin çocuğuna sahip olmayı yani.” “Bunu ciddi olarak yapamazsınız değil mi?”</p>

  <p>Tricia güldü. “Muhtemelen hayır. Hiçbir zaman gerçekten gidip de araştırmadım. Hiçbir zaman. Hiçbir zaman tam olarak bir şey yapmadım. Yaşam hikayem. Gerçeğini tam olarak hiç yaşamadım. Sanırım televizyonda olmamın nedeni de bu. Hiçbir şey gerçek değil.</p>

  <p>“Affedersiniz hanımefendi, isminiz Tricia McMillan mı acaba?”</p>

  <p>Tricia şaşırarak başını kaldırdı. Orada, ayakta duran, şoför şapkalı bir adam vardı.</p>

  <p>“Evet,” dedi, anında kendini toparlayarak. “Hanımefendi bir saattir sizi arıyorum. Otel bu isimde birinin burada kalmadığını söyledi ama ben Bay Martin’in ofisinden kontrol ettim. Onlar kesin olarak kaldığınız yerin burası olduğunu söyledikleri için tekrar sordum. Hâlâ hiç adınızı duymadıklarını söylüyorlardı. Ben buna rağmen isminizi anons ettirdiğim halde, sizi yine de bulamadılar. Bunun üzerine, ofisten arabaya bir resminizi fakslamalarını istedim ve sizi kendim aramaya karar verdim.”</p>

  <p>Saatine baktı.</p>

  <p>“Saat biraz geç oldu ama, hemen gitmek ister miydiniz?”</p>

  <p>Tricia afallamıştı.</p>

  <p>“Bay Martin? Yani NBS’den Andy Martin öyle mi?” “Evet, hanımefendi. US/AM ekran kontrolörü.”</p>

  <p>Tricia oturduğu yerden fırladı. Bay McManus ve Bay Miller ile ilgili duyduğu o çağrıları hatırlamaya bile dayanamıyordu.</p>

  <p>“Yalnız acele etmemiz gerek,” dedi şoför. “Duyduğum kadarı ile Bay Martin İngiliz aksam kullanmanın denemeye değer olacağını düşünüyordu. Patronu ise bu fikre tamamen karşı. Bay Zwingler yani. Ve Bay Zwingler’in bu akşam deniz kenarına tatile gideceğini de tesadüfen biliyorum, çünkü onu alıp havaalanına götürmesi gereken de benim.”</p>

  <p>“Pekala.,” dedi Tricia, “Ben hazırım. Gidelim.”</p>

  <p>“Tamam, hanımefendi. Araba ön kapıda bekleyen büyük limuzin.”</p>

  <p>Tricia Gail’e döndü. “Affedersiniz,” dedi.</p>

  <p>“Gidin! Gidin!” dedi Gail. “Ve iyi şanslar. Sizinle birlikte olmaktan zevk duydum.”</p>

  <p>Tricia para almak üzere çantasına uzandı.</p>

  <p>“Lanet olsun,” dedi. Onu yukarda bırakmıştı.</p>

  <p>“İçkiler benden,” diye ısrar etti Gail. “Gerçekten. Benim için çok ilginç bir görüşme oldu bu.”</p>

  <p>Tricia içini çekti.</p>

  <p>“Bakın bu sabahla ilgili olarak gerçekten üzgünüm....”</p>

  <p>“Bir kelime daha etmeyin. Ben iyiyim. Yalnızca astrolojiden bahsediyoruz. Bu zararsız bir şey. Dünyanın sonu sayılmaz.” •</p>

  <p>“Teşekkürler.” Birden içinden gelerek Tricia onu kucakladı.</p>

  <p>“Her şeyiniz yanınızda mı?” dedi şoför. “Çantanızı filan almak istemiyor musunuz?”</p>

  <p>“Eğer yaşam bana bir şey öğretti ise,” dedi Tricia, “bu hiçbir zaman çantamı almak için geri dönmemem gerektiğidir.”</p>

  <p>*</p>

  <p>Bir saatten biraz fazla bir zaman sonra, Tricia, otel odasındaki iki yataktan birinin üzerinde oturmaktaydı. Birkaç dakika için yerinden kıpırdamadı. Öylece durup diğer yatağın üzerinde masum masum oturmakta olan çantasına bakıyordu.</p>

  <p>Bir elinde Gail Andrews’un bıraktığı bir not vardı. Şöyle diyordu, “Fazla hayal kırıklığına uğrama. Konuşmak istersen beni mutlaka ara. Eğer senin yerinde olsaydım, yarın akşam evde otururdum. Bir parça dinlen. Ama bana aldırma ve endişelenme. Bu yalnızca astroloji. Dünyanın sonu değil. Gail.”</p>

  <p>Şoför haklıydı. Aslında şoför NBS’de neler olup bittiğini Tricia’nın organizasyonda karşılaştığı herkesten daha iyi biliyordu. Martin hevesliydi, Zwingler değildi. Martin’i haklı çıkarabilmek için tek şans verilmişti ve o bunu kullanamamıştı.</p>

  <p>Oh tanrım, oh tanrım, tanrım, tanrım.</p>

  <p>Eve dönme zamanı. Hava yolunu arayıp bu akşam Heathrow’a dönme şansının hâlâ olup olmadığım sorma zamanı. Koca telefon rehberine uzandı.</p>

  <p>“Oh. Her şey sırayla.”</p>

  <p>Rehberi tekrar yerine bıraktı, çantasını aldı ve banyoya götürdü. Tezgahın üzerine koydu ve içinde kontak lenslerinin bulunduğu küçük plastik kutuyu çıkardı. Onlar olmadan ne okuması için verilen notları, ne de promptırdaki notları düzgün bir şekilde okuyabilmişti.</p>

  <h2 id="sigil_toc_id_135">3</h2>

  <p>Gülünç bir şekilde, geçmiş olarak nitelendirdiğimiz zamanlarda, <span class="text3">Otostopçu’nun Galaksi Rehberi</span>’nin paralel evrenlerle ilgili söyleyeceği pek çok şeyi vardı. Bununla birlikte, Gelişmiş Tanrı düzeyinin altında olan biri için, bunların pek azı anlaşılabilir nitelikteydi. Artık bütün bilinen tanrıların, onların genellikle iddia ettiği gibi, Evren’in başlangıcından bir önceki hafta değil de, sonraki ilk saniyenin üç milyonda biri kadar bir zamanın sonunda ortaya çıktıkları iyice anlaşıldığına göre, şimdi yapmaları gereken bir yığın açıklama olmalıydı ve bu yüzden şu sıralar derin fizik konularıyla ilgili yorumlar için vakit ayırmaları mümkün değildi.</p>

  <p><span class="text3">Rehber’</span> in paralel evrenler konusunda söyleyebileceği şeyler arasında cesaret verici olabilecek tek şey, bu kavramı anlayabilmeniz için en ufak bir şansınızın bile olmadığıydı. Dolayısıyla “Ne?” ve “Yaa?” gibi ünlemler kullanabilir, hatta kendinizi aptal durumuna düşürme korkusu olmadan, gözlerinizi şaşılaştırıp, deli saçması şeyler bile söyleyebilirdiniz.</p>

  <p>Paralel evrenler hakkında ilk fark etmeniz gereken şey, yine Rehber’in dediğine göre, onların paralel olmadığıydı.</p>

  <p>Fark edilmesi önemli bir diğer nokta da, bu paralel şeylerin tam anlamıyla gerçekte evren bile olmadığıdır. Ama bunu daha sonra, yani şu ana kadar fark ettiğiniz hiçbir şeyin doğru olmadığını fark ettikten bir müddet sonra kavramaya çalışmanız en kolay yol olacaktır.</p>

  <p>Bunların evren olmamalarının sebebi, herhangi bir evrenin aslında bir nesne şey olmayıp, teknik adıyla, yalnızca HÇGKMÇ’ye, yani Her Çeşit Genel Karman Çormanlık’a, bir bakış şekli olmasıdır. Aslında Her Çeşit Genel Karman Çormanlık diye bir şey de yoktur. Olsaydı bile, o da değişik bakış açılarının topyekün toplamından başka bir şey olmayacaktı.</p>

  <p>Evrenlerin paralel olmayışlarının nedeni denizin paralel olmayışı ile aynıdır. Bunun hiçbir anlamı yoktur. Her Çeşit Genel Karman Çormanlık’ı istediğiniz gibi dilimlere ayırabilir ve sonunda genellikle, birilerinin ev olarak adlandıracağı bir şey elde edebilirsiniz.</p>

  <p>Şimdi siz de istediğiniz gibi saçmalayabilirsiniz, ama sırası sizde, lütfen buyurun.</p>

  <p class="yildiz">* * *</p>

  <p>Her Çeşit Genel Karman Çormanlık’a özel uyumu yüzünden ilgimizi çeken Dünya’ya, başka dünyalara çarpmayan bir nötrino, yani nötrondan daha küçük bir parça çarpmıştı.</p>

  <p>Bir nötrino çarpışılabilecek kadar büyük bir şey değildir.</p>

  <p>Üstelik çarpışılabileceği makul bir şekilde düşünülebilecek her şeyden daha küçüktür. Aslında, Dünya büyüklüğünde bir şeye nötrinoların çarpması kendi içinde o kadar da olağanüstü bir olay değildi. Hatta hiç değildi. Asıl olağanüstü sayılacak şey, Dünya’nın oradan geçmekte olan birkaç milyar nötrino tarafından vurulmadığı bir saniye parçası olabilirdi.</p>

  <p>Tabii, maddenin neredeyse hiçbir şeyden oluşmadığını görünce, her şey çarpmakla vurulmakla ne kastettiğinize bağlı oluyor. Bütün bu baş döndürücü bomboşluk içinde yol alırken, bir nötrinonun bir şeye fiziken çarpma şansı, bir 747 yolcu uçağından rastgele atılan çelik bir bilyanın, diyelim bir yumurtalı sandviçe çarpma şansı kadardır.</p>

  <p>Her neyse. Bu nötrino bir şeye çarpmıştı. Bu çarptığının, nesneler arasında hiç de önemli bir yeri olmadığı söylenebilirdi. Ama bunu söylerseniz, gözleri şaşı bir porsuğun tükürdüğünden bahsetmiş gibi olursunuz.</p>

  <p>Evren gibi çılgıncasına karmaşık bir yerde, bir şey bir kez gerçekten olacak olursa, Kevin işlerin nereye varacağını bilirdi. Adı geçen “Kevin” hiçbir şey hakkında hiçbir şey bilmeyen rasgele bir birey anlamına geliyordu.</p>

  <p>Nötrino bir atoma çarpmıştı.</p>

  <p>Atom bir molekülün parçası idi. Molekül bir nükleik asitin parçası idi. Nükleik asit bir genin parçası idi. Gen büyümek için gerekli genetik bir tanımın parçasıydı... ve bu böyle uzayıp gidiyordu. Bütün bu olayların sonucunda bir bitki, fazladan bir yaprak büyütmüştü. Essex’de. Ya da, bir yığın boş laf ve jeolojik anlamda yerel sorun sonucu, adına Essex denmiş yerde.</p>

  <p>Bu bitki bir yoncaydı. Ağırlıklarını, daha doğrusu tohumlarını her tarafa yayarak, hızla Dünya’daki en yaygın yonca tipi haline gelmişti. Bu minik biyolojik rastlantı ile Her Çeşit Genel Karman Çormanlık’ın bu diliminde var olan birkaç ufak değişim (örneğin Tricia McMillan’ın Zaphod Beeblebrox ile birlikte başka bir gezegene gitmek için buradan ayrılmayı başaramaması, cevizli dondurma satışlarındaki anormal düşüklük ve üzerinde bütün bunların meydana geldiği Dünya’nın, Vogonlar tarafından, yeni bir hiper çevre yolu açmak amacıyla yerle bir edilmemiş olması gibi) şu sırada, bir zamanlar Maksimegalon Üniversitesi Tarih Bölümü’nde bulunan araştırma projeleri öncelik listesinde 4.763.984.132’nci sırada beklemekteydi ve havuz başında dua için toplanmış bulunan öğretim üyelerinin hiçbirinin bu konuda bir acelesi olmadığı da çok açıktı.</p>

  <h2 id="sigil_toc_id_136">4</h2>

  <p>Tricia’ya bütün dünya kendisine karşı birleşmiş gibi geliyordu. x Doğuya doğru bir gecelik bir uçak yolculuğunun ardından ve ansızın, kendisini hiçbir şekilde hazırlıklı hissetmediği, anlaşılmaz şekilde tehdit dolu bir başka gün daha yaşadıktan sonra, böyle hissetmesinin son derece normal olduğunun farkındaydı. Ama yine de.</p>

  <p>Bahçesindeki çimenler üzerinde bir takım izler vardı. Bunları pek de fazla umursadığı yoktu, kendisine kalsa bu izler istedikleri yere gitmekte serbesttiler. Bir cumartesi sabahı idi. New York’tan evine yeni dönmüş, kendini yorgun, huzursuz ve paranoyak hissediyordu. Tek yapmak istediği radyoyu hafifçe açıp yatağa girmek ve Ned Sherrin’in bir şeyler hakkında müthiş zekice yorumlar yaptığını dinlerken, yavaş yavaş uyuyakalmaktı.</p>

  <p>Ama Eric Barlett onun çimenler üzerindeki izleri iyice incelemeden geçmesine izin vermiyordu. Eric, Cumartesi günleri köyden gelip, bir sopayla toprağı karıştıran, yaşlı bir bahçıvandı, insanların sabahın köründe New York’tan gelmesine inanmazdı. Bundan hoşlanmazdı. Bu doğaya aykırı idi. Bunun dışında her şeye inanırdı ama.</p>

  <p>“Uzay yaratıkları olmalı,” dedi, eğilip sopasıyla yerdeki küçük çentikleri uçlarından deşerek. “Bugünlerde uzay yaratıkları ile çok şey duyuyoruz. Sanırım bu izler onların.”</p>

  <p>“Öyle mi düşünüyorsun?" dedi Tricia, sabırsızca saatine bakarak. On dakika diye düşündü. On dakika ayakta durabilirdi. Sonra, ister yatak odasında olsun, isterse burada bahçede olsun devriliverecekti. Bu yalnızca ayakta durmak zorunda kalırsa böyle olacaktı. Bir de çokbilmiş bir edayla başını sallayıp, arada sırada “Öyle mi düşünüyorsun?” diye sormak zorunda kalırsa, bu süre beş dakikaya da inebilirdi.</p>

  <p>“Oh, evet,” dedi Eric. “Buraya geliyorlar, çimenleriniz üzerine iniyorlar ve sonra tekrar çekip gidiyorlar. Bazen kedinizle birlikte Postanedeki Bayan Williams’ın kedisi, biliyorsunuz, hani o tekir kedi- o uzay yaratıkları tarafından kaçırıldı. Tabii ertesi gün geri getirdiler, ama hayvan çok garip bir ruh hali içindeymiş. Bütün sabah etrafta dolanıp durmuş ve öğleden sonra da uyuyakalmış. Eskiden bunun tersi olurmuş, mesele burada. Sabahları uyur, öğleden sonraları etrafta dolanırmış. Hava tutması, anlıyorsunuz ya, gezegenler arası bir araçta olmaktan ötürü.”</p>

  <p>“Anlıyorum,” dedi Tricia.</p>

  <p>“Üstelik Bayan Williams kedisinin tüylerini de alacalı renklerle boyadıklarını söylüyor. Bu işaretler tam onların iniş takımlarının yapacağı türden işaretler.”</p>

  <p>“Çim biçeceğinin izleri olduğunu düşünmüyor musun?” diye sordu Tricia.</p>

  <p>“Eğer işaretler daha yuvarlak olsaydı, düşünürdüm. Ama bunlar tam yuvarlak değil, anlıyorsunuz ya, bütünüyle başka dünyalara ait bir görünümde “Sahi aklıma geldi de, geçen gün çim makinesinin sana oyun ettiğini ve tamir edilmesi gerektiğini, edilmezse çimlerin üzerinde delikler açmaya başlayacağını söylememiş miydin sen?”</p>

  <p>“Bunu söyledim Bayan Tricia ve söylediğim şeyde ısrar da ediyorum. Bu izler kesinlikle çim makinasına ait değildir demiyorum. Bütün söylediğim bu deliklerin şekillerine bakılacak olursa bana öbür türlü bir açıklama daha makul geliyor. Şu ağaçların üzerinden geliyorlar, anlıyor musunuz? İniş takımları.</p>

  <p>“Eric....,” dedi Tricia, sabırla.</p>

  <p>“Buna rağmen size ne yapacağımı söyleyeyim Bayan Tricia,” dedi Eric, “çim biçme makinasına bir bakacağım, geçen hafta yapmak istediğim gibi. Sizi de yapmak istediğiniz şeyle baş başa bırakayım.”</p>

  <p>“Teşekkür ederim Eric,” dedi Tricia. “Aslında şimdi yatmaya gidiyorum. Eğer mutfaktan istediğin bir şey varsa çekinmeden al.”</p>

  <p>“Teşekkürler Bayan Tricia ve size iyi şanslar,” dedi Eric. Eğilerek çimenlerin üzerinden bir şey aldı.</p>

  <p>“İşte,” dedi. “Üç yapraklı yonca. İyi şans demektir, görüyor musunuz?”</p>

  <p>Bitkiyi yakından inceleyerek bunun gerçek bir üç yapraklı yonca olup, bilinen dört yapraklı yoncalarda yaprağı düşmüş bir tanesi olmadığından emin olmak istedi. “Yine de sizin yerinizde olsam çevrede uzaylı yaratıklarla ilgili hareketleri gözlerdim.” dedi. Ufku merakla izledi. “Özellikle de şu taraf, Henley yönü.”</p>

  <p>“Teşekkürler Eric,” dedi Tricia, “Gözlerim.”</p>

  <p>Kendini yatağa attı ve papağanlar ve diğer kuşlarla ilgili huzursuz rüyalar gördü.</p>

  <p>Öğleden sonra uyandı ve rahatsız bir şekilde etrafta dolandı. Günün kalan kısmında ne yapacağından pek emin değildi, hatta yaşamının kalan kısmında. Bir saat kadar şehre gidip geceyi Stavros’da geçirip geçirmeme konusunda tereddüt etti. Yüksekten uçan medya çalışanları için, burası şu sıralar moda olan bir yerdi ve bir iki arkadaşını görmek kendini tekrar işlerin akışına bırakmasını kolaylaştırabilirdi. Sonunda gitmeye karar verdi. Orası güzel bir yerdi. Eğlenceliydi. Stavro’nun kendisinden de çok hoşlanıyordu. Stavro babası Alman olan bir Yunanlıydı- oldukça garip bir kombinasyon. Tricia bir kaç gece önce Alpha’ya gitmişti. Burası Stavro’nun New York’ta ilk açtığı klüptü, şimdi kendisini annesi Yunan olan bir Alman olarak kabul eden, kardeşi Kari tarafından işletiliyordu. Stavro Kardeşinin New York’taki klübü oldukça berbat işlettiğini duymaktan çok mutlu olurdu. O halde Tricia gidecek ve onu mutlu edecekti. Stavro ve Kari Mueller arasında biraz sevgi kaybı olmuştu.</p>

  <p>Tamam, işte böyle yapacaktı.</p>

  <p>Sonra bir saat kadar daha ne giyeceği konusunda karar veremedi. Sonunda New York’tan almış olduğu küçük şık bir siyah elbise üzerinde karar kıldı. O gece kulüpte olabilecek bir arkadaşına telefon etti ve kulübün bu gece özel bir düğün partisi için kapalı olduğunu öğrendi.</p>

  <p>Yaşamı yaptığınız herhangi bir plana göre</p>

  <p>Yaşamaya çalışmanın süpermarketten bir yemek tarifi için alışveriş etmeye benzediğini düşündü. Şu kesinlikle sizin istediğiniz yöne gitmemekte kararlı alışveriş arabalarından birini alırsınız ve bunun sonucunda almayı düşündüklerinizden tamamen farklı şeyler almış olarak işinizi bitirirsiniz. Onları Ne yapardınız? Yemek tarifi ne olurdu? Hiçbir fikri yoktu.</p>

  <p>Her neyse, o gece bir uzay aracı Tricia’nın çimleri üzerine iniş yaptı.</p>

  <h2 id="sigil_toc_id_137">5</h2>

  <p>Henley yönünden gelişini başlangıçta hafif bir merakla ve bu ışıkların neye ait olduklarını anlamaya çalışarak izlemişti. Aslında, oturduğu yer Heathrow’dan milyonlarca mil ötede olmadığı için, gökyüzünde birtakım ışıklar görmeye alışıktı. Ama o ışıklar genellikle gecenin bu saatinde ve bu kadar alçakta olmazlardı. Biraz merak etmesinin sebebi buydu.</p>

  <p>Gelen her ne ise o, giderek yakınlaştıkça bu merakı şaşkınlığa dönüştü.</p>

  <p>“Hımm,” diye düşündü, tüm düşünebildiği de bu kadarla kaldı.</p>

  <p>Hâlâ uçak tutmasının sarhoşluğundan kurtulamamıştı ve kendini uykulu hissediyordu. Beyninin bir tarafından diğer tarafına gönderilip duran mesajlar zamanında ve doğru yere pek varamıyorlardı. Kendisine kahve hazırlamakta olduğu mutfaktan çıktı ve bahçeye bakan arka kapıyı açmaya gitti. Serin akşam havasını derin derin içine çekti, dışarıya çıktı ve yukarı baktı.</p>

  <p>Gerçekten de oradaydı. Orada asılı duruyordu. Sessiz sedasız.</p>

  <p>Taa içinde, bir yerlerde bir şeyler kımıldadı. Elleri yavaşça iki yanma düştü. Sıcak kahvenin ayaklarına döküldüğünü fark etmedi bile. Uzay aracı yavaş yavaş yaklaşırken Tricia zorlukla nefes alabiliyordu. Aracın ışıkları toprağın üzerinde yumuşak hareketlerle oynuyor, adeta toprağı kontrol ediyor, yokluyordu. Aynı ışıklar Tricia’nın üzerinde de oynaşıyorlardı.</p>

  <p>Ona ele geçirip kaybettiği şansının geri verilmesi ümidi çok uzak bir ihtimaldi. Yoksa onu bulmuş muydu? Yoksa geri mi gelmişti?</p>

  <p>Araç yavaş yavaş yükseklik kaybetti ve nihayet yavaşça çimenlerin üzerine kondu. Seneler önce havalanırken gördüğüm gemiye tıpatıp benzemiyor, diye düşündü, ama karanlık gecenin içinde parlayan ışıkları net şekiller olarak görebilmek de çok güçtü zaten.</p>

  <p>Sessizlik.</p>

  <p>Sonra bir klik ve mmmm sesi.</p>

  <p>Sonra bir başka klik ve bir başka mmm. Klik mmmm, klik, mmmm.</p>

  <p>Bir kapı açıldı, çimenlerin üzerinden Tricia’ya doğru bir ışık boşaldı.</p>

  <p>Tricia titreyerek bekledi.</p>

  <p>Işıkta yalnızca bir siluet olarak seçilebilen bir şekil kapıda belirdi. Sonra bir başkası, sonra bir başkası daha.</p>

  <p>Kocaman gözler ona bakarak yavaşça kırpıştı. Eller selamlamak üzere yavaşça yükseldi.</p>

  <p>“McMillan?” dedi sonunda tuhaf, ince bir ses, hecelerle zorlukla başa çıkarak. “Tricia McMillan. Bayan Tricia McMillan?”</p>

  <p>“Evet,” dedi Tricia, neredeyse hiç sesi çıkmadan.</p>

  <p>“Bir süredir sizi gözlüyorduk.”</p>

  <p>“G... gözlüyor muydunuz? Beni mi?”</p>

  <p>“Evet.”</p>

  <p>Bir müddet ona baktılar, koca gözleri Tricia’nın üzerinde bir aşağı bir yukarı ve çok yavaş bir şekilde dolaştı.</p>

  <p class="yildiz">* * *</p>

  <p>“Gerçek yaşamda daha küçük görünüyorsunuz,” dedi sonunda birisi.</p>

  <p>“Ne?” dedi Tricia.</p>

  <p>“Evet.”</p>

  <p>“Ben, ben anlamıyorum,” dedi Tricia. Bunların hiçbirini beklemiyordu tabii ki, ama beklemediği bir şey için bile bekleyeceği şekilde gitmiyordu hiçbir şey. Sonunda “Siz ... siz... Zaphod’dan mı geliyorsunuz?” diye sorabildi.</p>

  <p>Bu soru üç siluet arasında küçük bir telaşa yol açtı. Kendi aralarında, su üstünde kayar gibi hoplayıp zıplayan bir lisanla tartıştıktan sonra, tekrar Tricia’ya döndüler.</p>

  <p>“Zannetmiyoruz. En azından bizim bildiğimiz kadarıyla öyle değil.”</p>

  <p>“Zaphod nerede?” dedi bir diğeri, yukarı gökyüzüne bakarak.</p>

  <p>“Ben... ben bilmiyorum,” dedi Tricia çaresiz bir ifadeyle.</p>

  <p>“Buradan çok uzak mı? Hangi Yönde? Biz bilmiyoruz.”</p>

  <p>Tricia kalbi ezilerek fark etti ki, onlar kendisinin kimden bahsettiğinin bile farkında değillerdi. Hatta neden bahsettiğinin bile. Ve Tricia’nın da onların neden bahsettiği hakkında hiçbir fikri yoktu. Ümitlerini sıkıca sarıp sarmalayıp yeniden ortalıktan uzaklaştırdıktan sonra, beynini tekrar vitese takıp, çalışma konumuna getirdi. Hayal kırıklığına uğramanın hiç anlamı yoktu. Burada asrın gazetecilik olayını yaşadığını fark etmek için biran önce kendine gelmek zorundaydı. Ne yapmalıydı? Eve dönüp video kamerasını mı almalıydı? Geri döndüğünde gitmiş olmazlar mıydı? Stratejik olarak ne yapması gerektiği açısından kafası karmakarışık olmuştu. Onları konuşturmaya devam et diye düşündü. Gerisini sonra çözersin.</p>

  <p>“Siz beni mi gözetliyordunuz?”</p>

  <p>“Hepinizi. Gezegeninizdeki her şeyi. TV’u. Radyoyu. Telekomünikasyon araçlarını. Bilgisayarları. Video devrelerini. Depolan.”</p>

  <p>“Ne?”</p>

  <p>“Araba parklarını. Her şeyi. Biz her şeyi gözetleriz.”</p>

  <p>Tricia onlara bakakaldı.</p>

  <p>“Bu çok sıkıcı olmalı, öyle değil mi?” diye kekeledi.</p>

  <p>“Evet.”</p>

  <p>“O halde niçin...”</p>

  <p>“Yalnızca...”</p>

  <p>“Evet. Yalnızca ne?”</p>

  <p>“Yarışmalar dışında. Biz yarışmalara bayılırız.”</p>

  <p>Tricia uzay yaratıklarına, uzay yaratıkları Tricia’ya bakarlarken uzun bir sessizlik oldu.</p>

  <p>“İçerden almak istediğim bir şey var,” dedi Tricia, üstüne basa basa. “Bakın ne diyeceğim. İçinizden biri, ya da hepiniz benimle birlikte gelip içeriye bir göz atmak ister mi?”</p>

  <p>“Memnuniyetle,” dedi hepsi birden heyecanla. Tricia 35 mm’lik video kamerasını ve teybini, yani bulabildiği her türlü kayıt cihazım kapıp gelene kadar üçü de oldukça beceriksiz bir edayla oturma odasının ortasında ayakta beklemişlerdi. Ev ışıkları altında hepsi çok ince ve morumtırak yeşil bir renkteydiler.</p>

  <p>“Beyler, bir dakika içinde yanınızdayım,” dedi Tricia, çekmecelerini deşip, yedek kaset ve film ararken.</p>

  <p>Yaratıklar Tricia’nın diskleri, kasetleri ve eski plaklarının bulunduğu raflara bakıyorlardı. İçlerinden biri diğerini hafifçe dürttü.</p>

  <p>“Bak,” dedi. “Elvis.”</p>

  <p>Tricia durdu ve yeniden onlara baktı.</p>

  <p>“Elvis’i sever misiniz?”</p>

  <p>“Evet.”</p>

  <p>Tricia video kamerasına yeni bir kaset takmaya uğraşırken şaşkınlık içinde başını salladı.</p>

  <p>“Sizin insanlarınızdan bazıları,” dedi, ziyaretçilerden birisi, tereddütle, “Elvis’in uzay yaratıkları tarafından kaçırıldığına inanıyorlar.”</p>

  <div class="frame">
    <p>S</p>
  </div>

  <p>“Ne?” dedi Tricia. “Bu doğru olabilir mi?”</p>

  <p>“Mümkündür.”</p>

  <p>“Bana Elvis’i kaçıranların <span class="text3">siz</span> olduğunu mu söylemek istiyorsunuz?” Cihazlarını boşa çalıştırmış olmamak için mümkün olduğunca soğukkanlılığını korumaya çalışıyordu ama bu kadarı onun için bile fazlaydı.</p>

  <p>“Hayır, hayır biz değil,” dedi misafirler. “Uzay yaratıkları yapmış olabilir. Bu çok ilginç bir ihtimal. Sık sık bunun bahsini ederiz.”</p>

  <p>“Bunu aşağı indirmeliyim,” diye mırıldandı Tricia kendi kendine. Videokasetinin doğru takılıp takılmadığına baktı ve çalışıp çalışmadığını kontrol etti. Kamerayı onlara doğru çevirdi. Ürkütmemek için gözüne yaklaştırmamıştı. Zaten kalça hizasında çekim yapmakta oldukça tecrübeli sayılırdı.</p>

  <p>“Pekala,” dedi. “Şimdi bana yavaşça ve dikkatlice kim olduğunuzu söyleyin. Önce sen.,” dedi sol tarafında durana dönerek.</p>

  <p>“Bilmiyorum.”</p>

  <p>“Bilmiyorsun öyle mi?”</p>

  <p>“Hayır.”</p>

  <p>“Anlıyorum,” dedi Tricia. “Ya siz ikiniz?”</p>

  <p>“Biz de bilmiyoruz.”</p>

  <p>“Güzel. Pekala. O halde belki nereden geldiğinizi bana söyleyebilirsiniz.”</p>

  <p>Kafalarını salladılar.</p>

  <p>“Nerden geldiğinizi bilmiyor musunuz?”</p>

  <p>Tekrar kafalarını salladılar.</p>

  <p>“O halde,” dedi Tricia. “Siz .. ne ...”</p>

  <p>Ne diyeceğini bilemiyordu, ama bir profesyonel olarak bu arada kamerayı da sabit tutmaya çalışıyordu.</p>

  <p>“Biz görevliyiz,” dedi yaratıklardan bir tanesi. “Görevli mi? Ne yapmak için görevli?”</p>

  <p>“Bilmiyoruz.”</p>

  <p>Kamera hâlâ çalışıyordu.</p>

  <p>“Sizi almaya geldik.”</p>

  <p>Hareket etme. Hareket etme. Bir kamera ayağı olsaydı keşke. Böyle düşünüyordu, çünkü şu anda duyduklarını sindirebilmek için bir iki dakikaya ihtiyacı vardı. Hayır, diye karar verdi, şimdilik kamerayı elinde tutmak ona daha fazla esneklik sağlıyordu. İmdat, diye bağırdı içinden, ne yapacağım şimdi?</p>

  <p>“Niye,” diye sordu sakin sakin, “beni almaya geldiniz?”</p>

  <p>“Çünkü biz aklımızı kaybettik.”</p>

  <p>“Affedersiniz,” dedi Tricia, “içeri gidip bir kamera ayağı almam gerek.”</p>

  <p>Tricia gidip, çabucak bir kamera ayağı bulup, videoyu üzerine monte ederken yaratıklar, bir şey yapmadan öylece beklemekten şikayetçi görünmüyorlardı. Tricia’nın yüzü tamamen hareketsizdi, ama ne olup bittiği ya da olanlar hakkında ne düşünmesi gerektiği konusunda en ufak bir fikri bile yoktu.</p>

  <p>“Pekala,” dedi, hazır olduğunda. “Niçin...”</p>

  <p>“O astrologla olan röportajınızı beğendik.”</p>

  <p>“Onu seyrettiniz öyle mi?”</p>

  <p>“Biz her şeyi seyrederiz. Astroloji ile de çok ilgiliyiz. Astrolojiyi severiz. Çok ilginç bir konu. Oysa her şey aynı şekilde ilginç değil. Yıldızlar bize neleri anlatır. Yıldızlar bize gelecekle ilgili neler söyler. Buna benzer bilgileri severiz.”</p>

  <p>“Ama...”</p>

  <p>Tricia nereden başlayacağını bilmiyordu.</p>

  <p>Konuyu sahiplen, diye düşündü. Bu durumda hiçbir şeyi tahmine bırakmanın bir yararı yok.</p>

  <p>Onun için şöyle söylenmeye karar verdi, “ama ben astroloji ile ilgili hiçbir şey bilmiyorum.”</p>

  <p>“Biz biliyoruz.”</p>

  <p>“Biliyor musunuz?”</p>

  <p>“Evet biz burçları izleriz. Bu konuyla çok ilgiliyiz. Bütün gazete ve dergilerinizi okuruz ve onlara da çok meraklıyız. Ama liderimiz bir sorunumuz olduğunu söylüyor.”</p>

  <p>“Bir <span class="text3">lideriniz</span> de mi var?”</p>

  <p>“Evet.”</p>

  <p>“Adı ne?”</p>

  <p>“Bilmiyoruz.”</p>

  <p>“Adının ne olduğunu söylemiyor mu, tanrı aşkına? Affedersiniz, bu kısmı baştan almam gerekecek. Adının ne olduğunu söylüyor?”</p>

  <p>“O da bilmiyor.”</p>

  <p>“O halde onun lideriniz olduğunu nereden biliyorsunuz?”</p>

  <p>“Kontrol onun elinde. Burada binlerinin bir şeyler yapması gerektiğini söylüyor.”</p>

  <p>“Ah!” dedi Tricia, bir ipucu yakalayarak, “‘burası’ neresi?”</p>

  <p>“Rupert.”</p>

  <p>“Ne?”</p>

  <p>“Sizin insanlarınız oraya Rupert diyor. Güneşinizin onuncu gezegeni. Biz yıllarca orada yaşadık. Oldukça soğuk ve ilginç olmayan bir gezegen orası. Ama gözlem için iyi bir yer.”</p>

  <p>“Bizi niye gözlüyorsunuz?”</p>

  <p>“Yapmasını bildiğimiz tek şey bu da ondan.” “Pekala,” dedi Tricia. “Tamam. Lideriniz nasıl bir sorununuz olduğunu söylüyor?”</p>

  <p>“Üçgenlere bölmek.”</p>

  <p>“Ne dediniz, anlamadım?”</p>

  <p>“Astroloji çok kesin bir bilimdir. Biz bunu biliyoruz.” “Eee...” dedi Tricia, sonra sustu.</p>

  <p>“Ama sizin için ve burada, Dünya üzerinde kesin.” “Ev...e...t” Bir şeylerin belli belirsiz titreşimlerini almak gibi kötü bir hisse kapılıyordu.</p>

  <p>“Örneğin Oğlak burcunun yükselen yıldızı Venüs ise, bu, Dünya’ya göre böyle olacaktır. Rupert’da olduğumuz zaman aynı şey nasıl işleyecek? Yükselen yıldız dünya ise ne olacak? Bunu ayırt etmek bizim için çok zor. Unuttuğumuz şeyler arasında ki bunların pek çok ve pek derin şeyler olduğunu sanıyoruz, bir tanesi de trigonometri."</p>

  <p>“Müsaade ederseniz şunu doğru anlayayım,” dedi Tricia. “Siz benim.... sizinle... Rupert’a gelmemi istiyorsunuz.”</p>

  <p>“Evet.”</p>

  <p>“Sizin için Dünya ve Rupert’a göre burçların pozisyonlarını yeniden hesaplayabilmem için?</p>

  <p>“Evet.”</p>

  <p>“Telif hakkım olacak mı?”</p>

  <p>“Evet.”</p>

  <p>“O halde sizinim,” dedi Tricia, bunu en azından National Enquirer’a satabileceğini düşünerek.</p>

  <p>Kendisini güneş sisteminin en uzak sınırlarına götürecek olan gemiye binerken ilk dikkatini çeken şey üzerinden binlerce görüntünün kayıp geçmekte olduğu video monitörlerinin bulunduğu tezgah oldu. Başında oturup onların hepsini izleyen, ama dikkatini özellikle, sabit bir görüntünün bulunduğu belirli bir tanesine çevirmiş olan dördüncü bir yaratık vardı. İzlediği görüntü Tricia’nın az önce onun üç meslektaşı ile yaptığı hazırlıksız röportajdı. Tricia’nın endişeli bir tavırla içeri tırmandığını gördüğü sırada başını ekrandan kaldırmıştı.</p>

  <p>“İyi akşamlar, Bayan McMillan,” dedi. “Güzel bir çekim oldu.”</p>

  <h2 id="sigil_toc_id_138">6</h2>

  <p>Ford Prefect koşarken yere çarptı. Hatırladığına göre kaldığı yer, havalandırma şaftının on santim kadar ötesindeydi. Bu yüzden yere çarpabileceği noktayı yanlış tespit etmiş, koşmaya erken başlamış, beceriksizce tökezlemiş ve bileğini burkmuştu. Lanet olsun! Yine de hafifçe yalpalayarak, koridordan aşağı doğru koşmaya devam etti.</p>

  <p>Binanın her tarafında birden bire çalmaya başlayan alarmlar her zamanki gibi bir heyecan fırtınası yaratıyordu. Yine her zamanki gibi, saklanmak üzere depolama bölmelerinin arkasına daldı, görünmediğinden emin olmak için etrafına bakındı ve hemen sırt çantasının içini karıştırarak her seferinde ihtiyaç duyduğu malzemeleri aramaya koyuldu.</p>

  <p>Ama bu kez her zamankinin aksine, bileği delicesine canını yakıyordu.</p>

  <p>Yalnızca havalandırma şaftı hatırladığından on santim ötede olmakla kalmıyor, binanın kendisi de, hatırladığından başka bir gezegende bulunuyordu. Buna rağmen, onu esas şaşırtan şey yine de bu on santimlik fark olmuştu. Otostopçunun Galaksi Rehberi ofisleri, yöresel iklim şartları, yöresel düşmanlıklar, enerji faturaları veya vergiler gibi nedenlerle ve genellikle çok kısa bir süre önce bildirilerek, sık sık başka bir gezegene taşınır, ama her seferinde de neredeyse en küçük molekülüne kadar tam olarak aynı şekilde inşa edilirdi. Şirketin elemanlarından birçoğu için, içinde çalıştıkları ofisin planı acımasızca çarpıtılmış kişisel evrenleri içindeki tek değişmezlik sembolüydü.</p>

  <p>Bununla birlikte, bir şey, garipti.</p>

  <p>Bu kendi içinde şaşırtıcı bir şey sayılmaz diye düşündü Ford, çantasından havlusunu çıkarırken. Aslında yaşamındaki her şeyin, kimi biraz daha az kimiyse biraz daha çok da olsa, bir parça garip olduğu söylenebilirdi. Ama bu seferki, garipliğine alıştığı şeylerden biraz farklı bir gariplikti, yani tuhaftı. Bununla birlikte, dikkatini hemen bu konuya odaklayamıyordu.</p>

  <p>Çantasından 3 nolu açma anahtarım da çıkardı.</p>

  <p>Alarmlar yine eskisi gibi, tanıdık bir şekilde çalmaya devam ediyor, adeta mırıldanabileceği bir melodi meydana getiriyorlardı. Bütün bunlar tanıdığı, bildiği şeylerdi. Oysa dışardaki dünya Ford için yeniydi. Saquo-Pilia Hensha'da daha önce hiç bulunmamıştı, ama burayı beğenmişti. Bir çeşit karnaval atmosferine sahip bir yerdi burası.</p>

  <p>Bu kez de çantasından pazardan aldığı oyuncak bir ok yay takımı çıkardı.</p>

  <p>Saquo-Pilia Hensha'daki karnaval havasının sebebinin yerli halkın her sene kutladığı St.Antwelm Varsayımı Yortusu olduğunu keşfetmişti. St. Antwelm, yaşadığı dönemde muhteşem ve popüler bir varsayımda bulunmuş olan, muhteşem ve popüler bir kraldı. Kral Antwelm'in varsayımına göre, diğer her şeyin eşit olduğu düşünülürse, insanların tümünün en büyük arzusu mutlu olmak ve hep birlikte eğlenerek mümkün olan en iyi vakti geçirmekti. Bu yüzden, ölümünden sonra kişisel servetinin tümünün, herkese bu varsayımı hatırlatmak amacıyla ve her yıl kutlanacak bir festival düzenlemek üzere kullanılmasını vasiyet etmişti. Bu festivalde yığınla lezzetli yiyecek, hareketli danslar ve Wocket Avı gibi deli dolu oyunlar olurdu. Kralın Varsayımı öylesine akıllıca bir varsayımdı ki kral bundan dolayı azizlik mertebesine yükseltilmişti. Yalnız bununla da kalınmamış, daha önceden taşlanarak tamamen sefil bir ölüme mahkum oldukları ya da gübre fıçıları içinde baş aşağı yaşamak zorunda kaldıkları için aziz ilan edilenlerin bu rütbeleri geri alınmış ve onların bu hareketleri artık daha çok utanç verici yaklaşımlar olarak değerlendirilmeye başlanmıştı.</p>

  <p>Otostopçunun Galaksi Rehberi ofislerinin bulunduğu H-şeklindeki bildik bina şehrin eteklerinde yükselmekteydi ve Ford’un içine girişi yine bildik bir şekilde olmuştu. Buraya daima havalandırma sistemi yoluyla giriyor, ana girişi tercih etmiyordu. Bunun sebebi orada görevi içeri giren büro elemanlarının harcamalarını sorgulamak olan robotların nöbet tutmalarıydı. Ford Prefect'in gider hesapları akıl almaz derecede karışık ve zordu ve en önemlisi Ford, bu devriye robotlarının, hesaplarına ilişkin öne sürmeyi düşündüğü açıklamalara akıl erdirebilecek nitelikte olmadıklarını fark etmişti. Dolayısı ile binaya girişini bir başka yoldan yapmayı tercih ediyordu.</p>

  <p>Bunun anlamı, muhasebe departmanındakiler dışında, binada bulunan neredeyse bütün alarm zillerini devreye sokmak oluyordu ki Ford'un istediği de buydu.</p>

  <p>Depolama bölmelerinin arkasına gizlenerek oyuncak ok takımının lastik vantuzunu diliyle ıslatıp yayın içine yerleştirdi.</p>

  <p>Hemen hemen otuz saniye kadar sonra, küçük bir kavun büyüklüğünde bir robot, koridordan aşağı doğru bel yüksekliğinde uçarak ve bir yandan da olağan dışı bir şey olup olmadığını anlamak için sağı-solu tarayarak kendisine doğru yaklaşmaya başladı.</p>

  <p>Kusursuz bir zamanlama ile Ford oyuncak oku yolun karşısına doğru attı. Ok koridoru boydan boya geçti ve yalpalayarak karşı duvara yapıştı. Ok uçarken, robotun alıngaçları derhal onun üzerine kilitlendi ve robot onu izlemek için doksan derecelik bir dönüş yaparak, ne olup bittiğini anlamaya ve okun nereye gittiğini görmeye çalıştı.</p>

  <p>Bu Ford'a değerli bir saniye kazandırmış oldu. Uçan robot kendisinin olduğu yönün aksi tarafına baktığı sırada üzerine havlusunu fırlattı ve onu yakaladı.</p>

  <p>Robot, üzerinde bulunan yumru biçimindeki çeşitli algılama antenleri yüzünden havlunun içinde manevra yapamıyor, yalnızca ileri geri hareket edebiliyor, yüzünü kendisini yakalayan varlığa çeviremiyordu.</p>

  <p>Ford onu kendisine doğru çekerek, yere çakıverdi. Robot acıklı bir şekilde sızlanmaya başlamıştı. Seri ve deneyimli bir hareketle, elindeki 3 no.lu açma anahtarını havlunun altına sokarak robotun tepesinde bulunan ve mantık devrelerinin üzerini örten küçük plastik paneli kaldırıp atıverdi.</p>

  <p>Mantık iyi bir şeydi belki ama evrim araştırmaları sırasında da görüldüğü gibi, birtakım sakıncalarının olduğu da bir gerçekti.</p>

  <p>Mantıklı düşünebilen herhangi bir şeyin en azından kendisi kadar mantıklı düşünebilen bir başka şey tarafından aldatılabilmesi kolayca mümkündü. Tamamen mantıklı bir robotu aldatmanın en başarılı yolu, onu aynı uyarı ile tekrar tekrar uyarmak ve böylece bir kapalı devre içine kilitlenmesini sağlamaktı. Bunun en iyi kanıtı bin yıl önce MŞAOYAYKE'de (Maximegalon Şaşırtıcı Açıklıkta Olanı Yavaş ve Acılı Yoldan Keşfetme Enstitüsü) yapılan meşhur Ringa balıklı Sandviç Deneyinin sonuçlarıdır.</p>

  <p>Bu deneyde bir robot Ringa Balıklı Sandviçi sevdiğine inandırılır. Deneyin en zor kısmı da bu kısımdır zaten. Robot bir kez balıklı sandviçleri sevdiğine inandırıldıktan sonra önüne bir balıklı sandviç koyulur. Bunun üzerine robot kendi kendine “Ah! Ringa balıklı bir sandviç! Ben balıklı sandviçe bayılırım.” diye düşünmeye başlar.</p>

  <p>Daha sonra sandviçin üzerine eğilip, kepçesiyle onu balıklı sandviç bölmesine aktarır ve yeniden doğrulur. Robotun şansızlığı, doğrulduğu sırada balıklı sandviçin bulunduğu bölmeden kayıp yere, robotun önüne düşecek şekilde dizayn edilmiş olmasındadır. Çünkü düşen sandviçi görür görmez yeniden başlar; “Ah! Ringa balıklı bir sandviç! Ben balıklı sandviçe....” ve böylece aynı hareket üst üste tekrarlanır durur. Bütün bu lanet olası işlerden balıklı sandviçin sıkılmasını ve ufalanıp gitmesini engelleyen tek şey onun, iki ekmek dilimi arasına sıkıştırılmış bir parça ölü balık olması, olup bitene karşı robottan daha az duyarlılık göstermesidir.</p>

  <p>Enstitüdeki bilim adamları bu şekilde bütün değişimlerin, gelişmelerin ve yeniliklerin ardında yatan itici gücün ringa balıklı sandviç olduğunu keşfettiler. Bu anlamda bir tez yayımladılar ve bu tez son derece aptalca bulunarak yaygın bir eleştiri aldı. Bunun üzerine rakamları yeniden kontrol ettiler ve keşfettikleri şeyin "can sıkıntısı” ya da can sıkıntısının uygulamadaki fonksiyonu olduğunu fark ettiler. Ardından, bir heyecan fırtınası içinde “huzursuzluk”, “depresyon”, “isteksizlik”, “tedirginlik” ve bunlara benzer diğer duyguları keşfe çıktılar. İkinci büyük başarıya ringa balıklı sandviçleri kullanmayı bıraktıklarında ulaştılar. Ansızın, koca bir dalga halinde, üzerinde çalışabilecekleri yeni duygular ortaya çıktı: “Rahatlama”, “iştah”, “tamin”, ve hepsinden önemlisi “mutluluk” için duyulan arzu gibi.</p>

  <p>Bu en büyük başarı, en büyük keşifti.</p>

  <p>Tüm olası arızalarda, robot davranışlarını yöneten karmaşık bilgisayar kodlarının yığınlarcası, kolaylıkla değiştirilebilir hale gelmişti. Robotların tek ihtiyacı olan şey sıkkın ya da mutlu olma kapasitesi ile bu durumları ortaya çıkaracak bir kaç koşuldu. Gemiye sonra kalanı kendi başlarına halledebilirlerdi.</p>

  <p>Ford'un havlusu altına hapsettiği robot şu anda mutlu bir robot değildi. Onun mutlu olabilmesi için etrafta dolaşabilmesi ve diğer şeyleri görebilmesi gerekti. Özellikle de hareket eden diğer şeyleri görebildiğinde mutlu olurdu. Hele de, diğer hareket eden şeylerin yapmamaları gereken şeyleri yaptıklarını görüyorsa. Çünkü bu durumda onları rapor etmenin doyumsuz zevkini tatma olanağını bulurdu.</p>

  <p>Ford kısa bir süre sonra bunu halledecekti.</p>

  <p>Robotun üzerine çömelerek ve onu iki dizi arasına sıkıştırdı. Havlu hala robotun tüm algılama mekanizmalarını örtüyordu ama şimdi Ford mantık devresini açığa çıkarmış bulunuyordu. Robot çocuklar gibi huysuzca mızıldanıyor, hareket edemiyor, yalnızca huzursuz bir şekilde kıpırdanıyordu. Ford anahtarı kullanarak, küçük bir çipi soketinden gevşetip yerinden çıkardı ve bunu yapar yapmaz robot sessizleşti ve kendinden geçmiş bir halde orada oturmaya başladı.</p>

  <p>Ford'un çıkartmış olduğu çip robotun mutlu olabilmesi için gerekli koşullarla ilgili direktifleri içeren çipti. Çipin hemen solundaki noktaya, çipin hemen sağındaki bir başka noktadan minik bir elektrik akımı ulaştığında robot mutlu olurdu. Çipin görevi bu akımın bir noktadan bir noktaya ulaşıp ulaşmayacağına karar vermekti.</p>

  <p>Ford havlusunun bir kenarına iliştirilmiş olan kısa teli çekip çıkardı. Bunun bir ucunu çip soketinin sol üstündeki deliğe, diğer ucunu da sağ alt ucundaki deliğe soktu.</p>

  <p>İşte bu kadardı. Artık ne olursa olsun robot mutlu olacaktı.</p>

  <p>Ford çabucak ayağa kalktı ve havluyu çekip kaldırdı. Robot heyecan içinde havaya yükseldi ve kıvıl kıvıl bir yol izlemeye başladı.</p>

  <p>Döndü ve Ford'u gördü.</p>

  <p>“Bay, Prefect, sayın efendim! Sizi görmekten öyle mutluyum ki!”</p>

  <p>“Ben de seni görmekten mutluyum küçük arkadaşım,” dedi Ford.</p>

  <p>Robot hemen merkez kontrol ünitesine bütün dünyalar içinde en iyisi olan bu dünyadaki her şeyin olabilecek en iyi durumda olduğu raporunu verdi ve alarmlar hemen kendi kendilerini susturdular. Yaşam normale döndü.</p>

  <p>Hiç değilse, hemen hemen normale.</p>

  <p>Burada bir gariplik vardı.</p>

  <p>Küçük robot elektronik bir mutluluk içinde kıkırdıyordu. Ford koridordan aşağı aceleyle yürüdü ve robotu her şeyin ne hoş, ve kendisinin bunu bildirebilmekten ötürü ne kadar mutlu olduğunu söyleyerek, bir aşağı bir yukarı dolansın diye bıraktı.</p>

  <p>Bununla birlikte, Ford mutlu değildi.</p>

  <p>Tanımadığı yüzlerin yanından geçiyordu. Bunlar onun hoşlandığı türden kişilere benzemiyorlardı. Hepsi fazla bakımlıydı. Bakışları fazlaca cansızdı. Uzaktan tanıdık birini gördüğünü sandığı ve selamlaşmak için aceleyle yanma yaklaştığı her seferinde bunun başka birisi olduğu ortaya çıkıyordu. Ford'un bildiğinden daha düzgün bir saç modeli ve daha güçlü, daha amaçlı bakışları olan biri.</p>

  <p>Merdivenlerden biri beş on santim sola çekilmiş, bir tavan belli belirsiz alçaltılmıştı. Lobilerden biri yeniden düzenlenmişti. Bunların hiçbiri tek başına onu endişelendirmiyor, ama yine de kafasının karışmasına yol açıyordu. Onu asıl endişelendiren şey dekordu. Eskiden abartılı ve pırıltılıydı. Pahalıydı- çünkü Rehber gelişmiş ve gelişmekte olan Galaksi bölgelerinde çok iyi satıyordu- ama aynı zamanda da eğlendiriciydi. Koridorlar boyunca çılgın oyun makineleri sıralıydı. Tavanlardan deli dolu boyanmış kocaman piyanolar sarkardı, ağaçlarla kaplı alanlardaki havuzlarda Viv gezegeninden gelmiş kötülük dolu yaratıklar beslenirdi, aptal gömlekler içinde robot uşaklar koridorlarda oradan oraya dolaşır, kimin eline bir içki bardağı sıkıştırabileceklerini gözlerlerdi Koca canavarları evcilleştirirler, ofislerindeki tüneklerin üzerinde uçan sürüngenler bulunurdu. İnsanlar nasıl iyi vakit geçireceklerini bilirlerdi. Bilmezlerse de bu sorunu halledebilmek için katılabilecekleri kurslar olurdu.</p>

  <p>Bütün bunların hiçbiri şimdi yoktu.</p>

  <p>Biri binanın içinde dolanmış ve çok kötü niyetli bir tarz değişikliği ortaya çıkmıştı.</p>

  <p>Ford seri bir hareketle küçük bir girintiye doğru döndü ve uçan robotu da kendisiyle birlikte içeri çekti. Yere çömeldi ve mırıl mırıl mırıldanan siber uçucuya gözlerini dikti.</p>

  <p>“Burada neler olup bitiyor?” diye sorguladı.</p>

  <p>“Oh! Sadece en güzel şeyler, efendim. Sadece mümkün olan en güzel şeyler. Lütfen kucağınıza oturabilir miyim?”</p>

  <p>“Hayır,” dedi Ford, elinin bir hareketiyle onu yanından uzaklaştırarak. Robot bu şekilde uzaklaştırılmaktan müthiş zevk almıştı. Bir aşağı bir yukarı, dalgalanarak uçmaya başladı. Ford onu yeniden yakaladı ve yüzüne bir karış mesafede havada tuttu. Robot olduğu yerde kalmaya çalışıyor, ama hafifçe titreşmekten kendini alamıyordu.</p>

  <p>“Bir şeyler değişti, öyle değil mi?” diye sordu Ford dişlerinin arasından.</p>

  <p>“Oh, evet,” diye bir sevinç çığlığı attı küçük robot, “mümkün olan en şahane ve muhteşem şekilde. Buna öyle seviniyorum ki."</p>

  <p>“O halde önceden nasıldı her şey?”</p>

  <p>“Müthiş lezzetli.”</p>

  <p>“Ama değişiklikten hoşlandığını söyledin?” diye sordu Ford.</p>

  <p>“Ben her şeyden hoşlanırım,” diye inledi robot. “Özellikle bana böyle bağırmanızdan. Yine bağırın, n'olur.”</p>

  <p>“Bana ne olduğunu anlat hemen!”</p>

  <p>“Oh, teşekkür ederim, teşekkür ederim.”</p>

  <p>Ford içini çekti. Derin bir nefes aldı.</p>

  <p>“Pekala, pekala,” dedi robot nefes nefese,</p>

  <p>“Rehber'i başkaları devraldı. Yeni bir yönetim iş başında. Her şey öyle hoş ki zevkten eriyebilirim. Eski yönetim de muhteşemdi elbette, ama o sırada öyle düşünüp düşünmediğimden pek emin değilim.”</p>

  <p>“Bütün bunlar kafana bir tel sıkıştırılmadan önceydi.” “Ne kadar doğru. Ne kadar mükemmelcesine doğru. Ne kadar, mükemmelce, coşturucu, köpüklü ve bomba gibi bir gerçek. Ne kadar gerçek bir mutluluk doğuran, yerinde bir gözlem.”</p>

  <p>“Ne oldu?” diye üsteledi Ford. “Bu yeni yönetim kim? Ne zaman iş başına geldiler? Ben... oh... neyse, boş ver” diye ekledi. Küçük robot kontrolsüz bir neşeyle anlaşılmaz bir şeyler mırıldanmaya ve Ford'un dizlerine sürtünmeye başlamıştı. “Gidip kendim anlarım.”</p>

  <p class="yildiz">* * *</p>

  <p>Ford kendini hızla baş editörün bulunduğu odanın kapısına doğru savurdu. Kapının çerçevesi parçalara ayrılıp içeri girmesine uygun hale gelirken, o kendini korumak için bir top gibi sımsıkı yumulmuştu. Üzerinde geleneksel olarak Galaksinin en kudretli ve pahalı içkilerinin durması gereken içki arabasının bulunduğu köşeye doğru hızla yuvarlanarak odayı bir baştan bir başa geçti, kendisine siper olarak kullanmak üzere arabayı yakaladı, ve onu odanın en göze çarpan kısmında bulunan, pahalı, ama son derece kaba-saba bir heykel olan Leda ile Octopus'un yanma sığınmak üzere odanın öteki ucuna doğru sürdü. Bu arada küçük güvenlik robotu göğüs yüksekliğinde uçarak odaya girmiş. Ford'a yöneltilmiş bulunan atışların kendisine yöneltilmesinden intaharsal bir zevk almaktaydı.</p>

  <p>En azından planı böyleydi ve bu uygulamak zorunda olduğu bir plandı. Çünkü baş editör Stagyar-zil-Doggo tehlikeli ve dengesiz bir adamdı. Personelinden odasına elinde düzeltilmiş yeni sayfalar olmadan girenlere katkıda bulunmak üzere ölümcül yaklaşımları vardı. Ve bunun için oda kapısının çerçevesine monte edilmiş özel bir tarama cihazı ile buna bağlı bir grup lazer silahı bulunuyordu. Bunların görev niçin hiçbir şey yazamadıklarını açıklayacak çok sağlam mazeretler sunmak için içeri girenleri caydırmaktı. Bu şekilde çok yüksek bir verim elde etmek mümkün oluyordu.</p>

  <p>Ama ne yazık ki içki arabası orada değildi.</p>

  <p>Ford kendini ümitsizce yana doğru savurdu ve bir takla atarak Leda ile Octopus'un durduğu tarafa doğru ulaşmaya çalıştı ama onlar da orada değillerdi. Panik içinde, gelişigüzel dönüp savrulmaya başladı. Tökezledi, yuvarlandı, pencereye çarptı. Neyse ki pencere roket saldırılarına karşı koyabilecek güçte yapılmıştı. Zıplayarak, yara bere içinde, daha önce orada bulunmayan, buruşuk deriden yapılmış şık, gri renkli bir kanepenin arkasına sığındı.</p>

  <p>Birkaç saniye sonra yavaşça kanepenin arkasından yukarı doğru yükseldi. İçki arabası ve Leda ile Octopus heykelinin yokluğu yetmiyormuş gibi, lazer atışının da olmayışı bir başka şaşırtıcı değişiklikti. Kaşları çatıldı. Bütün bunlar son derece yanlıştı.</p>

  <p>“Sanırım siz Bay Prefect olmalısınız,” dedi bir ses.</p>

  <p>Ses seramik ve tik ağacı karışımı bir çalışma masasının ardında oturan düzgün suratlı birinden gelmekteydi. Stagyar-zil-Doggo müthiş bir şahsiyet olabilirdi ama kimse onun düzgün suratlı biri olduğunu söyleyemezdi. Bu konuşan Stagyar-zil-Doggo değildi.</p>

  <p>“İçeri giriş tarzınıza bakarak, Rehberle ilgili yeni dokümanların size henüz, eee, ulaşmadığını anlıyorum,” dedi düzgün suratlı kişi. Dirseklerini masasının üzerine dayamış, parmak uçları, açıklaması güç bir tarzda, hiç ölümcül bir suç işlememişçesine birleşmiş bir şekilde oturmaktaydı.</p>

  <p>Ford, oldukça kısık bir sesle, “meşguldüm,” dedi. Sendeleyerek doğrulup üstünü başını silkeledi. Sonra ne halt etmeye böyle güçsüz konuştuğunu sordu kendi kendine. Durumun kontrolünü hemen eline geçirmeliydi. Bu kişinin kimin neyi olduğunu anlamak zorundaydı ve birden bunu yapmanın bir yolu aklına gelivermişti.</p>

  <p>“Sen de neyin nesi oluyorsun?” diyerek sorguladı.</p>

  <p>“Ben yeni baş editörünüzüm. Yani sizinle iş yapmaya devam etmeye karar verirsek tabii. İsmim Vann Harl.” Elini falan uzatmamıştı. Yalnızca ekledi, “o güvenlik robotuna ne yaptınız?”</p>

  <p>Küçük robot tavanın etrafında çok çok yavaş bir şekilde dönüp duruyor ve kendi kendine sessizce mırıldanıyordu.</p>

  <p>“Onu çok mutlu ettim,” diye yapıştırdı Ford, “Bu benim bir çeşit görevim sayılır. Stagyar nerede? Daha da önemlisi, içki arabası nerede?”</p>

  <p>“Bay Zil-Doggo artık bu organizasyon için çalışmıyor. Ona ait olan içki arabası da, sanırım, bu gerçek yüzünden şimdi onu teselli etmeye çalışmakla meşgul olmalı.”</p>

  <p>“Organizasyon mu?” diye haykırdı Ford. “Organizasyon öyle mi? Böyle bir kuruluş için ne allahın cezası bir kelime bu!”</p>

  <p>“Aynen bizim hislerimizi yansıtıyorsunuz. Kötü bir yapılanma, kaynak savurganlığı, kötü idare ve dut gibi sarhoş. Bu son söylediğim,” dedi Harl, “editörün kendisi içindi."</p>

  <p>“Şakaları ben yaparım,” diye hırladı Ford.</p>

  <p>“Hayır,” dedi Harl. Siz restoran sütununu üstlenebilirsiniz ancak.”</p>

  <p>Bir plastik kart çıkarak masanın üzerinden önüne doğru sürdü.</p>

  <p>Ford onu almak için yerinden kıpırdamadı.</p>

  <p>“Sen kim oluyorsun?” dedi Ford.</p>

  <p>“Ben Harl'ım. Siz Prefect'siniz. Ve siz restoran sütunundan sorumlusunuz. Ben burada oturuyor ve size restoran sütununu üzerinize almanız gerektiğini söylüyorum. Anlaşılıyor mu?”</p>

  <p>“Restoran sütunu mu?” dedi Ford. Henüz gerçekten kızamayacak kadar çok şaşkındı.</p>

  <p>“Oturun Prefect,” dedi Harl. Döner sandalyesini çevirerek ayağa kalktı. Yirmi üç kat aşağıda karnavalın tadını çıkarmakta olan minik benekleri izlemeye koyuldu.</p>

  <p>“Bu işe bir çeki düzen vermenin tam zamanı Bay Prefect.” diye terslendi.</p>

  <p>“Sonsuz Boyut Girişimcileri olarak biz...”</p>

  <p>“Kim olarak siz?”</p>

  <p>“Sonsuz Boyut Girişimcileri. Rehber’i biz satın aldık.”</p>

  <p>“Sonsuz Boyut mu?”</p>

  <p>“Bu isim için milyonlar harcadık, Prefect. Onun için ya onu sevmeye ya da pilinizi pırtınızı toplamaya başlayın.”</p>

  <p>Ford omuzlarını silkti. Toplayacak bir şeyi yoktu.</p>

  <p>“Galaksi değişiyor.” dedi Harl. “Biz de onunla birlikte değişmek zorundayız. Pazara uymalıyız. Ve pazar ilerliyor. Yeni esinlenmeler gerek. Yeni teknolojiler gelecek...”</p>

  <p>“Bana gelecekten bahsetme,” dedi Ford. “Ben geleceğin her yanını gördüm. Zamanımın yarısı orada geçiyor. Her yerdekinden farklı bir şey değil. Her zamankinden de öyle. Bildiğimiz şeyler biraz daha hızlı arabalarda, biraz daha kokulu bir havada.”</p>

  <p>“Bu yalnızca bir gelecek,” dedi Harl. “Eğer kabul ederseniz, bu sizin geleceğiniz. Oysa çok boyutlu düşünmeyi öğrenmek zorundasınız. Bu dakikanın ötesinde sonsuz sayıda gelecek var önünüzde uzanan. Milyarlarca. Her saniye yeni kavşaklara ayrılan! Her bir elektronun mümkün olan her bir pozisyonu milyarlarca olasılık halinde uçuşmakta! Milyarlarca ve milyarlarca parıltılı, ışıltılı gelecek! Bunun ne anlama geldiğini biliyor musunuz?”</p>

  <p>“Çenenden salyaların akıyor.”</p>

  <p>“Milyarlarca ve milyarca pazar!”</p>

  <p>“Anlıyorum,” dedi Ford. “O halde milyarlarca ve milyarca Rehber satıyor olmalısınız.”</p>

  <p>“Hayır,” dedi Harl, mendiline uzanıp bulamayarak. “Affedersiniz,” dedi, “ama bu beni öyle heyecanlandırıyor ki.” Ford ona havlusunu uzattı.</p>

  <p>“Milyarlarca ve milyarlarca Rehber satamayışımızın nedeni,” diye devam etti Harl, ağzını sildikten sonra, “giderler. Bizim yaptığımız şey bir Rehber'i milyarlarca ve milyarlarca kez satmak. Maliyet giderlerini düşürmek için Evren'in çok boyutlu doğasından yararlanıyoruz. Ve beş parası olmayan otostopçulara bir şey satmıyoruz. Bu ne kadar sersemce bir fikirmiş! Pazarın hemen hemen hiç parası olmayan bir kesimini bul ve onlara satmaya çalış. Hayır. Biz milyarlarca ve milyarlarca değişik gelecekte, iş seyahatleri yapan varlıklı iş adamlarına ve onların tatil gezisinde olan eşlerine satış yapıyoruz. Bu, uzay/zaman/olasılık faktörlerinin çok boyutlu sonsuzluğunun tamamı içindeki en radikal, en dinamik ve atılımcı girişim.”</p>

  <p>“Ve sen benim restoran kritiği olmamı istiyorsun,” dedi Ford.</p>

  <p>“Çalışmalarınız değerlendirilecektir.”</p>

  <p>“Öldür!” diye haykırdı Ford. Havlusuna sesleniyordu.</p>

  <p>Havlu Harl'ın ellerinden fırlayıverdi.</p>

  <p>Bu onun kendine has bir gücü olduğundan değil, Harl'ın öyle olabileceğini düşünüp şaşırmasındandı. Onu şaşırtan ikinci şey Ford Prefect'in yumrukları önde, masanın üzerinden kendisine doğru fırlamasını görmekti. Aslında Ford'un saldırdığı şey kredi kartı idi, ama Harl'ın</p>

  <p>içinde bulunduğu cinsten bir organizasyonda, yaşama karşı sağlıklı bir paranoya geliştirmeden onun bulunduğu pozisyona gelebilmek kolay değildir. Bu yüzden bu atağa karşı mantıklı olan tedbiri alarak kendisini geriye doğru atmış ve kafasını rokete dayanıklı cama, sert bir şekilde çarpmıştı. Bunun ardından, endişe dolu ve son derece özel bir seri rüyaya dalmıştı.</p>

  <p>Ford, her şeyin nasıl yolunda gittiğine şaşırarak masanın üzerinde uzanmaktaydı. Şimdi elinde tutmakta olduğu plastik parçasına bir göz attı. Bu üzerinde isminin yazılı olduğu bir Ye-sonra-öde kredi kartı idi. Geçerlik süresi bugünden itibaren iki yıldı ve büyük olasılıkla Ford'un o vakte kadar ömründe gördüğü en heyecan verici tek şeydi. Sonra masanın üzerine tırmanarak Harl'ı görmeye çalıştı.</p>

  <p>Adam oldukça rahat bir şekilde nefes alıyordu. Ford onun göğsünün üzerinde ağırlık yapan cüzdanı olmadan daha da rahat nefes alabileceğini düşündü ve bu yüzden Harl'ın cebinden cüzdanı çekip alarak içine bir göz attı. Yeterince nakit ve birçok kredi kartı vardı. Ultragolf üyelik kartı. Diğer klüp üyelik kartları. Birisinin eşinin ve ailesinin fotoğrafları, büyük olasılıkla bunlar Harl'ın ailesi olmalıydı, ama bugünlerde böyle şeylerden emin olmak pek de kolay olmuyordu. Meşgul yöneticilerin genellikle full-time bir eş ve çocuklar için pek vakti olmuyor, bu yüzden onları hafta sonu için kiralıyorlardı.</p>

  <p>Ha!</p>

  <p>Şimdi bulduğu şeye inanamıyordu.</p>

  <p>Cüzdandan, bir tutam fatura arasında yuvalanmış bekleyen, çıldırtıcı derecede heyecan verici tek parça bir plastik çıkarmıştı yavaşça. Çıldırtıcı olan ona bakmak değildi. Hatta oldukça sıkıcı bir görüntüsü olduğu bile söylenebilirdi. Bir kredi kartından daha küçük ve daha kalın, yarı şeffaf bir şeydi bu. Eğer kaldırıp ışığa tutarsanız yüzeyinin birkaç aldatıcı santim derinliğinde, holografik olarak kodlanmış bir sürü bilgi ve görüntü olduğunu fark edebilirdiniz.</p>

  <p>Bu bir Kolay Kimlik kartı idi ve Harl için cüzdanında taşınması çok cüretkarca ve bir o kadar da aptalca bir şey olmakla birlikte bunu yapmasının sebebi hiç de anlaşılmaz değildi. Epistomolojik açıdan belirsiz bir fiziki evren içinde, uyumlu bir bilinçlilikle fonksiyonel olmaya çalışmanın varoluşla ilgili daha derin sorunlarını bir yana bırakın, bu günlerde kimliğinizin kesin kanıtını göstermeniz gereken öyle değişik durumlarla karşılaşıyordunuz ki yalnızca bu nedenle bile yaşamın son derece bıktırıcı hale gelmesi mümkündü. Örneğin şu nakit para makineleri. Etraflarında parmak izlerinin okunmasını, retinalarının taranmasını, boyunlarının arkasından deri parçaları alınarak anında (ya da hemen hemen anında-gerçekte dolu dolu altı veya yedi dakikalık tedirgin bir bekleyişten sonra) genetik analize gönderilmesini, sonra sahip olduklarım dahi hatırlamadıkları aile bireyleri hakkında yanıtları daha önce kaydedilmiş en çok sevdikleri masa örtüsü rengi gibi bir dolu soruyu yanıtlamayı bekleyen kuyruklar dolusu insan vardı. Ve bütün bunlara hafta sonunda elinde bir parça nakit para bulunmasını sağlayabilmek adına katlanmak zorundaydılar. Eğer jet motorlu bir araba için borç bulmaya çalışıyorsanız, füzelerle ilgili bir anlaşma imzalayacaksanız ya da bir restoran faturasının tamamını ödemeye kalkışıyorsanız işler daha da zorlaşıyordu.</p>

  <p>İşte bu yüzden Kolay Kimlik kartı oluşturulmuştu. Bu, sizinle, vücudunuzla ve yaşamınızla ilgili her türlü bilginin bir makinenin okuyabileceği ve cüzdanınızda taşıyabileceğiniz çok maksatlı bir kart üzerine kodlanmış şekli olup, dolayısı ile de bugüne kadar teknolojinin hem kendisi hem de sağduyu üzerindeki en büyük başarısını temsil etmekteydi.</p>

  <p>Ford onu cebine indirdi. Çok müthiş bir fikir tam o sırada aklına gelmişti. Harl'ın ne kadar süre bilinçsiz kalacağını merak etti.</p>

  <p>“Hey!” diye bağırarak, tavanda hâlâ coşkunlukla dolanıp duran küçük kavun büyüklüğündeki robota seslendi. “Mutlu kalmak istiyor musun?”</p>

  <p>Robot guruldayarak istediğini bildirdi.</p>

  <p>“O halde benimle kal ve sana söylediğim her şeyi eksiksiz yap.”</p>

  <p>Robot bu tekliften büyük mutluluk duyduğunu, teşekkür ettiğini, ama bulunduğu yerde, yani tavanda yeterince mutlu olduğunu bildirdi. Daha önce iyi bir tavandan bu kadar yoğun şekilde tatlı duygular alınabileceğini hiç fark etmediğini ve tavanlarla ilgili hislerini derinlemesine incelemek istediğini söyledi.</p>

  <p>“Sen kal orda,” dedi Ford, “kal da yeniden yakalanıp geçici çipin değiştirilsin. Eğer bunu istemiyor, mutlu kalmayı diliyorsan şimdi gel.”</p>

  <p>Robot, coşkulu ve kederli bir iç çekişle isteksizce tavandan ayrıldı.</p>

  <p>“Dinle,” dedi Ford, “güvenlik sisteminin kalan kısmının bir kaç dakika için mutlu kalmasını sağlayabilir misin?”</p>

  <p>“Gerçek mutluluğun sevinçlerinden biri de” diye şakıdı robot, onu paylaşmaktır. Ben mutlulukla doluyor, taşıyor, kabarıyor..."</p>

  <p>“Pekala, dedi Ford, “güvenlik sistemi civarına biraz mutluluk saç yeter. Hiç bir bilgi verme. Sistemin kendisini iyi hissetmesini sağla ki soru sormaya gerek görmesin.”</p>

  <p>Havlusunu toplayıp neşe içinde kapıya doğru koştu. Son zamanlarda yaşam biraz monotonlaşmıştı. Şimdi ise heyecan dolu günlerin başlayacağının tüm işaretlerini veriyordu.</p>

  <h2 id="sigil_toc_id_139">7</h2>

  <p>Arthur Dent yaşamı boyunca bir takım cehennem deliklerinde bulunmuştu ama daha önce duvarında “Ümitsizlik içinde yolculuğa devam etmek bile buraya varmış olmaktan iyidir” yazan bir havalimanında bulunmamıştı. Ziyaretçilerin karşılandığı gelen yolcu salonunda Başkan ŞimdiNe'nin gülümseyen bir resmi yerleştirilmişti. Bu herhangi birinin onunla ilgili olarak bulabileceği tek resimdi ve kendini vurduktan hemen sonra çekilmişti. Elbette fotoğraf gülümsemenin ölü gülümsemesi gibi ürkütücü olmasını önleyebilmek için elden geldiğince rötuşlanmıştı. Başının kenarı kurşun kalemle yeniden çizilmişti. Fotoğrafı, yerine bir yenisi konulmamıştı, çünkü başkanın yerine de bir yenisi bulunamamıştı. Gezegende yaşayan herkesin tek bir arzusu vardı o da burayı terk etmekti.</p>

  <p>Arthur yerleştiği şehrin eteklerindeki küçük motelde, nemli yatağın üzerinde asık suratla oturmuş nemli küçük broşürü gözden geçirmekte idi. Broşürde ŞimdiNe gezegeninin adının, uzayın ışıkyılları ötesinden çabalayarak buraya, Galaksinin keşfedilmemiş en uzak köşesine ulaşan ilk öncülerin sarf ettiği ilk kelimelerden esinlenerek verildiği yazıyordu. En önemli şehrine ise Oh İyi adı verilmişti. Sözü edilebilecek başka şehir de yoktu zaten. ŞimdiNe pek başarılı bir yerleşme alanı olmamıştı ve üzerinde yaşayan insanlar da birlikte yaşamayı isteyeceğiniz cinsten kişiler değildi.</p>

  <p>Broşürde ticaretten bahsediliyordu. Yürütülen en önemli ticaret ŞimdiNe bataklıklarındaki domuz derisi alışverişiydi. Ama pek de başarılı sayılmazdı, çünkü aklı olan kimse Şimdi Ne'nin bataklıklarında yetişmiş bir domuzun derisini satın almak istemezdi. Yine de parmak uçlarından tutunarak da olsa bu iş sürüyordu, çünkü Galakside aklı yerinde olmayan önemli sayıda insan her zaman bulunurdu. Arthur buraya gelirken yolda, geminin küçük yolcu bölmesini kendisiyle paylaşan diğer sakinlere bakarken kendini çok rahatsız hissetmişti.</p>

  <p>Broşür gezegenin tarihinden de biraz bahsediyordu. Açıkça görülüyordu ki, yazarı her kim ise işe başlarken, buranın her zaman soğuk ve nemli olmadığını vurgulayarak bu yerle ilgili bir parça heyecan uyandırmaya çalışmış, ama buna ekleyebilecek çok az olumlu şey bulabildiği için yazının tonu hemen acımasız bir alaycılığa bürünmüştü.</p>

  <p>İlk yerleşim yılları anlatılıyordu. ŞimdiNe'lilerin en önemli uğraşlarının ŞimdiNe üzerindeki en eski ve halen mevcut tek hayvan cinsi olan bataklık domuzlarını yakalama, onların derilerini yüzme ve etlerini yeme olduğu söylenmekteydi. Diğer bütün hayvanlar uzun yıllar önce ümitsizlikten ölüp gitmişlerdi. Bataklık domuzları ufak, münasebetsiz yaratıklardı. Onları iyice yenilmez olmaktan kurtaran daracık sınır, gezegen üzerindeki yaşamın sürdürülebilmesi için gerekli olan sınırla aynı idi.</p>

  <p>O halde, ne kadar önemsiz olursa olsun, ŞimdiNe'yi üzerinde yaşanmaya değer yapan şey neydi?</p>

  <p>Aslında, böyle bir şey yoktu. Böyle bir tek şey bile yoktu. Kendinize bataklık domuzu derisinden bir iki koruyucu giysi yapmak bile ümitsiz ve yararsız bir uğraştı, çünkü derilerin anlatılamayacak kadar ince ve su sızdıran bir yapısı vardı. Bu durum orada yerleşenlerin aklını karıştıran birçok varsayıma yol açıyordu. Bir bataklık domuzunun kendini sıcak tutabilmesinin sırrı neydi? Eğer bu hayvanların dilini konuşabilen bin olsaydı bu işin hiçbir sırrı olmadığını da öğrenebilirdi. Çünkü domuzlar da gezegende yaşayan diğer herkes gibi ıslak ve üşüyerek yaşıyorlardı. Bu dili öğrenmeye kimsenin niyeti olmamasının basit bir sebebi vardı; bu yaratıklar kendi aralarında iletişimi birbirlerinin kalçalarım gayet güçlü bir şekilde ısırarak kuruyorlardı.</p>

  <p>Mevcut haliyle, ŞimdiNe üzerindeki yaşamla ilgili olarak, bir bataklık domuzunun söyleyebileceği şeylerin çoğu bu şekilde kolaylıkla vurgulanabiliyordu.</p>

  <p>Arthur aradığı şeyi buluncaya kadar broşürü karıştırmaya devam etti. Arkada gezegenin bir iki haritası bulunuyordu. Bunlar oldukça gelişigüzel hazırlanmışlardı, çünkü kimsenin ilgisini çekecek şeyler gibi görünmüyorlardı. Bununla birlikte Arthur öğrenmek istediği şeyi orada buldu.</p>

  <p>Aradığı şeyi baştan fark edemedi. Çünkü haritalar umduğu ve incelediği şekilde değil, aksi yönde çizilmiş oldukları için ona hiç tanıdık gelmemişlerdi. Elbette aslında yukarısı ya da aşağısı, kuzey ya da güney tamamen keyfi belirlemelerdir, ama bizler her şeyi alıştığımız şekliyle görmeye alışık olduğumuz için, Arthur haritalardan bir anlam çıkarabilmek için onları aşağı-yukarı evirip çevirmek zorunda kalmıştı.</p>

  <p>Sayfanın üst sol köşesinden aşağı doğru kocaman bir toprak parçası inmekteydi. Bu koca gövde önce minik bir bel yapıyor sonra yeniden bir balon gibi şişerek büyük bir virgülü andırıyordu. Sağ tarafta karmakarışık, geniş şekillerden oluşmuş tanıdık bir biçimde bir araya gelmiş bir grup görülüyordu. Anahatlar tam olarak aynı değildi ve Arthur bunun haritanın bu kadar gelişigüzel çizilmesinden mi, deniz seviyesinin daha yüksek olmasından mı, yoksa her şeyin burada farklı olması yüzünden mi böyle olduğunu anlayamamıştı. Ama bulduğu şey tartışılmazdı.</p>

  <p>Burası kesinlikle Dünya idi.</p>

  <p>Ya da, en kesin şekliyle, değildi.</p>

  <p>Sadece Dünya'ya son derece benziyor ve uzay/zaman içinde aynı koordinatları kaplıyordu. Olasılık içinde hangi koordinatları kapladığını tanrı bilirdi.</p>

  <p>İçini çekti.</p>

  <p>Bu, diye düşündü, eve yaklaşabileceği en yakın uzaklıktı. Bunun anlamı evden olabileceği kadar uzakta olduğuydu. Suratını asarak broşürü kapattı ve bundan sonra ne halt edeceğini merak etti.</p>

  <p>Kendi kendine, bu düşündüğü şey için bir kahkaha atma izni verdi. Eski saatine baktı, kurmak için biraz salladı. Buraya gelmek için, kendi zaman ölçeğine göre bir yıl süren zor bir yolculuk yapmıştı. Fenchurch'un tamamen ortadan kaybolduğu hiperuzay kazasından beri bir yıl. Dalış Jetinde yanındaki koltukta oturan Frenchurch, geminin son derece normal bir hiperuzay sıçrayışı yapmasının hemen ardından Arthur tekrar yanına dönüp baktığında orada değildi. Oturduğu yerin ılıklığı bile kaybolmuştu. Yolcu listesinde adı bile bulunamamıştı.</p>

  <p>Şikayetçi olduğunda uzayyolu şirketi ondan sıkılmıştı. Uzay yolculukları sırasında bir sürü münasebetsiz şey olur ve bunların birçoğu da avukatlara bir sürü para kazandırırdı. Ama Arthur'a kendisi ve Fenchurch'un hangi Galaktik Bölgeden oldukları sorulup Arthur ZZ9 Çoğul Z Alpha diye cevapladığında, adamlarda hiç de hoşuna gitmeyen bir gevşeme olduğunu fark etmişti. Hatta bir parça gülmüşlerdi bile, tabii sempatiyle. Bilet kontratında bulunan bir maddeye dikkatini çekmişlerdi. Bu madde yaşam süreleri Çoğul bölgelerden herhangi birinde ortaya çıkmış bireylerin hiperuzayda yolculuk etmemelerini tavsiye ediyor, böyle bir yolculuk gerçekleştiği takdirde bunun tamamen yolcunun kendi sorumluluğunda olacağına dikkat çekiliyordu. Bunu herkesin bildiğini söylüyorlardı. Hafif, asabi bir ifadeyle gülümsemişler ve başlarını sallamışlardı.</p>

  <p>Arthur uzayyolu şirketinin ofisinden ayrılırken hafifçe titrediğini fark etmişti. Yalnızca en olmayacak ve en çaresiz şekilde Fenchurch'ü kaybetmekle kalmamış, Galaksiye çıkıp, ne kadar çok zaman geçirirse, hakkında hiçbir şey bilmediği şeylerin sayısının da o kadar çok arttığını da fark etmişti.</p>

  <p>Tam bu uyuşmuş anılar arasında kaybolmuşken motel odasının kapısı vuruldu ve hemen ardından açıldı. Şişman ve traşsız bir adam Arthur'un tek ve küçük valizini taşıyarak içeri girdi.</p>

  <p>Ancak “Bunu nereye koymamı..” diyebilmişti ki, ani ve şiddetli bir rüzgar çıktı ve adam kapının üzerine kapaklanarak, küçük hastalıklı ve bakımsız görünüşlü bir yaratığı kendinden uzaklaştırmak için uğraşmaya başladı. Hayvan ıslak gecenin içinden birden fırlamış ve adamın korunmak için giydiği kat kat kalın deri giysilere rağmen dişlerini adamın kalçasına geçirivermişti. Kısa, iğrenç bir küfür ve döğüş karmaşası oldu. Adam çılgın gibi bağırıyor ve hayvanı işaret ediyordu. Arthur kapının yanında duran ve bu maksatla konduğu belli ağır sopayı kaptı ve onunla domuza saldırdı.</p>

  <p>Domuz ansızın dişlerini adamın kalçasından ayırdı ve geriye doğru tökezlendi. Odanın köşesinde endişeyle dönmeye başladı.. Kuyruğunu arka bacaklarının arasına sıkıştırmış, huzursuz bir şekilde Arthur'a bakıyor, kafasını beceriksizce ve hep aynı yöne doğru silkeliyordu. Çenesi yerinden çıkmışa benziyordu. Bir parça ağlaştı ve nemli kuyruğu ile döşemeyi süpürdü. Kapının yanında Arthur'un valizini taşıyan şişman adam oturmuş küfürler savuruyor, kalçasından akan kanı durdurmaya çalışıyordu. Üzerindekiler yağmurdan sırsıklam oluştu.</p>

  <p>Arthur hayvana bakmaya devam ediyor, ne yapacağını bilemiyordu. Domuz da ona sorgular gibi bakmaktaydı. Kendisine yaklaşmaya çalışıyor, kederli küçük hıçkırık sesleri çıkarıyordu. Acı içinde çenesini oynattı. Sonra birden Arthur'un bacağına doğru atıldı ama yerinden çıkmış olan çenesi ısırabilmek için çok güçsüzdü Üzüntülü bir şekilde yere çöktü. Ayağı fırlayan şişman adam sopayı kaptığı gibi, domuzun beynini ince halının üzerine yayılmış yapışkan bir posa haline getirinceye kadar vurdu. Ardından hayvanı yeniden saldırtmak için kışkırtırcasına derin nefesler alarak bir müddet ayakta kaldı.</p>

  <p>Tek bir gözü püre haline gelmiş kafasının kalıntıları arasında sitem dolu bir bakışla Arthur'a bakıyordu.</p>

  <p>Arthur kısık bir sele sordu “Ne demeye çalışıyordu dersiniz?”</p>

  <p>“Ah, pek bir şey sayılmaz,” dedi adam. “Bu kendi usulünce arkadaşlık kurma şekli. Bu da bizim onun arkadaşlığına cevabımız.” diye ekledi sopayı sıkı sıkı tutarak.</p>

  <p>“Gezegeninizden ayrılacak ilk uçak ne zaman?” diye sordu Arthur.</p>

  <p>“Daha yeni geldiğinizi sanmıştım,” dedi adam.</p>

  <p>“Evet,” dedi Arthur, “Kısa bir ziyaret olacaktı zaten. Yalnızca buranın doğru yer olup olmadığını anlamak istemiştim. Özür dilerim.”</p>

  <p>“Yani yanlış gezegene mi gelmişsiniz?” dedi Adam hüzünlü bir edayla. “Bu kadar çok kişinin aynı şeyi söylemesi garip. Özellikle de burada yaşayan kişilerin.” Domuzdan artakalanları geçmişe duyulan bir pişmanlıkla gözden geçirdi.</p>

  <p>“Oh, hayır,” dedi Arthur, “aradığım gezegen burası.</p>

  <p>Yatağın üzerinde duran ıslak broşürü aldı ve cebine koydu. “Sorun yok. Teşekkürler. Alayım,” diyerek valizini şişman adamın elinden aldı. Kapıya çıktı ve dışardaki soğuk, ıslak geceye baktı.</p>

  <p>“Evet, doğru gezegen, gerçekten de,” dedi yine. “Doğru gezegen, yanlış evren.” Uzaylimanına doğru dönüşe koyulduğunda havada tek bir kuş süzülmekteydi.</p>

  <h2 id="sigil_toc_id_140">8</h2>

  <p>Ford'un kendi ahlak prensipleri vardı. Önemli şeyler değildi belki ama kendisine aitti ve o da onlara sadıktı. Koyduğu kurallardan biri hiçbir zaman kendi içkisini kendisinin satın almamasıydı. Bunun bir ahlak kuralı olarak kabul edilip edilmeyeceğinden pek emin değildi ama, elinde olanla yetinmek zorundaydı. Ayrıca kazlar dışında hiçbir hayvana, ne şekilde olursa olsun eziyet edilmesine şiddetle ve kararlılıkla karşıydı. Bunların da ötesinde hiçbir zaman işverenlerinden bir şey çalmazdı.</p>

  <p>Yani, onun yaptığına tam anlamıyla <span class="text3">çalmak</span> denmezdi.</p>

  <p>Gerçi Ford kendi giderlerini muhasebeye teslim ettiğinde, muhasebe şefi onları iyice şişirip, binanın tüm çıkışlarını kilitleyen alarmları devreye sokmazsa, Ford onun işini gereğince yapmadığını düşünürdü. Ama yine de fiilen <span class="text3">çalmak</span> başka bir şeydi. O, sizi besleyen eli ısırmak anlamına gelirdi. O eli emebildiğiniz kadar emmek, hatta şefkatli bir şekilde kemirmek, kabul edilebilirdi, ama ısırmanız doğru olmazdı. Hele o el <span class="text3">Rehber</span> ise bunu hiç yapmazdınız. <span class="text3">Rehber</span> özel ve kutsal bir şeydi.</p>

  <p>Ama bu, diye düşündü Ford, binanın içine dalıp yolunu bulmaya çalışırken, değişmek üzereydi. Ve bunun sebebi kendileriydi. Gördüklerine inanamıyordu. Her yer yan yana, düzgün bir şekilde dizilmiş gri ofis bölmeleri ve yönetim istasyonları ile çevriliydi. Her tarafta elektronik iletişim ağı aracılığıyla gelip geçen toplantı tutanakları ve memorandumların ürkütücü mırıltısını duyabilirdiniz. Zark aşkına, dışarda sokaklarda herkes okçuluk oynuyor, ama burada Rehber ofislerinin ta kalbinde kimseler koridorlarda bir topu tekmelemeyi bile düşünmüyor ya da uygunsuz renkli alacalı bulacalı plaj gömlekleri giymiyordu.</p>

  <p>“Sonsuz Boyut Girişimi” diyerek kendi kendine söylendi Ford, bir koridordan diğerine hızlı hızlı dolaşırken. Kapılar bir biri ardına sihirli bir şekilde kendisine açılmaktaydı. Asansörler onu götürme neleri gereken yerlere taşımaktan mutluydular. Ford seçebileceği en karmaşık ve dolambaçlı yolu takip etmeye çalışıyor, genel olarak binanın alt katlarına doğru ilerliyordu. Küçük mutlu robotu onun için her şeyi hallediyor, karşılaştığı tüm güvenlik devrelerine uysal bir neşe dalgası yayıyordu.</p>

  <p>Ford onun bir adı olması gerektiğini düşündü ve onu Emily Saunders diye çağırmaya karar verdi. Bu, hakkında hoş anıları olan bir kızın adıydı. Sonra Emily Saunders’ın bir güvenlik robotu için aptalca bir isim olduğunu düşündü ve onu Emily'nin köpeği Colin'in adıyla çağırmaya karar verdi.</p>

  <p>Artık binanın derinliklerine doğru ilerlemekteydi. Daha önce hiç bulunmadığı bölümlere, daha çok ve daha çok güvenlik isteyen bölgelere. Önünden geçmekte olduğu operatörlerin sorgulayan bakışlarıyla karşılaşmaya başlamıştı. Bu güvenlik düzeyinde onları kişiler olarak bile düşünemezdiniz artık. Büyük olasılıkla yalnızca operatörlerin yapması gereken işleri yapıyorlardı. Akşamları evlerine, ailelerine döndüklerinde yeniden yaşayan varlıklar haline dönüşüyor olmalıydılar. Küçük çocukları parlayan tatlı gözlerini kaldırıp onlara “Babacığım bütün gün neler yaptın?” diye sorduklarında yalnıza “bir operatör olarak yapmam gereken görevlerimi yerine getirdim,” diyor ve konuyu kapatıyor olmalıydılar.</p>

  <p>İşin gerçeği, her türlü şüpheli, dolambaçlı iş <span class="text3">Rehber'</span> in sergilemekten hoşlandığı neşeli, deli dolu yüzünün ardında gelişiyordu- ya da eskiden, bu yeni Sonsuz Boyut Girişimi çetesi işleri ele alıp her şeyi yeterinden fazla şüpheli hale sokmadan önce böyleydi. Binanın pırıltılı görüntüsünün ardında her türlü vergi kaçakçılığı, kanunsuz para kazanma yolu, yetki istismarı ve karanlık iş hazır ve nazırdı ve alt katlardaki gizli araştırma ile bilgi merkezi bütün bu işlerin yürütüldüğü yerlerdi.</p>

  <p>Her iki üç yılda bir <span class="text3">Rehber</span> işini ve hatta binasını yeni bir dünyaya taşırdı. Bir müddet için, yani <span class="text3">Rehber</span> köklerini yerel kültür ve ekonomiye daldırmaya çalıştığı süre içinde, her şey güllük gülistanlık, pırıl pırıl ve kahkaha dolu olur, yeni elemanlar bulunur, bir macera ve parıltı hissi yayılır, ama sonunda gelir hiç de yöre halkının beklediği gibi olmazdı.</p>

  <p>Rehber taşınıp binasını da kendisiyle birlikte götürürken, adeta bir gece hırsızı gibi davranırdı. Hatta böyle bir hırsızın gece yaptıklarını aynen yapardı. Çoğunlukla sabahın çok erken saatlerinde oradan ayrılır ve ertesi gün, elemanların önemli bir kısmının geride kaldığı fark edilirdi. Bunun arkasından bütün kültür ve ekonomi, genellikle bir hafta içinde çöker, bir zamanlar kanlı canlı bir yer olan gezegen, bomba sarsıntısı geçirmiş gibi, ıssız, sessiz, ama hala bir şekilde büyük bir maceranın parçası olmanın gururu içinde kalırdı.</p>

  <p>Ford binanın derinliklerine doğru ilerlerken, kendisine kafası karışmış şekilde bakan “operatörler” Colin'in mevcudiyeti ile rahatlıyorlardı. Robot bir duygusal tatmin vızıltısı içinde onun yansıra uçuyor ve her aşamada yolu onun için kolaylaştırıyordu.</p>

  <p>Binanın diğer tarafındaki alarmlar çalmaya başlamıştı. Belki bunun anlamı Van Harl'ı şimdiden bulmuş olmalarıydı ki bu sorun yaratabilirdi. Ford, Harl kendine gelmeden Kolay Kimliği yeniden onun cebine döndürebilmeyi ümit ediyordu. Bu daha sonrasına ait bir sorundu ve şimdi bunu nasıl çözeceğine ilişkin en ufak bir fikri bile yoktu. Şu an bunu düşünmeyecekti. Küçük Colin'le gittiği her yerde, etrafını saran bir tatlılık ve hafiflik kozası ile sarmalanıyor, daha da önemlisi hevesli ve katılımcı asansörler ve olumlu biçimde işgüzar kapılarla karşılaşıyordu.</p>

  <p>Ford ıslık bile çalmaya başlamıştı ki, bu belki de bir hataydı.</p>

  <p>Islık çalan birini kimse sevmezdi, hele sonumuzu belirleyecek olan ilahi güçler hiç.</p>

  <p>Bir sonraki kapı açılmamıştı.</p>

  <p>Ve bu çok yazıktı, çünkü Ford'un esas hedefi bu kapıydı. Orda, önünde duruyor, gri ve kararlı bir şekilde üzerinde şu kelimeleri taşıyordu:</p>

  <p>GİRMEK YASAKTIR.</p>

  <p>YETKİLİ PERSONELE BİLE.</p>

  <p><b>BURADA BOŞUNA ZAMAN HARCIYORSUNUZ. HEMEN UZAKLAŞIN</b>.</p>

  <p>Colin binanın bu alt katlarında kapıların genellikle çok sevimsizleştiğini bilirdi.</p>

  <p>Şimdi yer seviyesinin on kat kadar altındaydılar. Burada havanın soğutulması gerekiyordu. Zevkli, çuval dokuması tarzındaki duvar döşemesi, yerini merhametsiz görünüşlü, gri vidalı, çelik duvarlara bırakmıştı. Colin'in şahlanmış coşkusu bile bir çeşit zorlama neşeye dönüşmüştü. Yorulmaya başladığını söylüyordu. Buradaki kapılara bir parçacık olsun iyi huyluluk, yumuşaklık pompalayabilmeye çalışmak onun bütün enerjisini tüketiyordu. Ford kapıya bir tekme savurdu, kapı açıldı.</p>

  <p>“Zevk ve acı karışımı,” diye mırıldandı. “Her zaman işe yarar.”</p>

  <p>İçeri girdi, Colin de arkasından uçarak daldı. Zevk elektroduna sıkıştırılmış o telle bile Colin'in şu anki mutluluğu bir çeşit asabi mutluluktu. İnip çıkarak etrafta biraz dolandı. Oda küçük, gri ve mırıltı doluydu.</p>

  <p>Burası <span class="text3">Rehber</span>'in sinir sistemi merkeziydi. Duvarlara dizilmiş olan bilgisayarlar <span class="text3">Rehber</span>'in tüm etkinlikleri ne açılan birer pencereydiler. Galaksinin her köşesinde bulunan ve yerinde araştırma yapan görevliler raporlarını editör yardımcılarının ofislerine SubEta yayını aralığıyla direk olarak gönderiyorlardı. Gönderilenlerin içindeki bütün ilginç kısımlar, editör yardımcıları dışarıda yemekte oldukları için sekreterler tarafından bu ofislerde kesilerek çıkarılırdı. Kalan kopya binanın diğer kısmına-yani 'H' harfinin diğer bacağına- gönderilirdi. Bu kısım hukuk bölümüydü. Hukuk bölümü kalanlar içinde hala iyiye yakın bir şeyler varsa, onları da çıkarır ve geriye kalanı, yine yemekte olan baş editörlerin odasına postalardı. Böylece baş editör sekreterleri gönderilenleri okur, aptalca bulur ve kalan ne varsa onun da çoğunu makaslardı. Editörlerden herhangi biri sonunda yalpalayarak yemekten döndüğünde haykırmaya başlardı “X'in gönderdiği bu berbat şey de ne? -burada X bahsi geçen bölge araştırıcısının adı yerine kullanılmıştır- Lanetolası Galaksinin bir ucundan göndere göndere bunu mu göndermiş? Üç yörünge dönemi zamanın tümünü Lanet olası Gagrakacka Maden Bölgesinde geçirip de, orada bütün olan bitene rağmen, bize gönderebileceği en iyi şey bu anemik saçmalık olan bir adama para ödemenin alemi ne? Kesin harcırahını!”</p>

  <p>“Bu kopyayı ne yapalım?” diye sorardı sekreter.</p>

  <p>“Ah, yayınlayın elbette. Yayınlanacak bir şeyler de olması gerek değil mi? Benim başım ağrıyor. Eve gidiyorum.”</p>

  <p>Böylece düzeltilmiş kopya son bir kesim için hukuk bölümüne gider, sonra tekrar buraya gönderilerek Sub-Eta yayını aracılığıyla Galaksinin herhangi bir yerinden anında elde edilebilecek bir bilgi şeklinde yayına girerdi. Bu işlem odanın sağ tarafındaki terminaller tarafından kontrol edilir ve yönetilirdi.</p>

  <p>Bu arada, araştırmacının harcırahını kesme emri de sağ köşeye sıkıştırılmış olan bilgisayara iletilirdi, işte Ford'un aceleyle yanına gittiği terminal bu terminaldi.</p>

  <p>(Eğer bunu Dünya Gezegeni üzerinde bir yerde okuyorsanız, o halde:</p>

  <p>1) Şansınız açık olsun. Hakkında hiçbir şey bilmediğiniz yığınla şey var, ama bu durumda olan yalnız siz değilsiniz. Ancak, özel olarak sizin için, böyle hiçbir şey bilmemenin sonuçlan iyice ürkütücü olacaktır. Ama, hey, kurabiyeyi ezip, un ufak etmenin yolu da budur, değil mi?</p>

  <p>2)Sakın bir bilgisayar terminalinin ne olduğunu bildiğinizi falan sanmayın.</p>

  <p>Bir bilgisayar terminali, önünde bir yazı makinesi bulunan ve metalik sesler çıkaran eski bir televizyon ekranı değildir. O önünde akıl ve vücudun evrenle bağlantı kurabildiği ve evrenin parçalarını yerinden kıpırdatabildiği bir iletişim aracıdır.)</p>

  <p>Ford aceleyle terminale yaklaştı, önüne oturdu ve hızla onun evrenine daldı.</p>

  <p>Bu, bildiği normal evren değildi. Burası birbiri içine geçmiş, adeta birbirini sarmalayan dünyaların, vahşi coğrafi şekilleri yüksek dağ zirvelerinin, yürek donduran derin vadilerin, denizatları üzerinden yansıyan yakamozların, tehlikeli ürkütücü çatlakların, sessizce nefes alan, kabaran okyanusların bulunduğu, uçsuz bucaksız, içinden çıkılması güç, dipsiz fırtınalarla savrulan bir evrendi.</p>

  <p>Kendisini toparlayabilmek için bir an hareketsiz kaldı. Sonra nefesini kontrol altına aldı, gözlerini kapadı ve yeniden açtı.</p>

  <p>Demek muhasebecilerin vakitlerini harcadıkları yer burasıydı. Açıkça anlaşılıyordu ki, işleri görünenin çok ötesindeydi. Gördüklerinin şişip büyüyerek etrafını sarmalamaya ve kendisini ele geçirmeye kalkışmaması için çaba göstererek, dikkatle etrafına bakındı.</p>

  <p>Bu evrende yolunu nasıl bulacağını bilmiyordu. Bu evrenin boyutlarının sınırını ya da davranış biçimlerini düzenleyen fizik kurallarını da bilmiyordu. Ama içgüdüleri ona tespit edebileceği en göze çarpıcı özelliği aramasını ve onu hedef almasını söylüyordu.</p>

  <p>Belirlenemez bir uzaklıkta -bir mil mi, bir milyon mil mi, yoksa gözünün önündeki bir zerre kadar ötede mi belli değildi- gökyüzünü bir baştan bir başa kaplayan, şaşırtıcı yükseklikte bir tepe vardı. Gökyüzüne doğru tırmandıkça tırmanıyor, çiçeklenen aigretler<sup>1</sup>, agglomeretler <sup>2</sup> ve arşimandritlerle <sup>3</sup> birlikte tüm ufku kaplıyordu.</p>

  <p>Tozu dumana katarak, bin bir güçlükle zirveye doğru ilerledi. Ölçülemeyecek kadar anlamsızca uzun bir sürenin sonunda, ona ulaştı.</p>

  <p>Kollarını açtı ve kaba saba yumrular ve çukurlarla dolu yüzeyine sımsıkı tutunarak, ona yapıştı. Kendini güvende hisseder hissetmez aşağı bir göz atmak gibi iğrenç bir yanlışlık yaptı.</p>

  <p>Karmaşa içinde, düşe kalka tırmanırken, aşağıdaki uzaklık onu ciddi bir şekilde rahatsız etmemişti. Oysa şimdi, sımsıkı tutunduğu bu yerdeki yükseklik, yüreğini soldurup beynini çarpıtmaya yetiyordu. Parmakları acıyla gerilmekten bembeyaz kesilmişti. Dişleri, kontrolü dışında gıcırdayıp takırdıyordu. İç bulantısının insanın içini didik didik eden dalgalanmaları yüzünden gözleri yuvalarından fırlamıştı.</p>

  <p>Son derece güçlü bir inanç ve istekle ellerini bıraktı ve onu itti.</p>

  <p>Aşağılara düşmeden, havada süzüldüğünü hissetti. Uzaklaşarak ve sonra içgüdüsünün tersine, yukarı doğru. Ve daha da yukarı doğru.</p>

  <p>Omuzlarını geriye attı, kollarını iki yana indirdi, yukarı doğru bakarak kendisinin yükseklere, daha yükseklere doğru çekilmesine izin verdi.</p>

  <p>Yavaş yavaş nefesini kontrol altına aldı. Kendi kendine ve durmadan, içinde bulunduğu durumun, bir dünyanın grafik olarak resmedilmiş halinden başka bir şey olmadığını tekrarlıyordu. Sanal bir dünyaydı bu. Öykünmüş bir gerçek. İstediği anda buradan sıyrılıp, çıkabilirdi.</p>

  <p>Ve sıyrılıp çıktı da.</p>

  <p>Kendisini bir bilgisayar terminalinin önünde, mavi, deri taklidi bir döner ofis sandalyesinde oturur buldu.</p>

  <p>Rahatladı.</p>

  <p>Baş döndürücü darlıkta bir çıkıntının kenarına tünemiş olan imkansız yükseklikteki bir tepeninin yüzeyine tutunmaya çalışıyordu.</p>

  <p>Onu ürküten yalnızca yerin o kadar aşağılarda kalmış olması değildi -şu dalgalanma ve sarsıntının da durmasını istiyordu.</p>

  <p>Yakalayabilmesi şarttı. Kayanın duvarını değil- kaya parçası bir hayaldi. Durumun kontrolünü yakalayabilmesi gerekiyordu, içinde olduğu fiziki dünyadan kendisini duygusal olarak soyutlarken, bir yandan da ona bakmayı sürdürebilmeliydi.</p>

  <p>İçeri doğru sıkıca tutundu ve sonra bir yandan kayanın yüzeyini bırakırken, bir yandan da bunu aklından çıkarmaya çalıştı. Kendisine oraya doğru dürüst ve rahatça oturma fırsatı tanıdı. Sonra etrafına bakındı. Artık düzenli nefes almaya başlamış, sakinleşmiş, tekrar kontrolü ele geçirmişti.</p>

  <p>Rehber'in finans sisteminin dört boyutlu bir topolojik modelinin içinde bulunmaktaydı. Kısa bir süre sonra bir şeyler veya birileri bunun nedenini öğrenmek isteyecekti.</p>

  <p>İşte geliyorlardı.</p>

  <p>Sanal boşluğun içinden, süzülerek kendisine doğru gelmekte olan kaba ve sert bakışlı, k<span>üçük sivri kafalı, kalem bıyık,</span> yaratıklardan oluşan ufak bir sürü ile onların kim olduğunu, orada ne yaptığını, yetkisinin ne olduğunu, kendisini yetkilendiren ajanın yetkisinin ne olduğunu, bacağının içten içe ölçüsünün kaç olduğunu ve bunun gibi daha bir sürü şeyi öğrenmek isteyen huysuz ve titiz soruları gelmekteydi. Lazer ışınları, süpermarkette fiyatı tespit edilmeye çalışılan bir kutu bisküvi imişcesine bütün vücudu üzerinde yanıp sönüyordu. O an için, ağır lazer silahları henüz yedekte tutulmaktaydı. Bütün bunların sanal boşlukta geçiyor olması hiç önemli değildi. Çünkü sanal boşlukta, sanal bir lazer silahı ile gelen sanal bir ölüm en az gerçeği kadar etkileyiciydi ve bunun sebebi de insanın kendisini ne kadar ölmüş hissediyorsa o oranda ölmüş olacağıydı.</p>

  <p>Lazer okuyucular Ford'un parmak izleri, göz retinası, saç çizgisinin bittiği yerdeki hücre modeli üzerinde yanıp söndükçe huzursuzlaşıyorlardı. Buldukları şeylerden hiç de hoşnut sayılmazlardı. Son derece kişisel ve cüretkar sorulardan oluşan laf kalabalıkları ve tiz çığlıkların tonu gittikçe yükseliyordu. Nefesini tutup çok yavaş bir sesle dualar mırıldanırken, operasyonlarda kullanılan küçük bir çelik törpüsü de ensesine doğru yaklaşmaktaydı. Ford tam o sırada Vann Harl'ın Kolay Kimlik kartını cebinden çıkararak onlara doğru salladı.</p>

  <p>O anda tüm lazerler küçük karta çevrildi ve onun üzerinde bir öne bir arkaya gezinmeye, onu incelemeye ve her molekülünü okumaya başladı.</p>

  <p>Sonra aynı şekilde aniden lazerler durdu.</p>

  <p>Küçük sanal müfettişler sürüsünün tamamı dikkat kesildi.</p>

  <p>“Sizi görmek ne güzel, Mr. Harl,” dediler yapmacık bir kibarlıkla ve hep birlikte. “Sizin için yapabileceğimiz bir şey var mıydı?”</p>

  <p>Ford yavaş ve hınzır bir gülücükle gülümsedi.</p>

  <p>“Biliyor musunuz,” dedi “sanırım, var?”</p>

  <p class="yildiz">* * *</p>

  <p>Beş dakika sonra oradan çıkmıştı.</p>

  <p>İşi gerçekleştirmek otuz saniye, izleri kapatmak ise üç dakika otuz saniye sürmüştü. Sanal yapı içinde istediği her şeyi yapabilirdi, yani hemen hemen. Tüm organizasyonun mülkiyetini kendi üzerine çevirebilirdi örneğin, ama bunun fark edilmeden sürebileceğinden şüpheliydi. Zaten böyle bir şey de istemiyordu. Kapsamlı ve zaman tüketici sahtekarlık soruşturmalarını ve hapiste geçebilecek hatırı sayılır bir zamanı bir tarafa bırakacak bile olsa, bu, en azından, sorumluluk ve ofiste gece geç vakitlere kadar çalışmak anlamına gelirdi. Onun istediği ise bilgisayardan başka kimselerin fark etmeyeceği bir şeydi: otuz saniye süren kısım bu olmuştu.</p>

  <p>Üç dakika otuz saniye alan şey ise, bilgisayarı bir şey fark ettiğini fark etmeyecek şekilde programlamak olmuştu.</p>

  <p>Bilgisayarın Ford'un neler çevirdiğini bilmemeyi istemesi gerekiyordu. Ford, ancak bundan sonra, bilgisayarın kendisine düzenli olarak ulaşan bilgiler karşısında bilgisayarın kendi savunmasını harekete geçirmesine izin verebilirdi. Bu, daha önceden aslında son derece normal olan kişilerde, bu kişiler yüksek politik görevlere getirildikleri zaman ortaya çıkan saykotik zihinsel engellemelerin incelenmesi ve bu oluşumun tersinden yola çıkılmasıyla geliştirilen bir teknik bir yöntemdi.</p>

  <p>Kalan bir dakika bilgisayar sisteminin de zaten bir belleksel engelleme programına sahip olduğunu keşfetmekle geçti. Hem de büyük bir programa.</p>

  <p>O sırada, kendisi de, böyle bir belleksel engel programı oluşturmaya çalışmakla meşgul olmasa idi, bunu hiçbir zaman fark edemeyecekti. Tam da kendi programını yüklemeyi düşündüğü yerlerde, bir dizi düzgün ve akla yakın yadsıma işlemi ve saptırıcı yan düzenleme ile karşılaşmıştı. Bilgisayar bunlarla ilgili her türlü bilgiyi yadsımış ve tabii ki daha sonra da, yadsınacak herhangi bir bilgi olduğunu bile kabul etmeyi reddetmişti. Bu öylesine inandırıcıydı ki, Ford bile kendisinin bir yanlış yapmış olabileceğini düşünmeye başlamıştı.</p>

  <p>Bundan çok etkilenmişti.</p>

  <p>Hatta öyle etkilenmişti ki, kendi programladığı belleksel engel işlemlerini yüklemeye bile gerek duymamış, yalnızca orada zaten mevcut bulunan ve sorgulandıkları zaman, kendi kendilerine başvuran engellere gönderiler yapmıştı o kadar.</p>

  <p>Hemen ardından, kendi programladığı küçük şifre kodlarını kontrol edip, varsa yanlışlarını düzeltmeye niyetlendiyse de, orada olmadıklarını fark etmişti. Bir yandan küfrederek, her yerde onları aramış, ama hiçbirinin izine rastlayamamıştı.</p>

  <p>Tam hepsini yeni baştan yüklemeye niyetlenmişti ki, onları bulamamasının sebebinin programın şimdiden çalışmaya başlamış olması oluğunu fark etti.</p>

  <p>Hoşnut bir şekilde sırıttı.</p>

  <p>Bilgisayardaki diğer belleksel engelin ne olduğunu anlamaya çalıştı, ama hiç de yadırganmayacak biçimde, bunu önlemek için de bir başka belleksel engel bulunduğunu gördü. Hatta artık onunla ilgili bir tek iz bile bulması mümkün değildi, program öylesine mükemmeldi. Yoksa öyle bir şey yoktu da ben mi hayal ediyordum diye düşündü. Bunun binada bulunan bir şeyle ve 13 rakamı ile bir ilgisi olup olmadığını merak etti. Bir iki deneme yaptı. Evet, anlaşılan gerçekten de bu yalnızca kendi kendine hayal ettiği bir şeydi.</p>

  <p class="yildiz">* * *</p>

  <p>Dolambaçlı yollar için hiç vakti yoktu artık. Genel bir güvenlik alarmının uygulanmakta olduğu çok açıktı. Ford asansörle zemin kata çıkarak orada ekspress asansöre geçti. Kaybolduğu anlaşılmadan Kolay Kimliği bir şekilde Harl'ın cebine geri götürmesi gerekiyordu. Bunu nasıl yapacağını ise bilmiyordu.</p>

  <p>Asansörün kapıları kayarak açıldı ve itici görünüşlü silahlarını sallayarak, dimdik onu beklemekte olan bir manga güvenlik görevlisi belirdi.</p>

  <p>Ford'a asansörden çıkmasını emrettiler.</p>

  <p>Omuz silkerek söyleneni yaptı.</p>

  <p>Onu kabaca iterek hep birlikte asansöre bindiler ve Ford’u arama çalışmalarına alt katlarda devam etmek üzere aşağı indiler.</p>

  <p>Bu eğlenceliydi diye düşündü Ford, Colin'e dostça bir şaplak indirirken, Colin o güne kadar rastladığı gerçekten faydalı ilk robot olmuştu. Kendisinin hemen önünde, havada, heyecanlı bir neşe dalgası içinde bir yandan öbür yana sallanıp duruyordu. Ford ona bir köpek ismi vermiş olmaktan memnundu.</p>

  <p>Bu noktada işin ucunu bırakıp iyi şeylerin olmasını beklemeye çoktan meyilliydi ama en iyi seyir Harl’ın Kolay Kimlik'inin kaybolduğunu fark etmemesi olduğunu da biliyordu. Onu bir şekilde gizlice geri götürmesi gerekiyordu.</p>

  <p>Ekspres asansörlere ulaştılar.</p>

  <p>“Selam” dedi içine girdikleri asansör.</p>

  <p>“Selam” diye cevapladı Ford.</p>

  <p>“Sizi bugün nereye götürebilirim, arkadaşlar?”</p>

  <p>“23. kata,” dedi Ford.</p>

  <p>“Bu kat bugünün popüler katı gibi görünüyor.”</p>

  <p>“Hmm,” diye düşündü Ford, bu duyduklarını hiç beğenmeyerek. Asansörün ışıklı levhası yirmi üçüncü katı aydınlattı ve yukarı doğru çıkmaya başladı. Işıklı gösterge levhasında bir şey Ford'un aklını kurcalamış ama bunun ne olduğunu anlayamamış, sonra da unutmuştu. Gittiği katın popüler olduğu fikri onu daha çok ilgilendiriyordu şimdi. Orada yukarda olan her ne ise onunla nasıl başa çıkabileceğini gerçekten düşünmemişti, çünkü orada neyle karşılaşacağı ile ilgili en küçük bir fikri yoktu Her ne ise onu göğüslemek zorundaydı.</p>

  <p>İşte gelmişlerdi.</p>

  <p>Kapılar kayarak açıldı.</p>

  <p>Uğursuz bir sessizlik vardı.</p>

  <p>Boş bir koridor.</p>

  <p>Harl'ın ofisinin kapısı oradaydı ve etrafı ince bir toz tabakası ile kaplıydı. Ford bu tabakanın tahtanın içinden dışarı fırlamış milyonlarca minik moleküler robottan oluştuğunu, bunların birbirlerini oluşturduktan sonra kapıyı yeniden inşa etliklerini, birbirlerinden ayrıldıktan sonra yine tahtanın içine girerek yeniden hasar oluşmasını beklediklerini biliyordu. Ford Böyle bir yaşamın nasıl bir şey olacağını merak etti. Ama bu merakı uzun sürmedi, çünkü o dakikada kendi yaşamının nasıl olduğu ile daha çok ilgileniyordu.</p>

  <p>Derin bir nefes aldı ve kaçışma başladı.</p>

  <h2 id="sigil_toc_id_141">9</h2>

  <p>Arthur kendini biraz şaşkın hissediyordu. Kendi kendine, bir Galaksi dolusu şeye sahipken iki şeyin eksikliğinden şikayet etmesinin akılsızlık olup olmadığını soruyordu: üzerinde doğmuş olduğu dünya ve sevdiği kadın.</p>

  <p>Yazıklar olsun, lanetler olsun, diye düşündü ve kendisine yol gösterilmesine ve öğütlerde bulunulmasına ihtiyaç hisseti. Bu yüzden <span class="text3">Otostopçunun Galaksi Rehberi’ne</span> başvurdu. “REHBERLİK” bölümüne baktı, orada “bakınız ÖĞÜTLER bölümü” yazmaktaydı. Bunun üzerine “ÖĞÜTLER” bölümünü açtı, orada da “bakınız REHBERLİK” yazısı ile karşılaştı. Son zamanlarda buna benzer pek çok şey oluyordu ve Arthur rehberin aslında söylenildiği kadar da işe yarar bir şey olup olmadığından pek emin değildi.</p>

  <p>Galaksinin uzak Doğu Bölgelerine, sağduyu ve gerçeğin bulunduğunun söylendiği yerlere doğru yöneldi. Özellikle de Hawalius gezegenine doğru. Bu gezegen kahinler ve gaipten haberler veren din adamları ile falcılar ve üstelik pizzacı dükkanları ile doluydu, çünkü bu mistik yeteneklerin çoğu kendileri için yemek pişirmekten acizdiler.</p>

  <p>Bununla birlikte gezegenin üzerine bir bela çökmüşe benziyordu. Arthur köyün önemli kahinlerinin yaşadığı caddelerde dolanırken havada bir çeşit ümitsizlik kokusu vardı.</p>

  <p>İşini tasfiye ettiği açıkça belli, bezgin bir hava içindeki kahinle karşılaşınca ona neler olup bittiğini sordu.</p>

  <p>“Artık kimse bize ihtiyaç duymuyor,” dedi kahin huysuz bir sesle. Bir taraftan da barakasının penceresini kapamaya çalıştığı bir tahta parçasına çivi çakmaya başlamıştı.</p>

  <p>“Oh, öyle mi? Neden ama?”</p>

  <p>“Şu tahtanın ucunu tut da göstereyim.”</p>

  <p>Arthur tahtanın çivilenmemiş ucunu tutarken yaşlı kahin barakanın içine daldı ve bir iki dakika sonra elinde küçük bir Sub-Etha radyo ile geri döndü. Açtı, biraz kanalları ile oynadı ve onu üzerinde oturup kehanetlerde de bulunduğu tahta sıranın üzerine bıraktı. Sonra yeniden tahtayı eline aldı ve çakmaya devam etti.</p>

  <p>Arthur oturup radyoyu dinlemeye başladı.</p>

  <p>“...doğrulanacaktır,” diyordu radyo.</p>

  <p>“Yarın,” diye devam ediyordu, “Poffa Vigus Başkan Yardımcısı Roopy Ga Stip, Başkanlık için adaylığını koyacağını açıklayacak. Yarın vereceği konuşmada...”</p>

  <p>“Bir başka kanal bul,” dedi kahin. Arthur ayar düğmesi ile oynadı.</p>

  <p>“....yorum yapmayı reddetti,” diyordu bir ses. “Gelecek hafta Zabush bölgesindeki işsiz sayısının,” diye devam etti, “kayıtların başladığından bu yana elde edilen en yüksek rakam olması bekleniyor. Gelecek ay yayınlanacak bir raporda ”</p>

  <p>“Bir tane daha bul,” diye hırladı kahin, kızgın bir sesle. Arthur düğmeyle tekrar oynadı.</p>

  <p>“...kategorik olarak reddedilmektedir,” diyordu kanal. "Soofling Hanedanından Prens Gid ile, Raui Alpha'dan Prenses Hooli'nin gelecek ay yapılacak olan düğün törenleri Bjany Sınırları içinde şimdiye kadar yaşanan en gösterişli seremoni olacak. Muhabirimiz Trillian Astra şu anda orada ve bu haberi kendisinden dinliyoruz."</p>

  <p>Arthur gözlerini kırpıştırdı.</p>

  <p>Radyodan tezahürat yapan kalabalıkların sesi ve bandonun gürültüsü döküldü. Çok tanıdık bir ses, “Evet, Krart, gelecek ayın ortasında burada görülen manzara kelimenin tam anlamı ile inanılmaz. Pırıl pırıl görüntüsüyle Penses Hooli...”</p>

  <p>Kahin sıranın üzerindeki radyoyu elinin tersiyle itip tozlu döşemeye fırlattı. Radyo, bed sesli bir tavuk gibi gıdakladı.</p>

  <p>“Neyle yetinmemiz gerektiğini görüyor musun?” diye homurdandı kahin. “Tut şunu. Hayır, onu değil. Öyle değil. Bu tarafı yukarı doğru. Diğer tarafı, sersem şey.”</p>

  <p>“Sesi dinliyordum,” diye sızlandı Arthur, elindeki çekice çaresizce sarılarak.</p>

  <p>“Herkes dinliyor. Bu yerin böyle hayaletler şehrine dönmesinin sebebi de o zaten,” diyerek toprağa tükürdü.</p>

  <p>“Hayır, demek istiyorum ki, o ses tanıdığım birine benziyor.”</p>

  <p>“Prenses Hooli mi? Eğer durup da Prenses Hooli'yi tanıyan herkese merhaba demek zorunda olsaydım yeni bir çift ciğere ihtiyacım olurdu."</p>

  <p>“Prensesi değil,” dedi Arthur. “Muhabiri. Adı Trillian. Astra soyadını nereden aldığını bilmiyorum. Kendisi benim gezegenimden.”</p>

  <p>“Oh, o bu günlerde her yerde. Büyük Yeşil Pençeye şükürler olsun, buradan üç boyutlu TV istasyonlarını alamıyoruz. Ama onun sesini radyoda duyabilirsin. Uzay/ zaman boşluğunda oradan oraya gezip tozuyor. Bir yere yerleşmeye ve kendisine dengeli, sakin bir çağ bulmaya çalışıyor bu genç bayan. Bunun sonu hüsran olacak. Belki de oldu bile.” Çekicini savurdu ve parmağını oldukça kötü bir şekilde incitti. Bir sürü dilden lanetler yağdırmaya başladı.</p>

  <p class="yildiz">* * *</p>

  <p>Kehanetler köyü de bundan iyi durumda değildi.</p>

  <p>Ona, iyi bir kehanet istiyorsa, gitmesi gereken yerin, kehanette bulunan diğer rahiplerin de başvurduğu bu rahip olduğu söylenmişti. Ama o dükkanım kapatmıştı. Girişteki yazıda şöyle diyordu: “Artık bir şey bilmiyorum. Bitişik kapıyı deneyin. Bu yalnızca bir öneri olup, resmi kehanetsel bir tavsiye değildir.”</p>

  <p>“Bitişik kapı” birkaç yüz metre ötedeki mağara idi ve Arthur oraya doğru yürüdü. Üzerinde dövme tenekeden yapılma bir çömleğin asılı olduğu küçük bir ateşten duman ve çömlekten de buhar yükselmekteydi. Çömlekten ayrıca çok kötü bir koku da geliyordu. En azından Arthur kokunun çömlekten geldiğini sanıyordu. Aslında, az ilerde çamaşır direklerine gerilmiş iplere güneşte kurumaları için, o yöreye has keçiye benzer yaratıkların mesaneleri asılmıştı, koku oradan da geliyor olabilirdi. Bundan başka insanı kuşkulandıracak kadar yakın bir mesafede bu keçiye benzer yöresel hayvanların terkedilmiş ve birbiri üzerine yığılmış cesetleri bekleşmekteydi ve koku buradan da geliyor olabilirdi.</p>

  <p>Ama kokunun kaynağının bu ceset yığının başında durup sinekleri uzaklaştırmakla meşgul yaşlı kadın olması da çok muhtemeldi. Kadınınki ümitsiz bir işti. Çünkü sineklerin her biri kanatlı bir şişe tıpası boyutunda idi ve bunlarla savaşabilmek için kadıncağızın elinde yalnızca bir pinpon raketi vardı. Üstelik yarı kördü. Arada sırada, şans eseri, çılgın sallayışları sineklerden birine isabet ediyor, kulakları dolduran tok bir ses duyuluyor, sinek havada alabora olarak mağaranın girişinden bir kaç yüz metre ötedeki kayaya çarpıyordu.</p>

  <p>Kadının her hali, bu anın yaşamının tüm anlamı olduğunu belli ediyordu.</p>

  <p>Bu egzotik gösteriyi biraz ötede durup kibar kibar, seyreden Arthur, sonunda hafif bir öksürükle onun dikkatini çekmeye çalıştı. Yumuşak öksürük, iyi niyetle düşünülmüştü ama ne yazık ki gerçekleşebilmesi için önce o vakte kadar solumakta olduğu yerel atmosferi daha fazla içine çekmesi gerekmişti. Bu boğuk bir öksürük krizine yol açıp Arthur'un gözyaşları içinde, boğulurcasına, kaya yüzeyine yığılmasına sebep oldu. Nefes alabilmek için çırpmıyor ama aldığı her nefes daha da kötülemesini sağlıyordu. Kustu, tekrar neredeyse boğulur gibi oldu, kendi kusmuğu içinde yuvarlandı, birkaç yüz metre yuvarlandı ve en sonunda dizleri ve elleri üzerinde durmayı başararak bir parça taze havaya ulaşabilmek için nefes nefese emeklemeye başladı.</p>

  <p>“Affedersiniz,” dedi. Nefesi biraz yerine gelir gibi olmuştu.</p>

  <p>“Ben gerçekten de son derece üzgünüm. Kendimi tam bir aptal gibi hissediyorum ve ...” Ümitsizce, mağaranın girişine yayılmış olan kendi kusmuğunu işaret etti.</p>

  <p>“Ne diyebilirim?” dedi. “Ne söyleyebilirim ki?” Bu en azından kadının dikkatini çekmeye yaramıştı. Arthur'a doğru şüpheyle baktı, ama yarı kör olduğu için bulanık ve kayalık arazi içinde onu saptamakta güçlük çekti.</p>

  <p>Arthur yardımcı olmak için elini salladı. “Merhaba!” diye seslendi. En sonunda kadın onu gördü, kendi kendine homurdandı ve sinek avcılığına geri döndü. Kadın raketi savurdukça yayılan hava akımlarından ürkütücü bir şekilde anlaşılabileceği gibi kötü kokunun ana kaynağı o idi. Kuruyan mesaneler, çürüyen leşler ve muzır çömlek de atmosferin oluşumuna pekala şiddetli katkılarda bulunuyor olabilirlerdi, ama esas koku kaynağı kadının kendisi idi.</p>

  <p>Bir başka iyi vuruş daha yapmıştı. Sinek kayaya çarptı ve eğer kadın o uzaklıktan görebilseydi, tatmin edici bulacağı bir şekilde iç organlarını kayanın üzerine damla damla akıttı.</p>

  <p>Huzursuz bir şekilde Arthur ayakları üzerinde doğruldu ve bir avuç çimle üstünü başını fırçalamaya başladı. Kendisini duyurabilmek için başka ne yapması gerektiğini bilmiyordu. Bir yandan oradan uzaklaşıp gitmek istiyor, ama kadının evinin girişinde kendi kusmuğundan oluşmuş bir yığın bırakmak da içine sinmiyordu. Ne yapacağını düşünüyordu. Buralarda yetişen fırça gibi sert kuru otlardan toplamaya başladı. Bununla birlikte, temizlemek için kusmuğuna yaklaşacak olursa onu temizlemek yerine, çoğaltma ihtimalinden endişeleniyordu.</p>

  <p>Tam kendi kendine yapılması gereken doğru hareketin ne olduğu konusunda tartışırken, kadının nihayet bir şeyler söylediğini fark etti.</p>

  <p>“Affedersiniz, ne dediniz?” diye seslendi.</p>

  <p>“Diyorum ki, size yardımcı olabilir miyim?” dedi kadın ince, kulak tırmalayan ama ancak duyulabilecek bir sesle.</p>

  <p>“Eee, buraya tavsiyenizi sormaya geldim,” diye seslendi Arthur. Kendini biraz saçmalıyor gibi hissediyordu. Kadın miyop gözleri ile ona bakmak için Arthur'a doğru döndü, sonra tekrar önüne dönüp bir sineğe saldırdı ve kaçırdı.</p>

  <p>“Neyle ilgili olarak?” diye sordu.</p>

  <p>“Pardon?” dedi Arthur.</p>

  <p>“Neyle ilgili olarak diye sordum,” dedi kadın, adeta çığlık çığlığa.</p>

  <p>“Yani, her şey hakkında, genel tavsiyeler. Broşürde diyor ki...”</p>

  <p>“Ha! Broşür!” diye tükürür gibi cevapladı kadın. Artık raketini neredeyse rasgele savuruyor gibi gözüküyordu.</p>

  <p>Arthur cebinde buruşmuş broşürü aramaya koyuldu. Bunu niye yaptığını o da bilmiyordu. Kendisi onu zaten okumuştu, kadınınsa okumayı isteyeceğini pek sanmıyordu. Yine de bir iki <span class="text1">dakika için kaş çatıp düşünceli</span> düşünceli bakabileceği bir şeyi olsun diye broşürün kırışıklarını düzeltti. Broşürdeki yazı Hawalion'un tarihi mistik sanatlarından, kehanette bulunma ve geleceği okumadan bahsediyor ve Hawalion'da bulunabilecek yatak kapasitesini çılgınca abartıyordu. Arthur yanında hâlâ bir Otostopçunun Galaksi Rehber'i taşıyordu, ama ona başvurduğunda yazıların gittikçe anlaşılması daha güç ve delice bir hale geldiğini ve içinde devamlı artan x’ler, j’ler ve &amp;’ler olduğunu görüyordu. Bir yerlerde bir şeyler bozulmuştu. Bu bozukluk onun kendi ünitesinde miydi, yoksa Rehber organizasyonunun merkezinde biri ya da bir şey, korkunç bir hata mı yapıyordu yoksa kendisi yalnızca halüsinasyon mu görüyordu, bilmiyordu. Ama öyle veya böyle, Rehber'e eskisi kadar bile güvenmiyordu. Bunun anlamı Rehber'e hiç güvenmediği ve onu yalnızca bir kayanın üzerinde oturup sandviçini yerken bir şeylere bakmak için kullandığı idi.</p>

  <p>Şimdi, kadın dönmüş ve yavaşça ona doğru ilerlemekteydi. Arthur çok fazla belli etmeden rüzgar yönünü kestirmeye çalıştı ve kadın yaklaştıkça çevrede bir dalgalanmanın olduğunu fark etti.</p>

  <p>“Tavsiye,” dedi kadın. “Tavsiye, öyle mi?”</p>

  <p>“Ee, evet,” dedi Arthur. “Evet, yani-”</p>

  <p>Tekrar broşüre bakarak kaşlarını çattı. Sanki onu yanlış okumadığından ve yanlış bir gezegene falan gelmiş olma aptallığını yapmadığından emin olmaya çalışıyor gibiydi. Broşürde “Arkadaş canlısı yerliler tarihin bilgi ve aklını sizlerle paylaşmaktan zevk alacaktır. Onlarla birlikte geçmişin ve geleceğin baş döndürücü gizemine dalın!” yazılıydı. Bir takım kuponlar da vardı, ama Arthur onları kesmeyi veya herhangi birine vermeyi deneyemeyecek kadar çekingendi.</p>

  <p>“Tavsiye, öyle mi?” dedi yaşlı kadın yeniden. “Yalnızca, genel anlamda tavsiyeler diyorsun. Ne hakkında. Hayatını nasıl harcayacaksın falan, öyle şeyler mi?”</p>

  <p>“Evet,” dedi Arthur. “Öyle şeyler. Bazen, tam anlamıyla dürüst olduğum zaman, bir takım sorunlarla karşılaşıyorum.” Ümitsizce, minik zıplama numaraları ile yaşlı kadının rüzgarı dışında kalmaya çalışıyordu. Kadın aniden sert bir dönüş yapıp mağarasına doğru yönelerek onu şaşırttı.</p>

  <p>“O halde bana fotokopi makinesi için yardım etmen gerekecek,” dedi.</p>

  <p>“Ne?” dedi Arthur.</p>

  <p>“Fotokopi makinası,” diye tekrarladı kadın, sabırla. Onu dışarı çıkarabilmem için yardım etmen gerekecek. Güneş enerjisi ile çalışıyor. Ama kuşların üzerini pislememeleri için mağaranın içinde tutmak zorundayım.”</p>

  <p>“Anlıyorum,” dedi Arthur.</p>

  <p>“Yerinde olsam bir iki derin nefes alırdım,” diye mırıldandı yaşlı kadın, bir taraftan mağara ağzının kasvetine doğru gürültülü adımlarla ilerlerken.</p>

  <p>Arthur onun tavsiyesine uydu. Hatta neredeyse hiper vantilasyon yaptı. Hazır olduğunu hissedince nefesini tuttu ve kadını izledi.</p>

  <p>Fotokopi makinası tekerlekli bir masa üzerine yerleştirilmiş kocaman eski bir şeydi. Hemen orada mağaranın soluk gölgesinin içinde duruyordu. Tekerlekler inatçı bir ifadeyle her biri başka yöne çevrilmişti. Zemin sert ve kayalıktı.</p>

  <p>“Git ve dışarda bir nefes al,” dedi yaşlı kadın.</p>

  <p>Bu şeyi itmeye çalışırken Arthur'un yüzü kıpkırmızı olmuştu.</p>

  <p>Rahatlayarak başını salladı. Kadın durumdan utanmıyorsa, diye karar vermişti, o da utanmayacaktı. Dışarı çıktı ve bir iki nefes alarak, bir iki itip kakma daha yapabilmek için tekrar içeri döndü. Makine sonunda dışarı çıkana kadar bunları birkaç kez daha tekrarlamak zorunda kaldı.</p>

  <p>Güneş makinenin üzerine iniyordu. Yaşlı kadın yeniden mağaranın içinde kayboldu. Döndüğünde güneş enerjisi toplamak için makineye bağlayacağı bir takım metal paneller getirmişti.</p>

  <p>Gözlerini kısarak gökyüzüne baktı. Güneş oldukça parlak ama gün puslu ve belirsizdi.</p>

  <p>“Biraz zaman alacak,” dedi kadın.</p>

  <p>Arthur memnuniyetle bekleyeceğini söyledi.</p>

  <p>Yaşlı kadın omuz silkti ve ayaklarını sürüyerek ateşe doğru yürüdü. Ateşin üzerinde, çömleğin içindekiler fokur fokur kaynamaktaydı. Kadın bir sopayla onları dürtükleyip, karıştırdı.</p>

  <p>“Öğle yemeği için hiçbir şey istemeyecek misin? ”diye sordu Arthur’a</p>

  <p>“Ben yedim teşekkür ederim,” dedi Arthur. “Yok, gerçekten. Ben yedim.”</p>

  <p>“Yediğinden eminim,” dedi yaşlı kadın. Önündeki çömleği sopayla karıştırmaya devam etti. Birkaç dakika sonra çömleğin içinden bir şey yakaladı, soğutmak için üfledikten sonra ağzına attı.</p>

  <p>Bir süre düşünceli bir şekilde ağzındakini çiğnedi.</p>

  <p>Sonra topallayarak, yavaşça ölmüş keçiye benzer şeylerin oluşturduğu yığına doğru ilerledi. Ağzındaki lokmayı yığının üzerine tükürdü. Sonra yine topallayarak çömleğin başına döndü. Onu asılı olduğu üçayaklı şeyden indirmeye çalıştı.</p>

  <p>“Yardım edebilir miyim?” dedi Arthur, kibarca ayağa fırlayıp, o tarafa seğirterek. Birlikte çömleği asılı olduğu yerden indirdiler ve onu kadının mağarasından doğru uzanan hafif yokuştan, oldukça dik ama sığ bir su birikintisini çevreleyen fırça gibi sert ve budaklı ağaçların çizgisine doğru beceriksizce taşıdılar. Birikintiden iç bulandırıcı başka bir koku serisi yükselmekteydi.</p>

  <p>“Hazır mısın?” diye sordu yaşlı kadın.</p>

  <p>“Evet...” dedi Arthur, ne için olduğunu bilmeden.”</p>

  <p>“Bir,” dedi yaşlı kadın.</p>

  <p>“İki,” dedi.</p>

  <p>“Üç” diye ekledi.</p>

  <p>Arthur tam zamanında kadının ne yapmaya niyetlendiğini fark etti. Birlikte çömleğin içindekileri su birikintisine boca ettiler.</p>

  <p>Bir saat kadar süren iletişimsiz bir sessizlikten sonra, yaşlı kadın güneş panellerinin artık fotokopi makinesini çalıştıracak yeterlikte güneş ışığı emdiğine karar verdi ve mağarasının içinde kaybolarak bir şeyler aramaya koyuldu. Sonunda elinde birkaç tomar kağıtla dışarı çıktı ve onları makineye vermeye başladı.</p>

  <p>Çıkan kopyaları Arthur'un eline tutuşturdu.</p>

  <p>“Bunlar, ee.. bunlar sizin tavsiyeleriniz öyle mi?” dedi Arthur, pek de emin olmadan sayfaları karıştırırken.</p>

  <p>“Hayır,” dedi yaşlı kadın. “Bu benim hayat hikayem. Anlıyor musun, bir kişinin yapabileceği tavsiyelerin o vakte kadar sürdüğü yaşamla bağlantılı olarak değerlendirilmesi gerekir. Bu kağıtları incelerken, daha belirgin olmaları için vermiş olduğum tüm kararların altlarını çizdiğimi göreceksin. Hepsi endekslenmiş, aynı konular birbirleriyle çaprazlama olarak ilişkilendirilmiştir. Anlıyorsun değil mi? Sana bütün söyleyebileceğim, eğer benimkilerin tamamen zıddı olan kararlar alacak olursan, o zaman belli ki senin sonun..." durakladı, ciğerlerini iyi bir çığlık için doldurdu “... benimki gibi böyle pis kokulu bir mağarada bitmez!”</p>

  <p>Pinpon raketini yakaladı, kollarını sıvadı, ölü keçiye benzeyen şeylerin oluşturduğu yığına doğru ayaklarını sürüyerek yürüdü. Eski yerine oturup gayretli ve canlı bir şekilde sinekleri avlamaya başladı.</p>

  <p class="yildiz">* * *</p>

  <p>Arthur'un ziyaret ettiği son köyün tamamı son derece yüksek direklerden oluşmaktaydı. Öyle yüksektiler ki, yerden bakıldığında üzerlerinde ne olduğunu anlamak bile imkansızdı ve Arthur, üzerinde kuş pislikleri ile dolu bir platformdan başka bir şey olanına rastlayana kadar üç tanesine tırmanmak zorunda kalmıştı.</p>

  <p>Kolay iş değildi bu. Direklerin tepesine, gövdelere çakılmış ve spiral şeklinde dönerek yükselen çıkıntılara basarak tırmanıyordunuz. Arthur kadar azimli olmayan turistlerin çoğu birkaç kare resim çekip hemen ardından, inzivadaki keşişlerin önünde yiyebilecekleri bir sürü yapışkan ve tatlı çikolatalı kek bulabilecekleri en yakındaki Bar&amp;Barbekü’ye giderdi. Ama daha çok bu yüzden keşişlerin çoğu artık burayı terk etmişti. Hatta çoğu Galaksinin Güney Batı kanadındaki daha etkili dünyalarda zengin terapi merkezleri açmışlardı. Buralarda yaşam on- yedi milyon kez daha kolaydı ve çukulatalar tek kelime ile muhteşemdi. Yapılan bir araştırma keşişin, keşiş olmadan önce çikolatayı tanımadığını ortaya çıkarmıştı. Terapi merkezlerine gelen müşterilerin çoğu ise bunun fazlasıyla farkındaydılar.</p>

  <p>Üçüncü direğin tepesinde Arthur biraz nefeslenmek için durdu. Çok terlemiş ve nefessiz kalmıştı, çünkü her bir direk 150-200 metre yüksekliğindeydi. Dünya etrafında bir anafor gibi dönüyor, ama bu Arthur’u pek endişelendirmiyordu. Biliyordu ki, mantıken Stavromula Beta'ya gitmeden (Bakınız Yaşam, Evren ve Her şey, Bölüm 18) ölemezdi. Bu yüzden çok büyük kişisel tehlikelere karşı bile tasasız bir yaklaşım tarzı geliştirebilmeyi başarmıştı. Havada yüz elli metre yükseklikte bir direğin tepesine tünediği için biraz başı dönüyordu ama bir sandviç yiyerek bununla da başa çıkabilmişti. Tam kahin kadının hayat hikayesinin yazılı olduğu fotokopisini okumaya başlıyordu ki arkasından gelen hafif bir öksürük sesiyle irkildi. Öylesine ani bir döndü ki elindeki sandviçini düşürdü. Sandviç havada aşağı doğru çevrilmiş olarak yere ulaştığında epeyce küçülmüştü.</p>

  <p>Arthur'un yüz metre kadar aşağısında bir başka direk vardı ve üç düzine kadar direğin oluşturduğu seyrek orman içinde tepesinde biri bulunan tek direkti. Bu direk, kafası kaşlarını çatmasına neden olan derin düşüncelerle meşgul gibi görünen yaşlı bir adam tarafından işgal edilmişti. “Afedersiniz,” dedi Arthur. Adam onu görmezlikten geldi. Belki de onu işitemiyordu. Etrafta dolanan hafif bir rüzgar vardı. Arthur'un öksürüğü işitebilmesi tamamen şans eseri idi.</p>

  <p>“Heey?” diye seslendi Arthur, “Heey!”</p>

  <p>Adam sonunda bakışlarını onun tarafına çevirdi. Arthur'u görmekten şaşırmış gibiydi. Arthur ise onun kendisini görmekten şaşkın ve mutlu mu yoksa yalnızca şaşkın mı olduğunu çıkartamıyordu.</p>

  <p>“Açık mısınız?” diye seslendi Arthur.</p>

  <p>Adam anlamayarak kaşlarını çattı. Arthur onun anlamadığını mı yoksa işitmediğini mi anlayamıyordu.</p>

  <p>“Size bir uğrayacağım,” diye seslendi Arthur. “Bir yere gitmeyin.”</p>

  <p>Küçük platformdan dönerek inen çıkıntılara basarak aceleyle aşağı indiğinde başı sersem gibi olmuştu. Üzerindeki platformda yaşlı adamın oturduğu direğe doğru yönelmek üzereyken, birden yön duygusunu kaybettiğini ve adamın hangi direkte oturduğunu kestiremediğini fark etti. Bir işaret bulabilmek için etrafına bakındı ve doğru direğin hangisini olduğunu tespit etti. Ona tırmandı. Ama bu o direk değildi.</p>

  <p>“Lanet olsun,” diye söylendi</p>

  <p>“Afedersin!” diye seslendi yaşlı adama. Şimdi tam önünde ve 12 metre kadar ötesindeydi. “Kayboldum. Bir dakikaya kadar yanınızdayım.” Tekrar aşağı indi. Ter içinde ve endişeliydi.</p>

  <p>Terleyerek ve nefes nefese bu kez kesinlikle doğru direk olduğundan emin olduğu direğin tepesine ulaştığında Arthur adamın kendisiyle bir şekilde dalga geçmekte olduğunu fark etti.</p>

  <p>“Ne istiyorsun?” diye ters bir şekilde bağırdı yaşlı adam Arthur'a. Şimdi Arthur'un sandviçini yerken oturduğu direğin tepesinde oturmaktaydı.</p>

  <p>“Oraya nasıl geçtiniz?” diye seslendi Arthur şaşkınlık içinde.</p>

  <p>“Benim bir direğin tepesinde oturup çözebilmek için kırk baharımı, yazımı, sonbaharımı harcadığım şeyi sana söyleyivereceğimi mi sanıyorsun yani?”</p>

  <p>“Ya kışlardan ne haber?”</p>

  <p>“Ne olmuş kışlara?”</p>

  <p>“Kışın direğin tepesinde oturmuyor musunuz”</p>

  <p>“Hayatımın çoğunu bir direğin tepesinde geçiriyor olmam ille de salağın biri olmamamı gerektirmez. Kışın güneye giderim. Orada sahilde evim var. Onun bacasında otururum.”</p>

  <p>“Bir yolcuya verecek nasihatleriniz var mı?”</p>

  <p>“Evet. Sahilde bir ev al.”</p>

  <p>“Anlıyorum.”</p>

  <p>Adam sıcak, kuru, fırça gibi sert araziye bir bakış attı. Arthur buradan yaşlı kadını uzakta sinekleri vurabilmek için aşağı yukarı sıçrayarak dans eden küçük bir benek olarak görüyordu.</p>

  <p>“Onu görüyor musun?” diye seslendi yaşlı adam, aniden.</p>

  <p>“Evet,” dedi Arthur. “Aslında kendisine danışmaktan geliyorum.”</p>

  <p>“Hiçbir şey bilmez o. Ben sahildeki evi o geri çevirdiği için aldım. Sana ne nasihatte bulundu.”</p>

  <p>“O ne yaptıysa onun tersini yapmamı söyledi.”</p>

  <p>“Bir başka deyişle, sahilde bir ev almanı söyledi.” “Sanırım,” dedi Arthur. “Eh, belki de bir tane alırım.” “Hımm.” '</p>

  <p>Ufuk kötü kokulu bir sıcaklık dalgası içinde yüzmekteydi.</p>

  <p>“Başka bir nasihatiniz var mı?” diye sordu Arthur. “Emlak alımı dışında”</p>

  <p>“Bir yazlık ev almak demek yalnızca bir emlak işi değildir. O bir ruh halidir,” dedi Adam. Dönüp Arthur'a baktı. Gariptir ama adamın yüzü şimdi yalnızca bir iki metre uzaklıktaydı. Bir yandan tamamen normal gibi görünüyor öte yandan, vücudu bacak bacak üstüne atmış 120 metre ötedeki bir direğin üzerinde otururken, yüzü Arthur'unkinden yalnızca bir metre ötede duruyordu. Kafasını hareket ettirmeden ve garip herhangi bir şey yapıyor görünmeden, ayağa kalktı ve bir başka direğin tepesine adımını attı. Arthur bu ya sıcaktan olmalı, diye düşündü, ya da boşluğun yaşlı adam için farklı bir anlamı vardı.</p>

  <p>“Bir yazlık evin,” dedi yaşlı adam, “sahilde olması bile gerekmez. Ama en iyileri öyledir. Hepimiz, sınırlarda,” diye devam etti “toplanmaktan hoşlanırız.”</p>

  <p>“Gerçekten mi?”</p>

  <p>“Karın suyla buluştuğu sınırda. Toprağın havayla buluştuğu çizgide. Vücudun beyinle buluştuğu noktada. Uzayın zamanla karşılaştığı yerde. Bir tarafta olup diğer tarafa bakmayı severiz.”</p>

  <p>Arthur müthiş heyecanlanmıştı. Broşürde vaat edilen şeyler işte tam bunlardı. İşte Escher boşluk içinde hareket ediyor gibi görünen ve her şeyle ilgili olarak derin şeyler söyleyen bir adam bulmuştu.</p>

  <p>Bununla birlikte sinir bozucu bir şeydi bu. Adam şimdi direğin tepesinden yere, yerden direğin tepesine adım atıyor, direkten direğe, bir ufuktan öbür ufuğa dolaşıyor ve geri dönüyordu:</p>

  <p>Arthur'un evren boşluğunun canına okuyordu. “Lütfen durun artık!” dedi Arthur ansızın.</p>

  <p>“Dayanamıyorsun, öyle mi?” dedi Adam. En küçük bir hareket yapmadan geri dönmüş, bacak bacak üstüne atmış vaziyette Arthur’dan yüz yirmi metre ötedeki direğin tepesinde oturuyordu. “Nasihat için bana geliyorsun, ama tanımlayamadığın şeylerle baş edemiyorsun.”</p>

  <p>“Hımm. O halde sana yalnızca, aslında zaten bildiğin bir şey söylemeliyiz, ama onu yeni bir haber gibi sunmalıyız, öyle mi? Eh, sanırım her zamanki gibi, iş iştir.” İçini çekti ve gözlerini kısarak kederli bir ifadeyle uzaklara baktı.</p>

  <p>“Nerelisin çocuğum,” diye sordu sonra.</p>

  <p>Arthur akıllı olmaya karar vermişti. Karşılaştığı herkes tarafından sersemin biri olarak algılanmaktan bıkmıştı. “Size bir şey söyleyeyim mi,” dedi “Kehanetlerde bulunabilen sizsiniz. Neden siz bana söylemiyorsunuz bunu?”</p>

  <p>Yaşlı adam yeniden içini çekti. “Ben yalnızca dedi,” eli ile kafasının arkasını sıvazlayarak, “sohbet etmeye çalışıyordum.”</p>

  <p>Elini tekrar öne getirdiğinde yukarı doğru kalkmış parmağının ucunda dönüp durmakta olan bir Dünya bulunuyordu. Yanılmış olmaya imkan yoktu. Onu tekrar yerine koydu. Arthur şaşkına dönmüştü.</p>

  <p>“Siz nasıl-”</p>

  <p>“Sana söyleyemem.”</p>

  <p>“Niçin? Bütün bu yolu bunun için geldim.”</p>

  <p>“Sen benim gördüğümü göremezsin, çünkü kendi gördüğünü görüyorsun. Benim bildiğimi bilemezsin, çünkü kendi bildiklerini biliyorsun. Benim gördüklerim ve bildiklerim senin gördüklerin ve bildiklerine eklenemez çünkü aynı cinsten şeyler değillerdir. Ne de senin gördüklerin ve bildiklerinle değiştirilebilirler, çünkü bu senin kendini değiştirmen anlamına gelecektir.”</p>

  <p>“Bekle bir dakika, bunu not edebilir miyim?” dedi Arthur heyecanla cebinde bir kalem bulmaya çalışırken.</p>

  <p>“Uzay limanında bir kopyasını bulabilirsin,” dedi yaşlı adam. “Raflar dolusu var bu laflardan.”</p>

  <p>“Oh,” dedi Arthur, hayal kırıklığına uğramış şekilde. “Peki, birazcık bana özel bir şeyiniz yok mu?”</p>

  <p>“Herhangi bir şekilde gördüğün, yaşadığın veya duyduğun bir şey sana özeldir. Kendi algılayış şeklinle kendine bir evren yaratırsın. Onun için evrende algıladığın her şey sana özeldir.”</p>

  <p>Arthur ona şüpheyle baktı. “Bunu da havalimanında bulabilir miyim?” diye sordu.</p>

  <p>“Bunu kendin anlamalısın.” dedi yaşlı adam.</p>

  <p>“Broşürde diyor ki,” dedi Arthur, cebinden çıkarıp, tekrar ona bakarken, “özel bir duam olabilirmiş, özellikle bana ve ihtiyaçlarıma göre biçimlendirilmiş bir duam.”</p>

  <p>“Oh, tamam,” dedi Yaşlı adam. “İşte sana bir dua. Kalemin var mı?”</p>

  <p>“Evet,” dedi Arthur.</p>

  <p>“Şöyle başlıyor. Bir bakalım: ‘Tanrım beni bilmem gerekmeyen şeyleri öğrenmekten koru. Hatta beni bilmediğim şeyler olduğunu öğrenmekten de koru. Öğrenmemeye karar verdiğim şeyler olduğunu öğrenmemeye karar verdiğimi bilmekten koru. Amin.’ İşte bu kadar. Aslında zaten içinden sessizce yalvardığın şeyler olduğuna göre bunu dışından da söylemenin hiç zararı yok.”</p>

  <p>“Hımm,” dedi Arthur, “Yani, teşekkür ederim...”</p>

  <p>“Bununla birlikte yapılması gereken bir başka dua var, çok önemli,” diye devam etti yaşlı adam, “onun için bunu da yazsan iyi olur.”</p>

  <p>“Tamam.”</p>

  <p>“Şöyle, ‘Tanrım, tanrım, tanrım...’ Ne olur ne olmaz bu kısmı da eklemelisin. Hiçbir zaman çok emin olamazsın. “Tanrım, tanrım, tanrım. Beni yukardaki duanın sonuçlarından koru. Amin.” İşte bu kadar. Yaşamda insanların başına gelen şeylerin çoğu bu son kısmı kaçırmış olmaktan dolayı başlarına geliyor."</p>

  <p>“Stavromula Beta diye bir yerden bahsedildiğini hiç duydunuz mu?” diye sordu Arthur.</p>

  <p>“Hayır.”</p>

  <p>“Yine de, yardımlarınıza çok teşekkür ederim,” dedi Arthur.</p>

  <p>“Hiçbir şey değil.,” dedi direğin üzerindeki adam ve kayboldu.</p>

  <h2 id="sigil_toc_id_142">10</h2>

  <p>Ford baş editörün odasının kapısına bütün gücüyle yüklendi. Çerçeve parçalanıp, kendisine bir kez daha yol verince, kolunu bacağını sımsıkı birbirine kenetleyerek bir top şeklini aldı ve döşemeyi bir baştan bir başa yuvarlanarak geçti. Gri buruşuk deriden yapılmış şık kanepenin olduğu yerde durdu ve stratejik operasyon üssünü kanepenin arkasına kurdu. Ya da en azından planı böyle yapmaktı.</p>

  <p>Ne yazık ki gri buruşuk deriden yapılma şık kanepe orada değildi. Niçin, diye düşündü Ford, havada kendi etrafında dönüp, silkinip, yeniden bir topak haline gelip ve hızla seğirterek kendisini Harl’ın yazı masasının arkasına atarken. İnsanlardaki bu beş dakikada bir ofislerinin dekorasyonunu değiştirmek gibi aptalca takıntıların niye var olduğunu sordu kendi kendine. Örneğin, pekala da işe yarar bir durumdaki buruşuk gri deriden yapılmış şık bir kanepeyi kaldırıp da yerine görünüşe göre küçük bir tanka benzeyen bir şeyi niçin koyarlar.</p>

  <p>Peki şu omuzunda mobil roket atar bulunan adam da kimdi?</p>

  <p>Merkez ofisten biri mi? Olamazdı. Çünkü merkez ofis burasıydı. En azından Rehber’in merkez ofisi burasıydı. Bu Sonsuz Boyut Girişimcileri’nin nereden geldiğini Zarquon bilirdi. Derilerinin çamuru andıran renginden ve dokusundan anlaşıldığı kadarıyla pek de güneşli bir yerden olmamalıydılar. Bunların hepsi çok yanlış diye düşündü Ford. Rehber’le ilişkisi olan herkes güneşli yerlerden geliyor olmalıydı. .</p>

  <p>O adamlardan çok sayıda vardı ortada. Üstelik hepsi de, bugünün çetin ve karmaşık iş yaşantısında dahi, yöneticilerde görmeyi bekleyeceğinizden daha ağır şekilde silahlı idiler.</p>

  <p>Doğaldır ki Ford burada bir sürü tahmin yürütmekteydi. Bu kocaman, boğa boyunlu, çamura benzer adamların Sonsuz Boyut Girişimleri ile bir şekilde bir ilişki içinde olduklarını düşünmesi mantıklı bir tahmindi çünkü ellerindeki kalkanların üzerinde “Sonsuz Boyut Girişimcilik” yazan logolar bulunuyordu. Yine de bunun bir iş toplantısı olmayabileceği gibi rahatsız edici bir şüpheye kapılmıştı. Bu çamur yüzlü yaratıkların kendisine bir yerden tanıdık geldikleri gibi bir başka rahatsız edici hissi de vardı. Tanıdık, ama kılık değiştirmiş bir tanıdıklık.</p>

  <p>Şimdi odada bulunduğu süre neredeyse iki buçuk saniyeyi geçmişti ve Ford artık işe yarar bir şeyler yapmaya başlamanın zamanı geldiğini düşündü. Bir rehin alabilirdi örneğin. Bu iyi olurdu.</p>

  <p>Vann Harl döner koltuğunda oturmaktaydı. Paniklemiş, sarsılmış ve sararmış bir görüntüsü vardı. Kafasının arkasına isabet eden o kötü vuruşun dışında, kötü haberler de almışa benziyordu. Ford ayağa fırladı ve ellerini hızla onun üzerinde kenetledi. Ona sağlam bir kafakol çekme görüntüsü altında, Kolay Kimliği gizlice Harl’ın iç cebine kaydırmayı başardı.</p>

  <p>Bingo! Yapmaya geldiği işi yapmıştı. Şimdi yalnızca konuşarak buradan çıkması gerekiyordu.</p>

  <p>“Pekala,” dedi. “Ben...” durakladı.</p>

  <p>Roket atarlı koca adam Ford Prefect'e doğru dönmüş ve silahının ucunu ona çeviriyordu. Ford bunun son derece sorumsuzca ve çılgın bir davranış olduğunu düşünmeden edemedi.</p>

  <p>“Ben...” diyerek yeniden söze başladı ama sonra ani bir içgüdü ile olduğu yerde büzülmeye karar verdi.</p>

  <p>Roket atarın arkasından alevler fışkırırken kulakları sağır eden bir gürültü duyuldu ve silahın önünden bir roket fırladı.</p>

  <p>Roket Ford'u geçerek büyük cam pencereye isabet etti. Patlamanın gücüyle, pencere, milyonlarca cam kırığından oluşan bir yağmur gibi dışarı doğru püskürdü. Odanın çevresinde gürültü ve hava basıncının yol açtığı muazzam şok dalgaları dolaştı. Bu dalgalar birkaç sandalye, bir dosya dolabı ve güvenlik robotu Colin’i de önüne katıp camdan dışarı sürüklediler.</p>

  <p>Ah! O halde bu camlar roket atarlara karşı hiç de dayanıklı değillermiş diye düşündü Ford Prefect kendi kendine. Birisinin bunun hakkında birileriyle konuşması gerekiyordu.</p>

  <p>Kendisini Harl'dan kurtarıp ne yana doğru koşması gerektiğini hesaplamaya çalıştı. Kuşatılmıştı.</p>

  <p>Roket atarlı iri adam ikinci bir atış için silahını ayarlıyordu.</p>

  <p>Ford yapması gereken ikinci hareketin ne olması gerektiğini bir türlü kestiremiyordu.</p>

  <p>“Bakın,” dedi sert bir sesle. Ama sert bir sesle bakın demek gibi şeylerin kendisine ne derece yardımcı olabileceğinden pek emin değildi. Üstelik zaman onun lehine işlemiyordu. Lanet Olsun, diye düşündü, yalnızca bir kez genç olabilirsin ve kendini pencereden dışarı fırlattı. Hiç olmazsa bu şekilde sürpriz faktörünü kendi tarafında tutmuş oluyordu.</p>

  <h2 id="sigil_toc_id_143">11</h2>

  <p>Arthur Dent, yapması gereken ilk şeyin, kendisine bir yaşam kurmak olduğunu çaresizce fark etmişti. Bu, üzerinde yaşayabileceği bir gezegen bulması gerektiği anlamına geliyordu. Bunun, üzerinde nefes alabileceği, yerçekimsel bir rahatsızlık duymadan oturup kalkabileceği bir gezegen olması gerekiyordu. Asit düzeylerinin düşük olduğu ve bitkilerin size saldırmadığı bir yer olmalıydı.</p>

  <p>“Böyle antropik davranıp, insanlı yaşama evrenin asıl amacı gibi yaklaşmaktan nefret ediyorum ama,” dedi, Pintleton Alpha'da yeniden yerleşim Merkezindeki masanın ardında oturan yaratığa, “ama yine de yaşamımı, yaşayanların bana benzediği bir yerde sürdürmeyi çok isterdim. Yani, anlarsınız biraz insana benzeseler.”</p>

  <p>Masanın ardındaki ilginç yaratık, bu duyduklarına oldukça şaşırmış görünerek, vücudunun daha da ilginç olan parçalarından bazılarını salladı. Eriyerek oturduğu koltuktan aşağı damladı, döşemeyi bir baştan bir başa harmanlayarak yavaşça ilerledi. Eski metal dosya dolabını midesine indirdi ve koca bir geğirtiyle aradığı çekmeceyi dışarı attı. Kulaklarından birkaç pırıltılı anten çıkardı, bazı dosyaları bunlar aracılığıyla çekmeceden çıkardı, çekmeceyi yeniden yutarak dolabı ile birleştirdi ve yeniden kusarak dolabı yerine bıraktı. Tekrar döşemeyi harmanlayarak yerine döndü, ince bir çamur gibi koltuğa sıvanarak yerine geçti ve dosyaları masaya yapıştırdı.</p>

  <p>“Bunların içinde hayal ettiğiniz gibi bir yer bulabilecek misiniz?” diye sordu.</p>

  <p>Arthur asabi bir şekilde pis ve rutubetli birkaç sayfa çevirip inceledi. Burada, Evrenin tanıyıp bildiği kısımlarına göre sol tarafında kalan ve Galaksinin kötü bölgelerinden birinde bulunduğu kesindi. Uzayda kendi evinin bulunması gereken yerde çürümüş kaba saba bir gezegen vardı şimdi. Yağmurlarla boğulmuş ve içinde eşkıyaların ve bataklık domuzlarının yaşadığı bir yer. Otostopçunun Galaksi Rehberi bile burada yalnızca zaman zaman işliyor gibiydi ve Arthur’un bu çeşit bilgileri artık böyle ofislerden araştırıyor olmasının sebebi de buydu. Bu, tür ofislerde hakkında bilgi almada çalıştığı gezegenlerden biri de Stavromula Beta idi ama kimse böyle bir gezegenin ismini duymamıştı.</p>

  <p>Uygun dünyalar oldukça kasvetli görünüyordu. Ona verebilecekleri çok az şeyleri vardı çünkü Arthur'un da onlara verebilecek pek bir şeyi yoktu. Aslında içinde arabalar, bilgisayarlar, bale ve Armanyak bulunan bir dünyadan gelmesine rağmen, Kınların herhangi birinin nasıl yapıldığını bilmediği, son derece utanç verici şekilde fark ettirilmişti kendisine. Yapamıyordu. Kendi olanaklarına bırakıldığı zaman bir tost makinesi yapamazdı örneğin. Tüm yapabildiği bir sandviçti o kadar. Hizmetlerine pek fazla ihtiyaç duyulmuyordu.</p>

  <p>Arthur’un kalbi derinlere gömüldü. Bu kendisini şaşırttı çünkü Arthur onun zaten olabileceği kadar derine batmış olduğunu sanıyordu. Bir an için gözlerini kapadı. Evde olmayı öyle istiyordu ki. Kendi evinin, dünyasının, üzerinde büyüdüğü gerçek Dünya'nın yıkılmamış olmasını öylesine arzu ediyordu ki. Bunların hiçbirinin olmamış olmasını öylesine çok istiyordu ki. Gözlerini açtığı zaman kendini İngiltere’de, West Country'deki evinin basamaklarında bulabilmeyi, güneşin yeşil tepeler üzerinde parıldıyor olmasını, posta arabasının yoldan yukarı doğru gidişini seyretmeyi, bahçesinde leylakların açtığını ve uzaktaki pabın öğle yemeği için açıldığını görebilmeyi istiyordu. Gazetesini paba götürüp, bir şişe birayla birlikte okumayı, bilmecelerini çözmeyi çok istiyordu. Soldan sağa on yedince sırada takılıp kalmayı özlüyordu.</p>

  <p>Gözlerini açtı.</p>

  <p>İlginç yaratık rahatsız edici bir şekilde ona bakarken bir nabız gibi atıyor ve bir çeşit bacağa benzer uzantılarıyla masanın üzerine hafif hafif vuruyordu.</p>

  <p>Arthur başını salladı ve bir sonraki sayfayı çevirdi.</p>

  <p>Kasvetli, diye düşündü. Ve bir sonraki sayfa.</p>

  <p>Çok kasvetli. Ve bir sonraki.</p>

  <p>Oh... İşte <span class="text3">bu</span> daha iyi idi.</p>

  <p>Burası Bartledan adında bir dünya idi. Oksijen vardı. Yeşil tepeler vardı. Hatta tanınmış bir edebiyat kültürüne bile sahipti. Ama en çok ilgisini uyandıran şey, Bartledan insanlarından oluşmuş küçük bir grubun, bir köy meydanında durup hoş bir şekilde kameraya gülümseyerek çektirmiş olduğu bir fotoğraf oldu.</p>

  <p>“Ah,” dedi, resmi masanın arkasındaki garip şeye gösterirken.</p>

  <p>Yaratığın gözleri gıcırdayarak yuvalarından çıktı, resmin üzerinde bir aşağı bir yukarı gezindi ve her tarafında pırıltılı ince bir çamur izi bıraktı.</p>

  <p>“Evet” dedi gördüklerini hiç de beğenmemiş bir şekilde. “Tıpkı size benziyorlar.”</p>

  <p class="yildiz">* * *</p>

  <p>Arthur Bartledan'a taşındı ve bir DNA bankasına ayak parmağından kesilmiş tırnak uçları ve tükürük satarak kazandığı parayla kendisine resmini gördüğü köyde bir oda satın aldı. Burası hoş bir yerdi. Hava mis kokulu idi. Yaşayanlar kendisine benziyor ve onun da aralarında olmasına aldırış etmiyorlardı. Ona hiçbir şeyle saldırmamışlardı. Biraz giyecek şey ve onları koyacak bir dolap satın aldı.</p>

  <p>Kendisine bir yaşam bulmuştu. Şimdi o yaşam için bir amaç bulmalıydı.</p>

  <p>İlk önce oturup okumayı denedi. Ama Bartledan edebiyatı, Galaksinin bu bölümünde her yerde derinliği ve zarafeti ile meşhur olduğu halde, onun ilgisini devamlı kılmayı başarabilecek gibi görünmüyordu. Sorun yazılanların insanlar hakkında yazılmamış olmasındaydı. İnsanların istekleri ile ilgili değildi. Bartledan halkı ilk bakışta tıpkı insana benzemesine rağmen, örneğin birisine “iyi akşamlar” dediğiniz zaman, hafif bir şaşkınlık hissi ile etrafına bakınmaya kalkışacak, havayı koklayacak ve Arthur bundan bahsettiği için, evet akşamın gerçekten de iyice bir akşam olması gerektiğini sandığını söyleyecektir.</p>

  <p>“Hayır, demek istediğim, size iyi bir akşam geçirmenizi dilemekti.” diye açıklama getiriyordu Arthur, ya da eskiden öyle yapıyordu. Kısa süre içinde bu konuşmalardan kaçınmayı öğrendi. Oysa yani ümit ederim iyi bir akşam geçirirsiniz.” diye de eklerdi eskiden.</p>

  <p>Daha da fazla şaşkınlığa sebep olurdu.</p>

  <p>“Ummak?” derdi Bartledan'lı sonunda, kibar bir şaşkınlıkla.</p>

  <p>“Ee, evet,” derdi Arthur ardından. “İfade etmeye çalıştığım yalnızca ümidim, yani...”</p>

  <p>“Ümit?”</p>

  <p>“Evet.”</p>

  <p>“Ümit de nedir?”</p>

  <p>İyi soru, diye düşünmüştü Arthur kendi kendine ve odasına çekilip şeyler hakkında düşünmeye koyulmuştu.</p>

  <p>Bir taraftan, Bartledan'lıların Evren'e ilişkin görüşlerine saygı duyması gerektiğini düşünüyordu. Bu görüşlere göre, Evren ne ise oydu, ya kabul eder ya onu terk eder giderdiniz. Ama diğer taraftan, hiçbir şey istememek, dilememek, ya da ümit etmemenin doğal bir şey olmadığını düşünmeden de edemiyordu.</p>

  <p>Doğal. Bu kritik bir kelimeydi.</p>

  <p>Çok süre önce, doğal olarak düşündüğü pek çok şeyin, örneğin Noel için hediyeler almak, kırmızı ışıkta durmak veya her saniye, saniye de 3 metre hızla düşmek gibi şeyler yalnızca kendi dünyasına has alışkanlıklardı ve başka bir yerde mutlaka aynı şekilde işleyeceklerine dair bir bulgu yoktu. Ama hiçbir şey ümit etmemek- bu gerçekten de doğal olamazdı, değil mi? Bu nefes almamak gibi bir şey olurdu.</p>

  <p>Nefes almak Bartledan'lıların yapmadığı bir başka şeydi. Atmosferde bulunan onca oksijene rağmen. Onların bütün yaptığı yalnızca öyle durmaktı. Ara sıra ortalıkta koşuşur, voleybol oynarlardı. (Hiçbir zaman kazanmayı dilemeden tabii. Kazanan, kazanırdı) ama hiçbir zaman nefes almazlardı. Bir sebepten ötürü bu lüzumsuzdu onlar için. Arthur çabucak onlarla voleybol oynamanın çok zevksiz olduğunu öğrendi. Bunlar insana benzedikleri, insan gibi hareket ettikleri ve insan gibi ses çıkardıkları halde nefes almıyorlar ve hiçbir şey dilemiyorlardı.</p>

  <p>Oysa Arthur’un bütün gün nefes almak ve bir şeyler dilemekten başka işi yoktu. Bazen bir şeyleri öyle güçlü şekilde dilerdi ki nefes alışı son derece hızlanır ve onu yoracak hale gelir, bu yüzden zaman zaman gidip biraz uzanarak dinlenmesi gerekirdi. Kendi kendine. Küçük odasında. Kendisinin doğduğu dünyadan öylesine uzaktı ki, bu uzaklığı anlatacak rakamı beynini incitmeden düşünmekten bile acizdi.</p>

  <p>Düşünmemeyi seçiyordu. Sadece oturup okumayı tercih ediyordu -ya da okumaya değecek bir şey olsa öyle yapacaktı. Ama Bartledan öykülerinde kimse hiçbir şey istemezdi. Bir bardak su bile. Eğer susamışlarsa gidip alırlardı tabii, ama eğer istedikleri şeyi bulamazlarsa bir daha onu düşünmezlerdi. Arthur, kahramanının bir hafta süresince bahçesinde çalıştığı, bol bol voleybol oynadığı, karısından olma bir çocuğa babalık ettiği, yol tamirinde çalıştığı ve ardından son bölümden hemen önce, beklenmedik bir şekilde susuzluktan öldüğü bir kitabı henüz bitirmişti. Öfkeden tükenmiş bir halde kitabın okuduğu şayialarını yeniden taramış ve sonunda ikinci bölümün bir yerinde su boruları ile ilgili bir sorundan söz edildiğini bulabilmişti. Hepsi bu kadardı. Ve adam bu yüzden ölüyordu. Rastlantı eseri.</p>

  <p>Bu sonuç kitabın en heyecanlı yeri bile değildi, çünkü böyle bir yeri yoktu kitabın. Kahraman sondan bir önceki bölümün üçte birlik kısmında ölüyor ve kitabın kalan kısmı yalnızca yol tamiri hakkında şeylerden bahsediyordu. Kitap yüz bininci kelimede birden sona ermişti, çünkü Bartledan ‘da kitaplar bu uzunlukta olurdu.</p>

  <p>Arthur kitabı odanın öbür ucuna fırlatıp odayı satmış ve oradan ayrılmıştı. Kendini çılgınca yolculuk etmeye adamış, biletlerini alabilmek için gittikçe daha çok tükürük, tırnak, kan, saç, kim ne isterse onu satmaya başlamıştı. Spermleri karşılığında birinci sınıf yolculuk edebileceğini keşfetmişti. Hiçbir yere yerleşmiyor, yalnızca hiperuzay gemilerinin hava geçirmez, alacakaranlık dünyalarında varlık gösteriyor, yiyor, içiyor, uyuyor, film seyrediyor, havalimanlarında yalnızca DNA bağışında bulunmak ve bir sonraki uzun yol gemisine kendini atmak için duruyordu. Bir başka kazanın olması için bekliyor, bekliyordu.</p>

  <p>Beklenen kazanın oluşmasını sağlamanın zorluğu, bunun olmayışındadır. “Kazanın” anlamı bu değildir çünkü. Bu yüzden sonunda meydana gelen kazanın da onun planladığı ile uzaktan yakından hiçbir ilişkisi yoktu. İçinde olduğu geminin sinyalleri hiperboşlukta alarma geçmiş, Galakside doksan yedi değişik nokta arasında korkunç bir şekilde aynı anda yanıp sönmeye başlamış, bu noktalardan birinde bulunan ve haritada gözükmeyen gezegenlerden birinin beklenmedik yerçekimsel gücüne yakalanmış ve onun dış atmosferinde kapana kısılarak çığlık çığlığa gezegene doğru hızla düşmeye başlamıştı.</p>

  <p>Geminin sistemleri düşüş boyunca, her şeyin tamamen normal ve kontrol altında olduğunu söyleyerek durumu protesto etmişler, ama gemi alelacele son bir burgu yapıp, yarım millik bir ormanın içine çılgınca dalıp, sonunda bir ateş topuna dönüşünce, durumun hiç de öyle olmadığı açıklığa kavuşmuştu.</p>

  <p>Yangın ormanı sarmış, geceyi kaynatmış, sonra, belli büyüklükteki planlanmamış orman yangınlarının kanunen yapması gerektiği gibi düzgün bir şekilde kendi kendini söndürmüştü. Bundan kısa bir süre sonra, orda burada başka küçük yangınlar çıkmış ve çevreye dağılmış artıklar sıraları geldikçe sessiz sedasız patlamaya devam etmişlerdi. Sonra onlar da bitmişti.</p>

  <p>Arthur Dent, bitmez tükenmez yıldızlararası uçuşlarda duyduğu can sıkıntısı yüzünden, beklenmedik bir zorunlu iniş sırasında yerine getirilmesi gereken güvenlik işlemlerini gemide bulunanlar arasında incelemiş olan tek kişiydi ve bu yüzden de hayatta kalan tek canlı olmuştu. Bir tüylü pembe plastikten yapılmış ve üzerinde üç bin değişik dilden “iyi günler” yazılı bir çeşit koza içinde, sersemlemiş bir vaziyette, her tarafı kırık ve yara bere içinde öylece yata kalmıştı.</p>

  <p>Parçalanmış zihninde kükreyen kapkara sessizlikler içine bulantılar vererek yüzmekteydi. Bir çeşit isteksiz güvenle biliyordu ki yaşayacaktı, çünkü henüz Stavromula Beta'ya varmış değildi.</p>

  <p>Kendisine sonsuzluk gibi gelen acı ve karanlık dolu bir sürenin sonunda, etrafında hareket etmekte olan sessiz şekilleri fark etmişti.</p>

  <h2 id="sigil_toc_id_144">12</h2>

  <p>Ford, havada, kırık cam parçacıkları ve sandalye kalıntıları arasında debelenmekteydi. Yine, hiçbir şeyi enine boyuna, ciddi bir şekilde düşünmüyor, olayları akışına bırakıyor ve zamanı satın alıyordu. Böyle önemli kriz anlarında, hayatını sinema şeridi gibi gözlerinin önünden geçirmenin kendisine çok yardımcı olduğunu saptamıştı. Bu ona olaylar hakkında düşünme, olayları bir perspektif içinde görme şansı vermiş ve zaman zaman ona bundan sonra ne yapacağı ile ilgili yaşamsal önemde ipuçları sağlamıştı</p>

  <p>Kendisini karşılamak üzere saniyede on metre hızla yukarı doğru seğirten toprak aşağıdaydı, ama Ford bu sorunla sırası gelince ilgilenirim, diye düşünüyordu. Öncelikler korunmalıydı.</p>

  <p>Ah, işte. Çocukluğu. Hep bildik şeyler, bunların hepsini daha önce defalarca gözden geçirmişti. Görüntüler bir yanıp bir sönerek gelip geçiyordu. Betelgeuse Beş gezegenindeki sıkıcı günler. Zaphod Beeblebrox'un çocukluğu. Evet, bunların hepsini biliyordu. Keşke beynimde bir hızlı sarma mekanizması olsaydı diye düşündü. Kendisine ilk havlusunun sunulduğu yedinci yaş partisi. Hadi. Hadi.</p>

  <p>Kıvrılıyor, aşağı doğru dönüyordu, bu yükseklikteki hava ciğerleri için soğuk şok tesiri yapmaktaydı. Nefes alırken cam kırıklarını içine çekmemeye çalışıyordu. Diğer gezegenlere yapılan ilk yolculuklar. Oh, Zark aşkına, bu, esas filmden önce gösterilen bir çeşit lanet olası yolculuk belgeseline dönüşüyordu. <span class="text3">Rehber</span> için ilk çalışmaya başladığı zamanlar.</p>

  <p>Ah!</p>

  <p>Ne günlerdi onlar! Riktamagallar ile Danquedler, Fanalla'yı ele geçirmeden önceki bir dönemde Bwenelli Atolü üzerinde küçük bir kulübede işe başlamışlardı. Yarım düzine adam, birkaç havlu, bir avuç gelişmiş dijital cihaz ve en önemlisi bir kucak hayalle. Hayır. En önemlisi bir sürü Falannan romuydu. İşin aslını söylemek gerekirse, şu 0l'Janx Spirit denen içki her şeyden önemliydi, Fanallan romu onun ardından gelirdi. Yerli kızların takıldığı Atol plajlarının bazıları çok önemli idi, ama hayallere de bir o kadar önem verilirdi. Ne olmuştu bütün bunlara?</p>

  <p>Aslında bu hayallerin nasıl şeyler olduğunu pek hatırlayamıyordu, ama o sırada çok önemli görünürlerdi gözlerine. Şimdi bir yanından aşağı doğru yuvarlanmakta olduğu bu koca gökdelen şeklindeki ofis binası, pek tabii ki bu hayallerin içinde değildi. Bütün bunlar, kendisi ve diğerleri araziye çıkıp araştırmalar ve otostop denemeleri yapar ve acımasız bir kabus işletmesi ve mimari bir çirkinlik abidesi haline dönüşen <span class="text3">Rehber</span>'den yavaş yavaş uzaklaştırılırken ilk kuruculardan oluşan takımın, yerleşik düzende kalıp açgözlüleşmeye başlamasıyla ortaya çıkmıştı. Hayal bunun neresindeydi? Binanın yarısını kaplayan bütün o işletme avukatlarını düşündü, alt katları işgal etmiş 'operatörleri', bütün o yardımcı editörler ve sekreterlerini, sekreterlerinin avukatlarını ve sekreterin avukatlarının sekreterlerini ve hepsinin en kötüsü de bütün muhasebecileri ve pazarlama elemanlarını düşündü.</p>

  <p>Beyninin yalnız yarısını düşmeye ayırmıştı. İki parmağı ile bu saydıklarının tümüne bir zafer işareti çekti.</p>

  <p>Şimdi pazarlama bölümünün bulunduğu on yedinci kattan geçmekteydi. <span class="text3">Rehber</span>'in ne renk olması gerektiğini tartışan ve 'olay çözüldükten sonra akıl vermek' şeklindeki, hiç hata yapma şansı olmayan hünerlerini sergileyen bir çokbilmişler sürüsü. Eğer içlerinden biri, o sırada pencereden bakacak olsa, kendilerine zafer işareti yaparak, kesin bir ölüme doğru ilerlemekte olan Ford Prefect'i görecek ve çok şaşıracaktı.</p>

  <p>On altıncı kat. Editör yardımcıları. Piç kuruları. O kırptıkları makaleyi hatırlıyorlar mıydı acaba? Tek bir gezegen üzerinde yaptığı araştırmalardan oluşturduğu, on beş yıllık bir çalışma sunmuştu kendilerine ve onlar onu iki kelimeye indirgemişlerdi. "Genellikle zararsız." Onlara da bir zafer işareti.</p>

  <p>On beşinci kat. Lojistik İdareciler. Bu ne anlama geliyorsa! Hepsinin kocaman arabaları vardı. Geldiği anlam bu, diye düşündü.</p>

  <p>On dördüncü kat. Personel. Kendisinin on beş yıllık sürgününü tasarımlayanların bu katta çalışanlar olduğu hakkında çok keskin şüpheleri vardı. Bu süre içinde <span class="text3">Rehber</span> tek bir taştan yapılma koca bir işletme abidesine dönüştürülmüştü (ya da daha doğrusu, iki tek taştan bir abide- çünkü avukatları da unutmamak gerekirdi.)</p>

  <p>On üçüncü kat. Araştırma ve geliştirme.</p>

  <p>Bir dakika.</p>

  <p>On üçüncü kat.</p>

  <p>O anda hızlı düşünmesi gerekiyordu, çünkü olay bir parça acilleşmişti.</p>

  <p>Ansızın asansördeki katlan gösteren ışıklı paneli hatırladı. Bu panelde on üçüncü kat yoktu. O sırada bu konunun üzerinde pek fazla durmamıştı. Çünkü oldukça geri kalmış bir gezegen olan ve on üç rakamı ile ilgili batıl inançlara sahip Dünya'da on beş yıl geçirmiş biri olarak, katların bu rakam kullanılmadan numaralandırılmasına alışıktı. Ama burada böyle olması için hiçbir sebep yoktu.</p>

  <p>On üçüncü katın pencerelerinin karartılmış olduğunu geçerken fark etmeden edemedi.</p>

  <p>Orada neler olup bitiyordu. Harl'ın konuşurken bahsettiği bütün o şeyler aklına gelmeye başladı. Tek bir, yeni ve çok boyutlu <span class="text3">Rehber</span> sonsuz sayıdaki evrenlerin hepsine yayılacaktı. Harl'ın ifade ediş tarzıyla bu, o sırada kulağına, muhasebecilerin verdiği destekle pazarlamacılar tarafından ortaya atılmış çılgın ve anlamsız bir hayal gibi gelmişti. Oysa eğer bunda bir parça gerçek payı varsa, bu çok garip ve tehlikeli bir fikirdi. Gerçek olabilir miydi? İzole edilmiş on üçüncü kattaki karartılmış pencerelerin ardında neler dönüyordu?</p>

  <p>Ford, içinde, yükselen bir merak hissi duydu ve sonra yükselen bir panik. Duyduğu bütün yükselen hisler bundan ibaretti. Bunun dışında her bakımdan hızlı bir düşüşteydi. Gerçekten de artık zihnini bu durumdan nasıl canlı sıyrılacağım araştırmaya yöneltmesi gerekiyordu. Yere doğru bir bakış attı. Kendisinden otuz-kırk metre aşağıda dolaşanlar vardı. Bir kısmı bir şeyler bekler gibi yukarı doğru bakmaya başlamışlardı. Aralarında, düşebilmesi için kendisine yer açanlar da vardı. Hatta ara sıra muhteşem ve tam anlamıyla aptalca bir oyun olan okla avcılığa bir süre ara verenler bile oluyordu.</p>

  <p>Onları hayal kırıklığına uğratmaktan nefret ediyordu ama kendisinden elli atmış santim aşağıda, daha önceden fark etmediği Colin'i görmüştü. Anlaşılan Colin hayatından memnun bir şekilde dansına devam ederek, Ford’un kendisinin ne yapmasını istediğine karar vermesini bekliyordu.</p>

  <p>Colin!” diye haykırdı Ford.</p>

  <p>Colin cevap vermedi. Ford donup kaldı. Sonra birden Colin'e isminin Colin olduğunu söylemediğini hatırladı.</p>

  <p>Buraya yanıma gel!” diye haykırdı bu kez.</p>

  <p>Colin dalgalanarak yanma geldi. Aşağı doğru inişin zevkini çıkarmaktaydı ve Ford'un da öyle yapıyor olmasını umuyordu.</p>

  <p>Colin'in dünyası, Ford'un havlusunun kendisini sarıvermesiyle beklenmedik bir anda kararıverdi. Ansızın kendisini çok çok daha ağır hissetmişti. Ama Ford'un sunduğu meydan okuma şansı ile çok heyecanlanmış ve zevklenmişti. Yalnızca, başarılı olup olamayacağından pek emin değildi o kadar.</p>

  <p>Havlu öylece Colin'in üzerine atılıvermiş, Ford kenar dikişlerine tutunarak havluya asılmıştı. Başka otostopçular kendi havlularında egzotik değişiklikler yaptırmışlar, dokumasını her çeşit gizli alet, edevatla hatta bilgisayar donanımları ile ördürtmüşlerdi. Ford ise sadelik taraftarıydı. O her şeyin basit kalmasını isterdi. Onun havlusu, ev tipi yumuşak dokumalar satan normal bir dükkandan alınma, normal bir havlu idi. Hatta üzerinde, Ford'un defalarca beyazlatma ve taşla yıkatma işlemlerine tabi tutmasına rağmen çıkartamadığı mavili pembeli bir çiçek deseni bile vardı. Dokumasının arasına yalnızca, birkaç parça tel ile bir adet esnek yazı çubuğu iliştirmiş ve bir ucuna acil durumlarda emebileceği bazı besleyiciler emdirmişti. Bunun dışında, üzerine yüzünüzü kurulayabileceğiniz basit bir havluydu.</p>

  <p>Bir arkadaşı tarafından havlusu üzerinde yapmaya ikna edilebildiği tek değişiklik kenar dikişlerinin sağlamlaştırılması olmuştu.</p>

  <p>Ford dikişlere bir manyağın gücüyle asıldı.</p>

  <p>Hâlâ inişteydiler, ama hız yavaşlamıştı.</p>

  <p>“Colin, yukarı!” diye bağırdı. Hiçbir şey olmadı.</p>

  <p>“Senin adın,” diye bağırdı Ford, “Colin. Onun için ben 'Colin yukarı!' diye bağırdığım zaman senin, yani Colin'in, yukarı doğru yükselmeni istiyorum demek oluyor, tamam mı? Yukarı, Colin!"</p>

  <p>Yine bir şey olmadı. Daha doğrusu Colin’den yalnızca yumuşak bir inleme sesi geldi. Ford çok endişeliydi. Artık çok yavaş iniyorlardı, ama Ford yaklaşmakta oldukları yerde toplanıp kendisini bekleyen kişilerin kimlikleri konusunda çok endişeleniyordu. Dost canlısı, okçuluk oynayan yerli tipler dağılıyor, yerlerini adeta ansızın ve gizemli bir şekilde beliriveren, omuzlarında roket atarları ile kalın kafalı, öküz boyunlu, iri yarı, kabuksuz sümüklüböceklere benzer yaratıklar alıyordu. Galaktik yolcuların tecrübeleriyle çok iyi bildikleri gibi, bu ansızın ve gizemli şekilde belirme olayı aslında her zaman çok boyutlu karmaşıklıklarla dolu olurdu.</p>

  <p>“Yukarı!” diye haykırdı Ford yeniden. “Yukarı” Colin, yukarı yüksel!”</p>

  <p>Colin direniyor ve inliyordu. Şimdi havada hemen hemen hareketsiz duruyorlardı. Ford parmaklarının kırılacak gibi olduğunu hissediyordu.</p>

  <p>"Yukarı"</p>

  <p>Oldukları yerde çakılmışlardı.</p>

  <p>"Yukarı, yukarı, yukarı!"</p>

  <p>Sümüklüböceklerden biri ona bir roket atmaya hazırlanıyordu. Ford olanlara inanamıyordu. Kendisi bir havlunun ucunda havada asılı kalmıştı ve sümüklü böceğin biri ona roketler göndermeye hazırlanıyordu. Yapabileceğini düşünebildiği her şey tükeniyor ve bu kez ciddi bir şekilde paniklemeye başlıyordu.</p>

  <p>Bu tür belalı durumlar, onun genellikle, her ne kadar güvenilmez ve sinir bozucu buluyor da olsa, akıl danışabilmek için <span class="text3">Rehbere,</span> güvendiği zamanlardı. Ama şimdi cebine ulaşmaya çalışmanın zamanı değildi. Üstelik Rehber artık hiç de bir dost ve müttefik gibi görünmüyor, aksine tehlikenin kaynağını oluşturuyordu. Zargon aşkına, dışında asılı kaldığı yer Rehber ofislerinin bulunduğu binaydı ve hayatının tehlikede olmasının sebebi de bu nesnenin yeni sahipleriydi. Şimdi belli belirsiz hatırlayabildiği Bwenclli Atolü’ndeki hayallere ne olmuştu? O zaman her şeyi akışına bırakmış olsalardı keşke. Keşke orada. Atol'de kalmış olsalardı. Atol’ün kumsalında. Güzel kadınları sevseler, balık yiyerek yaşasalardı. Atriyum’daki deniz canavarı havuzunun üzerine o koca piyanoyu astıkları oda, hiçbir şeyin yolunda gitmediğini anlamalıydı aslında. Kendisini iyice tükenmiş ve perişan hissetmeye başladı. Gerilmiş parmakları acıdan ateş gibi yanıyordu. Üstelik bileği de hâlâ acıyordu.</p>

  <p>Oh, teşekkürler bileğim, diye acı acı düşündü kendi kendisine. Tanı da bu sırada kendi sorunlarını öne sürdüğün için sana teşekkürler. Sanırım, kendini daha iyi hissetmek için güzel, ılık bir ayak banyosu yapmak isterdin şu anda, öyle değil mi? Ya da en azından seni....</p>

  <p>Aklıma bir fikir gelmişti.</p>

  <p>Silahlı sümüklüböcek, roket atarı omzuna kaldırmıştı. Roket önünde hareket eden ne varsa onu vurmak üzere tasarımlanmıştı.</p>

  <p>Ford terlememeye çalışıyordu, çünkü havluyu tutan ellerinin kaydığını hissedebiliyordu.</p>

  <p>İyi ayağının burnu ile acıyan ayağındaki ayakkabıyı topuğundan itip, gevşetti.</p>

  <p>“Yukarı çık, lanet olası!” diye ümitsizlik içinde Colin'e söylendi. Colin neşe içinde çabalıyor, ama yükselmeyi başaramıyordu. Ford ayakkabısının topuğuyla uğraşmaya devam etti.</p>

  <p>Zamanlamayı kestirmeye çalışıyordu ama boşunaydı.</p>

  <p>En iyisi hemen yapmaktı. Yalnızca bir atışlık şansı vardı. Hepsi oydu. Artık ayakkabısının arkası topuğundan iyice sıyrılmıştı. İncinmiş bileği kendisini biraz daha iyi hissediyordu. Şimdi iyi, değil mi?</p>

  <p>Diğer ayağı ile serbest kalan ayakkabının topuğunu itti. Ayakkabı ayağından kayıp, havada süzülerek düşmeye başladı. Bundan yarım saniye kadar sonra, namlusunun ucunda yükselen bir roket kendi yolunda düşmekte olan ayakkabıyla karşılaştı, dosdoğru üzerine giderek ona vurdu ve büyük bir doyum ve başarı duygusuyla dolarak patladı.</p>

  <p>Bu, yere dört beş metre kalmışken olmuştu.</p>

  <p>Patlamanın esas gücü yere doğru yönelmişti. Bir saniye önce, Sonsuz Boyut Girişimi yöneticilerinin bir bölük askerinin ve onların roket atarlarının bulunduğu, Zentalquabula’daki tarihi mermer ocaklarından getirilmiş, lüks taşlardan kesilme geniş dilimlerle döşeli zarif terasın bulunduğu yerde, şimdi içinde berbat parçacıklar bulunan bir çukur bulunuyordu.</p>

  <p>Patlamanın tesiriyle koca bir sıcak hava rüzgarı yerden yükselerek Ford ve Colin'i şiddetle gökyüzüne fırlatmıştı. Ford hiçbir şey göremeden, ümitsizlik içinde tutunmaya çalışmış ama başaramamıştı. Havada çaresizce yukarı doğru dönmüş, parabolün en üst noktasına ulaşmış, kısa bir duraklamadan sonra yeniden düşmeye başlamıştı. Düşmüş, düşmüş, düşmüş ve sonra ansızın hala yükselmekte olan Colin'in tepesine kötü bir iniş yapmıştı.</p>

  <p>Küre şeklindeki küçük robotun üzerine ümitsizce kenetlenmişti. Colin, halinden memnun, <span class="text3">Rehber</span> gökdeleninin tepesine doğru çılgınca bir hızla yükselirken, kendini kontrol edip hızını azaltmaya çalışıyordu.</p>

  <p>Birbirleri etrafında kıvrılıp dönerlerken, Dünya da Ford'un kafasının etrafında dönüp duruyor ve midesini bulandırıyordu. Sonra ansızın, aynı mide bulandırıcı hızla her şey duruverdi.</p>

  <p>Ford kendisini sersemlemiş bir vaziyette bir pencere eşiğine bırakılmış buldu.</p>

  <p>Havlusu düşerek yanından geçerken, uzandı, onu yakaladı.</p>

  <p>Colin, kendisinden bir iki metre ötede, havada oradan oraya dalgalanmaktaydı. Ford kan revan içinde ve nefes nefese bir şaşkınlık içinde kendisini yokladı. Eşik sadece otuz santim kadar genişliğinde idi ve kendisi, on üç kat yukarıda, gayet güvensiz bir biçimde onun üzerine tünemiş durumdaydı.</p>

  <p>On üç.</p>

  <p>On üçüncü katta olduğunu biliyordu, çünkü pencereler koyu renkti. Acı bir üzüntü içindeydi. Ayağındaki ayakkabıları New York'ta Aşağı Doğu Bölgesi’nden, saçma sapan bir fiyata satın almıştı. Bunun sonuncunda iyi ayakkabı giymenin mutluluğu üzerinde koca bir makale yazmıştı. Bu makale de "genellikle zararsız" fiyaskosu içinde yok edilmişti. Her şeye lanet olsun, diye düşündü.</p>

  <p>Üstelik şimdi ayakkabının teki de elinden gitmişti. Kafasını geriye atarak gökyüzüne baktı.</p>

  <p>Eğer bahsi geçen gezegen yıkılmış olmasaydı, bu</p>

  <p>şimdiki kadar trajik bir sorun yaratmazdı, çünkü gidip ikinci bir çift alması mümkün olurdu.</p>

  <p>Evet, olasılık hesaplamalarının yan uzantıları göz önüne alınacak olursa, neredeyse sonsuz sayıda Dünya gezegeni olduğu doğruydu tabii, ama işin aslına eğilince, iyi bir çift ayakkabı çok boyutlu bir uzay/zaman boşluğu içinde oradan oraya dolaşarak yerine konabilecek bir şey de değildi doğrusu.</p>

  <p>İçini çekti.</p>

  <p>Oh, pekala, işin iyi tarafını görmeliydi. En azından o ayakkabı yaşamını kurtarmıştı. Şimdilik.</p>

  <p>On üçüncü katta, otuz santim genişliğinde bir pencere eşiğinde tünemiş vaziyette bulunuyordu ve bunun iyi bir ayakkabıyla aynı değerde olup olmadığından pek de emin sayılmazdı.</p>

  <p>Eli-ayağı kesilmiş bir vaziyette karartılmış camlardan içeri bakmaya çalıştı.</p>

  <p>İçerisi bir mezar kadar karanlık ve sessizdi.</p>

  <p>Hayır. Bu benzetme yanlıştı. Mezarlarda pek çok güzel partiye katılmıştı.</p>

  <p>Bir hareket yakalayabilir miydi acaba? Emin değildi. Sanki bir çeşit tuhaf, kanat çırpmasını andırır bir hareket görür gibiydi. Belki de bu yalnızca gözkapaklarının üzerinden damlayan kanlardı buna sebep olan. Gözlerini silerek kanı uzaklaştırdı. Ah, şimdi bir yerlerde bir çiftliğe sahip olup, koyun besliyor olmayı ne kadar isterdi. Tekrar camdan içeri bakarak, şeklin ne olduğunu anlamaya çalıştı. Ama, bugünkü evrende çok yaygın olduğu gibi, sanki optik bir hayale bakıyormuş ya da gözleri ona oyun oynuyormuş gibi geliyordu.</p>

  <p>İçerde bir çeşit kuşa benzer bir şey var mıydı acaba? Bu sızdırmaz hale getirilmiş kat, roket atarlara dayanıklı bu karartılmış camlar ardında saklanan şey, bir kuş muydu? Burası birinin kuş beslediği bir yer miydi? Orada kanat çırpan bir şey olduğu belli idi, ama bu kuşa değil de, daha çok boşlukta kuş şeklinde bir deliğe benziyordu.</p>

  <p>Gözlerini kapadı. Bu nasılsa bir süre için yapmak istediği bir şeydi. Bundan sonraki adımın hangi lanet olası adım olması gerektiğini merak ediyordu. Atlamak mı? Tırmanmak mı? İçeri dalmanın herhangi bir şekilde mümkün olacağım sanmıyordu. Pekala. Rokete dayanıklı olması gereken camın, zamanı geldiğinde, yani gerçek bir roketle karşılaştığında, öyle olmadığı ortaya çıkmıştı. Ama düşünülürse bu çok kısa menzilden ve içerden dışarı fırlatılan bir roket olmuştu, oysa büyük olasılıkla onu tasarımlayan mühendislerin kafasındaki şey bu değildi. Bu yüzden eline bir havlu sarıp, camı yumruklaması onu kırabileceği anlamına gelmiyordu. Canı cehenneme, diyerek yine de bunu denedi ve yumruğunu fena halde incitti. Neyse ki, oturduğu yerden istediği gibi yumruk savuramıyordu, yoksa daha da beter olabilirdi. Frogstar'ların saldırısından sonra bina baştanbaşa yenilendiğinde son derece güçlendirilmişti. Burası, büyük olasılıkla, piyasadaki en aşırı silahlanmış yayınevi idi. Ama birleşik bir grup tarafından tasarımlanan her sistemin mutlaka zayıf noktaları olacaktır diye düşündü. Bunlardan birini bulmuştu bile. Pencereleri tasarımlayan mühendisler onların içerden ve yakın mesafeden bir roket saldırısına uğrayacağını beklemiyorlardı. Bu yüzden cam bekleneni başaramamıştı.</p>

  <p>O halde, mühendisler pencerenin dışındaki eşikte oturan birinin ne yapacağını da kestiremezlerdi.</p>

  <p>Cevabı bulmadan önce bir iki dakika kadar beynine yüklendi.</p>

  <p>Yapmasını öncelikle beklemeyecekleri şey, orada olması idi bir kere. Ancak tam anlamıyla ahmağın biri kendisinin oturduğu yerde oturabilirdi, o halde şimdiden kazanmaya başlamıştı. Tasarımcıların bir ahmağın bile yanlış kullanamayacağı bir şey tasarımlamaya kalkıştıklarında yaptıkları en büyük yanlış, gerçek aptalların yeni yöntemler bulma konusundaki marifetlerini yeterince değerlendirememeleridir.</p>

  <p>Cebinden yeni kredi kartını çıkardı. Onu, camın çerçeve ile buluştuğu yerdeki bir çatlağın içine geçirdi ve bir roketin yapmayı başaramayacağı şeyi başardı. Camı bir parça yerinden oynatabilmişti. Eliyle yoklayarak bir sürgü kolu olduğunu fark etti. Pencereyi yana doğru sürdürerek açtı ve gülmekten neredeyse kırılarak eşikten içeri doğru yuvarlandı. Böyle yaparken de SrDt 3454'ün Büyük Havalandırma ve Telefon Ayaklanmasına teşekkürler yağdırıyordu.</p>

  <p class="yildiz">* * *</p>

  <p>SrDt 3454'ün Büyük Havalandırma ve Telefon Ayaklanması bir parça sıcak hava ile başlamıştı. Sıcak hava, doğal olarak, vantilatörlerin çözmesi beklenen bir sorundu ve birisi çıkıp da air- condition sistemini bulana kadar vantilatörler bu işi oldukça iyi idare etmişlerdi. Air- condition sistemi soruna daha heyecan verici çözümler sağladı.</p>

  <p>Sistemin gürültüsüne ve su damlatmasına dayanabildikleri sürece her şey iyi gitti. Ta ki bir başkası, air- condition sisteminden de daha seksi ve şık olan ve bina içi iklim kontrolü adı verilen bir çözüm bulana kadar.</p>

  <p>Bu gerçekten de farklıydı.</p>

  <p>Bu yeni sistemin alelade bir havalandırma sisteminden esas farkı, kullananı ürpertecek kadar daha pahalı olması ve son derece karmaşık ölçümler ile herkesin ne cins bir hava solumak istediğini dakikası dakikasına tespit edebilecek düzenleme aygıtlarına gerek duyması idi.</p>

  <p>Üstelik rastgele birinin, sistemin kendi yararlarına yaptığı bu karmaşık hesaplamaları berbat etmesini önleyebilmek için, binadaki bütün pencerelerin açılmayacak şekilde kapalı olması da gerekiyordu.</p>

  <p>Sistemler kurulurken binalarda çalışacak olanların bir kısmı ile Şık Soluk sistemini monte edenler arasında şöyle konuşmalar olmaktaydı:</p>

  <p>"Ama ya biz camları açmak istersek?"</p>

  <p>"Şık Soluk sistemi ile camları açmak istemeyeceksiniz."</p>

  <p>"Evet, ama farz edin bir parça açmak istedik?"</p>

  <p>“Camları bir parçacık bile açmak istemeyeceksiniz. Yeni Şık Soluk sistemi bunu halledecek.”</p>

  <p>“Hmmm.”</p>

  <p>Şık Soluk sisteminizi güle güle kullanın!”</p>

  <p>“Pekala. Ya Şık Soluk sistemi hata yapar, bozulur filan, böyle bir şey olursa?”</p>

  <p>“Ah! Şık Soluk sisteminin en şık özelliklerinden biri bozulmasının imkansız oluşudur. Onun için bu konuda hiç endişelenmeyin. Şimdi soluk almanın zevkini çıkarın. İyi günler.”</p>

  <p>Büyük Havalandırma ve Telefon Ayaklanmasının bir sonucu olarak, artık bütün mekanik, elektronik, hidrolik, kuantum mekaniğine sahip, hatta rüzgar, buhar veya pistonla çalışan cihazların bile bir tarafına standart bir yazı yazılması koşulu getirilmişti. Cihazın ne kadar küçük olduğunun önemi yoktu. Tasarımcıların bu yazıyı bir yerlere sıkıştırmaları gerekiyordu. Çünkü bu yazı kullanıcılardan çok, onların dikkatini çekmek içindi. Yazının şöyle olması gerekiyordu:</p>

  <p>Bozulabilecek bir şeyle bozulması imkansız olan bir şey arasındaki en önemli fark, bozulması imkansız olan şey bozulduğu zaman ona ulaşmanın veya onu tamir etmenin mümkün olmayacağıdır.”</p>

  <p>Neredeyse sihirli denebilecek bir dakiklikle, büyük sıcak hava dalgaları ile Şık Soluk sisteminin önemli arızalan üst üste gelmeye başlamıştı. Başlangıçta bu yalnızca buharlaşan bir pişmanlığa ve havasızlık dolayısıyla bir iki ölüme yol açtı.</p>

  <p>Gerçek dehşet, üç olay aynı anda ortaya çıktığı zaman yaşandı. Birinci olay Şık Soluk Ltd. ‘in kendi sistemlerinden en iyi sonuçların, sistemlerin ılıman iklimlerde kullanıldığında alınacağını ifade eden' bir bildiri yayınlaması idi.</p>

  <p>İkinci olay bir Şık Soluk sisteminin özellikle sıcak ve nem oranı yüksek bir günde bozulması ve bunun sonucu olarak binadaki yüzlerce kişinin, üçüncü olayla karşılaştıkları caddelere dökülmesi idi. Üçüncü olay, her gün ve gün boyunca eline bir telefon geçirip arayan her serseme “BS&amp;S'i kullandığınız için teşekkürler” demekten gına getirmiş bir grup öfkeli şehirlerarası telefon operatörünün, ellerinde teneke kutular, megafonlar ve tüfeklerle yollara dökülmüş olmasıydı.</p>

  <p>Ayaklanmanın devam eden günlerinde, rokete dayanıklı olsun olmasın şehirdeki bütün camlar kırılmıştı. Bu eyleme genellikle “hattan çekil, baş belası! Hangi numarayı istediğin de, hangi numaradan aradığın da umurumda değil. Git kıçına kına yak! yeeeah! Hoo Hoo! Miyaaav! Gaak!” ve işlerinin normal akışı sırasında deneme fırsatı bulamadıkları daha bir sürü değişik hayvan sesi ile eşlik eden telefon operatörleri de katılmıştı.</p>

  <p>Bütün bunların bir sonucu olarak, tüm telefon operatörlerine, telefonlara cevap verirken saatte en az bir kez “BS&amp;S kullan ve geber!” demek anayasal bir hak olarak tanındı ve bütün ofis binalarındaki pencerelerin çok az da olsa açılabilir yapılması şart koşuldu.</p>

  <p>Beklenmeyen bir başka sonuç ise intihar sayısındaki çarpıcı düşme oldu. Şık Soluk zulmünün karanlık günlerinde intihar edebilmek için kendilerini trenlerin önüne atmaya veya bıçaklamaya zorlanan stres içindeki her çeşit yükselen yönetici, artık kolayca kendi penceresinin eşiğine tırmanabilme ve boş bir zamanında kendini oradan atabilme özgürlüğüne sahip olmuştu. Bununla birlikte, genellikle şu oluyordu: pencereye çıktıkları bir iki dakika içinde etraflarına şöyle bir bakıp düşüncelerini topluyorlar ve ansızın bütün gerek duydukları şeyin rahat bir soluk almak, olaylara farklı bir uzaklıktan bakabilmek ve belki de bir-iki koyun yetiştirebilecekleri bir çiftlikte yaşamak olduğunu fark ediyorlardı.</p>

  <p>Bir başka hiç akla gelmeyen sonuç ise, bir havlu ve bir kredi kartından başka bir şeyi olmayan Ford Prefect'in, on üçüncü katında kısılıp kaldığı fena halde silahlı bir binaya tırmanıp sözde rokete dayanıklı bir pencereden içeri dalarak kurtulmayı başarması olmuştu.</p>

  <p>Pencereyi düzgün bir şekilde kapadı. Tabii önce, Colin'in de kendisini izleyerek içeri girmesini sağlamıştı. Sonra şu kuşa benzer şeyi bulmak için etrafına bakınmaya başladı.</p>

  <p>Pencerelerle ilgili olarak dikkatini çeken şey şuydu: açılmaz olarak tasarımlandıktan <span class="text3">sonra</span> açılabilir hale çevrilen pencereler, eğer doğrudan doğruya açılabilir olarak tasarımlansalardı çok daha az güvenli olurlardı.</p>

  <p>Hey ho, hayat ne komik diye düşünüyordu kendi kendine. Sonra ansızın, içeriye girebilmek için onca zorluğa katlandığı bu odanın pek de ilginç bir yanı olmadığını fark etti.</p>

  <p>Şaşırarak durakladı.</p>

  <p>Kanat çırpan o garip şey neredeydi? Bütün bu palavraya -bu odanın etrafını sarmalamış görünen olağanüstü gizlilik örtüsü ile onu oraya getirmek için tezgahlanmış gibi görünen yine eş değerde olağanüstü olaylar dizisine değecek herhangi bir şey neredeydi?</p>

  <p>Oda, şimdi bu binadaki bütün diğer odalar gibi, itici zevksiz bir griye boyanmıştı. Duvarda bir iki kroki ve çizim asılıydı. Bunların çoğu Ford için anlamsızdı, ama sonra bir çeşit poster için yapılmış olduğu açıkça anlaşılan bir taslağa rastladı.</p>

  <p>Üzerinde kuşa benzer bir logo vardı ve üstünde <span class="text3">"Otostopçunun Galaksi Rehberi</span> Mk II: Şimdiye kadar karşılaştığınız en hayret verici şey. Yakınınızda bir boyuta gelmesine az kaldı." yazıyordu. Bundan başka bir açıklama yoktu.</p>

  <p>Ford yeniden etrafına bakındı. Sonra dikkati yavaş yavaş Colin'e yöneldi. Aptalca neşeli güvenlik robotu odanın bir köşesine sinmiş, ilginç şekilde korku çağrıştıran anlaşılmaz kelimeleri birbiri ardına sıralamakla meşguldü.</p>

  <p>Tuhaf, diye düşündü Ford. Etrafına bakınarak Colin'in neye tepki gösterdiğini anlamaya çalıştı. Sonra daha önce görmediği bir şey fark etti. Sessizce bir sıranın üzerinde durmakta olan bir şey.</p>

  <p>Bu, yuvarlak, siyah, hemen hemen küçük bir servis tabağı büyüklüğünde bir şeydi. Altı ve üstü simetrik bir bombe yaptığı için hafif bir atış diskini andırıyordu.</p>

  <p>Her iki yüzeyi de son derece düzgün, bozulmamış ve özelliksizdi.</p>

  <p>Hiçbir şey yapmıyordu.</p>

  <p>Sonra Ford üzerinde bir şeyler yazılı olduğunu fark etti. Bir an önce üzerinde hiçbir şey yokken şimdi ansızın bir şeyler belirmişti. İki durum arasında gözle görülebilir bir geçiş olmamıştı.</p>

  <p>Küçük, alarm uyandıran harflerle bütün söylenen tek bir kelime idi:</p>

  <p id="id_bookmark1">PANİKLE</p>

  <p>Bir dakika sonra yüzeyde hiçbir iz, işaret, çatlak yoktu. Şimdi vardı. Ve büyüyorlardı.</p>

  <p>Panikle diyordu <span class="text3">Rehber</span> Mk.II. Ford kendisine söyleneni yapmaya başladı. Sümüklüböceğe benzeyen adamların neden tanıdık geldiğini hatırlamıştı. Ciltlerinin rengi şirket grisi idi ama diğer bütün yönleriyle Vogonlara benziyorlardı.</p>

  <h2 id="sigil_toc_id_145">13</h2>

  <p>Gemi, köyden yüz metre kadar ötede geniş bir düzlüğün kenarına sessizce düştü.</p>

  <p>Ansızın ve beklenmedik bir şekilde ama en az telaşa sebep olacak şekilde gelmişti. Bir dakika önce, sonbahar başlarında, son derece sıradan bir akşamüzeri idi - yapraklar kırmızı ve altın rengine dönüşmeye başlıyor, nehir kuzeydeki dağlardan gelen yağmurlarla kabarıyor, pikka kuşlarının tüyleri yaklaşan kış soğuklarına karşı bir önlem olarak kalınlaşıyordu. Son Derece Normal yaratıkların gürültülü ovalardan göçünün başlaması gün meselesiydi artık. Yaşlı Thrasbarg köy yolunda topallayarak, ağır aksak yürürken, kendi kendine mırıldanıyordu. Bu mırıltılar, onun, gecelerin uzayıp, insanların ateşin etrafına çöküp onu dinlemekten başka seçeneğinin kalmayacağı günlerde çevresine toplananlara anlatacağı, dinleyenlerinse onun bu anlattıklarım başka türlü hatırladıklarını söyleyecekleri, geçmiş yılın hikayelerini, süsleyip püslediği, onların provasını yaptığı anlamına geliyordu. Bir dakika sonra orada, ılık sonbahar güneşi altında, parıldayan bir gemi belirmişti..</p>

  <p>Gemi bir müddet homurdandı ve sonra sustu.</p>

  <p>Bu büyük bir uzaygemisi değildi. Eğer köylüler uzaygemileri hakkında uzman olsalardı, bunun oldukça hoş ve düzgün yapımlı, broşürdeki ekstralardan Gelişmiş Hız Dengeleyici dışında -ki ona da sadece kadın satıcıları meraklı idi- hemen hepsine sahip, küçük, şık, dört kişilik bir Hrundi olduğunu bilirlerdi. Gelişmiş Hız Dengeleyici ile üç boyutlu zaman ekseni etrafında sıkı, keskin bir dönüş yapamazdınız. Tamam, belki bir parça daha güvenliydi, ama bakımı çok külfetli oluyordu.</p>

  <p>Köylüler bütün bunları bilmiyorlardı tabii. Burada, bu uzak gezegen Laumella'da, birçoğu yaşamları boyunca hiç uzay gemisi görmemişlerdi bile. En azından tek parça halinde. Ve o, akşam güneşinin altında öylece parlarken, köylüler bunun Kirp'ün tuttuğu ve iki tarafında da birer kafası olan balıktan bu yana gördükleri en olağanüstü şey olduğunu düşünüyorlardı.</p>

  <p>Herkesin üzerine bir sessizlik çökmüştü.</p>

  <p>Az önce, iki üç düzine insanın ortalıkta dolaştığı, gevezelik ettiği, odun kestiği, su taşıdığı, pikka kuşlarını kızdırdığı ya da yaşlı Thrasbarg'm yolundan dostça uzak durmaya çalıştığı yerde, ansızın bütün hareket kesilmiş ve herkes dönüp, şaşkınlık içinde garip nesneye bakmaya başlamıştı.</p>

  <p>Ya da belki tam olarak herkes değil. Pikka kuşları tamamen farklı şeylere şaşırmaya meyilli idiler. Son derece sıradan bir yaprakla beklenmedik bir şekilde bir taşın üzerinde karşılaşmak onların kafalarını karıştırır, çelişkiler içinde sekerek oradan uzaklaşmalarına sebep olurdu örneğin; her sabah güneşin doğuşu onları yeniden şaşırtabilir, ama başka dünyalardan gelen bir uzay aracı onların dikkatinin hiçbir köşesini yakalamayı başaramayabilirdi. Bir yandan topraktaki tohumları gagalamaya çalışırken bir yandan da <span class="text3">kar, rit, huk</span> şeklinde söyleşiyorlar; nehir ise hiçbir şeyi umursamayan tavırla köpürmeye devam ediyordu.</p>

  <p>Soldan sonuncu kulübedeki yüksek ve akortsuz şarkı sesleri de hiç aksamadan sürmekteydi.</p>

  <p>Birden, önce bir klik sesi ve hafif bir mırıltı duyuldu, ardından bir kapı açıldı ve dışarı ve aşağı doğru bir rampa uzandı. Sonra bir iki dakika için, soldan sonuncu kulübede yüksek sesle söylenen şarkılar dışında olan biten hiçbir şey yokmuş gibi göründü. Nesne orada öylece bekliyordu.</p>

  <p>Köylülerin bir kısmı, özellikle de erkek çocuklar, daha yakından görebilmek için biraz öne doğru ilerlediler. Yaşlı Thrashbarg onları geri püskürtmeye çalıştı. Bu çeşit şeyler yaşlı Thrashbarg'ın gerçekleşmesinden hiç de hoşlanmadığı şeylerdi. Böyle bir şeyin olacağına ilişkin bir kez bile kehanette bulunmamıştı, bir nebze bile. Gerçi sürüp giden hikayesinin içine bütün olup bitenleri katmayı becerebilirdi becermesine de, yine de işler üstesinden gelebileceğinden fazla ileri gidiyor gibiydi.</p>

  <p>Ayaklarını sürüyerek öne çıktı, erkek çocukları geri itti, kollarını ve üzeri yumrularla dolu antika bastonunu havaya kaldırdı. Akşam güneşinin uzun, ılık ışığı onu hoş bir şekilde sarmaladı. Bu gelenler ne tanrıları ise, sanki gelmelerini hep bekliyormuşcasına onları selamlamaya hazırlandı.</p>

  <p>Yine hiçbir şey olmadı.</p>

  <p>Yavaş yavaş geminin içinde bir çeşit</p>

  <p>Tartışmanın sürdüğü açıklık kazandı. Zaman geçiyor yaşlı Thrasbarg'ın kollan ağrımaya başlıyordu.</p>

  <p>Birden rampa yeniden geri çekilerek içeri alındı.</p>

  <p>Bu Thrasbarg'ın işini kolaylaştırmıştı. Gelenler şeytandı ve Thrasbarg onları geri püskürtmüştü. Bununla ilgili daha önce kehanette bulunmamış olmasının sebebi basiret ve tevazu sahibi oluşunun bunu engellemiş olması idi.</p>

  <p>Bununla hemen hemen aynı anda, geminin Thrasbarg'ın durduğu tarafının aksi yönünden bir başka rampa dışarı uzandı ve sonunda üzerinde, hâlâ birbirleriyle tartışmakta olan iki figür belirdi. Kimseyi, hatta durdukları yerden fark etmelerine imkan olmayan Thrasbarg'ı bile, görmüyordu gözleri.</p>

  <p>Yaşlı Thrasbarg öfkeyle sakalını çiğniyordu. Orada kolları yukarı kalkmış şekilde beklemeye devam mı etmeliydi? Yere diz çöküp, başını öne eğmeli, bastonu ile onları mı işaret etmeliydi? Yoksa içten gelen güçlü bir sarsıntı ile sırtüstü yere mi yıkılmalıydı? Belki de ormanlığa dalıp, orada bir ağacın içinde bir sene kimselerle konuşmadan yaşamayı seçmeliydi?</p>

  <p>Ellerini havalı bir şekilde indirip, yapmak istediğini yapmış gibi görünmeyi seçti. Kolları gerçekten de çok ağrıyordu, dolayısıyla bu konuda fazla seçeneği olduğu söylenemezdi. Kapanmış olan rampaya doğru, henüz icat ettiği küçük gizli bir işaret yaptı. Sonra üç buçuk adım geri çekildi ki en azından bu gelenlerin kim olduğunu görebilsin ve bir sonraki hareketine karar verebilsin.</p>

  <p>Daha uzun boylu olanı yumuşak, buruşuk kumaştan yapılmış giysiler içinde çok güzel bir kadındı. Yaşlı Thrasbarg'ın bu kumaştan haberi yoktu. Oysa elbiseler yeni sentetik iplik markası olan RımplonTM’dan yapılmışlardı ve uzay yolculukları için müthiş kullanışlıydılar, çünkü bu kumaşlar buruşup terle ıslandıkça güzelleşiyorlardı.</p>

  <p>Daha kısa olanı bir kız çocuğu idi. Kaba saba ve dağınık görünüşlüydü ve üzerinde, kırışıp terle ıslandığı zaman kesinlikle berbatlaşan giysiler taşıyordu. Üstelik daha da beteri kendisi de bunun farkındaydı.</p>

  <p>Pikka kuşları dışında bütün gözler onların üzerindeydi. Pikka kuşlarının ise gözleyecek başka şeyleri vardı.</p>

  <p>Kadın durdu ve etrafına bakındı. Amacı olan birisinin havasını taşıyordu. Açıkça anlaşılabiliyordu ki, istediği belli bir şey vardı, ama bunu tam olarak nerede bulabileceğinden emin değildi. Bakışlarını merak içinde toplanmış ama onun ne aradığı hakkında hiçbir fikirleri olmayan köylüler arasında, bir yüzden diğerine gezdiriyordu.</p>

  <p>Thrasbarg bunun içinden nasıl çıkacağını, kimi oynaması gerektiğini bilemiyordu. Bu yüzden sonunda makamlı bir şarkı tutturmaya karar verdi. Başını geriye attı ve ağlamaklı bir ezgiye başladı ama Sandviç imalatçısının kulübesinden, yani soldan sonuncusundan gelen yeni bir şarkı patlamasını duyunca sesini kesti. Kadın keskin bakışlarla etrafa bakınmaya devam etti ve yavaş yavaş yüzünü bir gülümseme kapladı. Yaşlı Thrasbarg'a kafasını bile çevirip bakmadan, kulübeye doğru yürümeye başladı.</p>

  <p class="yildiz">* * *</p>

  <p>Sandviç yapma işinin, çok az kimsenin vakit bulup derinlemesine araştırmasını yapabildiği bir sanatsal yönü vardı. Bu basit bir işti, ama beğenilip aranır olmak pek de öyle kolay değildi: Örneğin kullanılacak doğru ekmeği seçmek. Sandviç imalatçısı Fırıncı Grarp ile aylar süren günlük konsültasyonlar ve denemeler yapmış ve sonunda ikisi birlikte, tam ince ve düzgün kesilebilecek yoğunlukta, ama hafif, nemli ve Son Derece Normal yaratık eti ile en iyi uyumu sağlayan, ceviz lezzetli, o ince hamuru yaratmışlardı.</p>

  <p>Sandviç diliminin geometrisi üzerinde de titiz çalışmalar yapılmalıydı: dilimin genişliği, yüksekliği ve kalınlığı arasındaki hassas ilişkiler, yapımı bitmiş sandviçin ele gelişindeki en uygun hacim ve ağırlık hissini verirdi: Burada hafiflik yine önemli bir nitelikti, ama sıkılık da aynı derecede önemliydi. Malzemenin bolluğu ve vaat edilen özlülük ve lezzet de, gerçek yoğunlukta bir sandviç deneyiminin resmi ayar damgası sayılırdı.</p>

  <p>Tabii, uygun aletlerin kullanılması da son derece önemliydi. Sandviç imalatçısı fırında Fırıncı ile haşır neşir olmadığı günlerini Alet yapımcısı Strinder ile geçirirdi. Bıçakları demirciye getirip götürür, onları tarttırır, denge ayarlarını yaptırırdı. Bıçak çeliğinin yumuşaklığı yani kıvrılıp bükülebilir olması, gücü, bıçak ağzının keskinliği, bıçağın uzunluğu ve dengesi heyecanla tartışılır, yeni kuramlar öne sürülür, denenir, üzerinde geliştirme çalışmaları yapılırdı. Pek çok akşam, Sandviç imalatçısı ile Alet yapımcısının siluetleri batan güneşin ışıkları arasından görülür, Alet yapımcısının çeliğe biçim vermesi, sonra onu havada bir ileri bir geri yavaşça sallayarak bıçakları birbiri arkasından denemesi, birinin ağırlığını diğerinin dengesi ile üçüncünün yumuşaklığını dördüncünün sapının kavrama gücü ile karşılaştırması izlenebilirdi.</p>

  <p>Toplam üç bıçak gerekliydi. Birincisi dilimlerin kesilmesi için gereken bıçaktı: bu ekmek somunu üzerinde net ve belirleyici bir tutum sergileyebilecek sağlam, otoriter bir bıçak olmalıydı. Sonra yağ süren bıçak gelirdi ki bu kolay eğilebilen küçük bir şeydi, ama bunun da sağlam bir sırtı olması gerekirdi. İlk modeller bir parça fazla eğrilebilir türden yapılmıştı, ama şimdi sağlamlık özü ile esneklik yağın maksimum düzgünlük ve zarafetle yayılmasını sağlayacak şekilde mükemmel bir bileşime ulaşmıştı.</p>

  <p>Bıçaklar arasında en önemlisi muhakkak ki et bıçağıydı. Bu bıçak, ekmek bıçağı gibi yalnızca hareket edeceği ortamda kararlılığını göstermek zorunda kalmayacak; kayıp kıvrılarak etin esas gövdesinden incecik dilimler halinde o mükemmel kıvam ve yarı şeffaflığı sağlayabileceği bir ortamda çalışmak ve etin dokusu tarafından da yönlendirilmek durumundaydı. Daha sonra, Sandviç imalatçısı kesilen her bir ince et dilimini bileğinin düzgün bir hareketi ile ve bir fiske vurarak, teker teker, şahane oranlanmış alt sandviç dilimi üzerine yollayacak, dört marifetli dokunuşla onu budayacak ve nihayet köy çocuklarının toplanıp hayret ve dikkat içinde kendinden geçmiş bir şekilde seyretmek için can attığı sihri uygulayacaktı. Bıçağın yalnızca dört hızlı ve hünerli dokunuşu ile budadığı kısımları mükemmel şekilde birbirine uyan bir yapboz gibi bu ilk dilimin üzerinde toplayacaktı. Her sandviç için budanmış parçaların büyüklüğü ve şekli farklı olurdu, ama Sandviç yapımcısı her zaman, kolayca ve hiç duraksamadan onları son derece uyumlu bir kalıba sokuverirdi. İkinci bir tabaka et ve ikinci bir tabaka budanmışlarla birlikte işin yaratıcı kısmı tamamlanmış olurdu. Sandviç imalatçısı daha sonra ortaya çıkardığı şeyi asistanına geçirir, asistan bir iki dilim yeni hıyar ve uzay turpu ile birkaç damla sandviç böğürtleni sosu ekleyip, son ekmek dilimini yerleştirir ve dördüncü ve diğerlerine göre çok daha basit bir bıçakla keserdi. Bunların da beceri isteyen operasyonlar olmadığını söyleyemezdiniz, ama yine de bunlar kendini işine adamış bir çırağın uygulaması gereken ikinci derece becerilerdi. Çırak bir gün, yani Sandviç yapımcısı nihayet aletlerini bir yana koyup da işi bırakınca, sanatı ondan devralacaktı. Onunki önemli bir pozisyondu ve Çırak Drimple arkadaşlarının gıpta ettiği biriydi. Köyde odun kesmekten, su taşımaktan mutlu olan başkaları vardı, ama Sandviç imalatçısı olmak çok daha yüce bir mutluluktu.</p>

  <p>Ve Sandviç imalatçısı çalışırken şarkı söylerdi.</p>

  <p>Yılın son tuzlu etini kullanmaktaydı. En iyi kullanma zamanını bir parça geçmiş durumdaydı, ama yine de Son Derece Normal yaratığın eti zengin lezzeti ile Sandviç imalatçısının daha önceki deneyimleri arasında emsalsiz bir yere sahipti. Gelecek hafta içinde Son Derece Normal yaratıkların normal göç zamanları dolayısıyla görünmeleri bekleniyordu ve bütün köy bir kez daha çılgın bir eylemin içine dalacaktı: yaratık avlama, bir fırtına gibi geçip gidecek olan binlerce kişilik sürüden altı, belki yedi düzinesini yakalamak. Ardından yaratıkların hemen kesilip temizlenmesi, baharda göç mevsimi gelip tekrar geri dönecekleri ve stoklarını tazeleyebilecekleri zamana kadar, kış ayları boyunca saklanabilmesi için tuzlanması gerekecekti.</p>

  <p>Güz Bitimi şenliklerinin önemli olayı olan ziyafet için etin en iyi kısımları hemen kızartılırdı. Üç gün süren kutlamalar boyunca coşkuyla dans edilir, köyün avlanmak için köy dışına çıkmayan bölümü yaşlı Thrasbarg’ın kulübesinde ilginç ve heyecanlı av hikayeleri dinlerdi.</p>

  <p>Ve sonra etin en iyi kısımları ziyafetten kaçırılarak öylece Sandviç imalatçısına ulaştırılırdı. Ve Sandviç imalatçısı, tanrılardan alıp köylülere sunmak için getirdiği kendi hünerlerini kullanmaya başlar ve Üçüncü Mevsimin en lezzetli Sandviçlerini meydana getirir, ertesi gün, bu sandviçler yaklaşmakta olan kışın eziyetlerine kendilerini hazırlamaya başlamadan önce tüm köylüler tarafından paylaşılırdı.</p>

  <p>Sandviç imalatçısı bugün sıradan sandviçler yapmakla meşguldü, tabii bunca sevgiyle bir sanat eseri gibi hazırlanan bu lezzetli şeyler sıradan sayılabilirse. Bugün asistanı izinliydi, o yüzden Sandviç imalatçısı süslemeleri kendisi yapıyor bundan da mutluluk duyuyordu. Aslında etrafındaki her şeyden mutluluk duyuyordu.</p>

  <p>Eti ve ekmekleri dilimlerken şarkı söylüyordu. Her et dilimini düzgü: bir şekilde bir ekmek diliminin üzerine atıyor, fazlalıkları buduyor ve budanan kısımları bir yapboz halinde topluyordu. Biraz salata, biraz sos bir dilim ekmek, işte bir sandviç daha ve <span class="text3">yellow Submarine'den</span> bir mısra.</p>

  <p class="yildiz">* * *</p>

  <p>“Selam Arthur.”</p>

  <p>Sandviç imalatçısı az kalsın başparmağını da dilimliyordu.</p>

  <p>Köylüler şaşkınlık ve korku içinde kadının cesur adımlarla Sandviç imalatçısının kulübesine yürümesini seyrediyorlardı. Sandviç imalatçısı onlara Her Şeye Kadir Bob tarafından, ateşten bir araba içinde gönderilmişti. En azından Thrasbarg'ın söylediği buydu ve bu tür şeyler konusunda Thrasbarg bir otorite idi. En azından Thrasbarg böyle olduğunu iddia ediyordu ve Thrasbarg bu konuda falan filan. Hiç de tartışmaya değmezdi.</p>

  <p>Köylülerin birkaçı, Her Şeye Kadir Bob'un biricik oğlu Sandviç İmalatçısını kendilerine gönderirken niçin yanan bir araba yerine, örneğin ormanın yarısını mahvedip, onu hayaletlerle doldurmadan, üstelik sandviç imalatçısını da berbat bir şekilde yaralamadan yavaşça yere inebilecek bir araç kullanmadığım merak ediyorlardı. Yaşlı Thrasbarg bunun Bob'un tarifsiz buyruğu olduğunu söylüyor ve köylüler tarifsiz buyruğun ne olduğunu sorduklarında onlara sözlüğe bakmalarını salık veriyordu.</p>

  <p>Oysa bu o kadar kolay değildi, çünkü köydeki tek sözlük yaşlı Thrasbarg'daydı ve onu kimselere ödünç vermeye yanaşmıyordu. Niçin vermediğini sorduklarında onlara Her Şeye Kadir Bob'un buyruğunu öğrenmenin onların işi olmadığını bildiriyordu, neden olmadığını sorarlarsa da çünkü kendisi öyle dediği için böyle olduğunu söylüyordu. Her şeye rağmen bir gün, birisi yaşlı Thrasbarg dışarda yüzerken, evine sızmış ve “tarifsiz” kelimesinin anlamına bakmıştı. Anlaşılan “tarifsiz” demek “tarif olunamaz, bilinemez, tanımlanamaz, ağza alınamaz, öğrenilmemesi ve hakkında konuşulmaması gereken” anlamına geliyordu. Böylece iş açıklığa kavuşmuş oldu.</p>

  <p>En azından sandviçleri vardı.</p>

  <p>Bir gün yaşlı Thrasbarg Her Şeye Kadir Bob'un sandviçlerden ilk lokmayı tadanın kendisi olması gerektiğine karar verdiğini bildirdi. Köylüler ona bunun tam olarak ne zaman olduğunu sordular ve Thrasbarg dün diye cevap verdi, dün onlar bakmazken olmuştu. “Ya inanç sahibi olun,” dedi yaşlı Thrasbarg “veya yanarsınız!”</p>

  <p>Onun ilk lokmaları tatmasına izin verdiler. Yapılacak en kolay şey bu gibi gözüküyordu.</p>

  <p class="yildiz">* * *</p>

  <p>Ve şimdi durup dururken bu kadın ortaya çıkmış ve dosdoğru Sandviç yapımcısının kulübesine yönelmişti. Anlaşılan Sandviççinin ünü yayılmıştı, ama nereye kadar yayıldığını bilmek kolay değildi, çünkü yaşlı Thrasbarg'a göre bir başka yer yoktu. Her neyse, kadının geldiği yer neresi ise -muhtemelen tarifsiz bir yerden geliyor olmalıydı- o, şimdi burada, üstelik Sandviç imalatçısının kulübesindeydi. O kimin nesiydi? Ya kulübenin dışında sıkıntılı sıkıntılı dolaşıp taşları tekmeleyen ve her haliyle orda olmayı istemediğini belli eden o kız kimdi? Birinin, burada olmayı istemediği halde, o kadar uzaklardaki tarifsiz bir yerden bir araba içinde, ama onlara Sandviç yapımcısını getiren araba gibi yananıyla değil de normal bir şekilde yere konanıyla gelmesi oldukça garip değil miydi?</p>

  <p>Hep birden Thrasbarg'a baktılar ama o çoktan dizleri üzerine çökmüş bir şeyler mırıldanıyor, çok kararlı bir şekilde gökyüzüne bakıyor ve aklına bir şey gelinceye kadar kimseyle göz göze gelmemeye dikkat ediyordu.</p>

  <p>Trillian!” dedi Sandviç imalatçısı, kanayan parmağım emerek. “Ne...? Kim....? Ne zaman ? Nerede....?”</p>

  <p>“Tam de benim sana sormak üzere olduğum sorular,” dedi Trillian, Arthur’un kulübesini inceleyerek. Her taraf düzgün dizilmiş mutfak aletleri ile doluydu. Oldukça basit bir iki dolap ve raf ve bir köşede de yatağı vardı. Odanın arkasındaki kapının açıldığı yeri Trillian göremiyordu, çünkü kapı kapalıydı. “Hoş,” diye yorumladı, ama sorgulayan bir ses tonu ile. Düzenin ne olduğunu tam olarak anlayamamıştı.</p>

  <p>“Çok hoş,” dedi Arthur. “Muhteşem hoşlukta. Daha önce bundan hoş bir yerde ne zaman bulundum bilemiyorum. Burada mutluyum. Beni seviyorlar, ben onlara sandviçler yapıyorum ve ... eeee, yani bu kadar, gerçekten de. Onlar beni seviyor ve ben de onlara sandviçler yapıyorum.”</p>

  <p>“Kulağa, ee...”</p>

  <p>“Son derece saf ve temiz ve hiç sorunsuz geliyor değil mi?” dedi Arthur kararlı bir şekilde, “öyle. Gerçekten de öyle. Senin çok hoşlanacağını sanmıyorum. Ama benim için, mükemmel. Bak, otur lütfen, rahat et. Sana bir şey ikram edebilir miyim? Eee, bir sandviç örneğin?”</p>

  <p>Trillian eline bir sandviç alıp baktı. Onu dikkatle kokladı.</p>

  <p>“Dene,” dedi Arthur, “lezzetlidir.”</p>

  <p>Trillian önce bir ucundan kemirdi, sonra bir ısırık aldı, sonra düşünceli bir ifadeyle tamamını mideye indirmeye başladı.</p>

  <p>“Lezzetli,” dedi bir yandan sandviçe bakarken.</p>

  <p>“Hayatımın işi,” dedi Arthur, gururunu ifade edebilmeye çalışarak. Kulağa sersemin biri gibi gelmediğini umuyordu. Burada sayılıp, hürmet edilmeye alışmıştı ve şimdi duruma uyum sağlayabilmek için birtakım zihinsel vites değişiklikleri yapması gerekiyordu.</p>

  <p>"İçindeki et ne eti?" diye sordu Trillian.</p>

  <p>"Ah, evet, o, hımm, o Son Derece Normal yaratık eti."</p>

  <p>"Ne?"</p>

  <p>"Son Derece Normal yaratık. Biraz ineğe benzer ya da daha doğrusu öküze. Aslında bir çeşit bufallo. Büyük, saldırgan bir hayvan."</p>

  <p>"Öyleyse garip olan ne?"</p>

  <p>Hiçbir şey. O Son Derece Normal bir yaratık."</p>

  <p>“Anlıyorum."</p>

  <p>“Yalnız geldiği yer biraz tuhaf.”</p>

  <p>Trillian kaşlarını çattı ve çiğnemeyi durdurdu.</p>

  <p>“Nerden geliyor?” diye sordu, dolu ağzıyla. Öğreninceye kadar yutmaya niyeti yoktu.</p>

  <p>“Yalnızca nereden geldiği değil, nereye gittiği de önemli. Sorun yok, rahatlıkla yutabilirsin. Ben tonlarcasını yedim. Müthiş bir et. Çok körpe ve özlü. Çok yumuşak. Hafifçe tatlımsı bir lezzeti var.”</p>

  <p>Trillian ağzındaki lokmayı hâlâ yutmamıştı.</p>

  <p>“Nereden,” dedi “geliyor ve nereye gidiyor?”</p>

  <p>“Hondo Dağlarının hafifçe doğusundaki bir noktadan geliyor. Burada arkamızda gördüğün büyük dağlar. Gelirken görmüş olmalısın. Sonra binlercesi Anhondo ovalarını aşarak buraya ulaşıyor ve eee, hepsi bu kadar, emin ol. Geldikleri yer orası. Gittikleri yer de orası.”</p>

  <p>Trillian kaşlarım çattı. Bu işte tam olarak anlayamadığı bir şeyler vardı.</p>

  <p>"Belki ben tam olarak açıklayamadım," dedi Arthur. "Hondo Dağlarının arkasındaki bir noktadan geldiklerini söylediğim zaman, ansızın ortaya çıktıkları yerin orası olduğunu anlatmak istiyordum. Sonra Anhondo ovalarını aşarak geliyorlar ve yani aslında ortadan kayboluyorlar. Ortadan kaybolmadan onca mümkün olduğu kadar çok sayıda yakalayabilmemiz için altı gün kadar zamanımız oluyor. Baharda aynı şeyi yeniden yapıyorlar, bu sefer ters yöne doğru, anlıyor musun?”</p>

  <p>“Anlıyorum,” dedi Trillian, yediklerinin hiçbir kötü etkisini görmediğine kendini inandırdıktan sonra. “Peki, niçin Son Derece Normal yaratıklar olarak adlandırılıyorlar?”</p>

  <p>“E, sanırım aksi halde insanlar bunun biraz tuhaf olduğunu düşünebilirler. Sanırım onlara bu ismi veren yaşlı Thrasbarg. Onların geldikleri yerden gelip, gittikleri yere gittiklerini ve bütün bunların Bob'ın buyruğu olduğunu ve her şeyin bundan ibaret olduğunu söylüyor.”</p>

  <p>“Kim bu..”</p>

  <p>“Sakın sorma bile.”</p>

  <p>“İyi görünüyorsun.”</p>

  <p>"Kendimi iyi hissediyorum. Sen de iyi görünüyorsun.”</p>

  <p>“İyiyim. Çok iyiyim.”</p>

  <p>“Eh, bu çok iyi.”</p>

  <p>“Evet.”</p>

  <p>“Güzel.”</p>

  <p>“Güzel.”</p>

  <p>“Uğraman çok nazik bir hareket.”</p>

  <p>“Teşekkür ederim.”</p>

  <p>“Eh,” dedi Arthur, etrafına bir göz atarak. Bunca zaman sonra karşılaşılan birine bir şeyler söylemenin ne kadar zor olduğunu fark ederek.</p>

  <p>“Sanırım, seni nasıl bulduğumu merak ediyor olmalısın,” dedi Trillian.</p>

  <p>Evet!” dedi Arthur. “Tam da bunu merak ediyordum. Beni nasıl buldun?”</p>

  <p>“Ee, sen biliyor da bilmiyor da olabilirsin, ama ben şimdi Sub-Eta yayın kuruluşlarından birinde</p>

  <p>Elbette biliyorum bunu,” dedi Arthur, ansızın hatırlayarak. “Evet, çok başarılısın. Müthiş. Çok heyecan verici. Çok iyi beceriyorsun. Oldukça eğlenceli olmalı.”</p>

  <p>“Yıpratıcı."</p>

  <p>“Oradan Oraya bütün o koşuşturma. Gerçekten de yıpratıcı olduğunu sanıyorum.”</p>

  <p>“Aklına gelen her tür bilgiye ulaşmamız mümkün. Adına, yere çakılan yolcu gemisinin yolcu listesinde rastladım.”</p>

  <p>Arthur şaşırmıştı.</p>

  <p>“Yani kazayı <span class="text3">bildiklerini</span> mi söylüyorsun?”</p>

  <p>“Eh, tabii ki biliyorlardı. Koca bir uzayaracı kaybolup da kimsenin bilmemesine imkan var mı?”</p>

  <p>“Ama yani kazanın nerede olduğunu bildiklerini mi söylüyorsun? Benim yaşadığımı da biliyorlar mıydı?”</p>

  <p>“Evet.”</p>

  <p>“Ama bakmaya, aramaya veya kurtarmaya gelen kimse olmadı. Kesinlikle hiçbir şey olmadı.”</p>

  <p>“Eee, olamazdı. Bu çok karmaşık bir sigorta konusu. Her şeyin üstünü örtmeyi tercih ediyorlar. Hiç olmamış gibi davranmayı. Şimdi sigortacılık tam anlamıyla riskli bir iş. Sigorta şirketlerinin yöneticileri için idam cezasını yeniden getirdiler biliyor musun?”</p>

  <p>"Gerçekten mi?" dedi Arthur. "Hayır bilmiyordum. Hangi suçtan ötürü?"</p>

  <p>Trillian kaşlarım çattı.</p>

  <p>“Ne demek, suç?”</p>

  <p>“Anlıyorum.”</p>

  <p>Trillian Arthur'a uzun bir bakış attı sonra yeni bir ses tonu ile “artık bir parça sorumluluk alma vaktin geldi Arthur.” dedi.</p>

  <p>Arthur bu lafı anlamaya çalıştı. Arthur kendisinin lafın tam olarak nereye getirildiğini anlamasının genellikle bir iki dakika sürdüğünü tespit etmişti. Bu yüzden bir iki dakikanın acelesiz bir hızla geçmesine izin verdi. Bu günlerde yaşam öylesine rahat ve hoştu ki sorunların suyun altına batmasını beklemek için zamanı oluyordu. Batmalarına izin verdi.</p>

  <p>Bununla birlikte Trillian'ın ne demek istediğini yine de pek anlayamamıştı. Onun için bunu itiraf etmek zorunda kaldı.</p>

  <p>Trillian ona havalı bir gülücükle cevap verdi ve kulübenin kapısına doğru yürüdü.</p>

  <h2 id="sigil_toc_id_146">14</h2>

  <p>Rehber katlanıp koyu renk, düzgün bir disk haline dönüşürken Ford oldukça heyecanlı bir şeyler geliştiğini fark etti. Ya da en azından fark etmeye çalıştı. Ama her şey bir çırpıda anlaşılabilmek için fazla heyecan verici idi. Başı zonkluyor, bileği acıyordu. Bileğinin acısını çok büyütmek istemiyordu, ama her zaman, çok boyutlu yoğun mantığı en iyi anlayabildiği yerin banyo olduğunu fark etmişti. Bu konuda düşünmeye ihtiyacı vardı. Ve zamana, buzlu bir içkiye ve zengin, köpüklü bir banyo yağına.</p>

  <p>Buradan çıkmak zorundaydı. <span class="text3">Rehber</span>'i buradan çıkarmak zorundaydı. Birlikte bu işi başarabileceklerini sanmıyordu.</p>

  <p>Odanın içinde çılgın gibi etrafına bakındı.</p>

  <p>Düşün. Düşün. Düşün. Çare basit ve açık olmalıydı. Rahatsız edici, pis Vogonların işin içinde olduğuna ilişkin şüphesinde haklı ise, çare ne kadar basit ve açık olursa o kadar iyi idi.</p>

  <p>Birden ihtiyacı olan şeyi gördü.</p>

  <p>Sistemi alt etmeye çalışmayacak, sadece onu kullanacaktı.</p>

  <p>Vogonların ürkütücü yanı, yapmak istedikleri akılsızca şey ne olursa olsun, onu yapma konusunda kesinlikle akılsız bir kararlılığa sahip olmalarıydı. Onların mantığına hitap etmeye çalışmakta hiçbir yarar yoktu çünkü mantıkları yoktu. Bununla birlikte sinirlerinize hakim olup onların dar görüşlü ve tehditkâr olma konusundaki dar görüşlülük ve ısrarcılıklarını kullanabilirdiniz. Deyim yerindeyse, onların yalnızca sol elleri sağ ellerinin yaptığından habersiz olmaz, çoğu kez sağ elin kendisi bile ne yaptığını ancak hayal meyal bilirdi.</p>

  <p>Bu şeyi kendi kendisine postalamaya cesaret etse miydi acaba?</p>

  <p>Onu yalnızca sisteme sokup, ondan sonra muhtemelen Vogonların saklandığını yeri bulmak için binayı paramparça ederlerken bir yandan da onu kendisine ulaştırmanın bir yolunu bulmalarını beklemeyi mi göze alsaydı?</p>

  <p>Evet.</p>

  <p>Ateşli bir şekilde onu paketledi. Sardı. Etiketledi. Gerçekten de doğru şeyi yapıp yapmadığını düşünmek için bir an durakladı, sonra paketi binanın dahili posta tüneline bıraktı.</p>

  <p>“Colin,” dedi havada yüzen küçük topa dönerek. “Seni kaderine terk ediyorum.”</p>

  <p>“Öyle mutluyum ki” dedi Colin.</p>

  <p>“En iyi şekilde tadını çıkar,” dedi Ford, “Çünkü yapmanı istediğim şey bu paketin binadan çıkışına göz kulak olman. Seni buldukları zaman muhtemelen seni yakıp kül edecekler ve ben yardımcı olmak için orada bulunamayacağım. Senin için çok, çok, gerçekten çok berbat olacak ve bu da çok zor tabii. Anladın mı?”</p>

  <p>“Git!” diye emretti Ford.</p>

  <p>Colin itaatkar bir şekilde yükünün ardından posta tüneline daldı. Artık Ford'un endişelenmesi gereken yalnızca kendisi kalmıştı, ama bu endişe de hâlâ yüzeysel bir endişeydi. Tedbir olarak kilitlediği ve önüne büyük bir dosya dolabını çektiği kapının ardında koşan gürültülü adımlar vardı.</p>

  <p>Her şeyin bu kadar yolunda gitmiş olmasına endişeleniyordu. Her şey müthiş yerine oturuyordu. Gün boyunca korkusuz bir umursamazlık içinde dolanmış, yine de her şey tuhaf bir düzenlilik içinde gelişmişti. Ayakkabısı dışında. Ayakkabısına çok üzülüyordu. Bu halledilmesi gerekecek bir hesaptı.</p>

  <p>Kulakları sağır eden bir gürültüyle kapı içeri doğru patladı. Duman ve toz fırtınası içinde büyük, sümüklüböceğe benzer yaratıkların içeri doluştuklarını görebiliyordu.</p>

  <p>Her şey yolunda gidiyordu öyle mi? Her şey sanki en olağanüstü şans onun tarafındaymış gibi gelişiyordu öyle mi? Eh, bakalım bunu şimdi görecekti.</p>

  <p>Bilimsel araştırma ruhu içinde kendisini yeniden pencereden dışarı fırlattı.</p>

  <h2 id="sigil_toc_id_147">15</h2>

  <p>İlk ay, birbirlerini anlamaları biraz güç oldu.</p>

  <p>İkinci ay birbirleri hakkında birinci ay içinde öğrendikleri konularda anlaşabilmeleri çok kolaylaşmıştı.</p>

  <p>Kutunun kendilerine ulaştığı üçüncü ay aslında çok riskli idi. Başlangıçta bir ayın ne olduğunu anlamaya çalışmak bile bir sorundu. Ama burada, Lamuella'da bu, Arthur için hoş ve kolay bir mesele olmuştu. Burada günler yirmi beş saatten biraz uzundu ve bu <span class="text3">her gün</span> yatakta bir fazla saat kalmak ve tabii, düzenli olarak yeniden saatini kurmak anlamına geliyordu ki, bunlar Arthur'un yapmaktan oldukça hoşlandığı şeylerdi.</p>

  <p>Lamuella'daki güneşlerin ve ayların sayısı da -her birinden birer adet- onun kendini evinde hissetmesini sağlamıştı. Oysa zaman zaman uğradığı gezegenlerden bazılarında bu rakam saçma boyutlara ulaşabiliyordu.</p>

  <p>Gezegen tek güneşinin yörüngesini üç yüz günde dolaşıyordu. Bu makul bir rakamdı, çünkü yılın sıkıcı hale gelecek zaman bulamadığı anlamına geliyordu. Ay, Lamuella etrafında, bir yılda dokuz defadan fazla dönüyordu ve böylece bir ay otuz günden biraz fazla çekiyordu ki bu da mükemmeldi, çünkü işlerin yapılabilmesi için size daha fazla zaman kalıyordu. Burası yalnızca güven verecek şekilde Dünya'ya benzemekle kalmıyor, Dünya ile karşılaştırıldığında gerçek anlamda bir ilerleme sayılıyordu.</p>

  <p>Diğer taraftan. Random, kendisini, tekrarlayan bir kabusun içinde, kapana kısılmış gibi hissediyordu. Ağlama krizlerine kapılıyor, ayın kendisini kaçırmaya geldiğini düşünüyordu. Ay her gece orada oluyor, o gittiğinde yerini güneş alıyor ve kendisini izliyorlardı. <span class="text3">Tekrar tekrar ve yeniden.</span></p>

  <p>Trillian, Random’ un şimdiye kadar alışık olduğundan daha düzenli bir yaşam tarzına adapte olmakta biraz güçlük çekebileceği konusunda Arthur'u uyarmıştı. Buna rağmen Arthur sabahları karşılaştığı ağlama seanslarına hazırlıklı değildi.</p>

  <p>Bunların hiçbiri için hazır değildi aslında.</p>

  <p>Kendi <span class="text3">kızı</span> öyle mi?</p>

  <p><span class="text3">Kendi</span> kızı? O ve Trillian hiç -yoksa olmuş muydu öyle bir şey? Olsaydı, böyle bir şeyi hatırlayacağından kesinlikle emindi. Babası Zaphod olmasındı?</p>

  <p>Onunla aynı türden değiliz, Arthur,” diye cevap vermişti Trillian. “Bir çocuk istediğime karar verdiğimde bana bir sürü genetik testler uyguladılar ve yalnızca tek bir uyum yakalayabildiler. Ben gerçeği çok sonra sezebildim. Sıkı sıkı araştırdım ve haklı olduğumu anladım. Normal olarak söylemezler ama ben ısrar ettim.</p>

  <p>“Yani DNA bankasına gittiğini mi söylemek istiyorsun?” diye sormuştu Arthur, gözleri yuvalarından fırlamış olarak.</p>

  <p>“Evet. Ama kızımız isminin çağrıştırdığı kadar rastgele olmadı, çünkü <span class="text3">Homo sapien</span> verici olarak tek sen vardın. Görünüşe bakılırsa çok sık uçuyormuşsun.”</p>

  <p>Arthur, gözlerini kocaman açıp, beceriksizce kapı eşiğinden içeri sarkarak kendisine bakmaya çalışan mutsuz görünüşlü kıza bakmıştı.</p>

  <p>“Ama ne zaman... ne kadar zaman önce?”</p>

  <p>“Kaç yaşında demek istiyorsun değil mi?”</p>

  <p>“Evet.”</p>

  <p>“Yanlış yaşında.”</p>

  <p>“Ne demek istiyorsun?”</p>

  <p>“Hiçbir fikrim olmadığını söylemek istiyorum.”</p>

  <p>“Ne?”</p>

  <p>“Eh, onu doğurduğumdan beri benim zaman çizgimde sanırım on yıl geçti. Ama açıkça görebileceğin gibi on yaşından epeyce büyük. Yaşantım, zaman içinde ileri ve geri gitmekle geçiyor. İşimden dolayı yani. Eskiden, götürebildiğim sürece gittiğim yerlere onu da götürüyordum, ama bu her zaman mümkün olmuyordu. Sonra onu günlük bakım sağlayan zaman dilimlerinde bırakmaya başladım, ama artık buralarda güvenilir zaman takibi yapılamıyor ne yazık ki. Çocukları oraya sabah bırakıyorsun, ama akşama geri alırken kaç yaşında bulacağın konusunda hiçbir fikrin olamıyor. İstersen yüzün morarıncaya kadar bundan şikayetçi ol, yine de bir sonuç elde edemiyorsun. Bir keresinde onu böyle yerlerden birine birkaç saatliğine bıraktım, geri almaya geldiğimde buluğ çağını bitirmişti. Ben yapabileceğim her şeyi yaptım Arthur, artık sorumluluğu sana devrediyorum. İlgilenmem gereken bir savaş var.’</p>

  <p class="yildiz">* * *</p>

  <p>Trilian ayrıldıktan sonra geçen ilk on saniye Arthur Dent’in yaşamındaki en uzun saniyelerdi. Zaman, bildiğimiz gibi, göreceli bir kavramdır. Yıldızlar arasında ışık yılları boyunca gidip gelebilir ve bunu ışık hızıyla yaparsanız, döndüğünüzde siz yalnızca bir kaç saniyelik yaşlanmışken, ikiz kardeşiniz, yolculuk mesafenize bağlı olarak yirmi, otuz, kırk veya daha fazla yıl yaşlanmış olacaktır.</p>

  <p>Bu size çok derin bir kişisel şok yaşayacaktır, özellikle de bir ikiz kız veya erkek kardeşiniz olduğunu bilmiyorsanız. Sizin orada olmadığınız saniyeler, sizi tuhaf bir şekilde gerginleşmiş yeni aile ilişkilerine alıştırabilmek için yeterli olmayacaktır.</p>

  <p>Bu sessiz on saniyelik süre Arthur için kendisi ile bu sabah uyandığında varlığını kapsayacak şekilde yaşamının içinde bir araya toplamasına yetecek bir zaman değildi. Onlardan ne kadar uzağa ve ne kadar hızlı gitmiş olursanız olun, derin ve duygusal aile bağları on saniye içinde kurulamaz. Arthur'un elinden de, kapısının eşiğinde duran ve döşemesini inceleyen kızına bakarken, kendini çaresiz, şaşkın ve uyuşmuş hissetmekten başka bir şey gelmesi mümkün değildi.</p>

  <p>Ümitsiz değilmiş gibi numara yapmasında bir anlam olmadığını sanıyordu.</p>

  <p>Kızına doğru yürüdü ve ona sarıldı.</p>

  <p>“Seni sevmiyorum,” dedi. “Afedersin. Seni henüz tanımıyorum bile. Ama bana bir kaç dakika izin ver.”</p>

  <p class="yildiz">* * *</p>

  <p>Garip günlerde yaşıyoruz!</p>

  <p>Yaşadığımız yerler de öyle: her biri kendimize ait bir evren içinde. Evrenlerimizi doldurduğumuz kişiler ise kendi evrenimizle kesişen bütün diğer evrenlerin gölgeleri. Bu sonu gelmez tekrarların, şaşkınlık verici karmaşıklığına bakıp da “Oh, selam Ed! Ne güzel yanmışsın. Carol nasıl?” diye sorabilmek, tüm bilinçli varlıkların geliştirmek zorunda oldukları bir eleyicilik yeteneği gerektirir. Bu, tıklım tıklım doldurdukları ve içinde yuvarlanıp gittikleri karmaşanın düşüncelerine dalıp gitmekten kendilerini kurtarabilmek için gereken bir yetenektir. Onun için bırakın çocuğunuz rahat bir nefes alsın, tamam mı?</p>

  <p><span class="text3">Kısmen Çıldırmış Bir Evrende Ebeveynlik Pratiğinden</span> <span class="text1">alıntı</span></p>

  <p class="yildiz">* * *</p>

  <p>“Nedir bu?”</p>

  <p>Arthur neredeyse vaz geçmek üzereydi. Yani, aslında vazgeçmeyecekti, kesinlikle vazgeçmeyecekti. Ne şimdi, ne de sonra. Ama eğer işin ucunu bırakabilecek tipte biri olsaydı, vazgeçebileceği an muhtemelen bu an olurdu. Random'ın kötü huylu, asık suratlı, paleozoik çağda oynamak isteyen biri olmasından hiç hoşnut değildi. Çocuk yer çekiminin neden hep iş başında olduğunu anlayamıyor, güneşe kendisini izlemekten vazgeçmesini haykırıyordu. Üstelik Arthur’un değerli et bıçağını, kendi sine bakışlarım beğenmediği pika kuşlarına attığı taşları yontmak için kullanmıştı.</p>

  <p>Arthur, Lamuella'nın Paleozoik bir çağının olup olmadığından bile emin değildi. Yaşlı Thrasbarg'a kalırsa gezegen, bir Vroon günü akşamüzeri, saat dört otuzda, dev bir kulak kepçesi içinde ve tam teşekküllü bir halde bulunmuştu. Yıllanmış bir galaktik yolcu olan Arthur'un, fizik ve coğrafyada da bir sürü hatırı sayılır diplomaya sahip olmasına rağmen, bu konuda şüpheleri vardı. Ama yaşlı Thrasbarg'la tartışmaya çalışmak zaman kaybından başka bir şey değildi ve daha önce de tartışarak hiç bir yere varamamışlardı.</p>

  <p>Eğrilip bükülmüş bıçağına bakım yaparken içini çekti. Bu, onu da, kendisini de, hatta her ikisini de öldürecek bile olsa Random'ı sevecekti. Baba olmak kolay bir şey değildi. Kimsenin bunun kolay olduğunu söylemediğini biliyordu, ama mesele bu değildi, çünkü her şeyden önce kendisi böyle bir şey olmayı istememişti.</p>

  <p>Elinden gelenin en iyisini yapmaya çalışıyordu. Sandviç yapmaktan ayırabildiği her anını onunla geçiriyordu. Onunla birlikte tepede oturuyor, güneşin köyün yuvalandığı vadinin ardına girişini izliyor, onun daha önceki yaşamı ile ilgili şeyleri öğrenmeye, kendi yaşamını ona anlatmaya çalışıyordu. Bu riskli bir işti. Hemen hemen birbirinin eşi genlere sahip olmaları dışında aralarındaki ortak nokta ancak bir çakıl taşı büyüklüğünde idi ya da daha uygun bir deyişle Trillian büyüklüğünde idi ve onunla ilgili görüşleri bile birazcık farklılık gösteriyordu.</p>

  <p>Birden Random'ın kendisiyle konuştuğunu, kendisinin ise bunu anlamadığını fark etti. Daha doğrusu sesini tanıyamamıştı.</p>

  <p>Her zaman onunla konuşurken kullandığı sert, acımasız ses tonuyla konuşmak yerine çocuk, şimdi yalnızca basit bir soru soruyordu.</p>

  <p>Arthur şaşkınlık içinde etrafına bakındı.</p>

  <p>Kızı kulübenin bir köşesinde bir taburenin üzerinde, o kamburunu çıkarmış haliyle oturuyordu. Dizlerini birleştirip, ayaklarını açmış, elleri arasında tuttuğu bir şeye bakarken siyah saçları yüzünün iki yanından aşağı doğru sarkmaktaydı.</p>

  <p>Arthur, biraz tedirgin bir şekilde onun tarafına seğirtti.</p>

  <p>Random'daki duygu dalgalanmalarının cinsini kestirmek mümkün değildi, ama şimdiye kadar bu dalgalanmalar hep kötü uçlar arasında olmuştu. Karşılıklı acımasız suçlamalardan oluşan patlamalar, hiç uyarı vermeden değersiz kendine acımalara dönüşebiliyor, bunu cansız nesnelere karşı anlamsız şiddet hareketleri ile vurgulanan, asık suratlı, uzun ümitsizlik dönemleri ve ışıklı klüplere gitme istekleri izliyordu.</p>

  <p>Laumella'da bırakın ışıklı klüpleri, klüp namına hiçbir şey olmadığı gibi elektrik de yoktu. Yalnızca bir demirci ve bir fırın, Laumella teknolojisinin en önemli göstergeleri olan iki tekerli bir iki araba ile bir kuyu vardı ve zaten Random'ın bastırılması zor öfke krizlerinin pek çoğu da bu yerin anlaşılmaz geri kalmışlığına yönelik oluyordu.</p>

  <p>Küçük bir operasyonla bileğine takılmış olan bir Flcks-O-Panel ekranından uzaydaki TV kanallarını alabiliyordu gerçi, ama bu onu hiç de neşelendirmiyordu doğrusu, çünkü bütün kanallar Galaksinin başka her tarafında yaşanan çılgınca heyecan verici olayın haberleriyle doluydu. Üstelik bu yolla, kendisini oraya atıp, çıkmadığı ya da en azından gerekli hiçbir istihbarat çalışması yapılmadığı için, baştan sona yanlış gittiği anlaşılan bir savaşı izlemeye giden annesiyle ilgili de sık sık haberler duyuyordu. Esne-K Ekran sayesinde akıl almaz pahalılıkta uzay gemilerinin birbiriyle çarpışmalarını gösteren bir dizi muhteşem macera şovunu izleme olanağı da vardı.</p>

  <p>Köylüler Random’ un bileğinden yayılan bu sihirli, fevkalade görüntülerle tam anlamı ile hipnotize oluyorlardı. O vakte kadar yalnızca bir kez, tek bir uzay gemisinin yere çakılışına şahit olmuşlardı ve bu onlar için öyle ürkütücü, şiddet dolu ve şok edici olmuş ve öyle korkunç yıkımlara, yangınlara ve ölümlere yol açmıştı ki, o aptallar bunun bir eğlence olabileceğini anlayamıyorlardı.</p>

  <p>Olup bitenlerden şaşkına dönen Thrasbarg Random'ı hemen Bob'dan gelen bir haberci olarak ilan etmiş, kısa bir süre sonra da onun aslında kendisinin sabrım değilse, sadakatini denemek üzere gönderildiğine karar vermişti. Bu arada, köylülerin durmadan Random'ın bileğine koşmalarını önlemek ve kendisine olan ilgilerini devamlı kılabilmek için, onlara anlattığı kutsal öykülerin içine hatırı sayılır miktarda gemi çarpışması da koyması gerektiğini fark etmesi onu telaşlandırıyordu.</p>

  <p>Random o sırada bileğini seyretmiyordu. Bileği kapalı idi. Arthur onun neye baktığını görmek için yavaşça yanına çömeldi. Bu kendi saatiydi. Şelaleye duş almaya gittiğinde bileğinden çıkarmış, Random da onu bulmuş, ne olduğunu anlamaya çalışıyordu. “Yalnızca bir saat,” dedi Arthur. “Zamanı söylemek içindir.” “Onu biliyorum,” dedi Random. “Ama durmadan onu kurmana rağmen, hâlâ doğru zamanı söylemiyor. Ona yakın bir şey bile söylemiyor.”</p>

  <p>Bileğindeki ekranda otomatik olarak yerel zamanı gösteren düğmeyi açtı. Bilek ekranı Random oraya varır varmaz, sessizce gezegendeki yerel yerçekimi gücünü ve yörüngesel momentumu hesaplamaya koyulmuş, güneşin nerede olduğunu tespit edip gökyüzündeki hareketlerini izlemeye başlamıştı. Üstelik bunların hepsi ilk bir iki dakika içinde olmuştu. Ondan sonra hemen çevresiyle ilgili ipuçlarını değerlendirerek, alışılmış yerel birimleri incelemiş ve kendisini uygun şekilde yeniden ayarlamıştı. Bilek paneli bunu sürekli yapıyordu ve bu uzayda olduğu kadar zaman içinde de sık yolculuk yapan biri için gerçekten değerli bir özellikti.</p>

  <p>Random bunların hiçbirini yapmayan babasının saatine kaşlarını çatarak bakmaktaydı.</p>

  <p>Arthur ise onu çok seviyordu. Kendi gücünün yetebileceğinden çok daha iyi bir saatti. Bu ona yirmi ikinci yaş gününde, zengin ve o vakte kadarki tüm yaş günlerini ve de ismini unutmuş olmanın suçluluk hissi ile dolu bir büyükbaba tarafından verilmişti. Günü, tarihi ve ayın durumlarını gösteriyordu. Yıpranmış ve çizilmiş arka yüzünde hâlâ okunabilen “Albert’e yirmi birinci yaş günü için” cümlesi ve günün yanlış tarihi kazılıydı.</p>

  <p>Saat son bir iki yılda hatırı sayılır badireler atlatmıştı. Bunların çoğu garanti koşullarının tamamen dışında kalacak türde şeylerdi. Garanti belgesinde saatin doğru işlemesinin yalnızca Dünya'nın kendine has yerçekimi ile manyetik alanları içinde, gün yirmi dört saat olduğu sürece ve gezegenin havaya uçurulmamış olduğu koşullar altında mümkün olabileceğinin özellikle belirtilmesini beklemiyordu tabii ki. Bunlar öyle temel varsayımlardı ki avukatların bile gözünden kaçabilirdi.</p>

  <p>Neyse ki onun saati kurmalılardan, en azından kendi kendini kuranlardandı. Çünkü aksi halde Galaksinin başka hiçbir yerinde, dünyada tamamen standart olan boyut ve özelliklere sahip pilleri bulması mümkün değildi.</p>

  <p>"Peki, bütün bu rakamlar ne?" diye sordu Random.</p>

  <p>Arthur saati ondan aldı.</p>

  <p>"Çerçevenin etrafına sıralanmış olan bu rakamlar saatleri gösterir. Sağdaki küçük pencerede PER yazar; ki bu Perşembe anlamına gelir. Rakam 14'ü gösterir, yani Mayıs ayının 14'üdür ki, bu da şuradaki küçük pencereden okunabilir.</p>

  <p>Şu tepedeki hilal şeklindeki pencere ise ayın devrelerini gösterir. Bir başka deyişle, geceleri Güneş'in Ay’ın ne kadarını aydınlattığını anlatır ki bu Güneş ve ay ve eee... Dünya'nın birbirlerine göre hangi pozisyonda olduğuna bağlıdır.”</p>

  <p>“Dünya” dedi Random.</p>

  <p>“Evet.”</p>

  <p>Random saati ondan geri aldı ve yeniden dikkatle inceledi. Kafasının bir şeye takıldığı açıkça belliydi. Sonra onu kulağına yaklaştırdı ve şaşkınlık içinde dinledi.</p>

  <p>Bu gürültü ne?”</p>

  <p>“Onun tik takları. Yani işlemesini sağlayan mekanizmanın sesi. Dönen kolların, dakikaları, saatleri, günleri ve diğer şeyleri gösterebilmek için doğru hızla dönmesini sağlayan şey. Birbirinin içine kenetlenmiş bir sürü yay ve çarktan oluşur.”</p>

  <p>Random incelemeye devam ediyordu.</p>

  <p>“Kafanı karıştıran bir şey var gibi. Nedir?”</p>

  <p>“Evet,” dedi Random. “Niye bunların hepsi madeni bir şey içinde?”</p>

  <p class="yildiz">* * *</p>

  <p>Arthur bir yürüyüş yapmayı önerdi. Konuşmaları gereken şeyler olduğunu seziyordu. Ve ilk kez Random tam olarak yumuşak başla ve hevesle değilse bile, hiç olmazsa homurdanmadan babasının teklifini kabul etti.</p>

  <p>Random açısından da her şey çok garipti. O aslında zorluk çıkarmak falan istemiyordu, ama başka nasıl davranacağını ve kim gibi olması gerektiğini de bilmiyordu.</p>

  <p>Bu adam kimdi? Yaşaması gereken bu hayat neyin nesiydi? İçinde yaşaması gereken bu dünya neydi? Ve gözleri, kulakları aracılığıyla durmaksızın ona gelen bu evren neydi? Neye yarardı? Ondan ne istiyordu?</p>

  <p>O bir yerden bir başka yere giden bir uzay gemisinde doğmuştu. Gemi o başka yere vardığı zaman, başka yer tekrar varılması gereken bir başka yer oluyor ve bu böylece sürüp gidiyordu.</p>

  <p>Random'un normal beklentisi bir başka yerde olması gerektiği şeklinde gelişmişti. Onun için, yanlış yerde olduğunu hissetmek normal bir histi.</p>

  <p>Daha sonraları, zaman içinde yaptığı sabit yolculuklar da sorununa katkıda bulunmuştu. Böylece Random artık yalnızca yanlış yerde bulunduğunu düşünmüyor, oraya hemen daima yanlış zamanda vardığı hissine de kapılıyordu.</p>

  <p>Bunları hissettiğinin farkında değildi aslında. Çünkü bunlar onun oldu olası hissettiği şeylerdi ve başka türlüsünü bilmiyordu. Aynı şekilde, nereye giderse gitsin, yerçekimine karşı ağırlık takmaya veya özel giysiler giymeye ve genellikle nefes almak için özel cihazlar kullanmaya da alışıktı. Kendinizi doğru yerde hissedebileceğiniz tek yer yaşamak için kendi tasarımladığınız yer -yani elektrik klüplerindeki sanal gerçekliklerdi. Random’ın aklına hiçbir zaman gerçek Evrenin uyum sağlayabileceği bir yer olabileceği gelmemişti.</p>

  <p>Ve buna annesinin kendisini bıraktığı bu Lamuella denen yer de dahildi. Buna, daha iyi bir yolcu koltuğu karşılığında, kendisine böyle değerli ve sihirli bir hediye olan yaşamı sunmuş olan bu adam da dahildi. Arthur'un oldukça dost yaklaşımlı ve düşünceli biri olması iyi olmuştu, yoksa sorun çıkardı. Gerçekten de, Random cebinde bir sürü soruna yol açabilecek ucu sivriltilmiş bir taş taşıyordu. Uygun eğitim almadan olaylara bir başkasının görüş açısından bakmak çok tehlikeli olabilirdi.</p>

  <p>Vadiye bakan bir tepenin yamacında Arthur'un özellikle sevdiği bir noktada oturdular. Köyün üzerinde güneş batmaktaydı.</p>

  <p>Arthur'un tek hoşuna gitmeyen şey oturdukları yerden diğer vadinin biraz içine doğru bir yerde, ormanın içinde, gemisinin çakıldığı yeri belirleyen, karanlık, derin izlerin de görünmesiydi. Ama belki de onu hep buraya getiren şey de buydu. Lamuella'nın uzayıp giden zengin arazisini seyredebileceği başka yerler de vardı ama görüş açısının hemen kenarına yuvalanmış olan o karanlık dehşet ve acı noktası ile onu çeken yer hep burası olmuştu.</p>

  <p>Enkazın içinden çekilip kurtarıldığından beri oraya hiç gitmemişti.</p>

  <p>Gitmezdi.</p>

  <p>Buna dayanamazdı.</p>

  <p>Aslında henüz kazanın şokuyla uyuşmuş ve sersem bir halde iken oraya doğru biraz yaklaşmıştı. Kırık bir bacağı, birkaç kırık kaburgası, bazı kötü yanıkları vardı ve sağlıklı düşünemiyordu ama köylülere kendisini oraya götürmeleri için ısrar etmişti. Onlar da huzursuz olsalar da dediğini yapmışlardı. Buna rağmen zeminin fokurdayıp eridiği, esas noktaya kadar gitmeyi başaramamış ve sonunda bu dehşetten sonsuza kadar kaçmayı tercih etmişti.</p>

  <p>Kısa süre sonra, bütün o bölgenin pek de tekin olmadığı söylentisi etrafa yayılmış ve o zamandan beri de kimse oralara gitmeye cesaret edemez olmuştu. Çevredeki arazi birbirinden güzel ve hoş, taptaze yeşillikler içindeki vadilerle doluydu -içine yoğun endişeler veren bir yere gitmek için ısrar etmenin bir anlamı yoktu. Bırak geçmiş kendi kendine kalsın ve yaşadığın an geleceğe doğru ilerlesin diye düşünüyordu.</p>

  <p>Random saati ellerinde özenle tutuyor, yavaş yavaş döndürerek akşam güneşinin uzun ışıklarının kalın camın çizikleri ve bereleri üzerinde ılık ılık parıldamasını seyrediyordu. Örümceğe benzeyen saniye kolunun kendi çemberi içinde yolunu çizişini seyretmek onu büyülemişti. Bir tam daire çizdiği her sefer, iki büyük koldan daha uzun olanı küçük çemberin etrafındaki altmış küçük bölmeden bir İkincisine geçiyordu. Ve uzun kol kendi dairesini tamamladığında, bu sefer kısa kol üzerinde beklediği büyük rakamlardan bir İkincisine geçiyordu.</p>

  <p>“Bir saatten fazladır onu seyrediyorsun,” dedi Arthur usulca.</p>

  <p>“Biliyorum,” dedi kız. “Bir saat büyük kolun yolu tamamlaması, evet mi?”</p>

  <p>“Doğru.”</p>

  <p>“O halde ben bir saat ve on yedi dakikadır bunu seyrediyordum.”</p>

  <p>Derin ve gizemli bir mutlulukla gülümsedi ve yavaşça yerinden kayarak Arthur'un koluna hafifçe yaslandı. Arthur haftalardır göğsünün içine hapsettiği küçük bir iç çekiş yerinden kurtulduğunu hissetti. Kollarını kızının omuzlarına dolamak istedi, ama bunun için henüz çok erken olduğunu ve onun yine utanarak uzaklaşacağını düşündü. Ama bir şeyler işliyordu. Çocuğun içinde bir şeyler yumuşuyordu. Saat ona yaşamı boyunca başka hiçbir şeyin yapmayı başaramadığı bir anlam ifade ediyordu. Arthur kendisinin bunun ne olduğunu anlayıp anlamadığından henüz emin değildi, ama bir şeylerin kızına ulaşabilmiş olmasından derin bir mutluluk ve rahatlama hissi duyuyordu.</p>

  <p>“Bana yine anlat,” dedi Random.</p>

  <p>“Aslında pek bir şey yok,” dedi Arthur. “Saatçilik yüzlerce yıl önce gelişmiş....”</p>

  <p>“Yüzlerce Dünya yılı önce.”</p>

  <p>“Evet. Gittikçe daha hassas ve karmaşık hale gelmiş. Yüksek yetenek isteyen nazik bir işti bu. Çok küçük olmaları ve ne kadar çok sallasan ya da yere düşürsen bile dakik olarak çalışmaya devam etmeleri gerekiyordu.”</p>

  <p>“Ama yalnızca bir gezegende öyle mi?”</p>

  <p>“E, yapıldığı yer orasıydı, biliyorsun. Saatlerin başka bir yerlere gitmesi, değişik güneşlerle, aylarla ve manyetik alanlar ve benzeri şeylerle bir ilişkisi olması hiç de beklenen bir şey değildi o zamanlar. Yani saatim hâlâ iyi işliyor, ama İsviçre'den bu kadar uzakta bu fazla bir şey ifade etmiyor.”</p>

  <p>“Nereden?”</p>

  <p>“İsviçre'den. Bunların yapıldığı yer. Küçük dağlık bir ülke. Bunları yapan insanların gerçekten başka dünyalar da olduğundan haberleri bile yoktu."</p>

  <p>Bilmemek oldukça önemli bir şey."</p>

  <p>“Eh, evet.”</p>

  <p>“Peki, <span class="text3">onlar</span> nereden gelmişlerdi?"</p>

  <p>“Onlar..., yani biz...biz orada yetiştik. İnsanoğlu Dünya'da evrime uğradı. Nasıl diyeyim, bir çeşit çamurdan bu halimize ulaştık.”</p>

  <p>“Bu saat gibi.”</p>

  <p>“Ihmm. Saatin çamurdan geliştiğini hiç sanmıyorum."</p>

  <p>“Anlamıyorsun!"</p>

  <p>Random ansızın ayağa fırlamış, bağırıyordu.</p>

  <p>“Anlamıyorsun! Beni anlamıyorsun, <span class="text3">hiçbir şeyi</span> anlamıyorsun! Bu kadar aptal olduğun için senden <span class="text3">nefret ediyorum.</span> "</p>

  <p>Aceleyle tepeden aşağı koşmaya başladı, bir yandan da hâlâ saati elinde sımsıkı tutuyor ve Arthur'dan nefret ettiğini haykırıyordu.</p>

  <p>Arthur şaşırmış ve kafası karman çorman bir şekilde ayağa kalktı. Öbek öbek otlar arasından koşarak onun peşine düştü. Bu koşu onun için eziyetli ve can yakıcı oluyordu. Kazada ayağı kırıldığında oluşan kırık temiz bir kırık olmadığı gibi, iyileşmesi de pek temiz olmamıştı. Koşarken tökezliyor ve ürküyordu.</p>

  <p>Random ansızın durdu ve öfkeden kararmış yüzünü ona çevirdi. Saati ona uzatarak;</p>

  <p>“Bunun da ait olduğu bir yer olabileceğini anlamıyorsun, değil mi? İşe yaradığı bir yer olduğunu? <span class="text3">Uyum sağladığı</span> bir yer olduğunu?”</p>

  <p>Tekrar döndü ve yeniden koşmaya başladı. Zindeydi ve bir tazı gibi koşuyordu. Arthur ona yaklaşamıyordu bile.</p>

  <p>Baba olmanın bu kadar zor olacağını beklememesi önemli değildi, önemli olan, baba olmayı, hele ansızın ve beklenmedik bir şekilde ve yabancı bir gezegende baba olmayı hiç mi hiç beklememesiydi.</p>

  <p>Random yeniden bağırmak için geriye döndü. Nedendir bilinmez çocuğun durakladığı her sefer Arthur da duruyordu.</p>

  <p>“Benim kim olduğumu sanıyorsun?” diye sordu öfkeyle. “Senin gelişmiş halin mi? Annemin benim kim olduğumu sandığını düşünüyorsun? Daha önce sahip olamadığı yaşam için bir çeşit bilet mi?”</p>

  <p>“Bununla ne demek istediğini anlayamadım,” dedi Arthur nefes nefese ve canı yanarak.</p>

  <p>“Zaten kimsenin ne demek istediğini anlamıyorsun!"</p>

  <p>“Nasıl yani?”</p>

  <p>“Sus! Sus! Sus!”</p>

  <p>“Söyle bana! Lütfen anlat bana! Annenin sahip olamadığı yaşamdan bahsederken ne demek istiyordun?”</p>

  <p>“Dünya'da kalmış olmayı arzu ederdi! Zaphod denen o sersem ölü beyinli meyveli sakızın ardından gitmemiş olmayı isterdi! O zaman farklı bir yaşamı olabilirdi diye düşünüyor!”</p>

  <p>“Ama” dedi Arthur, “o zaman ölürdü! Dünya yerle bir edildiğinde o da ölmüş olurdu!”</p>

  <p>“Öylesi farklı bir yaşam olurdu değil mi?”</p>

  <p>“Öylesi...”</p>

  <p>“O zaman beni doğurmak zorunda kalmazdı! Benden nefret ediyor!”</p>

  <p>“Sen ne dediğini bilmiyorsun! İnsan nasıl, eee, yani...”</p>

  <p>“Beni yaptı, çünkü onun için her şeyin uyumlu olmasını sağlayacaktım. <span class="text3">Benim</span> işim buydu. Ama ben ondan da uyumsuz çıktım! O yüzden beni buraya kapattı ve o aptal yaşamını sürdürmeye gitti.”</p>

  <p>“Onun yaşamının neresi aptal? Muazzam başarılı, öyle değil mi? Zaman ve uzayın her yerinde tanınıyor, bütün Sub-Eta TV kanallarında...”</p>

  <p>“Aptalca! Aptalca! Aptalca! Aptalca!”</p>

  <p>Random döndü ve yeniden koşmaya başladı. Arthur ona yetişemiyordu. Sonunda biraz oturup ayaklarındaki acıyı dindirmek zorunda kaldı. Kafasındaki karmaşa ile ne yapacağını ise bilmiyordu.</p>

  <p class="yildiz">* * *</p>

  <p>Bir saat sonra topallayarak köye döndü. Hava kararmaktaydı. Yanından geçtiği köylüler ona selam veriyorlardı ama havada bir huzursuzluk ve tam olarak neler döndüğünü veya ne yapılacağını bilmemenin getirdiği bir tedirginlik hissi vardı. Yaşlı Thrasbarg sakalını çekiştirip duruyor ve aya bakıyordu ki bu da iyi bir işaret sayılmazdı.</p>

  <p>Arthur kulübesine girdi.</p>

  <p>Random kamburunu çıkarmış masada sessizce oturmaktaydı.</p>

  <p>“Çok üzüldüm,” dedi, “öyle üzüldüm ki.”</p>

  <p>“Önemli değil,” dedi Arthur, becerebildiği en nazik şekilde. “Bu iyi bir şey, yani arada böyle ufak bir sohbet yapabilmek. Birbirimiz hakkında öğrenmemiz, anlamamız gereken o kadar çok şey var ki. Yaşam hakkında da. Eh yaşam yalnızca çay ve sandviçlerden ibaret değil...”</p>

  <p>“Öyle üzgünüm ki,” dedi Random yeniden, hıçkırarak.</p>

  <p>Arthur onun yanına gitti ve elini omzuna koydu. Random direnip karşı koymadı. Sonra Arthur onun niye üzgün olduğunu gördü.</p>

  <p>Lamuella yapımı bir lambanın yaydığı ışığın altında Arthur'un saati yatmaktaydı. Random tereyağı bıçağının ucu ile saatin arkasını zorlamıştı ve şimdi, sinirli parmaklan ile kurcalamakta olduğu bütün o mini mini yaylar, zemberek ve vidalar küçük saçma bir karmaşa havuzunun ortasında serili durmaktaydı.</p>

  <p>“Yalnızca nasıl işlediğini görmek istemiştim,” dedi Random, “her şeyin birbirine nasıl uyduğunu görmek istiyordum. Çok üzgünüm! Şimdi tekrar bir araya getiremiyorum. Affedersin, affedersin, affedersin. Ne yapacağımı bilmiyorum. Onu tamir ettiririm! Gerçekten! Tamir ettiririm!”</p>

  <p class="yildiz">* * *</p>

  <p>Ertesi gün Thrasbarg uğradı ve Bob tanrı ile ilgili bir yığın şey anlattı. Random üzerinde sakinleştirici bir etki yaratmak amacıyla onu, dev kulak kepçesinin anlatılmaz gizemi üzerinde kafa yormaya davet etti. Random dev kulak kepçesi diye bir şey olmadığını söyledi ve yaşlı Thrasbarg buz kesilip, sessizleşti ve Random'un dışarıdaki karanlığa sürgün edilebileceğini söyledi. Random iyi dedi, zaten orada doğmuştu ve ertesi gün paket ellerine geçti.</p>

  <p class="yildiz">* * *</p>

  <p>İşler biraz heyecan verici olmaya başlamıştı.</p>

  <p>Hatta vızıltılı sesler çıkaran bir çeşit robot arı tarafından gökyüzünden indirilen paket ellerine ulaştığında, paketle birlikte yavaş yavaş tüm köyü saran bir his de ortaya çıkmıştı: bu ardı arkası kesilmeyen bir olaylar dizisinin başlangıcı olacaktı.</p>

  <p>Bu robot arının hatası değildi. Robotun tüm istediği Arthur Dent’in imzası veya parmak izi veya boynunun arkasından bir iki hücre kazıntısı idi. Ondan sonra yoluna devam edecekti. Etraftaki bu kızgınlık havasının sebebinden pek de emin olamadan oyalanarak bekliyordu. Bu arada Kirp her iki ucunda da kafası olan bir balık daha tutmuş, ama daha yakından incelendiğinde bunun aslında yarıdan kesilmiş iki balığın oldukça kötü bir şekilde birbirine dikilmiş hali olduğu anlaşılmış ve bu şekilde Kirp iki başlı balıkla ilgili heyecanı tazeleyemediği gibi, birincinin gerçekliği konusunda da ciddi bir şüphe uyandırmıştı. Yalnızca pikka kuşları her şeyi son derece normal buluyor gibiydiler.</p>

  <p>Robot arı nihayet Arthur'un imzasını almış ve oradan uzaklaşmıştı. Arthur paketi kulübesine taşımış ve oturup ona bakmaya başlamıştı.</p>

  <p>“Hadi açalım!” diye haykırmıştı Random. Etrafındaki her şey tam anlamıyla tuhaflaştığı için, bu sabah kendini çok daha neşeli hissediyordu. Ama Arthur olmaz demişti.</p>

  <p>“Neden olmaz?”</p>

  <p>“Çünkü benim adıma gönderilmemiş.”</p>

  <p>“Hayır, gönderilmiş.”</p>

  <p>“Hayır, gönderilmemiş. Paket... eee, paket benim elimle Ford Prefect'e gönderilmiş.”</p>

  <p>“Ford Prefect mi? Hani şu...”</p>

  <p>“Evet,” dedi Arthur terslenerek.</p>

  <p>“Ondan bahsedildiğini duymuştum.”</p>

  <p>"Eminim duymuşsundur.”</p>

  <p>“Yine de açalım. Başka ne yapacağız ki?”</p>

  <p>“Bilmiyorum,” dedi gerçekten de ne yapması gerektiğinden emin olamayan Arthur.</p>

  <p>Sabahın ilk ışıklan ile bıçaklarını demirciye götürmüştü. Strinder onlara şöyle bir bakmış ve ne yapabileceğine bir bakacağını söylemişti.</p>

  <p>Denge ve esneklik noktalarını anlayabilmek için her zaman yaptıkları gibi bıçakları havada sallamayı denemişler, ama işin zevkine varamamışlardı. Arthur bu sandviç yapımcılığı günlerinin sayılı olduğuna dair üzücü bir hisse kapılmıştı.</p>

  <p>Suratını asmıştı.</p>

  <p>Son Derece Normal yaratıkların ortaya çıkma zamanı çok yakındı, ama Arthur her zamanki av ve ziyafet şenlikleri heyecanının her zamankinden sessiz ve belirsiz olacağını hissediyordu. Burada, Laumella’da bir şeyler olmuştu ve Arthur bunun kendisi yüzünden olduğu gibi korkunç bir fikre kapılmıştı.</p>

  <p>“Ne olduğunu sanıyorsun?” diye üsteledi Random, paketi elinde evirip çevirirken.</p>

  <p>“Bilmiyorum,” dedi Arthur, “ama kötü ve endişe verici bir şey.”</p>

  <p>“Nerden biliyorsun?” diyerek itiraz etti Random.</p>

  <p>“Çünkü Ford Prefect ile ilgili her şey, onunla ilgili olmayan şeylerden daha kötü ve daha endişe vericidir,” dedi Arthur. "İnan bana.”</p>

  <p>“Sen bir şeye üzüldün değil mi?” dedi Random.</p>

  <p>Arthur içini çekti.</p>

  <p>“Yalnızca biraz tedirgin ve huzursuzum. Sanırım.” dedi</p>

  <p>“Affedersin,” dedi Random ve paketi tekrar yerine koydu. Eğer onu açarsa Arthur'un gerçekten de üzüleceğini görebiliyordu. Bunu onun görmediği bir sırada yapmak zorundaydı.</p>
</body>
</html>
