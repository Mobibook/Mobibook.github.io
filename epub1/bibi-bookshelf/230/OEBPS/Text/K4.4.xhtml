<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>30</h2>

  <p>Los Angeles’da diğer insanların attıkları arabaları başkalarına kiralayan yerlerden birinden bir araba kiraladılar.</p>

  <p>“Köşeleri dönerken biraz sorun çıkarıyor,” dedi güneş gözlüklerinin ardındaki adam anahtarları verirken, “bazen arabayı terk edip o yöne giden başka bir araca binmek daha pratik olabiliyor. “</p>

  <p>Sunset Bulvarı üzerinde bir otelde bir gece kaldılar. Birisi onlara burada biraz kafalarının karışmasından hoşlanabileceklerini söylemişti.</p>

  <p>“Orada kalan herkes ya İngiliz ya acayip ya da bunların her ikisi birdendir. Ayrıca fotoğrafçılar için <i>Dil, Gerçek ve Mantık</i> dergisini okuyan İngiliz Rock yıldızlarını izleyebileceğiniz yüzme havuzu da vardır.” demişlerdi.</p>

  <p>Bu doğruydu. Böyle bir havuz vardı ve Arthur tam da söylendiği gibi yapıyor, dergi okuyan rockçıları izliyordu.</p>

  <p>Garaj bekçisi arabalarını fazla umursamamıştı ama bu sorun sayılmazdı çünkü onlar da umursamıyordu.</p>

  <p>Akşam geç vakitlerde Hollyvvood tepeleri arasında ve Mullholland Yolu üzerinde arabayla dolaştılar ve önce adı Los Angeles olan göz kamaştırıcı bir yüzen ışık denizinin üzerinden bakmak ve sonra da adı San Femando Vadisi olan göz kamaştırıcı ışık denizinin karşı kıyısını izlemek için durdular. Her ikisi de göz kamaştırma hissinin, gözlerinin arkasında bir yerde ansızın durduğuna ve başka hiçbir taraflarına dokunmadan ve gördüklerinden garip bir tatminsizlik duyarak çekip gittiğine karar verdiler. Heyecan verici ışık denizlerine gelince, bunlar iyi hoştu ama ışığın anlamı bir şeyi aydınlatmasındaydı ve bu heyecan verici özel ışık denizinin aydınlattığı şeyi ise pek de beğenmemişlerdi.</p>

  <p>Geç ve huzursuz yattılar ve öğle vakti havanın aptalca sıcak olduğu bir sırada uyandılar. Akıllı Wonko’nun bütün günlerini ve gecelerinin çoğunu bakarak geçirdiği Pasifik Okyanusuna ilk bakış için Santa Monica’ya giden parasız yol boyunca arabalarıyla ilerlediler.</p>

  <p>“Birisi bana,”dedi Fenchurch, “bir zamanlar bu kumsalda şimdi bizim yaptığımız gibi hayatlarında ilk kez Pasifik Okyanusunu seyreden iki yaşlı bayanın kendi aralarında konuştuklarına kulak misafiri olduğunu söylemişti. Anlaşılan oldukça uzun bir sessizlikten sonra bayanlardan biri şöyle demiş, ‘Biliyor musun, beklediğim kadar büyük değilmiş.”’</p>

  <p>Malibu’da kıyı boyunca yürüyüp, milyonerlerin şık sahil kulübelerinden birbirlerini dikkatle kollayarak kimin ne kadar zenginleştiğini anlamaya çalışmalarını izlerlerken neşeleri de yavaş yavaş yerine geldi.</p>

  <p>Güneş gökyüzünün batı yarısına doğru inmeye başladığında, onlar her tarafından madeni sesler gelen arabalarına binip, aklı başında hiç kimsenin önünde Los Angeles gibi bir şehir inşa etmeye kalkışmayı hayal bile etmeyeceği gün batımına doğru ilerlerlerken neşeleri daha da artmıştı. Kendilerini ansızın şaşırtıcı ve sebepsiz bir mutluluk içinde bulmuşlar, eski ve korkunç araba radyosunun yalnızca iki istasyon almasına, bunları da her nedense aynı anda çalmaya kalkmasına bile aldırış etmez olmuşlardı. Ne fark eder ki, her iki istasyonda da sıkı birer rock and roll parçası çalıyordu nasılsa.</p>

  <p>“Onun bize yardımcı olabileceğini biliyorum,” dedi Fenchurch kararlı bir şekilde. “Biliyorum, olacak. Adı neydi demiştin, nasıl çağrılmak istiyordu?”</p>

  <p>“Akıllı Wonko”</p>

  <p>“Onun bize yardım edebileceğini biliyorum.”</p>

  <p>Arthur öyle olup olmayacağını merak etti ve Fenchurch’ün kaybettiği şey her. ne ise onun burada, Dünya’da bulunması için dua etti. Dünya’nın neyin nesi çıkacağı önemli değildi.</p>

  <p>Serpentine gölcüğünün kıyısında Fenchurch’le konuştukları günden beri durmaksızın dua ettiği gibi, hafızasının en derin yerlerine gömerek unutmayı, böylece kendisini huzursuz etmesini önlemeyi umduğu bir şeyleri yeniden hatırlamak zorunda kalmamayı diledi.</p>

  <p class="yildiz">* * *</p>

  <p>Santa Barbara’da depodan dönüştürüldüğü anlaşılan bir balıkçı restoranında mola verdiler.</p>

  <p>Fenchurch kırmızı barbun yedi ve çok lezzetli olduğunu söyledi.</p>

  <p>Arthur kılıç balığı ızgara yedi ve bunun kendisini kızdırdığını söyledi.</p>

  <p>Yanından geçmekte olan bir garson kızı kolundan yakalayarak onu azarladı.</p>

  <p>“Bu balık niçin bu kadar güzel olmuş?” diyerek öfkeyle sorguladı.</p>

  <p>“Lütfen arkadaşımı bağışlayın,” dedi Fenchurch şaşkın garson kıza, “en sonunda günü iyi gitmeye başladı da.”</p>

  <h2 id="sigil_toc_id_123">31</h2>

  <p>Eğer bir çift David Bowie alıp, David Bowieler’den birini öbür David Bowie’nin tepesine tutturur sonra ilk iki David Bowie’den üsttekinin kollarının her iki ucuna da bir başka David Bowie iliştirir ve bütün bu yaptıklarınızı kirli bir plaj elbisesine saracak olursanız, elde ettiğiniz şey tam olarak John Watson’a benzemese de onu tanıyanlar tarafından aralarında büyüleyici bir benzerlik bulunabilirdi.</p>

  <p>Watson uzun boylu ve hantaldı.</p>

  <p>O plaj koltuğuna oturup, artık içinde çılgın bir şüpheden çok huzurlu ve derin bir elem duyarak Pasifik’e bakarken, tam olarak nerede koltuğunun bittiğini ve nerede onun başladığını söyleyebilmeniz kolay olmazdı. Bütün yapının bir anda çökmesi ve bu arada sizin başparmağınızı da birlikte götürmesi olasılığı karşısında elinizi, örneğin onun koluna bile dokundurmaktan çekinirdiniz.</p>

  <p>Ama size çevirdiği gülümsemesi çok dikkat çekiciydi. Yaşamın yapabilecekleri içinden en kötülerinin bir araya gelmesinden oluşturulmuş gibi gözükürdü. Ama o, bunları o garip sırası içinde özetleyerek yüzünde bir araya getirdiği zaman ona bakar ve birden “Oh. Peki, tamam o zaman,” diye düşünürdünüz.”</p>

  <p>Konuştuğu zaman, size sık sık kendinizi böyle hissettirdiği için de bu gülümsemeyi kullanmasına memnun olurdunuz .</p>

  <p>“Oh, evet,” dedi, “gelip beni görürler. Hemen şurada otururlar. Tam sizin oturduğunuz yerde. Altın sakallı, yeşil kanatlı, Doktor Scholl sandaletli meleklerden bahsediyordu.</p>

  <p>“Geldikleri yerde bulamadıklarını söyleyerek mısır gevreği yerler. Bol bol kola içerler ve bir dizi şeyde mükemmeldirler.”</p>

  <p>“Öyle mi?” dedi Arthur, “Öyle mi? Peki, Ee,.. bu ne zaman olur? Ne zaman gelirler?” diye sordu.</p>

  <p>Bir taraftan da Pasifik’i gözlüyordu. Kıyı ile okyanus arasındaki sınırda küçük kum çullukları koşuşturuyordu ve şöyle bir sorunları vardı: yiyeceklerini az önce bir dalganın ıslattığı kumun içinde aramaları gerekiyordu, ama onlar ayaklarının ıslanmasına dayanamıyorlardı. Bu sorunla baş edebilmek için, sanki İsviçre’de yaşayan çok akıllı biri tarafından yapılmış kuklalar gibi garip hareketlerle koşuyorlardı.</p>

  <p>Fenchurch kumda oturuyor, parmakları ile gelişigüzel şekiller çiziyordu.</p>

  <p>“Daha çok hafta sonlarında,” dedi Akıllı Wonko, “küçük motosikletlerle gelirler. Müthiş aletler,” diyerek gülümsedi.</p>

  <p>“Anlıyorum,” dedi Arthur, “Anlıyorum.” Fenchurch’ten gelen küçük bir öksürük dikkatini çekti ve dönerek ona baktı. Kumların üzerine ikisinin bulutların üzerindeki halini çizmişti. Bir an için onun kendisini heyecanlandırmaya çalıştığını düşündü, sonra kendisini azarladığını anladı. “Biz kimiz de,” diyordu, “onun deli olduğunu söylüyoruz?”</p>

  <p>Evi gerçekten de tuhaftı. Arthur ve Fenchurch’ün ilk karşılaştıkları şey bu olduğu için neye benzer bir şey olduğunu anlatmakta fayda var.</p>

  <p>Şöyle bir şeydi:</p>

  <p>Ters yüz edilmişti.</p>

  <p>Yani kelimelerin gerçek anlamıyla içi dışındaydı, o kadar ki arabalarını halının üzerine park etmek zorunda kalmışlardı.</p>

  <p>Zevkli bir iç duvar deseni ile pembeye boyanmış olan ve aslında dış duvar olarak adlandırılabilecek duvarda, kitapları orta yerinden duvar geçmiş hissi uyandıran birkaç üstü yarım daire üç ayaklı tuhaf sehpa ve bakanları dinlendirmek için çizildiği açıkça görülebilen tablolar vardı.</p>

  <p>Evin iyice tuhaflaştığı kısım çatıydı.</p>

  <p>Mauritis C. Escherin resimlerinden biriymiş gibi kendi üzerine katlanmış duruyordu. Eğer Mauritis C. Escher’in şehirde hızlı geceler geçirme adeti olsaydı ki böyle bir şeyi ima etmeye kalkışmak bu hikayenin amaçları ile hiç bir şekilde bağdaşmazdı ama onun resimlerine, örneğin şu şekilsiz basamakların olduğu resme bakıp da böyle bir adeti olmadığını düşünmemek de güçtü doğrusu, o zaman bu evin onun böyle bir gecenin ardından esinlenerek çizdiği şeylerden biri olduğu akla gelebilirdi çünkü içeride asılı olması gereken küçük avizeler, dışarıda ve uçları yukarı doğru çevrilmiş durumdaydılar.</p>

  <p>Kafa karıştırıcı bir durum.</p>

  <p>Ön kapının üzerindeki levhada “Dışarı gelin,” yazıyordu ve onlar da huzursuz bir şekilde söyleneni yapmışlardı.</p>

  <p>İçerisi, tabii Dışarı’nın olduğu yerdi. Tuğlalar, tuğlaların aralarında düzgün bir doldurma çalışması, iyi tamir görmüş su olukları, bir bahçe yolu, bir kaç küçük ağaççık ve buraya açılan odalar.</p>

  <p>İç duvarlar aşağı doğru esniyor ve en dipte Mauritus C. Escher’e bile kaş çattırıp nasıl becerildiğini merak ettirecek optik bir görüntüyle, Pasifik Okyanusu’na açılıyordu.</p>

  <p>“Merhaba,” dedi John Watson, namı diğer Akıllı Wonko.</p>

  <p>İyi diye düşündüler kendi kendilerine “Merhaba” başa çıkabileceğimiz bir şey.</p>

  <p>Onlar da “Merhaba” dediler ve ardından şaşırtıcı gülüşmeler geldi.</p>

  <p>Oldukça uzun bir süre Watson ilginç bir dirençle yunuslardan bahsetmek istemedi. Tuhaf bir şekilde dikkati dağınık görünüyor ve ne zaman yunusların adı geçecek olsa “Unuttum...” diyor ve onlara gururla evinin ilginçliklerini göstermeye başlıyordu.</p>

  <p>“Burası bana acayip bir zevk veriyor,” diyordu, “üstelik becerikli bir göz doktorunun düzeltemeyeceği, ” diye devam ediyordu, “bir zarar da vermiyor kimseye.”</p>

  <p>Onu sevmişlerdi. İnsanı saran hoş ve açık bir yapısı vardı ve başkaları bunu yapmadan kendi kendisiyle dalga geçebilme yeteneğine sahipti.</p>

  <p>“Karınız,” dedi Arthur, etrafına bakınarak, “bazı kürdanlardan bahsetmişti.” Bu sözleri araştıran bir bakışla, sanki karısının kapının ardından çıkıp kürdanlardan yeniden bahsedeceğinden endişelenir gibi söylemişti.</p>

  <p>Akıllı Wonko güldü. Bu hafif, rahat bir kahkaha idi ve kulağa daha önce sık sık kullanıp, mutlu olduğu kahkahalardan biriymiş gibi geliyordu.</p>

  <p>“Ah, evet,” dedi, “bunun dünyanın tamamen çıldırdığını fark edip o zavallıyı içine koymak için Tımarhaneyi inşa ettiğim ve iyileşmesini ümit ettiğim günle ilgisi var.”</p>

  <p>Bu noktada Arthur yine bir parça huzursuzluk hissetmeye başladı.</p>

  <p>“Bakın,” dedi Akıllı Wonko, “biz tımarhanenin dışındayız.” Yine tuğlaları, tuğlalar arasındaki doldurma çalışmalarını ve su oluklarını işaret etti. “Şu kapıdan geçince,” diyerek ilk girdikleri kapıyı gösterdi. “Tımarhaneye girmiş olursunuz. İçinde yaşayanları mutlu kılabilmek için orayı hoş bir şekilde dekore etmeye çalıştım, ama yapılabilecek çok fazla şey yok. Artık kendim oraya hiç gitmiyorum. Arada bir bunu yapmaya eğilim gösterecek olsam, ki bugünlerde çok az böyle hissediyorum, yalnızca kapının üzerinde yazılı olan işarete bakmam bunu yapmaktan kaçınmama yetiyor.” “Şuna mı?” dedi Fenchurch, biraz şaşkın bir şekilde üzerinde birtakım direktifler yazılı mavi bir plakaya bakarak.</p>

  <p>“Evet. Beni sonunda şimdi yaşadığım bu her şeyden uzak yaşantıya zorlayan kelimeler. Bu oldukça ani oldu. Bu kelimeleri gördüm ve ne yapmam gerektiğine karar verdim.”</p>

  <p>Levhada şunlar yazılıydı:</p>

  <p><i>Çubuğu ortalarında bir yerinden tutunuz. Sivri ucunu ağızda ıslatınız. Küt ucu diş etine bitişik olacak şekilde diş oyuğunun içine yerleştiriniz. Yavaşça ileri geri oynatınız.</i></p>

  <p>“Bana sanki,” dedi Akıllı Wonko, “bir kürdan paketi içine detaylı bir kullanma kılavuzu koyabilecek ölçüde aklım kaybetmiş herhangi bir medeniyetin içinde, daha fazla yaşayıp da akıl sağlığımın yerinde kalması mümkün değilmiş gibi geldi.”</p>

  <p>Yeniden Pasifik’e bir göz attı, sanki ona kendisiyle konuşup söyleşmesi için cesaret vermeye çalışır giydi. Ama okyanus, orada öylece huzur içinde uzanıyor ve kum çulluklarıyla oynuyordu.</p>

  <p>“Aklınızdan benim akıl sağlığımın yerinde olup olmadığını geçirmiş olabileceğinizi düşünerek söyleyeyim ki tamamen yerinde. Kendime Akıllı Wonko dememin nedeni de bu zaten, insanlara bu konuda güvence vermek. Wonko annemin küçük ve sakar bir çocuk olduğum ve her şeyi devirdiğim zamanlarda beni çağırdığı isimmiş ve Akıllı da benim ne olduğum ve” diyerek ekledi, size “Oh, peki tamam o zaman ” dedirten o gülümsemelerden biriyle, “asıl ne olarak kalmak niyetinde olduğumdur. Şimdi kumsala gidip, neler hakkında konuşmamız gerektiğine bir bakalım mı?”</p>

  <p>Kumsala gittiler. Wonko’nun Altın sakallı, yeşil kanatlı ve Dr. Scholl sandaletli melekler hakkında konuşmaya başladığı yer orasıydı.</p>

  <p>“Yunuslarla ilgili olarak...” dedi Fenchurch yavaşça, ümitle.</p>

  <p>“Size sandallarını gösterebilirim,” dedi Akıllı Wonko.</p>

  <p>“Acaba, biliyor musunuz...”</p>

  <p>“Göstermemi ister miydiniz?” dedi Akıllı Wonko, “Sandalları yani. Bendeler, Size getireyim. Dr. Scholl Şirketi tarafından yapılmışlar ve melekler bunların çalışmaları gereken araziye özellikle uygun olduğunu söylüyorlar. Bir mesaj aracılığıyla uzlaşma servisi işlettiklerini söylüyorlar. Onlara bunun ne anlama geldiğini anlamadığımı söyleyince, tabi anlamazsın diyerek gülüyorlar. Her neyse, gidip onları getireyim.”</p>

  <p>O geri dönüp, içeri, veya sizin algılamanıza bağlı olarak dışarı doğru yürürken, Arthur ve Fenchurch birbirlerine soran ve biraz da ümitsiz gözlerle baktılar, sonra ikisi de omuz silkip ve tembel tembel kumda resimler çizmeye başladılar.</p>

  <p>“Bugün ayakların nasıl?” dedi Arthur yavaşça.</p>

  <p>“İdare ediyor. Kumların üzerinde o kadar garip olmuyor. Ya da suyun içinde. Su çok rahat şekilde ayaklarıma erişebiliyor. Yalnız buranın bizim dünyamız olmadığını düşünüyorum. “</p>

  <p>Yeniden omuzlarını silkti.</p>

  <p>“Mesajla,” dedi, “neyi kastettiğini düşünüyorsun?” “Bilmiyorum,” dedi Arthur, ama durmadan kendisine gülen Prak isimli adamın anısı zihnini kurcalayıp duruyordu.</p>

  <p>Wonko döndüğünde elinde Arthur’u şaşırtan bir şey taşıyordu. Şaşırtan sandallar değildi, onlar tamamen sıradan, tahta tabanlı sandallardı.</p>

  <p>“Meleklerin ayaklarına,” dedi, “ne giydiklerini görmek isteyeceğinizi düşündüm. Sadece merakınızı gidermek için. Yoksa hiç bir şey kanıtlamaya çalışmıyorum. Ben bir bilim adamıyım ve kanıtı oluşturan şeyleri bilirim. Ama kendimi çocukluk ismimle adlandırmamın bir sebebi de kendime bir bilimcinin aynı zamanda tam bir çocuk gibi olması gerektiğini hatırlatmak. Eğer bir şey görürse onu gördüğünü söylemeli, bu şey göreceğini sandığı şey olsa da olmasa da. Önce görmeli, sonra düşünmeli, denemeli. Ama her zaman önce görmeli. Aksi halde yalnızca beklediğiniz şeyleri görürsünüz. Birçok bilim adamı bunu unuturlar. Daha sonra size bunu daha iyi anlatabileceğim bir şey göstereceğim. Kendime Akıllı Wonko dememin bir başka sebebi de, insanların bu yüzden benim bir aptal olduğumu düşünmeleri. Bu benim gördüğüm bir şeyi gördüğümü söylememe fırsat veriyor. İnsanların aptalın biri olduğunuzu düşünmelerine aldıracak birisinin bilim adamı olması mümkün değildir. Hemeyse, bunu da görmek isteyeceğinizi düşündüm.”</p>

  <p>Wonko’nun taşıdığını gördüğü zaman Arthur’u şaşırtan şey buydu. Çünkü bu, muhteşem, gümüş grisi camdan bir balık kavanozuydu ve Arthur’un odasındakinin aynısıydı.</p>

  <p>Arthur otuz saniye kadar bir zamandır başarısız bir şekilde, merakla ve sesinde bir yutkunmayla, “Bunu nereden buldunuz?” diye sormaya çalışıyordu.</p>

  <p>Sonunda sırası geldi ama saniyenin binde biri kadar bir zaman farkıyla fırsatı kaçırdı.</p>

  <p>“Bunu nereden aldınız” dedi Fenchurch, merakla ve yutkunarak.</p>

  <p>Arthur Fenchurch’e merakla baktı ve yutkunarak, “Ne? Sen daha önce bunlardan görmüş müydün?”dedi.</p>

  <p>“Evet,” dedi Fenchurch, “ben de de var bir tane, daha doğrusu vardı. Russell içine golf toplarını koyabilmek için onu benden yürüttü. Nereden geldiğini bilmiyorum, sadece Russel’a onu yürüttüğü için kızdığımı biliyorum. Niçin sordun, senin de mi var aynısından?”</p>

  <p>“Evet, o...”</p>

  <p>İkisi de Akıllı Wonko’nun bakışlarını merakla ikisi arasında bir ileri bir geri oynattığını ve aradaki sınırda da yutkunmaya çalıştığını fark etmişlerdi.</p>

  <p>“<i>Sizin</i> de mi bunlardan var?” dedi ikisine birden.</p>

  <p>“Evet.” diyerek cevap verdi ikisi birden.</p>

  <p>Her birine uzun uzun ve sakin bir şekilde baktı, sonra kavanozu havaya kaldırarak Kaliforniya güneşinin ışığını yakalamaya çalıştı.</p>

  <p>Kavanoz güneşle birlikte adeta şarkı söylüyor, güneşin ışığının yoğunluğu ile çınlıyor gibiydi ve kumların çevresinde ve onların üzerinde koyu ama parlak gökkuşakları oluşturuyordu. Wonko onu elinde çevirdi, çevirdi. Üzerine itinayla kazınmış ince izlerin içinde şu kelimeler açıkça seçilebiliyordu. “Hoşca kalın. Balıklar İçin Teşekkürler.”</p>

  <p>“Bunun ne olduğunu,” diye yavaşça sordu Wonko, “biliyor musunuz?”</p>

  <p>Her ikisi de merak içinde, yavaşça hayır anlamında başlarını sallayarak, bilmediklerini belirttiler. Gri camın içindeki şimşek gölgelerinin ışıltısı ile neredeyse hipnotize olmuşlardı.</p>

  <p>“Bu yunuslardan bir ayrılık hediyesi,” dedi Wonko kısık sakin bir sesle, “sevdiğim, incelediğim, birlikte yüzdüğüm, balıkla beslediğim ve hatta dillerini öğrenmeye çalıştığım, yunuslardan. Dillerini öğrenmeyi imkansız zorlukta bir iş haline getirmişler, hele şimdi fark ettiğim gibi istedikleri takdirde bizim dilimizde rahatlıkla ilişki kurabilecekleri gerçeğini de göz önüne alırsanız.”</p>

  <p>Dudaklarında bir gülümseme ile, hafif hafif başını salladı ve tekrar Fenchurch’e ve sonra Arthur’a baktı.</p>

  <p>“Siz sizinkini...” dedi Arthur’a, “sizinkini ne yaptınız? Bunu sormamda bir sakınca var mı?”</p>

  <p>“Ee, benimkinin içinde bir balık var.,” dedi Arthur, hafifçe mahcup olarak. “Rastlantıya bakın ki, kulağımda ne yapacağımı bilmediğim bir balığım vardı o sırada ve ee.. bu kavanoz da oradaydı. ” Sesi iyice kısılmıştı.</p>

  <p>“Başka hiçbir şey yapmadınız mı? Hayır,” dedi, “yapmış olsaydınız bilirdiniz.” Tekrar başım salladı.</p>

  <p>“Karım bizimkini buğday tanelerini saklamak için kullanıyordu,” diye devam etti Wonko, sesinde yeni bir tonla, “dün geceye kadar...”</p>

  <p>“Ne oldu?” dedi Arthur yavaş ve kısık bir sesle, “dün akşam?”</p>

  <p>“Buğdayımız bitti,” dedi Wonko, duygusuz bir sesle. “Karım,” diye ekledi, “biraz daha almaya gitti.” Bir an için kendi düşünceleri içinde kaybolur gibi oldu.</p>

  <p>“Ve sonra ne oldu?” dedi Fenchurch, aynı nefessiz tonla.</p>

  <p>“Ben kavanozu yıkadım,” dedi Wonko. “Onu çok dikkatli bir şekilde yıkadım, çok çok dikkatli, buğday tanelerini son tanesine kadar temizledim, sonra yavaşça, dikkatle ve havsız bir kumaş parçası ile döndüre döndüre kuruladım. Sonra kulağıma tuttum. Siz... siz kendinizinkini kulağınıza yaklaştırdınız mı?”</p>

  <p>Her ikisi de olumsuzluk belirtecek şekilde başlarını salladılar, yine yavaşça, yine aptal aptal.</p>

  <p>“Belki de,” dedi Wonko, “bunu yapmalısınız.”</p>

  <h2 id="sigil_toc_id_124">32</h2>

  <p>Okyanusun derin uğultusu.</p>

  <p>Düşüncenin erişebileceğinden daha uzak kıyılarda patlayan dalgalar.</p>

  <p>Deniz dibinin sessiz fırtınaları.</p>

  <p>Ve bunların arasından çağıran sesler, yada sesler değil titreşen mırıltılar, kelimecikler, yarım yamalak ifade bulmuş düşünce şarkıları.</p>

  <p>Selamlaşmalar, selamlaşma dalgaları, ifade edilmemiş olana doğru kayan, birlikte kırılan kelimeler.</p>

  <p>Dünya’nın kıyılarında bir keder çarpışması.</p>

  <p>Neşenin dalgaları- Nerede? Tanımlanamaz şekilde bulunmuş bir dünya, tanımlanamaz şekilde erişilmiş, tanımlanamaz derecede ıslak bir su şarkısı.</p>

  <p>Sesler şimdi çok sesli bir müzik parçası oluşturuyor, gürültülü açıklamalar, kaçınılmaz bir felaketle ilgili, yok edilecek bir dünya ile ilgili, bir çaresizlik dalgası, bir ümitsizlik spazmı, ölümcül bir düşüş ve yine kırılan kelimeler.</p>

  <p>Ve sonra bir ümit kıvılcımı, geçen zamanın izleri arasında bir gölge Dünya’nın bulunması, sulara gömülen boyutlar, paralellerin çekim gücü, derin çekim gücü, kararlılık duygusunun bir fırıldak gibi dönüşü, fırlatılıp parçalara ayrılışı, uçuş. Eskisinin yerini alması için yeni bir Dünya’nın sahaya çekilmesi, giden yunuslar.</p>

  <p>Ve sonra şaşırtıcı tek bir ses, yeterince net.</p>

  <p>“Bu kavanoz size İnsanları Koruyalım Kampanyası tarafından iletildi. Size veda ediyoruz. “</p>

  <p>Ve sonra uzun, ağır, mükemmel gri vücutların, sessizce gülüşerek, ölçülemeyecek derinlikte bir bilinmeyene doğru yuvarlanarak uzaklaşmasının sesi.</p>

  <h2 id="sigil_toc_id_125">33</h2>

  <p>O akşam Tımarhanenin dışında kalıp, içinden televizyon seyrettiler.</p>

  <p>“Bunu görmenizi istiyordum,” dedi Akıllı Wonko yeniden haberler başlayınca, “kendisi benim eski bir meslektaşım. Şimdi sizin ülkenizde bir soruşturma yürütüyor. İzleyin bakın.”</p>

  <p>Bu bir basın toplantısıydı.</p>

  <p>“Korkarım, şu anda Yağmur Tanrısı ismi üzerinde bir yorumda bulunamam. Biz kendisini Bir Anda Ortaya Çıkan Neden-ötesi Meteorolojik Oluşumların Bir Örneği olarak adlandırıyoruz. “</p>

  <p>“Bunun ne demek olduğunu bize açıklayabilir misiniz?”</p>

  <p>“Pek de emin değilim. Burada dürüst olalım. Bizler anlayamadığımız bir şey bulduğumuz zaman ona sizin anlayamayacağınız hatta doğru dürüst söylemenizin bile zor olacağı bir isim vermekten hoşlanıyoruz. Yani eğer sizin onu yalnızca Yağmur Tanrısı olarak tanımlamanıza izin verecek olsak, bu sizin bizim bilmediğimiz bir şeyi bildiğiniz anlamına gelecektir ve korkarım biz de bunu kabul edemeyiz.</p>

  <p>“Hayır, ona önce öyle bir isim vermeliyiz ki bu onun</p>

  <p>sizin değil bizim olduğunu anlatsın, onun sizin dediğiniz değil de bizim dediğimiz bir şey olduğunu kanıtlamanın yollarını bulmaya sonra koyuluruz.</p>

  <p>“Eğer sonuçta sizin haklı olduğunuz ortaya çıkacak bile olsa, siz hala hatalı olursunuz çünkü bu durumda biz onu, e...e.., ‘supernormal...’ olarak niteleriz, ona normal-ötesi veya doğaüstü demeyiz çünkü sizler artık bu kelimelerin ne anlama geldiğini biliyorsunuz. Hayır, bir ‘Supernormal Dışkısal Tortu İndaktörü’. Kendimizi korumak için de araya herhalde, bu şeyin veya kişinin bahsedilen şeyin ‘niteliklerinin tümüne neredeyse sahip olduğunu ama yine de, tam o olmadığını’ belirtecek bir kelime sıkıştırırız. Yağmur Tanrısı! Hıh, Yaşamım boyunca böyle saçmalık görmedim. İtiraf etmeliyim ki beni onunla tatile çıkarken yakalayamazsınız. Teşekkürler. Şimdilik hepsi bu kadar, eğer bizi izliyorsa Wonko’ya da bir ‘merhaba’ yollamak dışında tabii.”</p>

  <h2 id="sigil_toc_id_126">34</h2>

  <p>Dönüş yolunda yanlarında kendilerine oldukça tuhaf bir şekilde bakan bir bayan oturuyordu.</p>

  <p>Kendi aralarında yavaş sesle konuştular.</p>

  <p>“Yine de bilmem gerek,” dedi Fenchurch, “ve kuvvetle hissediyorum ki sen bildiğin bir şeyleri bana anlatmıyorsun.”</p>

  <p>Arthur içini çekti ve ortaya bir kağıt parçası çıkardı.</p>

  <p>“Bir kalemin var mı? “dedi. Fenchurch arandı ve bir tane buldu.</p>

  <p>“Ne yapıyorsun, tatlım?” diye sordu Arthur’a. O, kaşlarını çatıp, kalemi çiğneyerek, kağıdın üzerine bir şeyler karalayarak, bir şeylerin üzerini çizerek, yeniden bir şeyler kararlayıp, yeniden kalemi çiğneyerek bir yirmi dakika geçirdikten ve kendi kendine huzursuzca homurdandıktan sonra.</p>

  <p>“Bir zamanlar birinin bana vermiş olduğu bir adresi hatırlamaya çalışıyorum.”</p>

  <p>“Eğer kendine bir adres defteri alacak olsan,” dedi Fenchurch, “hayatın çok daha kolaylaşırdı.”</p>

  <p>Sonunda Arthur kağıdı ona verdi.</p>

  <p>“Bunu sen sakla,” dedi.</p>

  <p>Fenchurch kağıda baktı. Bütün karalamalar ve üstü çizili kelimeler arasında bir adres vardı. ‘Quentulus Quazgar Dağları. Sevorsbeupstry. Preliumtam Gezegeni. Zarss Güneşi. Galaktik bölge kodu QQ7 Aktif J Gamma.”</p>

  <p>“Ve burada ne var?”</p>

  <p>“Görünüşe bakılırsa,” dedi Arthur, “Tanrının Yaratıklarına Son Mesajı olmalı.”</p>

  <p>“Bu kulağa biraz daha anlamlı geliyor,” dedi Fenchurch. “Oraya nasıl gideceğiz?”</p>

  <p>“Sen gerçekten...?”</p>

  <p>“Evet, ” dedi Fenchurch kesin bir tavırla. “Gerçekten de bilmek istiyorum.”</p>

  <p>Arthur çizik pleksiglass pencereden dışarıdaki geniş gökyüzüne baktı.</p>

  <p>“Affedersiniz,” dedi onlara oldukça tuhaf bir ifadeyle bakmakta olan kadın, ansızın, “umarım kabalık ettiğimi düşünmezsiniz. Bu uzun uçuşlarda öyle sıkılıyorum ki, birileriyle konuşmak iyi oluyor. Benim adım Enid Kapelsen, Bostonluyum. Söylesenize bana siz sık sık uçar mısınız?”</p>

  <h2 id="sigil_toc_id_127">35</h2>

  <p>Arthur’un Batı Bölgesindeki evine gittiler, bir çantaya bir iki havlu ve gerekli şeyleri doldurdular, ardından her Galaktik otostopçunun sonunda vaktinin çoğunu geçirdiği şeyi yaptılar.</p>

  <p>Bir uçan dairenin oradan geçmesini beklemeye başladılar.</p>

  <p>“Bir arkadaşım bu işi on beş yıl boyunca yapmış,” dedi Arthur bir gece kendilerini iyice kaptırmış bir şekilde gökyüzünü seyrederlerken.</p>

  <p>“Kimdi o?”</p>

  <p>“Adı Ford Prefect idi.”</p>

  <p>Ansızın kendisini tekrar bir daha hiçbir zaman yapmayacağını sandığı birşeyi yaparken bulmuştu.</p>

  <p>Ford Prefect’in nerede olduğunu merak ederken yani.</p>

  <p>Olağanüstü bir rastlantı sonucu, ertesi gün gazetede iki haber yer aldı. Birincisi bir uçan daire hakkında son derece hayret verici bir olayla ve diğeri de publarda çıkan bir dizi beklenmedik isyanla ilgiliydi.</p>

  <p>Ford Prefect bundan bir sonraki gün akşamdan kalma bir Arthur’un telefonlara hiç cevap vermediğinden yakınarak ortaya çıktı.</p>

  <p>Gerçekten de son derece hasta görünüyordu. Yalnızca bir çitin üzerinden sürüklenerek geriye çekilmiş bir şey gibi değil, sanki aynı anda çit de bir harman makinasının içinden geçirilmiş gibi bir görüntüsü vardı. Arthur’un oturma odasına tüm yardım tekliflerini redderek ve sendeleyerek girdi ki bu bir hataydı bir hataydı, çünkü yardımları reddetmek için elini sallaması onun dengesini tamamen kaybetmesine ve sonunda Arthur’un onu yerde sürükleyerek kanepenin üzerine götürmek zorunda kalmasına yol açtı.</p>

  <p>“Teşekkür ederim,” dedi Ford, “Çok teşekkür ederim. Senin...” dedi, ve üç saatlik bir uykuya daldı.</p>

  <p>“....Pleiades’dan İngiliz Telefon Sistemine ulaşmanın,” diye devam etti uyandığında, “ne kadar zor olduğu hakkında en ufak bir fikrin var mı? Olmadığını görebiliyorum, onun için ben anlatacağım sana,” dedi, “tabii bana yapmak üzere olduğun büyük bir kap acı kahve ile birlikte.”</p>

  <p>Arthur mutfağa giderken Ford’da sallanarak onun peşi sıra gitti.</p>

  <p>“Aptal telefon operatörleri durmadan nereden aradığını soruyorlar ve Letchworth’den aradığını bildirince de bu hattan arıyorsam bunu yapıyor olamayacağını söylüyorlar. Ne yapıyorsun sen?”</p>

  <p>“Sana acı kahve yapıyorum.”</p>

  <p>“Oh,” dedi Ford son derece düş kırıklığına uğramış gibiydi. Perişan bir şekilde çevresine bir göz attı.</p>

  <p>“Bu nedir?” diye sordu.</p>

  <p>“Pirinç gevreği.”</p>

  <p>“Ya bu?”</p>

  <p>“Kırmızı biber.”</p>

  <p>“Anlıyorum,” dedi Ford ciddiyetle ve biri öbürünün üzerinde duracak şekilde ikisini de tekrar yere bıraktı. Ama pek dengeli duruyorlarmış gibi gözükmedikleri için bu kez alttakini üste geçirdi. Bu işe yaramış gibi göründü.</p>

  <p>“Biraz uzay -tutmasına uğradım da,” dedi “Neden bahsediyordum?”</p>

  <p>“Letchwood’dan telefon edememekten.” “Edemiyordum. Bunu bayana açıkladım. ‘Eğer yaklaşımınız buysa’ dedim, ‘Letchworth’e lanet olsun. Ben aslında Sirius Sibertetik Şirketi’nin bir ticari araştırma gemisinden arıyorum, şu anda^izin dünyanızda tanınan, ama sayın bayan sizin tarafınızdan bilinmediği anlaşılan yıldızlar arası bir yolculuğun şu anda ışık-altı hız ayağındayım - ‘sayın bayan’ dedim” diye açıkladı Ford Prefect, “çünkü kendisinin cahil bir salak olduğunu ima ettiğim için alınmasını istemiyordum...”</p>

  <p>“İnce bir düşünce,” dedi Arthur Dent.</p>

  <p>“Tam anlamıyla,” dedi Ford, “ince bir düşünce.” Kaşlarını çattı.</p>

  <p>“Uzay-tutması,” dedi, “yardımcı cümlelerde çok kötü etkiliyor. Bana yine yardım etmen gerekecek,” diye devam etti, “bana ne hakkında konuştuğumu hatırlatarak.”</p>

  <p>“Yıldızlar arasında,” dedi Arthur, “dünyanızda tanınan ama sizin tanıdığınızı pek sanmadığım yıldızlar, sayın bayan,...”</p>

  <p>“Pleiades Epsilon ve Pleiades Zeta,” Ford zafer kazanmış bir tavırla sonunu getirdi. “Bu konuşma cümbüşü oldukça eğlenceli değil mi?”</p>

  <p>“Biraz kahve al.”</p>

  <p>“Teşekkür ederim, hayır. Ve ‘numarayı direk çevireceğime,’ dedim, ‘sizi rahatsız etmemin sebebi, burada, Pleiades’de bizim çok ileri telekomünikasyon sistemlerimiz olduğu halde, üç kuruşun hesabını yapan bir yıldız hayvanı rehberin oğlunun ödemeli aramam gerektiğinde ısrar etmesi. Buna inanabiliyor musunuz?”’</p>

  <p>“Ve inanabiliyor muydu?”</p>

  <p>“Bilmiyorum. Ben cümlenin sonuna gelinceye kadar o telefonu kapatmıştı,” dedi Ford, “Peki! Sonra ne yaptığımı tahmin ediyorsun?” diye sordu öfkeyle.</p>

  <p>“Hiçbir fikrim yok, Ford,” dedi Arthur.</p>

  <p>“Yazık,” dedi Ford, “bana hatırlatabileceğim umuyordum. Bu adamlardan gerçekten nefret ediyorum, biliyor musun. Bunlar gerçekten de kozmosun iğrenç yaratıkları, hiçbir zaman doğru dürüst çalışmayan, çalıştığı zaman hiçbir aklı başında kişinin onlardan istemeyeceği şeyleri yapan ve bipleyerek size bu yaptıklarını haber veren,” diye ekledi çıldırmış gibi, “o işe yaramaz çöplük artığı küçük makineleriyle, ilahi sonsuzluğun içinde vızıldanarak dolaşıp duruyorlar!”</p>

  <p>Bu, gerçekten de doğruydu. Yalnızca bu görüşü benimsedikleri için doğru düşündüğü kabul edilen insanlar tarafından da yaygın olarak paylaşılan saygın bir görüştü.</p>

  <p><i>Otostopçunun Galaksi Rehberi,</i> birbirinin hemen hemen aynı beş milyon dokuz yüz yetmiş beş bin beş yüz elli dokuz adet güncel sayfa içinde rastlanması güç sağduyulu bir yaklaşımla “Sirius Sibernetik Şirketi ürünlerini işler hale getirebildiğiniz zaman, elde ettiğiniz başarı duygusu ile bu ürünlerin temelde ne kadar lüzumsuz olduklarını görmemenizin ne kadar kolay olduğunu” anlatmaktaydı.</p>

  <p>“Bir başka deyişle- ki bu, Sirius Sibernetik Şirketi’nin Galaksi çapındaki başarısının altında yatan somut prensiptir- bu ürünlerin temel tasarım hataları yüzeysel tasarım hataları altında gizlenmiş bulunmaktadır” yazıyordu <i>Rehber’</i> de.</p>

  <p>“Ve bu adam” diye söylendi Ford, “bu şirketin ürünlerinden daha bir sürüsünü satmaya azimliydi! Beş yıl süren misyonu sırasında yeni yabancı dünyalar arayıp bulmaya, buralardaki restoranlara, asansörlere ve şarap barlarına Gelişmiş Alternatif Müzik Sistemleri satmaya çalışıyordu! Ya da bu dünyalarda henüz restoranlar, asansörler ve barlar yoksa bu lanet olası yerlerdeki medeniyetlerin gelişimini yapay olarak hızlandırıp, böyle yerlerin yeterince ortaya çıkmasını sağlıyordu! Şu kahve nerede kaldı!”</p>

  <p>“Döktüm.”</p>

  <p>“Biraz daha yap o zaman. Sonra ne yaptığımı şimdi hatırladım. Bildiğimiz şekliyle medeniyeti kurtardım. Ya da buna benzer bir şey olması gerektiğini biliyorum.”</p>

  <p>Kararlı bir şekilde tökezleye tökezleye oturma odasına döndü, orada kendi kendine konuşmaya devam eder gibi oldu, bir yandan da mobilyalara tosluyor ve bip bip sesleri çıkarıyordu.</p>

  <p>Bir kaç dakika sonra, en sakin yüzünü takınmış olan Arthur onun peşinden içeri girdi.</p>

  <p>Ford şaşırmış görünüyordu.</p>

  <p>“Nerelerdeydin?”</p>

  <p>“Kahve yapıyordum,” dedi Arthur hala en sakin suratını takınmış olarak. Çok çok önceleri, Ford’la birlikte olmanın tek yolunun yanında bir sürü sakin surat bulundurup, devamlı onları takmak olduğunu keşfetmişti.</p>

  <p>“En heyecanlı bölümü kaçırdın!” diye öfkelendi Ford. “Herifin üzerine atladığım kısmı kaçırdın! Şimdi,” dedi, “baştan atlamak zorunda kalacağım.”</p>

  <p>Kendisini hızla ve dikkatsizce bir sandalyenin üzerine attı ve sandalyeyi kırdı.</p>

  <p>“Geçen sefer,” dedi suratını asarak, “daha iyiydi” ve eliyle, bağlayıp yemek masasının üzerine yerleştirdiği bir başka kırık sandalyeyi işaret etti.</p>

  <p>“Anlıyorum,” dedi Arthur, bağlanmış enkaza sakin bir göz atarak , “ve, ıhm... ya o buz kalıpları ne işe yarıyordu?”</p>

  <p>“Ne?” diye haykırdı Ford. “Ne? O kısmı da mı kaçırdın? Ertelenmiş Yaşam Sistemi’ni! Adamı ertelenmiş yaşam sistemine bağladım. Eh, bağlamak zorundaydım, öyle değil mi?”</p>

  <p>“Öyle gözüküyor,” dedi Arthur, sakin sesiyle.</p>

  <p>“Ona dokunma!!” diye haykırdı Ford.</p>

  <p>Anlaşılmaz bir sebepten masanın üzerinde açık bırakılmış olan ahizeyi yerine koymak üzere olan Arthur, soğukkanlılıkla, durakladı.</p>

  <p>“Pekala,” dedi Ford, sakinleşerek, “şimdi onu kulağına götür ve dinle.”</p>

  <p>Arthur kulaklığı kulağına yaklaştırdı.</p>

  <p>“Konuşan saat,” dedi.</p>

  <p>“Biip, biip, biip” dedi Ford, “bu adamın tüm gemisi içinde duyulan ses de aynen böyle, kendisi buzlar içinde uyuyarak, Sesefras_Magna’nın bir küçük ayı çevresinde yavaş yavaş dolanırken. Konuşan Londra Saati!“</p>

  <p>“Anlıyorum,” dedi Athur yeniden, büyük soruyu sormanın tam zamanı olduğuna karar vermişti.</p>

  <p>“Niçin?” dedi sakince.</p>

  <p>“Şansım iyi giderse, “dedi Ford, telefon faturası o düzenbazları iflas ettirecek.”</p>

  <p>Ter içinde, kendisini kanepenin üzerine attı.</p>

  <p>“Neyse,” dedi, “dönüşüm çarpıcı oldu, öyle düşünmüyor musun?”</p>

  <h2 id="sigil_toc_id_128">36</h2>

  <p>Ford Prefect’in içinde kaçak yolcu olarak gelmiş olduğu uçan daire bütün dünyayı şaşırtmıştı.</p>

  <p>Artık ne şüphe, ne hata olasılığı, ne halüsinasyon söylentisi ne de su depolarında yüzen anlaşılmaz CIA ajanları kalmıştı.</p>

  <p>Bu sefer her şey gerçek ve kesindi. Çok epeyce kesin olarak kesindi.</p>

  <p>Kendinden öte her şeye karşı muhteşem bir umursamazlık içinde alçalmış, Harrods’ın da büyük bir bölümünü içine alan dünyanın en pahalı emlaklarının yer aldığı büyük bir alana inmişti.</p>

  <p>Muazzam büyüklükte neredeyse bir mil çapında olduğunu söylüyordu görenlerden bazıları, donuk gri renkli, delik deşik, insanoğluna yabancı güneşler altında vahşi güçlerle girmiş olduğu sayısız korkunç uzay savaşlarından aldığı yaralarla şekli deforme olmuş bir şeydi.</p>

  <p>Servis kapısı, Harrods Yemek Bölümünün ortasına açıldı, Harvey Nicholls’u yerle bir etti ve işkence gören mimari şaheserlerin içler parçalayan son bir çığlığı ile Sheraton Park Kulesini devirdi.</p>

  <p>Yürekleri donduran uzun bir zaman aralığından sonra, iç çatırtıları ve parçalanan makine homurtularının ardından, uçan dairenin rampasında 30 metre boyunda, devasa boyutta, gümüş renkli bir robot belirdi.</p>

  <p>Bir elini havaya kaldırdı.</p>

  <p>“Barış için geliyorum,” dedi uzun bir dişli gıcırtısından sonra ve şöyle devam etti, “beni Kertenkele’nize götürün.”</p>

  <p>Arthur’la birlikte oturup televizyonda hiç durmadan aktarılan heyecanlı haberleri izleyen Ford Prefect’in bütün bu olanlar için bir açıklaması vardı tabii ki. Televizyon haberlerinin hiçbiri bu şeyin benim kadar hasar yaptığını, hasarın şu kadar trilyon pound’a olduğunu ve şu kadar sayıda insanın öldüğünü söylemekten ve sonra aynı şeyleri tekrarlamaktan öteye gitmiyordu, çünkü robotun yalnızca olduğu yerde durup, hafifçe iki yana sallanmaktan ve kısa anlaşılmaz hata mesajları yayınlamaktan başka bir şey yaptığı yoktu.</p>

  <p>“Çok eski bir demokrasiden geliyor, anlıyor, biliyor musunuz...”</p>

  <p>“Yani, bir kertenkeleler diyarından mı geliyor?” “Hayır, dedi Ford. Kahve kendisine zorla içirildikten sonra, artık başlangıçtaki halinden bir parça daha mantıklı ve anlaşılır hareket etmeye başlamıştı. “O kadar basit bir şey değil. O kadar açık değil. Geldiği kendi dünyasında, halk halktı. Liderler ise kertenkele. Halk kertenkelelerden nefret eder ve kertenkeleler de halkı idare ederdi.”</p>

  <p>“Garip,” dedi Arthur, “bunun bir demokrasi olduğunu söylediğini sanmıştım.”</p>

  <p>“Öyle dedim,” dedi Ford. “Bir demokrasi.”</p>

  <p>“O halde, “dedi Arthur, saçmalayan bir kalın kafalı gibi konuşmadığını umarak, “neden halk kertenkeleleri başından atmıyordu?”</p>

  <p>“Dürüst olmak gerekirse, bu akıllarına gelmiyordu,” dedi Ford. “Hepsinin oy hakkı var, bu yüzden oy verdikleri hükumetin aşağı yukarı istedikleri hükumete yaklaşmış olması gerektiğini düşünüyorlar.”</p>

  <p>. “Yani, halkın kertenkeleler için oy verdiğini mi söylemek istiyorsun?”</p>

  <p>“Oh, evet,” dedi Ford omuz silkerek, “tabii.”</p>

  <p>“Ama,” dedi Arthur, yine büyük sorusunu sorarak, “niçin?”</p>

  <p>“Çünkü eğer bir kertenkeleye oy vermeyecek olurlarsa,” dedi Ford, “yanlış kertenkelenin başa gelebileceğini düşünüyorlardı. Hiç cinin var mı?”</p>

  <p>“Ne?”</p>

  <p>“Dedim ki,” dedi Ford, sesine usulca artan bir sabırsızlık havası yerleşirken, “cinin var mı?”</p>

  <p>“Bir bakayım. Sen bana kertenkelelerden bahset.”</p>

  <p>Ford yine omuz silkti.</p>

  <p>“Bazıları kertenkelelerin başlarına gelen en iyi şey olduğunu söylüyor,” dedi. “Bunlar tamamen yanılıyor tabii ki, tamamen ve bütünüyle yanılıyorlar, ama birilerinin böyle söylemesi gerek.”</p>

  <p>“Ama bu korkunç,” dedi Arthur.</p>

  <p>“Dinle, arkadaş,” dedi Ford, “eğer Evren’in bir parçasının diğer bir parçasına bakıp da ‘bu korkunç’ dediğini duyduğum her sefer için bir Altar doları alacak olsaydım, burada cin arayan bir limon gibi oturuyor olmazdım şimdi. Ama öyle bir para almıyorum, onun için de aynen öyle oturuyorum işte. Her neyse, sen niye böyle sakin ve ay-gözlü gözüküyorsun? Aşık falan mısın yoksa?”</p>

  <p>Arthur, evet dedi, aşık olduğunu söyledi ve bunu sakince söyledi.</p>

  <p>“Cin şişesinin nerede olduğunu bilen birine mi bari? Onunla tanışacak mıyım?”</p>

  <p>Tanıştı, çünkü o sırada Fenchurch köye almaya gittiği bir tomar gazete ile birlikte içeri girmişti. Masanın üzerindeki enkazla kanepenin üzerine uzanmış olan Betelgeuse’lü enkazı aynı anda görüp hayretler içinde olduğu yerde kaldı.</p>

  <p>“Cin nerede?” dedi Ford Fenchurch’e. Ve Arthur’a “Sahi, Trillian’a ne oldu?” diye sordu.</p>

  <p>“Ee, bu Fenchurch,” dedi Arthur, beceriksizce. “Trillianla aramızda bir şey yoktu. Onu son gören sen olmalısın.”</p>

  <p>“Oh, evet,” dedi Ford, “Zaphod’la bir yerlere gitti. Çocukları falan oldu galiba. En azından,” diye ekledi, “öyle olduklarını sanıyorum. Zaphod çok sakinleşti, biliyor musun.”</p>

  <p>“Sahi mi?” dedi Arthur, telaşla Fenchurch’ün etrafında dolanıp onu elindeki yükten kurtarmaya çalışarak.</p>

  <p>“Evet,”dedi Ford, “en azından kafalarından biri artık aside gömülmüş bir devekuşundan daha aklı başında görünüyor.”</p>

  <p>“Arthur, kim bu?”dedi Fenchurch.</p>

  <p>“Ford Prefect,” dedi Arthur. “sana daha önce ondan bahsetmiş olabilirim.”</p>

  <h2 id="sigil_toc_id_129">37</h2>

  <p>Üç tam gün ve gece boyunca gümüş renkli dev robot taş kesilmiş bir şaşkınlık içinde Knightsbridge’in kalıntıları arasında ağır ağır iki yana sallanıp, bir takım şeyleri çözmeye çalışarak, öylece kala kaldı.</p>

  <p>Hükumet görevlileri onu görmeye geldi, kamyonlar dolusu gazeteci televizyon programlarında birbirlerine onun hakkında ne düşündüklerini sordu, bombardıman uçakları zavallı saldırılar yaptılar, ama hiç bir kertenkele ortalıkta görünmedi. Bu arada robot ağır ağır ufku taramakla meşguldü</p>

  <p>Geceleri, onun hiçbir şey yapmamayı sürdürüşünü görüntülemeyi sürdüren televizyon ekiplerinin projektörleri ile aydınlatılan görüntüsü muhteşemdi.</p>

  <p>Düşündü, düşündü ve bir sonuca vardı.</p>

  <p>Servis robotlarını keşfe göndermek zorundaydı.</p>

  <p>Bunu daha önce düşünmüş olması gerekirdi ama, birtakım sorunları vardı.</p>

  <p>Sonunda, bir akşam üzeri küçük uçan servis robotları gıcırtılar içinde ve ürkütücü bir metal bulutu halinde uçan dairenin kapısından çıktılar. Bazı şeylere çılgın gibi saldırıp bazılarını koruyarak çevredeki araziyi talan ettiler.</p>

  <p>En sonunda içlerinden bir tanesi evcil hayvanlar satan bir dükkanda bir kertenkeleye rastladı. Ama demokrasi adına dükkanı birden öylesine ateşli bir şekilde savunmaya kalkıştı ki, bölgede pek az şey canlı kalabildi.</p>

  <p>Gıcırtılı uçuculardan oluşmuş birinci sınıf bir ekip Regent Park’daki Hayvanat bahçesini, özellikle de Sürüngenler Evini keşfedince bir dönüm noktasına gelinmiş oldu.</p>

  <p>Evcil hayvan satan dükkanda yaptıkları yanlışlardan sonra bir parça dikkatli olmayı öğrenmiş olan uçan delme aletleri ve oyma testereleri, büyük ve besili iguanaların bir kısmını, onlarla yüksek seviye görüşmeler yapacak olan gümüş robota götürdüler.</p>

  <p>Bir müddet sonra, robot dünyaya kapsamlı, samimi ve yeterli görüş alışverişine rağmen yüksek seviyede devam eden görüşmelerin kesildiğini, kertenkelelerin emekliye ayrıldığını ve kendisinin, yani robotun da buralarda bir yerde kısa bir tatil yapmaya karar verdiğini ve bazı sebeplerden ötürü bu yerin Boumemouth olarak seçildiğini ilan etti.</p>

  <p>Ford Prefect TV’da bunu izleyince başını salladı, güldü ve bir bira daha içti.</p>

  <p>Robotun ayrılışı için gerekli tüm hazırlıklar derhal yerine getirildi.</p>

  <p>Uçan alet takımları gıcırdadı, bütün gün ve gece boyunca ışınlarla her şeyi kesip, delip, kızarttılar. Sabah olduğunda, üzerinde robotun içeriden desteklenerek ayakta durmakta olduğu tekerlekli dev bir rampa batıya doğru birçok yolda aynı anda ilerlemeye başlamıştı bile.</p>

  <p>İlginç bir karnaval ekibi gibi yavaş yavaş batı yönünde ilerliyordu. Çevresinde hizmetkarları, helikopterler, yeni arabalar vızır vızır dolanıyordu. Boumemouth’a varıncaya kadar araziyi biçerek ilerlemeye devam etti. Boumemouth’a varınca robot yavaşça nakliye sisteminin kucağından indi ve kumsala gidip uzandı ve on gün boyunca orada öylece yattı.</p>

  <p>Bu tabii ki, uzun zamandır Borunemouth’da yaşanan en heyecan verici olaydı.</p>

  <p>Robot’un dinlenme alanı olarak işaretlenip koruma altına alman alanın çevresinde her gün kalabalıklar toplandı ve halk onun ne yaptığını görmeye çalıştı.</p>

  <p>Hiçbir şey yaptığı yoktu. Yalnızca plajda uzanmış yatıyordu. Biraz beceriksizce ve yüzü koyun yatmaktaydı.</p>

  <p>Yerel gazetelerin birinden bir gazeteci bir gece geç vakit şimdiye kadar dünyada kimsenin yapmayı başaramadığı bir şeyi başararak sının koruyan hizmet robotlarından biriyle kısa, anlaşılabilir bir görüşme yapmayı başardı.</p>

  <p>Bu olağanüstü bir başarıydı.</p>

  <p>“Sanırım, haber olabilecek bir şeyler var,” dedi gazeteci, demir parmaklıkların üzerinde birlikte sigara içerlerken, “ama içeriden sağlam bir görüş açısına ihtiyaç olacak. Elimde bir soru listesi var,” diyerek devam etti, iç ceplerinden birini beceriksizce karıştırırken, “belki o adamın, o şeyin, ona her ne diyorsanız onun, bu listeye şöyle bir göz atmasını sağlayabilirsin.”</p>

  <p>Küçük uçan ayarlı tornavida bir şeyler yapıp yapamayacağını deneyeceğini söyledi ve gıcırdayarak uzaklaştı.</p>

  <p>Cevap hiçbir zaman gelmedi.</p>

  <p>Bununla birlikte, ilginçtir, kağıt parçası üzerindeki sorular, robotun beyninin, savaş yaralarıyla dolu, muazzam endüstriyel kalitedeki devrelerinden geçmekte olan sorularla hemen hemen aynıydı. Bu sorular şunlardı:</p>

  <p>“Bir robot olduğunuz için neler hissediyorsunuz?” “Uzaydan gelmiş olmak nasıl bir his?” “Boumemouth’u beğendiniz mi?”</p>

  <p>Ertesi sabah toparlanmaya başladılar ve birkaç gün içinde robotun buradan tamamen ayrılmaya hazırlandığı açıklık kazandı.</p>

  <p>“Mesele,” dedi Fenchurch, Ford’a, “bizi gemiye aldırıp aldıramayacağında?”</p>

  <p>Ford çılgın bir telaşla saatine baktı.</p>

  <p>“Benim tamamlamam gereken bitmemiş ve önemli bazı işlerim var,” diye haykırdı.</p>

  <h2 id="sigil_toc_id_130">38</h2>

  <p>Kalabalık, gümüş renkli dev araca olabildiğince yaklaşmaya çalışıyordu ama yanma pek fazla sokulamıyordu.</p>

  <p>Aracın en yakın çevresi uçan minik servis robotları tarafından parmaklıklarla çevrilmişti. Bunun sınırı ordu tarafından korunmaktaydı. Ordu içerideki sınırı delmekte kesinlikle başarılı olamamıştı, ama kendi sınırını geçmeye kalkışacak birinin başı derde girerdi. Ordunun çevresi ise polis kordonu altındaydı. Gerçi polisin oradaki görevinin halkı mı ordudan, yoksa orduyu mu halktan korumak olduğu yoksa dev geminin diplomatik dokunulmazlığını gözeterek park cezası alınmasını engellemek mi olduğu tamamen belirsizdi ve konu tartışmaya açıktı.</p>

  <p>İç çevredeki parmaklık artık sökülüyordu. Ordu huzursuzca kıpırdandı, orada bulunmalarının sebebinin öylece kalkıp gidecek gibi göründüğü gerçeğine nasıl tepki vermeleri gerektiğinden pek emin değillerdi.</p>

  <p>Dev robot öğle zamanı gemiye çıkmış ve şimdi saat öğleden sonra beş olduğu halde bir daha kendisinden hiç işaret alınmamıştı. Bir çok ses gelmişti- aracın derinliklerinden gelen dişli gıcırıtıları ve metal şakırtıları, bir milyon iğrenç arızanın müziği gibiydi. Ama kalabalık</p>

  <p>arasındaki gergin bekleyiş hissi kalabalığın gergin bir şekilde düş kırıklığına uğrayacağını beklemesinden doğmuştu. Bu son derece olağanüstü şey, ansızın yaşamlarına girmişti ve şimdi onları almadan öylece çıkıp gidecekti.</p>

  <p>Özellikle iki kişi bu hissi yoğun bir şekilde yaşıyordu. Arthur ve Fenchurch etrafı endişeli gözlerle tarıyorlar, Ford Prefect’i kalabalığın içinde hiçbir yerde göremiyorlardı.</p>

  <p>“Ne kadar güvenilir biridir o?” diye sordu Fenchurch, boğuk bir sesle.</p>

  <p>“Ne kadar <i>güvenilir miT</i> dedi Arthur. Boş bir kahkaha attı. “Okyanus ne kadar sığdır?” dedi. “Güneş ne kadar soğuktur?”</p>

  <p>Robot’un rampalı nakliye sistemi ile ilgili son parçalar da gemiye taşınıyor, parmaklıklardan kalan bir kaç şey, rampanın dibinde diğerlerini izlemek üzere yığılmış bekliyordu. Rampanın etrafında nöbet tutmakta olan askerler anlamlı bir öfke gösterisi sergiliyor, oraya buraya emirler yağdırıyor, acele toplantılar yapılıyor, ama tabii ki bütün bu olanlarla ilgili hiçbir şeye karışmak mümkün olmuyordu.</p>

  <p>Arthur ve Fenchurch ümitsizce ve hiçbir planları olmadan, kalabalığı yararak ilerliyorlar ama kalabalığın tamamı da kalabalığı yararak ilerlemeye çalıştığı için bu onları bir yere ulaştırmıyordu.</p>

  <p>Ve birkaç dakika sonra geminin dışında hiçbir şey kalmadı. Parmaklık son demirine kadar geminin içine alınmıştı. Birkaç uçan testere ve bir tesviye aletinin alan çevresinde son bir kontrol yaptıkları görüldü ve sonra onlar da çığlık çığlığa gıcırtılarla dev kapıdan içeri gemiye girdiler.</p>

  <p>Birkaç saniye geçti.</p>

  <p>İçeriden gelen mekanik düzensizlik seslerinin yoğunluğu değişti ve sonra yavaşça, ağır ağır kocaman çelik rampa kendisini Harrods Yiyecek Bölümünden kaldırmaya başladı, bu manzaraya eşlik eden ses, binlerce gergin ve heyecanlı kişinin tamamen görmemezlikten gelinmesinin sesiydi.</p>

  <p>“Durun!”</p>

  <p>Bir taksiden çıkan bir megafon dönüp duran kalabalığın ucundan durma emri veriyordu.</p>

  <p>“Önemli bir bilimsel zorlama, oldu!” diye sesleniyordu megafon. “Bilimsel gelişme oldu,” diyerek kendi kendini düzeltti. Kapı açıldı ve Betelgeuse yakınlarından gelen beyaz paltolu küçük bir adam dışarı çıktı.</p>

  <p>“Durun!” diye bağırdı tekrar, şimdi bu sefer elinde üzerinde ışıklar olan kısa, küt, siyah madeni bir değnek sallıyordu. Işıklar hafifçe göz kırptı, rampa yükselişini durdurdu ve sonra başparmaktan gelen sinyallere uyarak (galaksideki elektronik mühendislerinin yarısı bu sinyalleri engelleyebilmenin yeni yollarını ararken, diğer yarı da bu engelleyici sinyalleri engellemenin yeni yollarını aramaktaydı) yönünü tekrar aşağı doğru çevirdi.</p>

  <p>Ford Prefect taksinin içinden megafonu kaptı ve onunla kalabalığa seslenmeye başladı.</p>

  <p>“Yol açın,” diye bağırıyordu, “lütfen yol açın, bu önemli bir bilimsel gelişme. Sen ve sen, taksiden malzemeyi çıkarın.”</p>

  <p>Tamamen rastlantısal olarak, kalabalığın içinden kendilerine yol açarak aceleyle taksiye yaklaşmaya çalışan Arthur ve Fenchurch’ü işaret etmişti.</p>

  <p>“Pekala, şimdi birkaç önemli bilimsel malzeme için yol açmanızı rica ediyorum,” diye gürledi Ford. “Yalnızca herkes sakin olsun yeter. Her şey kontrol altında, görülecek bir şey yok. Yalnızca önemli bir bilimsel gelişme o kadar. Şimdi sakin olun. Önemli bilimsel malzeme. Yol açın.”</p>

  <p>Yeni bir heyecana susamış ve düş kırıklığının ansızın ertelemesiyle sevinmiş olan kalabalık hevesle geri çekilip yol açmaya başladı.</p>

  <p>Arthur, taksiden taşıdıkları önemli bilimsel malzeme kutularının üzerinde basılı yazıları görünce biraz şaşırdı.</p>

  <p>“Üzerine paltonu ört,” diye mırıldandı Fenchurch’e, bagajdan çıkardıklarını onun kollarına istiflerken. Arka koltuğa sıkıştırılmış olan tekerlekli süpermarket arabasını da aceleyle yerinden çıkardı. Gürültüyle yere indirdi ve birlikte kutuları içine doldurdular.</p>

  <p>“Yol açın lütfen,” diye bağırdı Ford yeniden. “Her şey yeterli bilimsel kontrol altında.”</p>

  <p>Taksi şoförü Arthur’a “O sizin ödeyeceğinizi söyledi,” dedi ve Arthur cebinden bir kaç kağıt para çıkararak borcu ödedi. Uzaktan uzağa polis sirenlerinin sesi duyulmaktaydı.</p>

  <p>“Şu tarafa doğru açılın, kimsenin canı yanmasın.” Mıcırlar üzerinde tıngırdayan süpermarket arabasını rampaya doğru çekerlerken, arkalarında dalgalanan kalabalık yeniden kapanmıştı.</p>

  <p>“Sorun yok,” diye seslenmeye devam ediyordu Ford.</p>

  <p>“Görülecek hiçbir şey yok, her şey bitti. Bunların hiçbiri gerçekte olmuyor.”</p>

  <p>“Yolu açın lütfen,” diye patladı kalabalığın arasından bir polis megafonu. “Bir zorlama oldu, birileri zorla çemberi yardı, yolu açın,” diyordu.</p>

  <p>“Bir bilimsel gelişme,” diye haykırdı Ford onunla yarışarak. “Bilimsel bir ilerleme!”</p>

  <p>“Polis! Yol açın!”</p>

  <p>“Bilimsel malzeme! Yol açın!”</p>

  <p>“Walkmen,” diye haykırdı Ford ve ceplerinden yarım düzine kadar minyatür teyp çıkarıp kalabalığa doğru attı. Bunun sonucu çıkan sonsuz karmaşa saniyeleri bizimkilere market arabasını rampanın kıyısına getirebilecek ve onu ilk basamağa çıkaracak zamanı sağlamıştı.</p>

  <p>“Sıkı tutunun,” diye mırıldandı Ford ve elektronik baş parmak üzerinde bulunan bir düğmeye bastı. Arkalarındaki koca rampa sarsılarak yavaşça yukarı doğru yükselmeye başladı.</p>

  <p>“Pekala, çocuklar, “dedi çalkalanan kalabalık arkalarında kalıp kendileri eğimli rampayı tırmanarak geminin içlerine doğru ilerlemeye başladıklarında, “görünüşe göre yola koyulduk.”</p>

  <h2 id="sigil_toc_id_131">39</h2>

  <p>Arthur Dent devamlı olarak silah sesleri ile uyanmaktan rahatsız olmuştu.</p>

  <p>Hala rahatça uyumayı başarabilen Fenchurch’ü uyandırmamaya gayret ederek, kendileri için yatacak bir yer haline dönüştürdükleri bakım atölyesi girişinden dışarı süzüldü, kendisini giriş merdivenine attı ve koridorlarda karamsar bir şekilde dolanmaya başladı.</p>

  <p>Koridorlar çok dardı ve kötü aydınlatılmışlardı. Aydınlatma devreleri sinir bozucu bir şekilde vızıldıyordu.</p>

  <p>Ama sorun bu değildi.</p>

  <p>Uçan bir elektrikli delgi aleti berbat bir cızırtı ile yanından geçip ara sıra kafası karışmış bir arı gibi duvarlara çarparken, durakladı ve duvara yaslandı.</p>

  <p>Sorun bu da değildi.</p>

  <p>Bir gemi bölmesinden geçince kendisini daha geniş bir koridorda buldu. Koridorun bir ucundan berbat bir duman yükseldiği için diğer uca doğru yürüdü.</p>

  <p>Sertleştirilmiş olduğu halde yine de çizilmiş bir pleksiglas tabakası altında, duvara monte edilmiş olan bir gözetleme monitörüne geldi.</p>

  <p>“Şunu kısar mısın lütfen?” dedi Ford Prefect’e. Ford Totenham Court Road’da bir dükkanın vitrininden almış olduğu video kasetlerinden oluşmuş bir yığının ortasında bağdaş kurmuş oturuyordu. Dükkanın vitrinini kırabilmek için cama önce küçük bir tuğla, sonra bir yığın pis boş bira tenekesi fırlatması gerekmişti.</p>

  <p>“Shhh,” dedi Ford, manik bir konsantrasyon içinde ekranı izlerken. <i>Muhteşem Yedili</i>’yi izlemekteydi.</p>

  <p>“Birazcık olsun,” dedi Arthur.</p>

  <p>“Hayır!” diye haykırdı Ford. “En güzel yerine geliyoruz! Dinle, sonunda her şeyi çözdüm, voltaj seviyelerini, bağlantıları, her şeyi ve burası da en güzel kısmı.”</p>

  <p>Baş ağrısı içinde ve içini çekerek Arthur onun yanına oturdu ve güzel kısmı seyretti. Ford’un heyecanlı haykırışlarını ve “yeehey” larını olabildiği kadar sakin bir şekilde dinledi.</p>

  <p>“Ford,” dedi sonunda, her şey bittikten ve Ford kaset yığını arasından <i>Casablanca</i>'nın kasetini ararken, “nasıl oluyorda, eğer....”</p>

  <p>“Bu muhteşem bir şey,” dedi Ford. “Ben işte bunu almak için geri dönmüştüm. Onun tamamını hiç seyredemediğimin farkında mısın? Sonunu hep kaçırıyorum. Vogonlar gelmeden önceki gece de yarısını izlemiştim. Ortalığı havaya uçurduklarında sonunu hiç göremeyeceğimi sanmıştım. Hey, o iş ne oldu sahi?”</p>

  <p>“Yaşam işte,” dedi Arthur ve altılık bir paketten bir bira aldı.</p>

  <p>“Oh, yine mi,” dedi Ford. “Ben de öyle olabileceğini düşünmüştüm. Ben bu seyrettiklerimi tercih ederim,” diye ekledi, Rick’in Barı ekranda belirdiğinde. “Nasıl oluyor da, eğer ne?”</p>

  <p>“Ne?”</p>

  <p>‘“Nasıl oluyor da, eğer...’ diye bir cümleye başlamıştın...”</p>

  <p>“Eğer Dünya hakkında bu kadar kötü düşünüyorsan, nasıl oluyor da ... oh, boş ver, sadece filmi izleyelim.”</p>

  <p>“Tamamen katılıyorum.”</p>

  <h2 id="sigil_toc_id_132">40</h2>

  <p>Anlatılacak az bir şey kaldı.</p>

  <p>Saxquine’in Bahşedilmiş Gri Toprakları’nm, eskiden Flanux’un Uçsuz Bucaksız Işık Tarlaları olarak bilinen alanın arkasında uzandığı keşfedilmeden önce, Flanux’un Uçsuz Bucaksız Işık Tarlalarının arkasında, Saxquine’in Bahşedilmiş Gri Toprakları uzanırdı.</p>

  <p>Saxaquine’in Bahşedilmiş Gri Topraklan arasında, yörüngesinde Preliumtam gezegeni olan Zarss adındaki yıldız da bulunmaktaydı. Sevorbeupstry işte bu gezegendeydi ve Arthur ve Fenchurch’ün de sonunda vardıkları yer de Sevorbeupstry topraklarıydı ve yolculuk onları biraz yormuştu.</p>

  <p>Ve şu sırada bulundukları yer Sevorbeupstry topraklarındaki Büyük Kırmızı Rar Düzlükleriydi. Burası Quentulus Quazgar Dağlarının güney etekleri ile sınırlıydı ve Prak’ın ölmeden önce söylediği sözlerine bakılırsa, burada on metre yüksekliğinde ateşten harflerle yazılmış Tanrının Yaratıklarına Son Mesajı’m bulmaları gerekiyordu.</p>

  <p>Arthur’un hafızası onu yanıltmıyorsa, Prak’a göre buranın Lob’un Lajestik Vantrashell muhafızları tarafından korunuyor olması gerekiyordu ve öyle olduğu da bir anlamda kanıtlanmış oldu. Bu muhafız ilginç bir şapkası</p>

  <p>olan küçük bir adamdı ve onlara bir bilet sattı.</p>

  <p>“Sol tarafta kalın lütfen,” dedi, “sol tarafta kalın,” ve küçük bir tornet üzerinde onların yanından aceleyle geçip gitti.</p>

  <p>Bu yoldan ilk geçenlerin kendileri olmadığını fark ettiler, çünkü Büyük Düzlüğün soluna doğru giden yol oldukça yıpranmıştı ve orada burada küçük satış tezgahları ile donanmıştı. Bunlardan birinden, dağdaki bir mağarada bulunan ve Tanrının Yaratıklarına Son Mesajı’nı oluşturan harflerin ateşiyle ısınan bir fırında yapılmış bir kutu şekerleme, bir diğerinden posta kartları satın aldılar. Kartların üzerindeki harfler hava fırçasıyla yazılmış olduğu için biraz bulanıktı ve kartların arkasında “Büyük Sürprizi bozmamak için!” yazılıydı.</p>

  <p>“Mesajın ne olduğunu biliyor musunuz?” diye sordular tezgahın ardındaki görmüş geçirmiş küçük bayana.</p>

  <p>“Oh, evet,” diye cıvıldadı neşeyle, “oh, evet!“</p>

  <p>Onlara el salladı.</p>

  <p>Her yirmi milde bir içinde duş ve temizlik imkanları bulunan taştan yapılma kulübeler vardı. Ama çıkış zorluydu. Güneş, Büyük Kırmızı Düzlüğü bir fırına çeviriyor ve Büyük Kırmızı Düzlük sıcağın altında titreşiyordu.</p>

  <p>“Şu küçük tornetlerden,” diye sordu Arthur daha büyük tezgahlardan birine, “kiralamak mümkün mü acaba? Lajestik Ventra mı hemeyse onun bindiklerinden?”</p>

  <p>“Tometler,” dedi dondurma tezgahında görevli küçük bayan “dini bütünler için değildir.”</p>

  <p>“Oh, tamam kolay o zaman,” dedi Fenchurch, “biz özellikle dindar değiliz. Yalnızca ilgileniyoruz.”</p>

  <p>“O halde geri dönmelisiniz,” dedi küçük bayan sertçe ve onlar buna itiraz edince, ikisine de birer Son Mesaj güneş şapkası ve Rar’ın Büyük Kırmızı Düzlüğünde birbirlerine sıkıca sarılmış olarak çekilen fotoğraflarını sattı.</p>

  <p>Tezgahın gölgesinde birkaç soda içtikten sonra tekrar güneşin altındaki yorucu yürüyüşlerine başladılar.</p>

  <p>“Koruyucu kremlerimiz bitiyor,” dedi Fenchurch bir iki mil sonra. “Bir daha ki tezgahı bekleyebilir ya da daha yakın olan bir öncekine dönebiliriz ama bu da yine aynı yolu yürümemiz gerekeceği anlamına gelir.</p>

  <p>Sıcağın altında titreşen uzaktaki siyah noktaya baktılar; dönüp arkalarına baktılar. Devam etmeyi tercih ettiler.</p>

  <p>Sonra bu yolculuğu ilk yapanlar olmadıkları gibi şu sırada da tek yapanlar olmadıklarını keşfettiler.</p>

  <p>Onlardan ilerde hantal kısa bir şekil kendini toprak boyunca perişan bir halde sürükleyerek taşıyor, acıyla tökezleyerek yarı topallıyor, yarı emekliyordu.</p>

  <p>Öyle yavaş ilerliyordu ki çok geçmeden ona yetiştiler ve onun yıpranmış, berelenmiş ve bükülmüş bir metalden yapılmış olduğunu anladılar.</p>

  <p>Onlar yaklaşırken metal yaratık inlemeye başladı ve sıcak kuru toprağın üzerine yığıldı kaldı.</p>

  <p>“O kadar zaman,” diye inliyordu, “oh, o kadar zaman ve üstelik de acı, bu kadarı ve bu kadarını çekecek o kadar zaman. Birinden biri tek başına olsaydı belki dayanabilirdim. Ama beni yıpratan ikisinin birlikte oluşu oldu. Oh-, selam yine siz.”</p>

  <p>“Marvin?” dedi Arthur kısaca, yanına çömelerek “sen misin?”</p>

  <p>“Süper-zekice soruları soran,” diye inledi yaşlı robotun vücudu, “hep sen olurdun değil mi?”</p>

  <p>“Bu da ne?” diye telaşla fısıldadı Fenchurch, Arthur’un yanına çömelip koluna yapışarak. “Eski bir arkadaş sayılır,” dedi Arthur. “Ben ...”</p>

  <p>“Arkadaş!” diye karga gibi bir sesle mızıldandı robot acıklı bir şekilde. Kelime bir çeşit çıtırtı ile ağız boşluğunda kayboldu ve ağzının kenarından ince pas tabakaları döküldü. “Bu kelimenin ne anlama geldiğini arayıp bulabilmem için, bana biraz zaman vermeniz gerekecek. Hafıza bankalarım eskiden olduğu gibi değil, biliyorsunuz. Bir kaç zillion yıl için kullanılmayan bir kelimenin yardımcı hafıza yedek dosyasına geçirilmesi gerekiyor. Ah, evet, işte geliyor.”</p>

  <p>Robot’un yıpranmış başı düşünüyormuş gibi hafifçe doğrulmuştu.</p>

  <p>“Hımm, ne ilginç bir kavram.”</p>

  <p>Biraz daha düşündü.</p>

  <p>“Hayır,” dedi en sonunda, “ben bunlardan biriyle hiç karşılaşmadığımı sanıyorum. Affedersiniz, size bu konuda yardımcı olamayacağım.”</p>

  <p>Tozların içinde bir dizini acıklı bir şekilde sürüdü sonra şekli bozulmuş dirsekleri üzerinde kendini döndürmeye çalıştı.</p>

  <p>“Size son bir kez yapmamı istediğiniz bir hizmet var mı acaba?” diye sordu bir cins duygusuz takırdı ile. “Belki sizin için toplayabileceğim bir kağıt parçası falan olabilir. Veya belki de sizin için bir kapı açmamı isteyebilirsiniz?” diyerek devam etti.</p>

  <p>Başı paslı boyun bilyeleri çevresinde gıcırdayarak döndü ve görünüşe bakılırsa uzak ufukları taradı.</p>

  <p>“Etrafta şu an kapıya benzer bir şey görülmüyor,” dedi, “ama eminim, yeterince beklersek, birisi bir kapı yapacaktır. Ve sonra,” dedi Arthur’u yeniden görmek için yavaşça başını çevirirken, “o zaman sizin için onu açabilirim. Ben beklemeye alışığım bilirsiniz.”</p>

  <p>“Arthur,” diye sertçe fısıldadı Fenchurch Arthur’un kulağına, “bana bundan hiç bahsetmedin. Bu zavallı yaratığa ne yaptın böyle?”</p>

  <p>“Hiçbir şey,” diye ısrar etti Arthur üzüntüyle, “O her zaman böyle....”</p>

  <p>“Ha!” diye yapıştırdı Marvin. “Ha!” diye tekrarladı. “Her zaman hakkında sen ne bilirsin? “Sen bana “her zaman” diyorsun çünkü, organik yaşam formlarınız beni zaman içinde bir sürü küçük işe koşturuyorlar. Ben şimdi Evren’in kendisinden 37 kez daha yaşlıyım. Kelimelerini biraz daha dikkatli seçmelisin,” diye öksürdü ve daha düşünceli.”</p>

  <p>Bir öksürük krizi altında sarsıldı ve kendine geldi. “Beni bırakın,” dedi “siz gidin, beni kendi yolumda acıyla kıvranmaya bırakın. Sonunda artık zamanım geldi. Koşum neredeyse bitti. Dört gözle,” dedi kırık parmağını onlara doğru hafifçe sallayarak, “sonuncu gelmeyi bekliyorum. Bu uygun olacak. Ben, beyni bir....”</p>

  <p>Zayıf protestoları ve hakaretlerine rağmen onu yerden kaldırdılar, Metal öyle sıcaktı ki neredeyse parmakları yanıyordu. Ama şaşırtacak kadar hafifti ve kolları arasında öylece asılı duruyordu.</p>

  <p>Quentulus Quazgar dağlarının çevrelediği Büyük Kırmızı Rar düzlüklerinin solu boyunca giden yolda onu kendileriyle birlikte taşıdılar. Arthur, Fenchurch’e durumu açıklamaya çalıştı ama sık sık Marvin’in acıklı sibernetik şikayetleri ile sözü kesildi.</p>

  <p>Tezgahlardan birinden onun için birkaç yedek parça ve yatıştırıcı yağ alıp alamayacaklarını anlamaya çalıştılar, ama Marvin hiçbirini istemiyordu.</p>

  <p>“Her tarafım yedek parça dolu” diye vızıldanıyordu.</p>

  <p>“Beni kendi halime bırakın!” diye homurdanıyordu.</p>

  <p>“Her bir parçam,” diye inledi, “en az elli kez değiştirildi... bir tek...” bir an için anlaşılmaz bir şekilde canlanır gibi olmuştu. Kafası ikisi arasında hafızasının gücü ile sallanıyordu. “Benimle ilk karşılaştığın zamanı hatırlıyor musun,” dedi Arhur’a. “Zeka-tırmalayıcı bir iş olan seni köprü üstüne götürme görevi bana verilmişti, hani? Sana sol tarafımın bütün diyotlarında o korkunç sızıyı duyduğumu söylemiştim? Onların değiştirilmesini istediğimi, ama hiçbir zaman değiştirilmediklerini söylemiştim, hatırladın mı?”</p>

  <p>Devam etmeden önce uzunca bir duraklama süresi bıraktı. Onu aralarında taşımaya devam ediyorlardı, bırakın batmayı yerinden kıpırdamayı o bile düşünmeyen kavurucu güneş, sıcak altında.</p>

  <p>“Bak bakalım tahmin edebilecek misin, “dedi Marvin, sessizliğin yeterince mahcup edici uzunlukta olduğuna ikna olduktan sonra, “hiç değiştirilmeyen parçalarım hangileri? Hadi, tahmin edebilecek misin bakalım?”</p>

  <p>“Ah,” diye ekledi, “ah, ah, ah, ah, ahh.”</p>

  <p>Sonunda küçük tezgahların sonuncusuna vardılar. Marvin’i aralarına yerleştirerek gölgede bir parça dinlendiler. Fenchurch-Russel için birkaç kol düğmesi aldı. Bunlar Tanrı’nın Yaratıklarına Son Mesajını yazdığı alevli harflerin hemen altındaki Quentulus Quazgar Dağlarından toplanmış küçük cilalı çakıl taşlarından yapılmıştı.</p>

  <p>Arthur tezgahın üzerindeki küçük bir tezgahta sergilenen dini broşürleri, mesajın anlamı ile ilgili düşüncelerin toplandığı küçük kitapçıkları inceledi.</p>

  <p>“Hazır mıyız?” dedi Fenchurch’e. Fenchurch başını evet anlamında salladı.</p>

  <p>Marvin’i aralarına aldılar.</p>

  <p>Quentulus Quazgar dağlarının eteklerini dolandılar ve işte dağın tepesine yakın bir yerde parıldayan harfler oradaydı. Yüzü bu tepeye bakan büyük bir kayanın üzerine bir parmaklık yapılmıştı ve burada iyi görüntü alınabilecek gözlem için elverişli küçük bir nokta bulunuyordu. Harflere daha detaylı bakabilmek için küçük bir paralı teleskop da vardı ama bunu kimse kullanmıyordu, çünkü harfler cennetin kutsal parlaklığı ile yanmaktaydı ve teleskop aracılığı ile bakılacak görülecek olursa retinayı ve optik sinirleri kötü şekilde zedeliyordu.</p>

  <p>Tanrı’nın Son Mesajı’na hayranlıkla karışık bir şaşkınlık içinde bakakaldılar. Yavaş yavaş ve tanımlanması imkansız bir huzur duygusu, son ve tam bir anlama hissi ile doldular.</p>

  <p>Fenchurch içini çekti. “Evet,” dedi, “buydu.”</p>

  <p>Dolu dolu on dakika harfleri izledikten sonra omuzları arasında asılı olan Marvin’in güçlük içinde olduğunu fark ettiler. Robot artık başını kaldıramıyordu ve mesajı okuyamamıştı. Kafasını kaldırmasına yardım ettiler ama görüş devrelerinin hemen hemen tamamen tükendiğinden şikayetçi oldu.</p>

  <p>Bir jeton buldular ve Marvin’i teleskopa götürdüler. Şikayet ve hakaretler yağdırmaya devam etti, ama ona her bir harfe sırayla bakması için yardım ettiler. İlk harf bir “V”, İkincisi bir “e” idi. Sonra “r”, “d”, “i”, “ğ”, geliyor, bunları “i”, “m”, ile tekrar bir “i” .ve “z” izliyordu. Sonra bir boşluk vardı.</p>

  <p>Sonraki iki kelime “rahatsızlık” ve “için” di. Son iki kelimenin ise biri kısa biri daha uzunca idi ve Marvin bunlarla baş edebilmek için biraz daha dinlenmek istedi.</p>

  <p>Son iki kelimenin birincisi “ö” harfi ile başlıyor, “z“ve “ü” ile devam edip “r” ile son buluyordu.</p>

  <p>Son bir duraklamadan sonra Marvin son kelime için gücünü topladı, “d”, “i” ve arkasından “1”, yine “e”, “r”, “yine “i” ve nihayet “z” yi de okuduktan sonra, kollarına yığıldı kaldı.</p>

  <p>“Sanırım, “diye mırıldandı en sonunda, çürüyen göğsünden gelen metal tıkırtıları arasında, “bu yaptığımdan ötürü kendimi iyi hissediyorum.”</p>

  <p>Gözlerindeki ışıklar kesinlikle son kez olmak üzere söndü.</p>

  <p>Neyse ki, hemen yakınlarında yeşil kanatlı adamlardan tornet kiralanabilecek bir yer vardı.</p>

  <p style="text-align: center;"><b>-Kitabın Sonu-</b></p>
</body>
</html>
