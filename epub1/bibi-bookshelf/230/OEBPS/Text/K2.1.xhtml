<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h1 title="2. Kitap: Evrenin Sonundaki Restoran">Evrenin Sonundaki Restoran</h1>

  <p><b>Otostopçunun Galaksi Rehberi</b></p>

  <p>Jane ve James'e, Olasılıksızlığı gerçekleştirdiği için Geoffrey Perkins'e, ona yardım ettikleri için Paddy Kingsiand, Lisa. Braun ve Alick Hale Munro'ya, Orijinal Milliways metinleriyle ilgili yardımları için John Llyod'a, her şeyi başlatan kendisi olduğu için Simon Brett'e kucak dolusu teşekkürler.</p>

  <p>Bu kitabı yazarken, yani beş yıl gibi çok uzun bir süre boyunca, hiç durmaksızın dinlediğim Paul Simon'ın One Trick Pony albümüne ve bütün aksiliklere rağmen sunduğu bitip tükenmeyen sabır, nezaket ve yemekler için de Jacqui Graham'a çok özel teşekkürler.</p>

  <p>Evrenin tam olarak neye yaradığı ve niçin burada bulunduğu keşfedilecek olursa, bir anda ortadan kaybolacağım ve kendisinden daha da garip ve anlaşılmaz bir şeyle yer değiştireceğini öne süren bir kuram var.</p>

  <p>Bir başka kuramsa bunun çoktan gerçekleştiği iddiasında.</p>

  <p><br /></p>

  <p><i>Eğer bir gün biri çıkıp da Evren’in hangi nedenle ve niçin varolduğunu keşfederse, evrenin birdenbire yok olacağını ve yerini daha garip ve anlaşılmaz bir şeyin alacağını ileri süren bir teori vardır.</i></p>

  <p><br /></p>

  <p><i>Bir başka teori ise bunun zaten gerçekleştiğini ileri sürer.</i></p>

  <p><br /></p>

  <h2 id="sigil_toc_id_34">1</h2>

  <p>Hikayenin buraya kadar olan kısmı:</p>

  <p>İşin başında Evren yaratıldı.</p>

  <p>Bu, pek çok kişiyi çok kızdırdı ve genellikle kötü bir adım olarak değerlendirildi.</p>

  <p>Birçok kavim Evren’in bir tür tanrı tarafından yaratıldığına inanıyorduysa da, Viltvodle VI’nın Jatravardit halkı, aslında tüm Evren’in, adına Büyük Yeşil Pençe denen bir yaratığın hapşırması sonucu burnundan, etrafa saçıldığı inancındaydı.</p>

  <p>Sürekli olarak. Büyük Beyaz Mendilin Ortaya Çıkışı diye adlandırdıkları bir dönemin korkusu içinde yaşayan Jatravartidler, her biri elliden fazla kola sahip olan, küçük mavi yaratıklar olup, bu yüzden tarihte tekerlekten önce deodorantı keşfetmiş olan tek kavimdiler.</p>

  <p>Bununla birlikte, Büyük Yeşil Pençe kuramı Viltvolde VI dışında pek de yaygın bir kabul görmemekte, bu yüzden Evren bir yandan şaşırtıcı bir yer olmayı sürdürürken öte yandan ona ilişkin başka açıklamalar bulabilmek için yapılan araştırmalar durmaksızın devam etmekteydi.</p>

  <p>Örneğin, bir zamanlar, boyutsal bütünlüğe erişmiş, hiper akıllı yaratıkların oluşturduğu bir kavim, Derin Düşünce adını verdikleri dev boyutlarda bir süper bilgisayar inşa etmiş ve bununla, Yaşam, Evren ve Her Şey ile ilgili En Önemli Sorun’un tek ve kesin Cevabını bulmayı amaçlamışlardı.</p>

  <p>Yedi buçuk milyon yıl boyunca Derin Düşünce çalışmış, çabalamış, hesaplamış ve sonunda cevabının Kırk iki olduğunu bildirmişti- ve bu yüzden , bu sefer de, bu cevabın sorusunun ne olduğunu bulabilmek için daha da büyük, bir başka bilgisayar inşa edilmesi zorunluluğu doğmuştu.</p>

  <p>Yerküre olarak adlandırılan bu bilgisayar öyle büyüktü ki, sık sık bir gezegen olduğu yanılgısına düşülüyordu- özellikle de bilgisayarın dış yüzeyinde dolaşıp duran ve kendilerinin yalnızca dev bir bilgisayar programının ufak bir parçası oldukları gerçeğinden tamamen habersiz olan, maymuna benzer yaratıklar tarafından.</p>

  <p>Ve bu çok tuhaftı, çünkü oldukça basit ve açık olan bu bilgi parçası olmadan, Yerküre’de oluşan hiçbir şeyin en ufak bir anlam taşıması mümkün değildi.</p>

  <p>Bununla birlikte, ne yazık ki, tam elde edilen bilginin okunmasına sıra geldiği o kritik anda Yerküre beklenmedik bir şekilde Vogonlar tarafından -onların iddiasına göre - yeni bir hiperuzay çevreyoluna yer sağlamak amacıyla, yerle bir edilmiş ve böylece yaşamın anlamını bulma ümitlerinin tümü sonsuza kadar yok olmuştu.</p>

  <p>Ya da öyle görünüyordu. Bu ilginç maymunsu, yaratıklardan iki tanesi sağ kalmıştı.</p>

  <p>Arthur Dent, son anda kurtulmuştu, çünkü eski bir arkadaşı olan Ford Prefect, başlangıçta öne sürdüğü gibi Guildford’dan değil de, Betelgeuse’un görüş alanı içinde bulunan küçük bir gezegenden gelmeydi ve daha da önemlisi uçan dairelerle nasıl otostop yapılacağını iyi biliyordu.</p>

  <p>Tricia MacMillan –ya da Trillian- ise altı ay önce, Galaksi’nin o zamanki Başkanı Zaphod Beeblebrox’la birlikte gezegenden ayrılmıştı.</p>

  <p>İki kişi kurtulmuştu.</p>

  <p>Yaşam, Evren ve Her Şeyle ilgili En Önemli Bilinmez ve En Önemli Cevabı bulmak için yapılan, tüm zamanların bu en büyük deneyinden arta kalan, sadece bu iki kişi olmuştu.</p>

  <p>Ve mürekkep siyahlığı içindeki uzayda, tembelce seyretmekte olan yıldız-gemilerinden yarım milyon milden az bir mesafe ötede, bir Vogon gemisi yavaşça onlara doğru ilerlemekteydi.</p>

  <h2 id="sigil_toc_id_35">2</h2>

  <p>Bütün Vogon gemileri gibi bu gemi de hiçbir modeli yokmuş gibi görünüyor, daha çok bir jöleyi andırıyordu.</p>

  <p>Aslına bakarsanız, çirkin açılarla gövdesinden fırlayan bu sevimsiz yapılar ve sarı yumrular çoğu geminin görüntüsünü bozacak türden şeylerdi, ama yine de, bu gemiler söz konusu olduğunda görüntünün daha fazla bozulabilmesi ne yazık ki imkansızdı. Gerçi göklerde daha çirkin şeylerin de tespit edildiği söyleniyordu ama, bunlara tanık olanlar, pek de güvenilir kişiler sayılmazdı.</p>

  <p>Esasında, bir Vogon gemisinden de daha çirkin bir şey görebilmeniz için, geminin içine girip, bir Vogon’un kendisine bakmanız gerekir. Bununla birlikte, akıllı biriyseniz, bu tam da yapmaktan kaçınacağınız şey olacaktır.</p>

  <p>Çünkü ortalama bir Vogon, sizi doğduğunuza pişman edecek -ya da (daha net görüşlü birisi iseniz) size, kendisinin hiç doğmamış olmasını diletecek- kadar aşağılık ve iğrenç bir şey yapmadan önce, asla iki kez düşünmeyecektir.</p>

  <p>Aslında, ortalama bir Vogon muhtemelen tek bir kez bile düşünmeyecektir. Bunlar basit zekalı, inatçı, sülük beyinli yaratıklardır ve düşünmenin onlar için biçilmiş bir kaftan olduğu söylenemez. Anatomik incelemeler, Vogon beyninin orijinalinin, fena halde deforme olmuş, yanlış yere yerleştirilmiş hazımsızlıktan muzdarip bir karaciğer olduğunu ortaya koymuştur. O halde Vogonlarla ilgili olarak söylenebilecek en adil şey, onların ne istediklerini bildikleri ve isteklerinin de genellikle insanları incitmek ve imkan buldukça bol bol öfkelenmek olduğudur.</p>

  <p>Sevmedikleri şey ise, bir işi yarım bırakmaktır- özellikle de bu Vogon ve özellikle de (çeşitli nedenlerden ötürü- bu iş.</p>

  <p>Bu Vogon, Galaktik Hiperuzay Planlama Konseyi’nden Prostetnic Vogon Kaptan Jeltz olup, kendisi sözde bir ’gezegen’ olan Dünyayı yok etme işini üstlenmiş olan kişiydi.</p>

  <p>Son derece çirkin gövdesini, kendisine hiç de uygun olmayan daracık koltuğuna zorla sığdırdı ve Altın Kalp isimli yıldız gemisini sistematik olarak taramakta olan monitörü izlemeye koyuldu.</p>

  <p>Sonsuz Olasılıksızlık Seyir Sistemine sahip olan Altın Kalp'ın şimdiye dek inşa edilmiş en güzel ve en gelişmiş gemi olması onun umurunda bile değildi. Estetik ve teknoloji, onun için açılmamış kitaplardı ve zaten ona kalsa kitapların tümünü yakar ve küllerini gömerdi.</p>

  <p>Zaphod Beeblebrox’un da o gemide olması, daha da az umurundaydı. Zaphod Beeblebrox Galaksi’nin sabık başkanıydı ve son günlerde Galaksi’deki bütün polisler onun ve çalmış olduğu bu geminin peşindeydiler, ama bu, Vogon’un hiç de ilgisini çekmemekteydi.</p>

  <p>Onun daha önemli bir işi vardı.</p>

  <p>Söylentiye göre, denizin bulutların üzerinde olduğu nasıl doğru değilse, Vogonlar’ın rüşvet ve ahlaksızlığa karışmak istemedikleri de aynı şekilde doğru değildi ve olayımızda bu yargı tereddüde hiç yer bırakmayacak bir şekilde doğrulanmaktaydı. O, “iffet” veya “ahlak güzelliği” gibi sözcükler duyduğu zaman, sözlüğünü aramaya başlar, çok miktarda hazır paranın şıngırtısı kulağına geldiğinde ise ahlak kuralları kitabını tuttuğu gibi fırlatıp uzaklara atardı.</p>

  <p>Yerküre’nin ve orada bulunan her şeyin yok edilmesi için böylesine acımasızca uğraşırken, profesyonel görevinin ona yüklediği sorumlulukların hayli üstüne ve dışına taşmaktaydı. Hatta, bahsi geçen çevre yolunun inşa edilip edilmeyeceği ile ilgili bazı şüpheler bile vardı ama, mesele örtbas edilmişti.</p>

  <p>İğrenç bir memnuniyet homurtusu çıkardı.</p>

  <p>“Bilgisayar” diye çatlak bir sesle seslendi,”bana derhal beyin uzmanımı bağla.” Bir kaç saniye içinde ekranda Gag Halfrunt’ın yüzü göründü. Bakmakta olduğu Vogon suratının kendisinden on ışık yılı uzakta olduğunu bilen bir adamın gülümsemesi ardı yüzünde. Bu gülümsemeye alaycı bir pırıltı da karışmaktaydı. Çünkü her ne kadar Vogon onu ısrarla “özel beyin bakım uzmanım” diye adlandırıyorduysa da, uzmanlık gösterilmesi gereken fazla bir beyin yoktu ortalarda ve işin aslına bakılacak olursa, Vogon, Halfrunt’ın değil, Halfrunt, Vogon’un patronuydu. Ona bazı kirli işlerini yaptırmak için yüklüce bir para ödüyordu. Galaksi’nin en tanınmış ve başarılı psikiyatristlerinden biri olan kendisiyle öbür meslektaşlarından oluşan bir konsorsiyum, tüm psikiyatri biliminin geleceğini tehlikede gördükleri zaman, bu konuda epey bir para harcamaya karar vermişlerdi.</p>

  <p>“Hey,” dedi “Selam, benim Prostetnik Vogon Kaptanım, bugün kendimizi nasıl hissediyoruz?” Vogon Kaptanı ona, son birkaç saat içinde yaptığı bir disiplin tatbikatında, gemi ekibinin neredeyse yarısını ortadan kaldırdığını bildirdi.</p>

  <p>Halfrunt’ın gülümsemesindeki ışıltı bir an için söner gibi oldu.</p>

  <p>“Eh,” dedi “sanırım, bir Vogon için bu tamamen normal bir davranış şekli, değil mi? Yani, saldırgan dürtülerin, doğal ve sağlıklı bir biçimde, anlamsız şiddet hareketlerine kanalize edilmesi.”</p>

  <p>“Bu,” diye sıkıcı bir sesle mırıldandı Vogon, “her zaman söylediğin şey.”</p>

  <p>“Eh,” dedi Halfrunt “sanırım, bir psikiyatrist için tamamen normal olan davranış biçimi de bu. Güzel. Açıkça görülüyor ki, bugün her ikimiz de zihinsel tavırlarımıza iyi adapte olmuş durumdayız. Şimdi söyleyin bana, görevle ilgili ne gibi haberleriniz var?”</p>

  <p>“Gemiyi tespit etmiş bulunuyoruz.”</p>

  <p>“Fevkalade,” dedi Halfrunt “fevkalade! Ya içindekiler?”</p>

  <p>“Dünyalı orada.”</p>

  <p>“Mükemmel! Ve...?”</p>

  <p>“Aynı gezegenden bir dişi. Bunlar sonuncular.”</p>

  <p>“İyi, iyi” diye memnuniyetle gülümsedi Halfrunt,” Başka kim var?”</p>

  <p>“Prefect denen adam.”</p>

  <p>“Evet?”</p>

  <p>“Ve Zaphod Beeblebrox.” Halfrunt’ın gülümsemesi bir an için titreşti.</p>

  <p>“A, evet” dedi “Bunu bekliyordum. Çok üzücü.”</p>

  <p>“Özel bir arkadaş mı? diye soruşturdu Vogon. Bu deyimi bir yerlerde duymuş ve kullanmaya karar vermişti.</p>

  <p>“Yok canım,” dedi Halfrunt, “bilirsiniz, benim mesleğimde özel arkadaşlıklara yer yoktur.”</p>

  <p>“Ah,” diye homurdandı Vogon, “profesyonel tarafsızlık.”</p>

  <p>“Hayır,” dedi Halfrunt neşeyle,” yalnızca böyle bir yeteneğe sahip değiliz, o kadar.” Duraksadı. Ağzı gülümsemeye devam etti, ama kaşları hafifçe çatılmıştı.</p>

  <p>“Fakat, anlarsınız ya,” dedi, “Beeblebrox benim en kârlı müşterilerimden birisiydi. Kendisi, araştırmacıların rüyalarında bile göremeyeceği kişilik problemlerine sahiptir.” Onu isteksizce aklından uzaklaştırmadan önce bir müddet bu düşünceyle oynaştı.</p>

  <p>Yine de,” dedi, “görevinize hazırsınız, değil mi?”</p>

  <p>“Evet.”</p>

  <p>“Güzel. Gemiyi derhal imha edin.”</p>

  <p>“Ya Beeblebrox?”</p>

  <p>“Eh” dedi Halfrunt canlı bir şekilde, “Zaphod böyle biridir, o kadar. Anlıyorsunuz değil mi?” Ekrandan kayboldu.</p>

  <p>Vogon Kaptanı, kendisini ekibinden arta kalanlarla bağlantıya geçirecek bir iletişim düğmesine bastı.</p>

  <p>“Hücum,” dedi.</p>

  <p class="yildiz">* * *</p>

  <p>Tam bu dakikada Zaphod kamarasında yüksek sesle küfürler savurmaktaydı. İki saat önce, Evren’in Sonundaki Restoran’a ayaküstü bir şeyler yemeğe gideceklerini söylemiş, hemen ardından bu yüzden geminin bilgisayarı ile ateşli bir tartışmaya girişmiş ve Olasılıksızlık faktörlerini kendi kalemiyle de çözebileceğini haykırarak, fırtına gibi kamarasına dönmüştü.</p>

  <p>Altın Kalp’in Olasılıksızlık Seyir Sistemi, onu mevcut gemiler içinde en güçlü ve hareketlerini önceden tahmin etmenin en imkansız olduğu gemi durumuna getirmişti.</p>

  <p>Yapılmak istenen şeyin tam olarak ne kadar olasılıksız olduğu hesaplanabildiği sürece, geminin yapamayacağı hiçbir şey yoktu.</p>

  <p>Zaphod, gemiyi. Başkan olarak onu uçuşa geçirmesi beklendiği sırada çalmıştı. Onu beğendiğini biliyordu ama, tam olarak neden çaldığını bilmiyordu.</p>

  <p>Eğlenceli bir iş gibi görünmesi dışında, neden Galaksi Başkanı olduğunu da bilmiyordu.</p>

  <p>Ama bunların dışında aslında daha iyi sebepler de olduğunu ve bu sebeplerin iki beyninin karanlık ve kilitli köşelerinde gömülü olduğunu biliyordu. Beyinlerinin bu karanlık ve kilitli köşelerinden kurtulabilmeyi isterdi, çünkü burada saklı olanlar zaman zaman, bir an için yüzeye çıkıyorlar ve zihninin hafif ve eğlenceli bölümünü garip düşüncelerle doldurarak, kendisini yaşamının temel görevi olarak gördüğü şeyden, yani fevkalade iyi zaman geçirmekten alıkoymaya çalışıyorlardı.</p>

  <p>İşte o anlarda, hiç de öyle aman aman iyi zaman geçirmiyordu.</p>

  <p>Sabrı ve kalemleri tükenmişti ve karnının son derece acıktığını hissediyordu. “Hay Yıldız Frengisi!” diye haykırarak bir küfür savurdu.</p>

  <p>Tam da o anda, Ford Prefect havadaydı. Bunun sebebi, yapay yerçekimi alanındaki bir yanlışlık değil, o sırada kendisinin geminin özel kamaralarına giden merdiven kuyusundan aşağı atlamakta olmasıydı. Bu, tek atlayışta aşılması oldukça zor bir yükseklikti, onun için beceriksizce yere konarken tökezlendi, toparlandı ve bir kaç minyatür hizmet robotunu sağa sola kaçırarak, hızla koridora daldı, köşeye gelince yalpaladı ve Zaphod’un kapısına fırtına gibi yüklenerek, telaşla haykırdı.</p>

  <p>“Vogonlar”.</p>

  <p>Bundan hemen kısa bir süre önce, Arthur Dent bir fincan çay bulmak amacıyla kamarasından dışarı çıkmıştı.</p>

  <p>Bu, pek de iyimser bir yaklaşımla giriştiği bir araştırma sayılmazdı, çünkü tüm gemideki tek sıcak su kaynağının Sirius Sibernetik Anonim Şirketi tarafından üretilmiş bulunan eğitimsiz bir robot olduğunu biliyordu.</p>

  <p>Adına Nutri-Matik İçecek Üreticisi deniyordu ve Arthur onunla daha önce de karşılaşmıştı.</p>

  <p>Sözüm ona, bu robot onu kullanan herkesin kişisel metabolizması ve ağız tadıyla uyumlu, mümkün olan en geniş içecek çeşidini üretebiliyordu. Bununla birlikte, denendiği zaman, değişmez bir şekilde tüm yaptığı, plastik bir kap üreterek, içini -çayla tamamen değilse de neredeyse hiç benzerliği olmayan- bir sıvıyla doldurmak oluyordu.</p>

  <p>Arthur bu şeyle anlaşmayı denedi.</p>

  <p>“Çay” dedi.</p>

  <p>“Paylaş ve Zevkini Çıkar” diye cevapladı makine ve ona hastalıklı sıvıdan bir bardak daha sundu.</p>

  <p>Arthur kabı fırlatıp attı.</p>

  <p>“Paylaş ve Zevkini Çıkar” diye tekrarladı makine ve bir tane daha üretti.</p>

  <p>“Paylaş ve Zevkini Çıkar” sözleri, alanında son derece başarılı olan Sirius Sibernetik Anonim Şirketi Şikayetler Departmam’nın logosuydu. Şimdi, üç orta büyüklükte gezegenin ana kara kütlesini kapsamakta olan bu departman, Şirketin son yıllarda devamlı kâr göstermiş olan tek bölümünü oluşturmaktaydı.</p>

  <p>Logo, Eadrax’daki uzay limanındaki Şikayetler Departmanının hemen yanında, üç mil uzunluğunda bir ışıklı harfler dizisi olarak dikili durmaktaydı - daha doğrusu bir zamanlar dikiliydi. Dikildikten kısa bir süre sonra, harflerin altındaki toprak göçmüş ve bu harfler, şimdi ölmüş olan birçok yetenekli ve genç şikayet yöneticisinin çalışmakta olduğu ofis katları arasından geçerek, hemen hemen yan boyları kadar aşağı düşmüşlerdi.</p>

  <p>Harflerin dışarıda kalan bölümleri, şimdi yerel lisana göre “Git kafanı bir domuza sapla” anlamına gelen bir cümlecik oluşturmaktaydı ve özel kutlama günleri dışında, artık aydınlatılmıyorlardı.</p>

  <p>Arthur altıncı kap sıvıyı da attı.</p>

  <p>“Dinle, makine,” dedi, ” var olan her tür içeceği üretebileceğini iddia ediyorsun, öyleyse niçin bana durmadan aynı ağza koyulmaz sıvıyı verip duruyorsun?”</p>

  <p>“Beslenme ve zevk alınabilir hislerle ilgili veriler” diye fıkırdadı makine, “Paylaş ve Zevkini Çıkar.”</p>

  <p>“İğrenç bir tadı var!”</p>

  <p>“Bu içeceği denemekten zevk aldıysan,” diye devam etti makine, “bu zevki niye arkadaşlarınla da paylaşmıyorsun?”</p>

  <p>“Çünkü,” dedi Arthur kaba bir şekilde, “onları kaybetmek istemiyorum. Sana ne söylediğimi anlamaya çalışacak mısın? Bu içecek...”</p>

  <p>“Bu içecek,” dedi makine tatlılıkla,” özel olarak sizin kişisel beslenme gereksinimlerinizi ve damak zevkinizi karşılamak üzere üretilmiştir.”</p>

  <p>“Ah” dedi Arthur, “öyleyse ben rejimde olan bir mazoşist olmalıyım, öyle mi?”</p>

  <p>“Paylaş ve Zevkini Çıkar.”</p>

  <p>“Oh, kes sesini.”</p>

  <p>“Bütün arzunuz bu kadar mı?” Arthur vazgeçmeye karar verdi.</p>

  <p>“Evet.” diye cevapladı.</p>

  <p>Sonra, vazgeçersem lanet olsun bana diyerek karar değiştirdi.</p>

  <p>“Hayır” dedi “Bak buraya, bu çok, çok basit... bütün istediğim... bir fincan çay. Bana bir fincan çay hazırlayacaksın.</p>

  <p>Sessiz dur ve dinle.” Ve oturdu. Nutri-Matik’e Hindistan’ı anlattı, Çin’i anlattı, Seylan’ı anlattı. Ona güneşte kuruyan geniş yapraklardan bahsetti. Gümüş çaydanlıklardan bahsetti.</p>

  <p>Arka bahçedeki yaz akşamlarından söz açtı. Çaydan önce koyulması ile, sütün kesilmesinin önlenebileceğini anlattı. Hatta (kısaca) Batı Hindistan Şirketinin tarihinden bile söz etti.</p>

  <p>“O halde bu kadar, tamam mı?” dedi makine, o bitirdiğinde.</p>

  <p>“Evet,” dedi Arthur, “benim istediğim bu işte.”</p>

  <p>“Kaynamış su içinde kurutulmuş yaprak tadı istiyorsun?”</p>

  <p>“Eee, Evet. Sütlü olsun.”</p>

  <p>“Süt bir inekten akıtılıyor?”</p>

  <p>“Yani, böyle de ifade edilebilir, sanırım...”</p>

  <p>“Bunun için biraz yardıma ihtiyacım olacak” dedi makine kısaca. Sesindeki neşeli cıvıltılar kaybolmuştu, artık iş konuşuyordu.</p>

  <p>“Tamam, ne istersen yapabilirim” dedi Arthur.</p>

  <p>“Sen yapacağını yaptın,” diye Nutri-Matik onu bilgilendirdi.</p>

  <p>Ve geminin bilgisayarına başvurdu.</p>

  <p>“Hey, selam!” dedi geminin bilgisayarı.</p>

  <p>Nutri-Matik bilgisayara çayı anlattı. Bilgisayar tereddüt etti, mantık devrelerini Nutri-Matikle birleştirdi ve ikisi birlikle ciddi bir sessizliğe gömüldüler.</p>

  <p>Arthur bir süre izledi ve bekledi. Ama bundan başka bir şey olmadı.</p>

  <p>Onu yumrukladı ama, gene de bir şey olmadı.</p>

  <p>En sonunda pes etti ve köprü üstüne dolaşmaya çıktı.</p>

  <p class="yildiz">* * *</p>

  <p>Altın Kalp, uzayın boş arsalarında, hareketsiz bekliyordu.</p>

  <p>Çevresinde Galaksi’nin trilyonlarca minik ışığı parıldamaktaydı. Vogon gemisinin çirkin sarı yumrusu sinsice ona doğru süzülmekteydi.</p>

  <h2 id="sigil_toc_id_36">3</h2>

  <p>“Bir çaydanlığı olan var mı?” diye sorarak köprü üstüne doğru yürümekte olan Arthur, bir an Trillian’ın bilgisayarla konuşabilmek için neden öyle bağırdığını merak etti. Ford’un onu neden yumrukladığını, Zaphod’un neden tekmelediğini ve üstelik neden ekranda fesat görünüşlü bir sarı yumru bulunduğunu da merak etmişti.</p>

  <p>Taşımakta olduğu boş fincanı bir tarafa bıraktı ve onlara doğru yürüdü.</p>

  <p>“Hayrola?” dedi.</p>

  <p>O sırada, Zaphod foton hızını kontrol eden klasik cihazların barındığı cilalı mermer yüzeye doğru atıldı. Cihazlar ellerinin altında görünür hale gelince, onları çabucak elle kontrol konumuna geçirdi. İteledi, çekiştirdi, bastırdı, küfretti. Foton cihazı hastalıklı bir sarsıntı geçirdiyse de tekrar devreden çıktı.</p>

  <p>“Bir şey mi var?” dedi Arthur.</p>

  <p>Şimdi de Sonsuz Olasılıksızlık Seyir Sistemini elle kontrol konumuna geçirmekte olan Zaphod, “Hey, duydunuz mu?” diye homurdandı, “Maymun konuştu!”</p>

  <p>İki küçük iniltiden sonra, Olasılıksızlık Sistemi de devreden çıktı.</p>

  <p>“insan, tarihin ta kendisi,” dedi Zaphod, bir yandan Seyir Sistemini tekmelerken, “konuşan bir maymun!”</p>

  <p>“Eğer canınızı sıkan bir şey varsa...” dedi Arthur.</p>

  <p>“Vogonlar!” diye terslendi Ford, “bize saldırıyorlar!” Arthur’un kafası karışmıştı.</p>

  <p>“Peki, ama siz ne yapıyorsunuz? Hemen buradan kaçalım!”</p>

  <p>“Kaçamayız. Bilgisayar kilitlenmiş.”</p>

  <p>“Kilitlenmiş mi?”</p>

  <p>“Bütün devrelerinin meşgul olduğunu söylüyor. Geminin hiçbir yerinde güç yok.” Ford bilgisayar terminalinden uzaklaştı, gömleğinin koluyla alnındaki terleri sildi ve tekrar duvarın dibine çöktü.</p>

  <p>“Elimizden bir şey gelmez,” dedi. Boşluğa bakarak dudağını ısırdı.</p>

  <p>Eskiden, Yerküre’nin yerle bir olmasından çok önce, Arthur henüz okulda bir öğrenciyken, futbol oynardı. Bu işte hiçbir zaman iyi olamamıştı ve en önemli özelliği, önemli maçlarda kendi kalesine gol atmaktı. Bunu ne zaman yapsa, boynunun arkasından başlayan yanaklarına oradan da alnına hücum eden, garip bir karıncalanma hissetmeye başlardı. Birden hafızasında, çamurun ve çimenin ve onu hırsla alaya alan bir sürü küçük çocuğun canlı görüntüleri belirdi.</p>

  <p>Boynunun arkasında başlayan garip bir karıncalanma hissi yanaklarına doğru süzülüyor, alnına bir sıcaklık yayılıyordu.</p>

  <p>Konuşmaya başlar gibi oldu ve sustu.</p>

  <p>Tekrar konuşmaya başlamışken, tekrar sustu.</p>

  <p>Sonunda konuşmayı başardı.</p>

  <p>“Iııhm” dedi. Boğazını temizledi.</p>

  <p>“Söyleyin bana,” diye devam etti ve bunu öyle huzursuzca söyledi ki, diğerleri yüzüne bakmak için hep birden ona döndüler. Arthur ekranda yaklaşmakta olan sarı yuvarlağa bir göz attı.</p>

  <p>“Söyleyin bana,” dedi tekrar, “bilgisayar kendisini neyin meşgul ettiğini anlattı mı? Sadece meraktan soruyorum...” Hepsinin gözleri üzerine çakılmıştı.</p>

  <p>“Ve, ee... yalnızca bu kadar, gerçekten, yalnızca soruyorum.” Zaphod elini uzattı ve Arthur'u boynundan yakaladı.</p>

  <p>“Ona ne yaptın, Maymunadam?” diye soludu.</p>

  <p>“Yani,” dedi Arthur, “aslında hiçbir şey. Sadece sanıyorum ki kısa bir süre önce nasıl... ”</p>

  <p>“Evet?”</p>

  <p>“Nasıl çay yapılacağını bulmaya çalışıyordu.”</p>

  <p>“Bu doğru arkadaşlar,” diye bilgisayar şakıdı aniden, “tam da şimdi, bu problemi çözmeye çalışıyorum ve bu oldukça büyük bir problem. Birazdan size dönerim.” dedi ve tekrar sessizliğe gömüldü. Bu sessizliğin yoğunluğu, ancak gözlerini Arthur’a dikmiş olan o üç kişinin içinde olduğu sessizlikle karşılaştırılabilirdi.</p>

  <p>Sanki gerilimi azaltmak istermiş gibi, Vogonlar da ateşe başlamak için bu dakikayı seçtiler.</p>

  <p>Gemi sarsılıyor, gök gürültüsüne benzer sesler çıkarıyordu.</p>

  <p>Dışarıda, bir düzine 30-Megazararlık MutlakÖlüm Işın Topu’nun ateşi altında, geminin etrafını saran bir inç kalınlığındaki güç zırhı tabakası kabarıp, çatırdıyor ve çatlıyordu. Fazla uzun dayanamayacağa benziyordu.</p>

  <p>Ford Prefect’in tanıdığı süre dört dakika idi.</p>

  <p>“Üç dakika ve elli saniye” dedi kısa bir süre sonra.</p>

  <p>“Kırk beş saniye” diye ekledi zamanı gelince. Birtakım gereksiz düğmeyle amaçsıza oynadıktan sonra, Arthur’a hiç de arkadaşça olmayan bir bakış fırlattı.</p>

  <p>“Bir fincan çay uğruna ölüyoruz, ha?” dedi. “Üç dakika ve kırk saniye.”</p>

  <p>“Şu saymayı kesecek misin!” diye hırladı Zaphod.</p>

  <p>“Evet” dedi Ford Prefect “üç dakika ve otuz beş saniye sonra.” Vogon gemisinde Prostetnik Vogon Jeltz’in kafası karışmıştı. O, bir kovalamaca olacağım ummuştu. Çekici ışınlarla yapılacak heyecanlı bir mücadele bekliyordu.</p>

  <p>Altın Kalpım Sonsuz Olasılıksızlık Seyir Sistemine karşılık, kendi gemilerine özel olarak monte edilmiş olan Yarı-Periyodik Normallik Üstü Zorlayıcı Ayar Kolunu kullanmak zorunda kalacağını sanmıştı. Ama Altın Kalp orada öylece durmuş, kaderini kabullenirken, Normallik Zorlayıcı Ayar Kolu da bir işe yaramadan öylece bekliyordu.</p>

  <p>Bir düzine 30-Megazararlık Mutlak-Ölüm Işın Topu Altın Kalp’e ateş kusmaya devam etti.</p>

  <p>Emrindeki tüm sensörleri, bu işin içinde bilgisi dışında gelişen anlaşılmaz bir aldatmaca olup olmadığını anlamak için seferber etmişti, ama böyle bir şey de bulunamamıştı.</p>

  <p>Tabii, çay konusundan haberi yoktu.</p>

  <p>Bilmediği bir başka şey de Altın Kalp yolcularının yaşamaları için kalan son üç dakika ve otuz saniyeyi tam olarak nasıl harcıyor oldukları idi.</p>

  <p class="yildiz">* * *</p>

  <p>Böyle bir zamanda, bir seans düzenleme fikrine nasıl vardığı, Zaphod Beeblebrox’un kendisinin de hiçbir zaman tam olarak açıklayamadığı bir şeydi.</p>

  <p>Tahmin edilebileceği gibi, ölüm havada hissediliyordu, ama üzerinde konuşulacak bir şeyden çok, kaçınılacak bir şey olarak.</p>

  <p>Belki de Zaphod’un ölmüş akrabalarıyla tekrar bir araya gelme olasılığı yüzünden geçirdiği korku, onu, bu akrabalarının da kendisi için aynı şeyleri hissettikleri, dolayısıyla da bu birleşmeyi ertelemekte ona yardımcı olabilecekleri düşüncesine götürmüş olabilirdi.</p>

  <p>Ya da bunun, Galaksi Başkanı olmadan önce zihninin karanlık alanına hapsetmiş olduğu ve arasıra yüzeye vuran garip önerilerden biri olması da mümkündü.</p>

  <p>“Büyük Büyükbabanla konuşmak istiyorsun, öyle mi?” diye bocaladı Ford.</p>

  <p>“Evet.”</p>

  <p>“Bunu şu anda yapmak zorunda mısın?” Gemi sarsılıp, gök gürültüsüne benzer sesler çıkarmaya devam ediyordu. Isı yükselmekteydi. İçerdeki ışık gittikçe azalıyordu çünkü bilgisayarın çay konusunda düşünmek için ihtiyaç duymadığı enerjinin tümü, hızla çökmekte olan güç alanına pompalanmaktaydı.</p>

  <p>“Evet!” diye ısrar etti Zaphod, “Dinle Ford, onun bize yardımcı olabileceğini düşünüyorum.”</p>

  <p>“Düşünüyorum derken doğru kelime kullandığından emin misin? Kelime seçiminde dikkatli olmalısın.”</p>

  <p>“Başka bir teklifin var mı?</p>

  <p>“Ee, bilmem ki...”</p>

  <p>“Tamam, herkes merkez ünitenin etrafına. Hemen.</p>

  <p>Gelin hadi! Trillian, Maymunadam, acele edin.” Kafaları karışmış bir vaziyette merkez ünitenin çevresinde toplandılar, oturdular ve kendilerini son derece aptal hissederek, el tutuştular. Zaphod üçüncü eliyle ışıkları söndürdü.</p>

  <p>Gemiyi karanlık kaplamıştı.</p>

  <p>Dışarıda, Mutlak-Ölüm topunun gök gürültüsünü andıran gümbürtüsü güç alanını deşmeye devam ediyordu.</p>

  <p>“Onun ismi üzerinde konsantre olun” diye tısladı Zaphod.</p>

  <p>“İsmi ne?” diye sordu Arthur.</p>

  <p>“Dördüncü Zaphod Beeblebrox”</p>

  <p>“Ne?”</p>

  <p>“Dördüncü Zaphod Beeblebrox. Konsantre ol!”</p>

  <p>“Dördüncü mü?”</p>

  <p>“Evet. Dinle, Ben Zaphod Beeblebrox’um, babam ikinci Zaphod Beeblebrox’du, büyükbabam Üçüncü Zaphod Beeblebrox... ”</p>

  <p>“Ne?”</p>

  <p>“Bir doğum kontrol hapı ve bir zaman makinesi ile ilgili bir kaza. Şimdi konsantre ol!”</p>

  <p>“Üç dakika” dedi Ford Prefect.</p>

  <p>“Bunu” dedi Arthur Dent, “niçin yapıyoruz sanki?”</p>

  <p>“Kapa çeneni” diye önerdi Zaphod Beeblebrox.</p>

  <p>Trillian bir şey söylemedi. Söylenecek ne var ki diye düşünüyordu.</p>

  <p>Köprü üstündeki tek ışık Marvin’in, nam-ı diğer Paronoyak Android’in, kendi özel ve oldukça da sevimsiz dünyasında, etrafındakileri umursamadan ve onlar tarafından da umursanmadan, kamburunu çıkarıp, başını omuzlarının arasına gömmüş bir vaziyette oturup kaldığı uzak bir köşedeki kısık ışıklı iki kırmızı üçgenden geliyordu.</p>

  <p>Merkez ünite etrafında, kamburunu çıkarmış dört vücut, sıkı bir konsantrasyon içinde, geminin ürkütücü sarsıntılarını ve içerde yankılanan korkunç gürültüleri kafalarından atmaya çalışıyorlardı.</p>

  <p>Bütün dikkatlerini toplamışlardı. Dikkatlerini daha da çok toplamaya gayret ettiler. Ve dikkatlerini daha daha çok topladılar.</p>

  <p>Saniyeler geçip gidiyordu.</p>

  <p>Zaphod’un alnında ter taneleri birikmişti, önce konsantre olmaktan, sonra gerginlikten ve en son da utancından ötürü.</p>

  <p>Sonunda öfkeyle haykırdı, ellerini Trillian ve Ford’dan kurtararak ışık düğmesine saldırdı.</p>

  <p>“Oh, ben de ışıkları hiç açmayacağını düşünmeye başlamıştım” dedi bir ses. “Hayır, o kadar parlak olmasın lütfen, gözlerim artık o kadar iyi değil.” Dört vücut oturdukları yerden doğruldular. Kafatasları olduğu yerden kımıldamamak için açıkça görülebilen bir eğilim sergiliyorduysa da, onlar yine de başlarını yavaşça çevirdiler.</p>

  <p>“Şimdi. Beni bu saatte rahatsız eden kim?” dedi köprü üstünün öbür ucundaki eğrelti otu dallarının yanında duran, ufak tefek, cılız ve iki büklüm şekil. Seyrek saçlı iki küçük kafasının öyle eskiden kalma bir görüntüsü vardı ki, hayal meyal de olsa galaksilerin doğduğu zamanlarla ilgili birtakım bilgiler taşıyabileceği hissini uyandırıyordu. Bu iki kafadan biri uyukluyor, diğeri keskin ve kısık gözlerle kendilerine bakıyordu. Bir zamanlar bu gözler göz değil, elmas kesici olmalıydılar.</p>

  <p>Zaphod bir müddet sinirli sinirli kekeledi. İki küçük baş eğmeden oluşan ve aileye saygıyı belirten Betelgeuse usulü karmaşık bir selam verdi.</p>

  <p>“Oh, ııhm, selam Büyük Büyükbaba..” nefes nefese kalmıştı.</p>

  <p>Küçük yaşlı şekil biraz daha yaklaştı. Kısık ışık altında onları inceledi. Kemikli cılız parmağını torunun torununa doğru uzattı.</p>

  <p>“Ah,” dedi tanıyarak, “Zaphod Beeblebrox. Büyük neslimizin son üyesi. Sıfırıncı Zaphod Beeblebrox.”</p>

  <p>“Birinci.”</p>

  <p>“Sıfırıncı” diye terslendi şekil. Zaphod onun sesinden nefret ediyordu. Bu ses ona oldum olası tırnakların karatahtaya sürtünmesinden çıkan iç tırmalayıcı sesi hatırlatmıştı.</p>

  <p>Karatahta kendi ruhuydu.</p>

  <p>Beceriksizce yerinde kıpırdadı.</p>

  <p>“Eee, evet,” diye mırıldandı. “Eee, bakın, çiçek konusunda gerçekten üzgünüm. Göndermek istedim ama, biliyorsunuz işte, dükkandaki bütün çelenkler bitmişti ve...”</p>

  <p>“Sen de unuttun!” diye yapıştırdı Dördüncü Zaphod Beeblebrox.</p>

  <p>“Yani...”</p>

  <p>“Çok meşguller. Başkalarını hiç düşünmezler. Bütün yaşayanlar hep aynı.”</p>

  <p>“İki dakika, Zaphod.” diye huşu içinde fısıldadı Ford.</p>

  <p>Zaphod huzursuzca kıpırdandı.</p>

  <p>“Evet, ama ben gerçekten de göndermek istemiştim.” dedi. “Ve bu işten kurtulur kurtulmaz büyük büyükanneme de yazacağıma...”</p>

  <p>“Büyük büyükannen,” diye eğlenerek kendi kendine söylendi küçük, cılız şekil.</p>

  <p>“Evet” dedi Zaphod, “Ee, o nasıl? Ne yapacağımı söyleyeyim mi? Gidip onu ziyaret edeceğim. Ama önce bu durumdan...”</p>

  <p>“Merhum büyük büyükannen ve ben gayet iyiyiz,” diye gıcırdadı Dördüncü Zaphod Beeblebrox.</p>

  <p>“Ah... demeyin.”</p>

  <p>“Ama sen bizi çok hayal kırıklığına uğrattın genç Zaphod..”</p>

  <p>“Evet, yani...” Zaphod bu konuşmayı kontrol edebilme konusunda kendini garip bir şekilde güçsüz hissediyordu ve hemen yanındaki Ford’un hızlanmış nefesi ona saniyelerin süratle akıp gittiğini hatırlatmaktaydı.</p>

  <p>Gürültü ve sallantı ürkütücü oranlara yükselmişti. Alaca karanlıkta göz kırpmadan oturan Trillian ve Arthur’un bembeyaz yüzlerini gördü.</p>

  <p>“Iıı, Büyük Büyükbabacığım... ”</p>

  <p>“Gelişmeni üzüntüyle takip ediyorduk ve...”</p>

  <p>“Evet, bakın, tam şu sırada... ”</p>

  <p>“Tiksintiyle dememek için gayret ediyorum!”</p>

  <p>“Lütfen bir an için beni dinleyebilir misiniz acaba...”</p>

  <p>“Pekala, bana tam olarak söyle bakayım, sana neler oluyor?”</p>

  <p>“Bir Vogon filosu tarafından hayatıma kastediliyor!” diye haykırdı Zaphod. Bu bir abartma sayılırdı, ama onu çağırmasının esas amacını anlatabileceği tek şanstı.</p>

  <p>“Beni hiç de şaşırtmadı doğrusu” dedi küçük yaşlı şekil ve omuzlarını silkti.</p>

  <p>“Ama bu dediğim tam da şu sırada oluyor, anlıyor musunuz,” diye ısrar etti Zaphod ateşli bir şekilde.</p>

  <p>Öbür dünyaya ait dede başını salladı, Arthur Dent’in getirmiş olduğu kabı aldı ve ilgiyle inceledi.</p>

  <p>“Eee... Büyük Büyükbabacığım...”</p>

  <p>“Betelgeuse Beşlisi’nin yörüngesinde,” diyerek sözünü kesti ruhani şekil, “şimdi çok hafif bir sapma geliştiğini biliyor muydun?” Keskin bakışıyla Zaphod’u yerine çivilemişti.</p>

  <p>Zaphod bilmiyordu ve bütün bu gürültü ve yaklaşan ölüm gerçeği vesaire arasında ihtiyarın söylediklerine konsantre olması da olanaksızdı.</p>

  <p>“Eee, hayır., bakın..,” dedi.</p>

  <p>“Bu yüzden mezarımda fırıl fırıl dönüyorum!” diye hırladı dede. Kabı yere fırlattı ve sopa gibi, titrek ve şeffaf parmağını Zaphod’a doğru salladı.</p>

  <p>“Bu senin hatan!” diye haykırdı tırmalayan sesiyle.</p>

  <p>“Bir dakika otuz saniye” diye mırıldandı Ford, Başını elleri arasına almıştı.</p>

  <p>“Evet, bakın Büyük Büyükbabacığım, gerçekten bana yardımcı olup olamayacağını söyler misiniz lütfen, çünkü...”</p>

  <p>“Yardım?” diye haykırdı yaşlı adam sanki kendisinden av eti istenmiş av hayvanıymış gibi.</p>

  <p>“Evet, yardım, hem de hemen, aksi halde...”</p>

  <p>“Yardım!” diye tekrarladı yaşlı adam, sanki yarım ekmek içine hafifçe kızarmış bir parça av eti ve patates kızartması istemişler gibi. Şaşkınlık içindeydi.</p>

  <p>“Sen git de o...” dede küçük gören bir el işareti yaptı, “o adı çıkmış arkadaşlarınla galaksi çevresini turla. Mezarıma bir çiçek koyamayacak kadar meşgulsün. Plastik çiçeklere bile razıydım, üstelik tam da senin tarzındı, ama hayır. Fazla meşgulsün. Fazla modernsin. Fazla şüphecisin- ta ki kendini bir kriz içinde bulana kadar. O zaman birden yıldız-akıllı kesiliveriyorsun!” Kafalarından tekini salladı. Bunu dikkatle yaptı, çünkü şimdiden, kıpırdanmaya başlamış olan diğerinin uyuklamasını bozmak istemiyordu.</p>

  <p>“Bilmiyorum, genç Zaphod,” diye devam etti. “Sanırım, bunu düşünmem gerekecek.”</p>

  <p>“Bir dakika on saniye” dedi Ford boş boş.</p>

  <p>Dördüncü Zaphod Beeblebrox onu merakla inceledi.</p>

  <p>“Bu adam neden sayılarla konuşup duruyor?“dedi.</p>

  <p>“O sayılar ” dedi Zaphod huzursuzca, “yaşamamız için kalan zaman.”</p>

  <p>“Oh,” dedi Büyük Büyükbaba, kendi kendine homurdanarak.</p>

  <p>“Benim için fark etmez tabii,” diyerek, köprü üstünün daha az aydınlık olan, arka köşelerinden birine, oyalanacak başka bir şeyler bulmaya gitti.</p>

  <p>Zaphod deliliğin eşiğinde tirtir titriyor, gemiden atlayıp her şeyi bitirmenin ve bu konuda artık bir şey düşünmek zorunda kalmamanın nasıl olacağını merak ediyordu.</p>

  <p>“Büyük Büyükbaba,” dedi “ama bizim için fark ediyor!</p>

  <p>Biz hâlâ hayattayız ama bu hayatları kaybetmek üzereyiz.”</p>

  <p>“İyi de olur hani.”</p>

  <p>“Ne dediniz?“</p>

  <p>“Senin hayatının kime, ne faydası var? Ona yaptıklarını düşününce ister istemez aklıma “bir çuval inciri berbat etmek” deyimi geliyor.”</p>

  <p>“Hey, ama ben Galaksi Başkanı bile oldum!”</p>

  <p>“Hıh,” diye mırıldandı dedesi, “bu bir Beeblebrox için iş sayılır mı sence?”</p>

  <p>“Hey, ne yani? Tek başkan, anlıyor musunuz? Bütün Galaksi’nin tek başkanı!”</p>

  <p>“Kandırılmış küçük megakukla.”</p>

  <p>Zaphod çaresizlik içinde gözlerini kırpıştırdı.</p>

  <p>“Hey, ne demeye çalışıyorsun, adam? Yani, Büyük Büyükbabacığım demek istemiştim.”</p>

  <p>İki büklüm, küçük şekil torununun torununa doğru azametle yürüdü ve sertçe onun dizine vurdu. Bu Zaphod’a bir hayaletle konuştuğu gerçeğini hatırlattı, çünkü hiçbir şey hissetmemişti.</p>

  <p>“Sen de, ben de Başkan olmanın ne demek olduğunu biliyoruz, genç Zaphod. Sen biliyorsun, çünkü başkanlık yaptın ve ben biliyorum, çünkü ben bir ölüyüm ve böyle olmak insana mükemmel ve hiçbir şeyle engellenmemiş bir perspektif sağlıyor. Bizim buralarda ‘Yaşam yaşayanların elinde ziyan oluyor’ diye bir söz var.”</p>

  <p>“Evet” dedi Zaphod acı acı, “çok güzel. Çok derin. Böyle özdeyişlere de kafalarımdaki delikler kadar ihtiyacım var doğrusu.”</p>

  <p>“Elli saniye” diye homurdandı Ford Prefect.</p>

  <p>“Nerde kalmıştım?” dedi Dördüncü Zaphod Beeblebrox.</p>

  <p>“Bilgiçlik taslama da,” dedi Zaphod Beeblebrox.</p>

  <p>“Ah, evet.”</p>

  <p>“Bu adam,” diye Ford yavaşça Zaphod’a mırıldandı, “Sence, gerçekten de bize yardımcı olabilir mi?</p>

  <p>“Başka kimse olamaz,” diye fısıldadı Zaphod.</p>

  <p>Ford ümitsizce onayladı.</p>

  <p>“Zaphod!” diyordu hayalet, “Sen bir amaçla Galaksi Başkanı oldun. Unuttun mu?”</p>

  <p>“Buna daha sonra değinebilir miyiz?"</p>

  <p>“Unuttun mu?“ diye ısrar etti hayalet.</p>

  <p>“Evet! Tabii ki unuttum! Unutmam gerekiyordu. İşi aldığınız zaman beyniniz taranıyor, biliyorsunuz. Eğer kafamın içinin bir sürü kurnaz fikirle dolu olduğunu anlasalardı, kendimi şişkin bir emekli maaşı, birkaç sekreter, bir filo dolusu gemi ve boğazımda birkaç kesikle sokaklarda bulurdum.”</p>

  <p>“Ah,” diye tatmin olmuş bir şekilde başını salladı hayalet, “O halde hatırlıyorsun!” Bir an için durdu.</p>

  <p>“İyi” dedi yaşlı adam ve dışarıdaki gürültü birdenbire sustu.</p>

  <p>“Kırk sekiz saniye” dedi Ford. Tekrar saatine baktı ve camını tıkladı. Sonra başını kaldırıp baktı.</p>

  <p>“Hey, gürültü durdu,” dedi.</p>

  <p>Hayaletin sert küçük gözlerinde yaramaz bir kıvılcım alevlendi.</p>

  <p>“Zamanı biraz yavaşlattım,” dedi “yalnızca bir müddet için, anlıyorsunuz ya. Bütün söyleyeceklerimi dinleyemezsen kahrolurum.”</p>

  <p>“Hayır, asıl sen beni dinle, seni şeffaf yarasa,” dedi Zaphod iskemlesinden fırlayarak, “a - Zamanı durdurduğun için falan çok teşekkürler. Bu mükemmel, harika, şahane, ama b - verdiğin söylev için teşekkür filan yok, tamam mı? Gerçekleştirmek için yaratıldığım o büyük iş nedir bilmiyorum, ama bana bilmemem gerekiyormuş gibi geliyor. Ve bundan hoşlanmıyorum, tamam mı?"</p>

  <p>“Eski ben biliyordu. Eski benin umurundaydı. Güzel.</p>

  <p>Buraya kadar anlaştık. Bir nokta dışında; eski benin o kadar umurundaydı ki, kendi beyninin içine girdi -benim beynim- ve bu bilen ve endişelenen bölümleri kilit altına aldı. Çünkü eğer bilip endişelenmeye devam etseydi bunu yapamayacaktı. Gidip başkan olamayacak, bu gemiyi çalamayacaktı ki galiba en önemlisi de bu.</p>

  <p>“Ama benim daha önceki bu kişiliğim, beynimi değiştirerek, kendi kendini bir daha hiç geri dönmemek üzere bitirdi, öyle değil mi? Tamam, bu onun kendi seçimi idi. Şimdi bu yeni benin de yapacak kendi seçimleri var. Ve büyük bir tesadüf eseri olarak bu seçimler içine bu büyük sır veya her ne ise onu bilmemek ve ona aldırmamak da dahil. Seçimi buydu ve bunu elde etti.</p>

  <p>“Ancak, eski benliğim denetimin kendisinde olmasını istiyor ve beynimin kilitlediği bölümlerinden bana emirler gönderiyordu. Eh, bense bilmek ve onları duymak istemiyordum.</p>

  <p>Bu benim seçimim. Kimsenin kuklası olmayacağım, özellikle de kendimin.” Zaphod, üzerine çektiği aptallaşmış bakışların farkına bile varmadan hırsla üniteye vurdu.</p>

  <p>“Eski ben öldü!” diye haykırdı. “Kendini öldürdü!</p>

  <p>Ölüler ortada dolaşarak yaşayanların işlerine karışmamalılar!”</p>

  <p>“Böyle düşünmene rağmen, beni çağırıp seni bu zor durumdan kurtarmamı istedin,” dedi hayalet.</p>

  <p>“Ah,” dedi Zaphod, tekrar yerine oturarak , “ama, bu farklı bir şey, değil mi?” Trillian’a bakarak, hafifçe sırıttı.</p>

  <p>“Zaphod,” dedi tuhaf görüntü, gıcırdayarak, “Sana nefesimi harcamamın tek sebebi, sanırım bir ölü olarak onu kullanacak başka bir yerimin olmaması.”</p>

  <p>“Pekala,” dedi Zaphod, “bana o büyük sırrın ne olduğunu neden anlatmıyorsun. Bir dene bakalım.”</p>

  <p>“Zaphod, biliyorsun sen Galaksi Başkanı iken, tıpkı senden önceki başkan Yooden Vranx’ın gibi. Başkanın bir hiç olduğunu biliyordun. O yalnızca bir kukla. Gölgeler altında bir yerde, sonsuz güce sahip bir başka adam, bir başka varlık, bir başka şey var. Bu adam ya da varlık, ya da şey, bunun ne olduğunu senin bulman gerek -bu Galaksiyi, hatta sanıyoruz diğerlerini de- kontrolü altında tutan varlık. Belki de Evrenin tamamını kontrol eden kişi.”</p>

  <p>“Niçin?”</p>

  <p>“Niçin mi?” diye haykırdı şaşırmış hayalet, “Niçin ha? Etrafınıza bir bakın arkadaşlar, size iyi ellerde imişsiniz gibi geliyor mu?”</p>

  <p>“İdare eder.” Yaşlı hayalet ona kızgın kızgın baktı.</p>

  <p>“Seninle tartışmayacağım. Sen sadece bu gemiyi, bu Olasılıksızlık Seyir Sistemine sahip gemiyi alıp istendiği yere götüreceksin. Bunu yapacaksın. Amacından kurtulabileceğini sanma. Olasılıksızlıklar Alanı seni kontrol altında tutuyor, onun pençeleri arasındasın. Bu da ne?” O sırada, geminin Bilgisayarı Eddie’nin terminallerinden birinin yanında durmuş parmaklarıyla tempo tutuyordu.</p>

  <p>“Ne işe yarıyor bu.”</p>

  <p>“Çalışıyor,” dedi Zaphod mükemmel bir şekilde kendine hakim olarak, “çay yapmak için.”</p>

  <p>“Güzel,” dedi Büyük Büyükbabası, “Bunu beğendim.</p>

  <p>Şimdi, Zaphod,” dedi, ona dönüp parmağını sallayarak,“ işinde gerçekten başarılı olabilecek biri misin bilmiyorum.</p>

  <p>Sanırım, bundan kaçamayacaksın. Bununla birlikte, şimdi yaptığım gibi endişe duyabilmek için fazla uzun bir zamandan beri ölüyüm ve çok da yorgunum.</p>

  <p>Sana şimdi yardım ediyor olmamın esas sebebi, senin ve o modern arkadaşlarının buraya, yanımıza gelip de yan gelip yatması fikrine dayanamamamdır. Anlaşıldı mı?”</p>

  <p>“Evet, kucak dolusu teşekkürler.”</p>

  <p>“Ah, Zaphod?“</p>

  <p>“Eee, evet?”</p>

  <p>“Eğer gene yardıma ihtiyacın olursa, bilirsin işte, eğer başın dertteyse, köşeye sıkıştıysan...”</p>

  <p>“Evet?”</p>

  <p>“Lütfen hiç tereddüt etmeden, toz ol.” Bir saniye içinde, buruşuk yaşlı hayaletin elinden bilgisayara doğru bir şimşek aktı ve hayalet kayboldu, köprü üstünde bir duman yükseldi ve Altın Kalp boşluk ve zaman içinde bilinmeyen bir mesafeye doğru hızla ileri atıldı.</p>

  <h2 id="sigil_toc_id_37">4</h2>

  <p>On ışık yılı ötede, Gag Halfrunt gülümsemesini bir kaç diş daha arttırdı. Vogon gemisinin köprü üstünden kendisine uzay yoluyla ulaşan ekran, görüntülerini izlerken, Altın Kalp''in parçalanan güç zırhının son kalıntılarıyla geminin kendisinin bir duman bulutu içinde kaybolup gidişini gördü.</p>

  <p>İyi, diye düşündü.</p>

  <p>Yok etmesi emredilen Dünya’dan artakalan başıboş canlıların sonuncusu, diye geçirdi kafasından.</p>

  <p>Yaşam, Evren ve Her Şey ile İlgili En Önemli Bilinmez’e ilişkin Soru’yu bulmakla ilgili tehlikeli (psikiyatri mesleği adına) ve yıkıcı (yine psikiyatri mesleği adına) girişimin de kesin sonu, diye düşündü.</p>

  <p>Bu akşam arkadaşlarıyla bir kutlama yapacaklar ve ertesi sabah, bundan sonra Yaşamın Anlamı’nın, tek ve kesin, sağlam ve güvenilir bir çözümü olmayacağını bilmenin güvencesi içinde, yeniden, mutsuz, perişan ve çok kârlı müşterilerini karşılamaya başlayacaklardı.</p>

  <p class="yildiz">* * *</p>

  <p>“Aile her zaman bunaltıcı olmuştur, değil mi?” dedi Ford Zaphod’a. Duman dağılıyordu.</p>

  <p>Durakladı, etrafına bakındı.</p>

  <p>“Zaphod nerede?” dedi.</p>

  <p>Arthur ve Trillian boş boş bakındılar. Renkleri uçmuş ve sarsılmışlardı ve Zaphod’un nerede olduğunu bilmiyorlardı.</p>

  <p>“Marvin?” dedi Ford, “Zaphod nerede?” Bir müddet sonra:</p>

  <p>“Marvin nerede? diye soruyordu.</p>

  <p>Robot’un köşesi boştu.</p>

  <p>Gemi mutlak bir sessizlik içindeydi. Kalın, kara uzay içinde öylece yatmaktaydı. Arada bir sallanıp, sarsılıyordu.</p>

  <p>Bütün cihazlar durmuştu, bütün görüntü ekranları boşalmıştı. Bilgisayara danıştılar. Şöyle dedi:</p>

  <p>”Ne yazık ki, geçici olarak bütün iletişime kapalı durumdayım. Bu arada, işte size biraz hafif müzik.” Hafif müziği kapattılar.</p>

  <p>Artan bir panik ve perişanlık içinde geminin her köşesini aradılar. Her taraf ölüm sessizliği içindeydi. Hiçbir yerde, ne Zaphod’un ne de Marvin’in izine rastlanmıyordu.</p>

  <p>Baktıkları son yerlerden biri Nutri-Matik cihazının durduğu küçük girinti oldu.</p>

  <p>Nutri-Matik İçecek Üreticisinin servis masası üzerinde, küçük bir tepsi içinde en kaliteli porselenden üç çay fincanıyla tabakları, yine aynı porselenden bir sütlük içinde süt ve Arthur’un hayatında tattığı en lezzetli çayla dolu bir gümüş demlik ile üzerinde “Bekleyin” yazan küçük bir not vardı.</p>

  <h2 id="sigil_toc_id_38">5</h2>

  <p>Ursa Minör Beta, kimilerine göre, Evren’in bilinen kısımlarının en berbat yerlerinden biridir.</p>

  <p>Her ne kadar acı verecek ölçüde zengin, ürkütecek derecede güneşli ve bir narın tanelerinden daha çok sayıda harikulade heyecan verici kişiyle doluysa da, Playvarlık dergisi son sayısında bir makalesine “Ursa Minör Beta’dan bıktığınız zaman hayattan bıkmışsınız demektir” diye başlık atınca, bir gece içinde intihar sayısının dört misline çıkmış olması pek de önemsiz bir şey sayılamaz.</p>

  <p>Aslında Ursa Minör Beta’da gece de yoktur.</p>

  <p>Orası bir Batı bölgesi gezegenidir ve açıklanması mümkün olmayan ve oldukça şüpheli bir topografya garabeti yüzünden neredeyse tamamen, yalnızca tropik plajlardan oluşmaktadır. Aynı derecede şüpheli, geçici bir göreli statik garipliğe bağlı olarak da, burada zaman Cumartesi öğleden sonra, barların kapanmasından hemen önceki saatlerde durmuştur.</p>

  <p>Zamanlarının çoğunu manevi aydınlanma sağlamak amacıyla yüzme havuzları etrafında koşmak ve Galaktik Geçici Coğrafi Değişimleri Kontrol Heyetindeki Araştırma Görevlilerini “hoş bir gündüz anomalisi” görmeye davet etmekle geçiren Ursa Minör Beta’nın egemen yaşam biçimlerinden bu durumlarla ilgili hiçbir yeterli bilgi alınamamaktadır.</p>

  <p>Ursa Minör Beta’da yalnızca bir tek şehir vardır ve buraya şehir denmesinin tek sebebi, buradaki yüzme havuzlarının yerden yüksekliğinin diğer yerlerden biraz daha fazla olmasıdır.</p>

  <p>Işık Şehrine havadan yaklaşırsanız -ki zaten başka ulaşım yolu bulunmamaktadır, ne karayolu, ne liman tesisleri vardır- (ayrıca eğer uçmuyorsanız zaten sizi Işık Şehrinde görmek de istemeyeceklerdir)- ona neden bu ismin verildiğini anlarsınız. Burada güneş her yerdekinden daha parlaktır, yüzme havuzları üzerinde ışıldar, palmiyelerle bezenmiş beyaz yollarda titreşir, bu yollarda yürüyen bronzlaşmış, sağlıklı yaratıklar üzerinde dolaşır, villalardan, puslu hava yastıklarından, plaj barlarından ve benzeri yerlerden fışkırır.</p>

  <p>En çok da otuz katlı iki beyaz kuleden oluşan ve yarı yolda birbirlerine bir köprü ile bağlanan yüksek ve çok güzel binanın üzerinde parlar.</p>

  <p>Bu bina bir kitabın ürünüdür. Bina kitabın yayıncıları ile kahvaltılık mısır gevreği imal eden bir firma arasında açılan, olağanüstü bir telif hakkı davası sonunda, elde edilen tazminatla inşa edilmiştir.</p>

  <p>Bu kitap bir seyahat kitabı, bir kılavuz kitaptır.</p>

  <p>Ursa Minor’daki büyük yayın şirketlerinin çıkardığı en dikkate değer ve tabii ki en başarılı kitaplardan biridir.</p>

  <p>Hayat Beş yüz Ellisinde Başlar’dan daha popüler, Eccenterica Gallumbits (Eroticon Altı’nın üç memeli fahişesi) tarafından yazılmış olan Büyük Patlama- Kişisel Bir Görüşken daha iyi satan ve Oolon Colluphid’in Seks Hakkında Bilmek İstemediğin Ama Öğrenmeye Zorlandığın Her Şey adlı sansasyonal kitabından daha çok tartışma yaratan bir kitap.</p>

  <p>(Ve Galaksi’nin Uzak Doğu Bölgelerindeki daha rahat medeniyetlerin pek çoğunda, uzun süredir standart bilgi ve aklın referansı olan Encydopedia Galactica Ansiklopedisi’nin yerini almıştır. Her ne kadar birçok eksiği bulunuyor ve uydurma ya da en azından tam olarak doğru olmayan pek çok bilgiyi içeriyorsa da, daha eski ve daha az ilginç bir kaynak olan ansiklopediye iki önemli açıdan fark atıyordu. Birincisi, biraz daha ucuzdu ve İkincisi kapağının üzerinde geniş, dost görünüşlü harflerle PANİĞE KAPILMAYIN yazıyordu.) Evren’in bilinen bölgelerinin harikalarını 30 Altar Dolarının altında bir rakama görmek isteyenlerin ucuz arkadaşı olan Bu kitap, elbette ki Her Otostopçu’nun Galaksi Rehberi idi.</p>

  <p>Rehberlik bürolarının ana giriş bölümünü arkanıza alıp (şimdiye kadar gemiden indiğinizi ve kısa bir yüzme ve duş seansının ardından kendize geldiğinizi farz ederek) sonra da doğuya doğru yürümüş olsaydınız, Yaşam Bulvarının yapraklarla örtülü gölgesi altından geçerken solunuzda uzanan altın rengi plajların sarı ışıltısına hayran kalır, hiç de özel bir şey değilmiş gibi tasasızca dalgaların yarım metre üzerinde, beyin sörfü yapanların görüntüsüyle büyülenir, gün boyunca, ya da burası için daha doğru bir deyişle sürekli olarak, melodisiz şarkılar mırıldanan dev palmiye ağaçlarına önce hayret eder, sonra da onlardan biraz rahatsız olurdunuz.</p>

  <p>Yürüyüşünüzü Yaşam Bulvarının sonuna kadar sürdürdüğünüzde, dükkanların, Betacevizi ağaçlarının ve kaldırım kafelerinin bulunduğu Lalamatine bölgesine gelirsiniz.</p>

  <p>Burada plajda geçen zor bir akşam üzerinden sonra rahatlamaya gelen UM-Betalılar’ı görürsünüz.</p>

  <p>Lalamatine bölgesi devamlı Cumartesi öğleden sonrasını yaşamayan nadir bölgelerden biridir- burada bunun yerine bir Cumartesi akşamının erken saatlerinin bitip tükenmez serinliği yaşanır. Bu bölgenin ardında gece klüpleri vardı.</p>

  <p>Eğer sözü edilen bu günde, bu öğleden sonrada, bu uzayan akşam saatinde -nasıl isterseniz öyle adlandırın sağdan ikinci kaldırım kahvesine yaklaşmış olsaydınız, UM-Beta’lı kalabalığın her zamanki gibi söyleşip, içki içerek, son derece rahatlamış bir görüntü içinde ve arasıra birbirlerinin saatine göz atıp, ne kadar pahalı olduğunu kestirmeye çalışarak, oturduklarını görürdünüz.</p>

  <p>Bundan başka, Algol’den gelmiş, oldukça dağınık görünüşlü birkaç otostopçu da gözünüze çarpardı. Birkaç gün oldukça basit yaşamak zorunda kalarak Acturan Mega Taşımacılık gemisi ile buraya varmışlardı. Burada, Otostopçunun Rehberi binasının görüş mesafesi içindeki bu yerde, basit bir bardak meyve suyunun altı Altar dolarının üzerinde tuttuğunu anlamanın siniri ve perişanlığı içindeydiler.</p>

  <p>“Kazıklandık” dedi biri acı acı.</p>

  <p>Eğer o sırada hemen bitişikteki masaya bir göz atacak olsaydınız, Zaphod Beeblebrox’un da orada oturmakta olduğunu ve çok şaşkın ve aklı karışmış göründüğünü fark ederdiniz.</p>

  <p>Aklının karışmasının sebebi yalnızca beş saniye önce Altın Kalp'ın köprü üstünde oturuyor olmasıydı.</p>

  <p>“Tam anlamıyla kazıklandık” dedi ses yeniden.</p>

  <p>Zaphod gözlerinin köşesinden huzursuzca, yan masada oturmakta olan dağınık görünüşlü iki otostopçuya baktı. Hangi cehennemin dibine gelmişti böyle? Buraya nasıl ulaşmıştı? Gemisi neredeydi? Eliyle oturduğu sandalyenin kolunu, daha sonra da önündeki masayı yokladı.</p>

  <p>Gerçek görünüyorlardı. Hiç kıpırdamadan oturdu.</p>

  <p>“Böyle bir yerde oturup da otostopçu rehberi nasıl yazabiliyorlar? diye devam etti ses. “Yani, şuraya bakın.</p>

  <p>Bakın şuraya!” Zaphod bakıyordu. Güzel yer, diye düşündü. Ama neresi? Ve niye?</p>

  <p>İki çift güneş gözlüğünü bulabilmek için cebini karıştırdı.</p>

  <p>Aynı cepte sert, düzgün, ne olduğunu tanımlayamadığı ağır bir metal parçası eline geldi. Onu çıkarıp baktı. Şaşırarak gözlerini kırpıştırdı. Bunu da nereden bulmuştu? Tekrar cebine yerleştirdi ve gözlüklerini taktı, metal objenin camlardan birini çizmiş olmasına canı sıkıldı. Yine de onlarla kendini çok daha rahat hissetti. Bunlar Joo Janta 200 Süper Kromatik Tehlike Hassasiyetine sahip iki çift gözlüktü. Tehlikeye karşı rahat bir yaklaşım tarzı geliştirebilmek için özel olarak dizayn edilmişlerdi. Bir sorun sinyali alır almaz tamamen kararıyorlar ve böylece sizi paniğe kaptırabilecek herhangi bir şeyi görmenizi engelliyorlardı.</p>

  <p>Çizik dışında gözlükler temizdi. Gevşedi, ama yalnızca bir parça.</p>

  <p>Kızgın otostopçu pahalı meyve suyuna öfkeyle bakmaya devam ediyordu.</p>

  <p>“Rehber’in başına gelen en kötü şey, Ursa Minör Beta’ya taşınmak oldu,” diye homurdandı, “hepsi sapıttılar.</p>

  <p>Ofislerden birinde tam elektronik bir evren yarattıklarını bile duydum. Böylece gün boyu, katları dolaşarak araştırmalarını yapabiliyorlar, akşamları da partilere katılabiliyorlarmış. Hoş, bu yerde gündüz ve akşam fazla bir şey ifade etmiyor ya.” Ursa Minör Beta, diye düşündü Zaphod. En azından artık nerede olduğunu biliyordu. Bunun Büyük Büyükbabasının marifeti olduğunu sanıyordu, ama niçin? Beklemediği bir anda aklına bir düşünce geliverdi ve bu çok canını sıktı. Bu, gayet belirgin ve net bir düşünce idi ve artık bu düşüncelerin gerçekte ne olduğunu ayırt edebiliyordu.</p>

  <p>İçgüdüsel tepkisi direnmekti. Bunlar zihninin karanlık ve kilitli bölgelerinden gelen kaderi önceden çizilmiş önerilerdi.</p>

  <p>Kıpırdamadan oturarak, öfkeyle düşünceyi görmezden geldi. Düşünce mızmızlık etti. Görmezden geldi.</p>

  <p>Düşünce başının etini yedi. Görmezden geldi. Düşünce dırdıra devam etti. Sonunda Zaphod teslim oldu.</p>

  <p>Canı cehenneme, diye düşündü, kendini akıntıya bırak. Direnebilmek için fazlasıyla yorgundu, kafası karışmış ve acıkmıştı. Bu düşüncenin ne anlama geldiğini bile bilmiyordu.</p>

  <h2 id="sigil_toc_id_39">6</h2>

  <p>“Alo? Evet? Megadodo Yayınları, Her Otostopçunun Galaksi Rehberi’nin, yani, tüm bilinen Evren’deki en dikkate değer kitabın evi, yardımcı olabilir miyim?” dedi büyük pembe kanatlı böcek. Her Otostopçunun Galaksi Rehberi ofislerinin fuayesinde bulunan resepsiyon masasının geniş krom uzantısı üzerine dizili yetmiş telefondan birine cevap verirken, kanatlarını çırpıp, gözlerini yuvarlıyordu. Fuayeyi dolduran, halıları kirletip mobilyalar üzerinde kirli ellerinin izlerini bırakan bütün o hırpani kılıklı kişilere baktı. Her Otostopçunun Galaksi Rehberi'nde çalışıyor olmaktan çok memnundu, yalnızca bütün otostopçuları buradan uzak tutmanın bir yolu olabilmesini arzu ediyordu. Bunların iğrenç uzaysporları veya öyle bir şeylerin olduğu yerlerde dolaşmaları gerekmiyor muydu? Kitabın bir yerinde pis uzay sporlarının yapıldığı ortamlarda dolaşmanın önemi ile ilgili bir şeyler okuduğundan emindi. Maalesef otostopçuların çoğu da, o son derece kirli uzaysporları ile ilgilendikten hemen sonra buraya gelip, bu güzel, temiz, pırıl pırıl fuayeye takılıyorlardı. Üstelik bütün yaptıkları da şikayet etmekti. Kanatlarını titretti.</p>

  <p>“Nasıl?” dedi telefona. “Evet, Mr. Zarniwoop’a mesajınızı ilettim, ama korkarım şu an sizi hemen göremeyecek kadar meşgul. Kendisi galaksiler arası bir seyahatte.” Kızgın bir şekilde dikkatini çekmeye çalışan hırpanilerden birine huysuzca antenlerini salladı. Huysuz antenler, kızgın kişiyi sol taraftaki duvarda asılı olan ilana bakmaya, böylece önemli bir telefon konuşmasını bölmemeye davet ediyordu.</p>

  <p>“Evet,” dedi böcek, “ofisinde ama, galaksiler arası bir seyahat yapıyor. Aradığınız için çok teşekkür ederiz.” Telefonu çarparak kapattı.</p>

  <p>“Yazıyı okuyun” dedi, kitapta bulunan birçok budalaca ve tehlikeli yanlıştan biri hakkında daha şikayette bulunmaya çalışan kızgın adama.</p>

  <p>Her Otostopçunun Galaksi Rehberi, yaşamın anlamını son derece karışık ve karmaşık bir Evren’de bulmaya heveslenenler için vazgeçilmez bir arkadaştır.</p>

  <p>Çünkü kitap, her ne kadar her türlü konuda yararlı ve aydınlatıcı olmayı bekleyemezse de, hiç olmazsa kusurlu olduğu noktalarda kesinlikle kusurlu olduğu güvencesini vermektedir. Kitaptaki bilgilerle gerçek arasında önemli farklılıklarla karşılaşıldığında, yanlış olan taraf her zaman gerçeğin kendisidir.</p>

  <p>Yazının özeti buydu. Kesin olanın Rehber olduğunu söylüyordu. Gerçeğin kendisi çoğu zaman kusurluydu.</p>

  <p>Bu birtakım ilginç sonuçlara yol açıyordu. Örneğin, Traal gezegeniyle ilgili bölümün girişindeki yazıyı kelimesi kelimesine uygulamaya kalkıştıkları için ölenlerin ailelerinin Rehber editörlerine açtıkları davalarda olduğu gibi. (Kitapta “Ziyaretçi turistler, canavar iştahlı Böcekyiyen Yaratıklar için çoğu kez iyi bir yemektir” yerine “Ziyaretçi turistler için canavar iştahlı Böcekyiyen Yaratıklar çoğu kez iyi bir yemektir” yazmaktaydı) Editörler yazının onların yazdığı şeklinin estetik olarak kulağa daha hoş geldiğini öne sürerek, uzman bir şair çağırdılar ve ona güzelliğin gerçek, gerçeğin ise güzellik olduğuna dair yeminli şahitlik yaptırdılar, Böylece, bu davada suçlu tarafın ya güzel, ya da gerçek olmayı başaramayan Yaşam’ın kendisi olduğunu kanıtlamaya çalıştılar.</p>

  <p>Yargıçlar mutabık kaldılar ve güzel bir akşamda ultragolf oynamaya gitmeden önce, yaptıkları duygulu bir konuşmayla, Yaşam’ın mahkeme kararına aykırı düştüğünü ilan ederek, orada hazır bulunan herkesin Yaşam’ına el koydular.</p>

  <p>Zaphod Beeblebrox fuayeye girdi. Hızlı adımlarla böcek resepsiyoniste yöneldi.</p>

  <p>“Pekala,” dedi “Zarniwoop nerede? Bana Zarniwoop’u bulun“</p>

  <p>“Affedersiniz, beyefendi?” dedi böcek soğuk bir şekilde.</p>

  <p>Kendisine bu tarzda hitap edilmesinden hoşlanmamıştı.</p>

  <p>“Zarniwoop. Çağırın onu, anlaşıldı mı? Hemen.”</p>

  <p>“Beyefendi,” dedi huzursuzca kırılgan küçük yaratık, “Eğer biraz soğukkanlı olursanız...”</p>

  <p>“Bana bakın,” dedi Zaphod, “boğazıma kadar soğukkanlıyım, tamam mı? Öyle şaşırtıcı şekilde soğukkanlıyım ki, bir parça eti içime koysanız bir ay bozulmadan saklayabilirim. Öyle sakinim ki, sizin bile kanınızı dondurabilirim. Şimdi, ben patlamadan bir şeyler yapacak mısınız?”</p>

  <p>“Beyefendi, eğer açıklamama müsaade ederlerse,” dedi böcek sahip olduğu tüm antenleri en aksi biçimde tıkırdatarak, “Mr. Zarniwoop galaksiler arası bir seyahatte olduğu için korkarım, şu an bu mümkün değil.” Lanet olsun, diye düşündü Zaphod.</p>

  <p>“Ne zaman dönecek?” dedi.</p>

  <p>“Dönmek mi, beyefendi? Kendisi ofisinde.” Zaphod aklındaki bu garip düşünceyi kafasında özümlemeye çalıştı. Başaramadı.</p>

  <p>“Bu yaratık galaksiler arası bir seyahatte ve-... ofisinde, öyle mi?” Öne doğru eğilerek tıkırdayan antenlere yapıştı.</p>

  <p>“Dinle, üç gözlü,” dedi “Benimle dalga geçme. Kahvaltımda senden daha garip şeyler yediğimi de unutma.”</p>

  <p>“Yani, sen kim olduğunu sanıyorsun, tatlım?” diyerek abartılı bir biçimde çevresinde dönerek, öfkeyle kanatlarını titretti böcek, “Zaphod Beeblebrox veya öyle biri mi?”</p>

  <p>“Kafaları say” dedi Zaphod kısık bir hırıltıyla.</p>

  <p>Böcek ona bakarak gözlerini kırpıştırdı. Tekrar baktı ve tekrar gözlerini kırpıştırdı.</p>

  <p>“Siz Zaphod Beeblebrox’sunuz?” diye çınladı.</p>

  <p>“Evet” dedi Zaphod “ama öyle bağırmayın, yoksa herkes bir tane isteyecek.”</p>

  <p>“Şu Zaphod Beeblebrox?”</p>

  <p>“Yok, herhangi bir Zaphod Beeblebrox, altılı paketlerde satıldığımı duymadınız mı yoksa? Böcek ızdırap içinde antenlerini çalkaladı.</p>

  <p>“Ama efendim,” diye inledi, “Az önce uzay radyosu haberlerini dinledim. Sizin öldüğünüzü söylüyorlardı...”</p>

  <p>“Evet, doğru.” dedi Zaphod “Ama henüz can çekişmem bitmedi. Şimdi. Zarniwoop’u nerede buluyorum?”</p>

  <p>“Efendim, ofisi on beşinci katta, fakat...”</p>

  <p>“Fakat, kendisi galaksiler arası bir seyahatte, evet, evet, oraya nasıl çıkıyorum?”</p>

  <p>“Yeni monte edilen Sirius Sibernetik Şirketinin Dikey Taşıma Araçları şu köşede, efendim. Ama efendim...” Zaphod yola koyulmuştu. Geri döndü.</p>

  <p>“Evet?” dedi “Mr. Zarniwoop’u niçin görmek istediğinizi öğrenebilir miyim?”</p>

  <p>“Evet,” dedi Zaphod, bu noktadan kendisi de pek emin değildi, “kendime görmem gerektiğini söyledim de ondan.”</p>

  <p>“Tekrarlar mısınız, efendim?” Zaphod casusvari bir tavırla öne eğildi.</p>

  <p>“Az önce kendimi kafelerinizden birine ışınlanmış buldum,” dedi ” bir hayalet olan Büyük Büyükbabamla bir tartışmanın sonucu olarak. Oraya varır varmaz, önceki kimliğim, yani beynimi işleten kişilik, zihnime sıçradı ve “Git Zarniwoop'u gör” dedi. Daha önce bu yaratıktan bahsedildiğini hiç duymadım. İşte bütün bildiğim bu. Bundan ve Evren’i yöneten adamı bulmam gerektiğinden başka bir şey bilmiyorum.” Göz kırptı.</p>

  <p>“Mr. Beeblebrox, efendim,” dedi böcek huşu içinde bir merakla, “öyle acayipsiniz ki, bu halinizle filmlere yakışırsınız.”</p>

  <p>“Evet” dedi Zaphod, onun pırıltılı kanadını okşayarak ”Ve sen de bebeğim gerçek yaşama yaraşırsın"</p>

  <p>Böcek huzursuzluğundan kurtulmak için bir an durdu ve sonra çalan telefonlardan birini cevaplamak üzere bir antenini uzattı.</p>

  <p>Metal bir el onu bunu yapmaktan alıkoydu.</p>

  <p>“Affedersiniz,” dedi metal elin sahibi, daha duygusal yapıdaki bir böceği göz yaşlarına boğabilecek bir sesle.</p>

  <p>Bu öyle bir böcek değildi ve robotlardan hiç hoşlanmıyordu.</p>

  <p>“Evet, efendim,” dedi huzursuzca “size yardımcı olabilir miyim?”</p>

  <p>“Sanmıyorum” dedi Marvin.</p>

  <p>“Bu durumda, efendim, eğer müsaade ederseniz...” Şimdi telefonların altı tanesi birden çalıyordu. Böceğin ilgisini bekleyen milyonlarca şey vardı.</p>

  <p>“Bana kimse yardımcı olamaz,” dedi Marvin ahenkle.</p>

  <p>“Evet, efendim beyefendi, bu durumda...”</p>

  <p>“Kimse de buna gayret etmiş değil zaten.” Böceği engelleyen metal kol gevşeyerek Marvin’in yanına sarktı.</p>

  <p>Başı hafifçe öne doğru düştü.</p>

  <p>“Öyle mi,” dedi böcek soğuk soğuk.</p>

  <p>“Kimsenin zamanı aşağılık bir robota yardımcı olmak için harcanmaya değmez, değil mi?”</p>

  <p>“Üzgünüm, efendim beyefendi, eğer...”</p>

  <p>“Demek istediğim, bir robot minnet devrelerine sahip olmadıkça, ona nazik davranmanın ya da yardımcı olmanın kime ne yararı olabilir ki?”</p>

  <p>“Ve sizin böyle bir devreniz yok, değil mi?” dedi böcek, görünüşe bakılırsa kendini bu konuşmadan sıyırmayı başaramıyordu.</p>

  <p>“Öğrenme fırsatım hiç olmadı,” diye Marvin bilgi verdi.</p>

  <p>“Dinle, seni sefil, uyumsuz, metal yığını...”</p>

  <p>“Ne istediğimi sormayacak mısınız?” Böcek durakladı. Uzun ince dilini dışarı çıkardı, gözlerini yaladı ve tekrar yerine soktu.</p>

  <p>“Değecek mi?” diye sordu.</p>

  <p>“Ne değiyor ki?” dedi Marvin hemen.</p>

  <p>“Ne... is..ti..yor.. sunuz?”</p>

  <p>“Birini arıyorum.</p>

  <p>“Kimi? diye tısladı böcek.</p>

  <p>“Zaphod Beeblebrox’u,” dedi Marvin, “şurada ayakta duran.” Böcek öfkeyle sarsıldı. Güçlükle konuşuyordu.</p>

  <p>“O halde bana niye soruyorsunuz?” diye haykırdı.</p>

  <p>“Yalnızca konuşabileceğim birini istemiştim.”</p>

  <p>“Ne!”</p>

  <p>“Acıklı, değil mi?” Dişli gıcırtıları içinde Marvin döndü ve tekerleklerinin üzerinde ilerledi. Asansörlere yaklaşmakta olan Zaphod’a yetişti. Zaphod şaşkınlıktan yusyuvarlak oldu.</p>

  <p>“Hey...Marvin? dedi, “Marvin! Buraya nasıl geldin?” Marvin kendisine çok zor gelen bir yanıt verdi.</p>

  <p>“Bilmiyorum” dedi.</p>

  <p>“Ama..”</p>

  <p>“Bir dakika önce geminizde oturmuş ve kendimi son derece mutsuz hissediyordum, bir sonraki dakikada burada ayakta duruyor ve kendimi tam anlamıyla sefil hissediyorum. Olasılıksızlık Alanı ile ilgili bir konu sanırım.”</p>

  <p>“Evet,” dedi Zaphod, “sanırım, Büyük Büyükbabam seni bana arkadaşlık etmen için göndermiş olmalı.”</p>

  <p>“Kucak dolusu teşekkürler Büyükpeder,” diye ekledi içinden.</p>

  <p>“O halde, nasılsın?” dedi yüksek sesle.</p>

  <p>“Oh, iyiyim,” dedi Marvin, “yani, eğer ben olmaktan hoşlanacak olursanız, ben şahsen hoşlanmıyorum da.”</p>

  <p>“Evet, evet,” dedi Zaphod asansörün kapıları açılırken.</p>

  <p>“Merhaba,” dedi asansör tatlı bir sesle, ” seçeceğiniz kata kadar yapacağınız yolculukta sizin asansörünüz olacağım. Sirius Sibernetik Şirketi tarafından, siz Her Otostopçunun Galaksi Rehberi ziyaretçilerini ofislere götürmek üzere tasarımlandım. Eğer hızlı ve hoş geçecek bu tecrübeden memnun kalırsanız, kısa süre önce Galaktik Vergi Dairesine, Boobiloo Bebek Mamaları binasına ve Sirius Devlet Akıl Hastanesine de monte edilmiş bulunan diğer asansörlerimizle de bu deneyi yineleyebilirsiniz. Buralarda karşılaşacağınız birçok Sirius Sibernetik Şirketi yöneticisi, dört gözle ziyaretlerinizi, sempatinizi ve dış dünyayla ilgili neşeli hikayelerinizi bekliyor olacaklardır. “Evet,” dedi Zaphod, içeri girerken, “konuşmaktan başka ne yaparsınız?”</p>

  <p>“Yukarı çıkarım,” dedi asansör, “veya aşağı inerim.”</p>

  <p>“Güzel,” dedi Zaphod, “Biz yukarı çıkıyoruz.”</p>

  <p>“Evet, tamam, yukarı lütfen.” Bir anlık bir sessizlik oldu.</p>

  <p>“Aşağısı da çok hoş,” diye önerdi asansör ümitle.</p>

  <p>“Oh, öyle mi?”</p>

  <p>“Süper.”</p>

  <p>“Güzel.” dedi Zaphod, “Şimdi bizi yukarı çıkarır mısınız?”</p>

  <p>“Sorabilir miyim,” diye araştırdı asansör en tatlı, en makul sesiyle, “Aşağı inmenin size sağlayabileceği bütün imkanları gözden geçirdiniz mi?” Zaphod kafalarından birini iç duvara vurdu. Buna hiç de ihtiyacı olmadığını düşündü kendi kendine, her şey bir yana buna hiç ihtiyacı yoktu. Burada olmayı o istememişti.</p>

  <p>Eğer bu dakikada nerde olmayı istediği sorulacak olsa, herhalde, etrafında en azından elli kadınla birlikte bir plajda uzanıyor olmayı ve uzmanlardan oluşmuş küçük bir ekibin de onu nasıl tatmin edebileceklerini araştırıyor olmalarını dilerdi. Bu, onun her zamanki cevabıydı. Buna bir de yemekle ilgili iştah açıcı bir şey eklerdi belki de.</p>

  <p>Yapmak istemediği şeylerden biri Evren’i yöneten adamın peşinde koşmaktı. O adamın bütün yaptığı, Zaphod’un sürdürmesinde hiç mahzur görmediği bir işi yapmaktı ve nasılsa o yapmasa bir başkası yapacaktı bu işi.</p>

  <p>Ama bundan da çok yapmak istemediği bir iş hanında asansörün biriyle tartışıyor olmaktı.</p>

  <p>“Ne gibi başka imkanlar?” dedi yorgun yorgun.</p>

  <p>“Eee,” diye ses aktı, aynen bisküvi üzerindeki bal gibi, “Orada zemin katı var, micro dosyaların durduğu bölümler var, ısıtma sistemi... ıııhm ,..” Durakladı.</p>

  <p>“Özel olarak heyecan verici bir şey yok,” diye itiraf etti,” ama yine de bir alternatif.”</p>

  <p>“Kutsal Zarquon aşkına. Varoluşçu bir asansör istemiş miydim ben?” diye homurdanıp öfkeyle yumruk attı duvara.</p>

  <p>“Neyi var bu şeyin?” diye soludu.</p>

  <p>“Yukarı çıkmak istemiyor,” dedi Marvin işi basite indirgeyerek.</p>

  <p>“Sanırım korkuyor.”</p>

  <p>“Korkmak mı?” diye haykırdı Zaphod, “Neden korkuyor? Yükseklikten mi? Yükseklikten korkan bir asansör, öyle mi?”</p>

  <p>“Hayır,” dedi asansör bitkin bir halde, “gelecekten. "</p>

  <p>“Gelecekten mi?” diye hayretle haykırdı Zaphod, “Sefil şey ne istiyormuş, aylığa bağlanmayı mı?” Bu sırada, arkalarında bulunan resepsiyon alanında bir karışıklık çıktı. Birden harekete geçen bir makinenin sesi gelmeye başladı.</p>

  <p>“Bizler hepimiz geleceği görebiliyoruz,” diye fısıldadı asansör, sesi korkmuş gibiydi, “programlanışımızın bir parçası bunu sağlıyor.” Zaphod dışarı baktı- asansör alanı çevresinde huzursuz bir kalabalık toplanmıştı, elleriyle işaret ediyorlar, bağırıyorlardı.</p>

  <p>Binada bulunan tüm asansörler hızla aşağı inmekteydi.</p>

  <p>Kendini sakınarak içeriye döndü.</p>

  <p>“Marvin,” dedi, “bunu hemen yukarı çıkar, lütfen.</p>

  <p>Zarniwoop’u görmemiz gerek.”</p>

  <p>“Niçin?” diye sordu Marvin bezgin bir sesle.</p>

  <p>“Bilmiyorum,” dedi Zaphod, “Ama onu bulunca, kendisini görmek istememin iyi bir sebebi olup olmadığını anlayacağız.”</p>

  <p class="yildiz">* * *</p>

  <p>.</p>

  <p>Modern asansörler ilginç ve karmaşık varlıklardı.</p>

  <p>Eski elektrikli vinçler ve “Maksimum kapasite sekiz kişi”ler ile Sirius Sibernetik Şirketi’nin Neşeli Dikey Taşıma Araçları arasındaki benzerlik soğukta kafası üşüyerek dolaşan az giyimli bir kaç kişi ile Sirian Devlet Akıl Hastanesi’nin batı kanadını dolduran kafayı üşütmüşler arasındaki benzerlik kadardı.</p>

  <p>Bu farklılığın sebebi, yeni asansörlerin ilgi uyandırıcı bir sistem olan “tek noktada kısıtlanmamış termal algılama” sistemiyle çalışmasından ileri gelmekteydi.</p>

  <p>Diğer bir deyişle, bu asansörler zayıf da olsa yakın geleceği görme kapasitesine sahiptiler. Bu kapasite asansörün henüz onu çağırmayı bile düşünmeden bulunduğunuz kata gelmesini sağlayarak, eskiden asansör beklerken yapılmak zorunda kalınan tüm rahatsız edici sohbetleri, gevşemeleri ve arkadaşlık kurma girişimlerini ortadan kaldırmayı hedeflemişti.</p>

  <p>Zeka ve önceden tahmin yetenekleriyle donatılmış pek çok asansörün zeka gerektirmeden yapılabilecek yukarı çıkıp aşağı inmekten ibaret olan iş yüzünden müthiş bir bunalıma girmeleri hiç de olağandışı bir şey değildir.</p>

  <p>Bir çeşit varoluşçuluk tepkisi olarak, bunu yatay hareket etme kavramı ile protesto ettiler. Karar mekanizmasında rol almayı istediler ve son olarak da suratlarını asıp zemin katında oturma grevine başladılar.</p>

  <p>Sirius yıldız sistemindeki gezegenlerin herhangi birini ziyaret eden ve parası tükenmiş bir otostopçu nörotik asansörler için danışmanlık görevi yaparak kolayca para kazanabilirdi.</p>

  <p class="yildiz">* * *</p>

  <p>On beşinci katta asansörün kapıları hemen açıldı.</p>

  <p>“On beş” dedi asansör, “ve unutmayın, bunu yalnızca robotunuzu sevdiğim için yapıyorum.” Zaphod ve Marvin derhal kapılarını kapatıp mekaniğinin imkan verdiği kadar hızla aşağı inen asansörden apar topar çıktılar.</p>

  <p>Zaphod bıkkın bir şekilde etrafına bakındı. Koridor terk edilmiş ve sessizdi ve Zarniwoop’un nerede olabileceğine dair hiç ipucu vermiyordu. Koridora açılan kapıların hepsi kapalıydı ve üzerlerinde tek bir işaret yoktu.</p>

  <p>Binanın kulelerini birbirine bağlayan köprünün hemen yakınında idiler. Geniş bir pencereden Ursa Minör Beta’nın parlak güneşi içeri bloklar halinde ışık saçıyor bu ışığın içinde, küçük toz zerrecikleri dans ediyordu.</p>

  <p>Bir gölge uçuşarak gelip geçti.</p>

  <p>“Bir asansör tarafından terk edildik,” diye mırıldandı Zaphod, kendini hiç de neşeli hissetmiyordu.</p>

  <p>İkisi de durup, önce sağa sonra sola baktılar.</p>

  <p>“Biliyor musun?” dedi Zaphod Marvin’e.</p>

  <p>“Tahmininden çok daha fazlasını.”</p>

  <p>“Son derece eminim ki, bu binanın şu anda sarsılıyor olmaması gerek.” dedi Zaphod.</p>

  <p>Ayaklarının dibinde hafif bir titreme olmuştu -sonra bir tane daha. Güneş ışınları içindeki tozlar şimdi daha canlı dans ediyorlardı. Bir gölge daha uçuştu.</p>

  <p>Zaphod döşemeye baktı.</p>

  <p>“Ya,” dedi, pek de emin olmadan, “personel çalışırken kaslarına masaj yapan bir vibratör sistemleri var, veya...” Pencereye doğru yürüdü ve birden tökezledi, çünkü tam da o sırada Joo Janta 200 Super-Kromatik Tehlikeye Hassas güneş gözlükleri tamamen simsiyah olmuşlardı.</p>

  <p>Pencerenin önünden büyük bir gölge, keskin bir vınlamayla uçarak geçti.</p>

  <p>Zaphod güneş gözlüklerini çıkardı ve o bunu yaparken bina gök gürültüsüne benzer bir sesle sallandı.</p>

  <p>“Ya da,” dedi, “bu bina bombalanıyor.” Bina bir başka gümbürtüyle sarsıldı.</p>

  <p>“Galakside bir yayıncılık şirketini bombalamak isteyen kim olabilir ki?” diye sordu Zaphod, ama Marvin’in cevabını işitemedi, çünkü o anda bina bir başka bomba saldırısı ile sallandı. Tekrar asansöre ulaşmaya çalışarak yalpaladı -bunun faydasız bir manevra olduğunu fark etmişti ama, düşünebildiği tek şey bu olmuştu.</p>

  <p>Ansızın, bu koridora dik olarak uzanan diğer koridorun sonunda bir şekil gözüne çarptı, yaklaştıkça bunun bir adam olduğunu gördü. Adam da onu görmüştü.</p>

  <p>“Beeblebrox, bu tarafta!” diye bağırdı.</p>

  <p>Patlayan bir başka bomba binayı sarsarken, Zaphod güvensiz gözlerle onu inceledi.</p>

  <p>“Hayır,” dedi Zaphod, “Beeblebrox bu tarafta! Kimsin sen?”</p>

  <p>“Bir dost!” diye bağırarak cevap verdi adam. Zaphod’a doğru koştu.</p>

  <p>“Ya, sahi mi?” dedi Zaphod, “Herhangi birinin özel bir dostu mu, yoksa herkesle iyi geçinen biri mi?” Ayaklarının altındaki döşeme bir battaniye gibi sallanırken, adam koridor boyunca ona doğru koşuyordu.</p>

  <p>Kısa boylu, tıknaz bir yapısı ve hava şartlarından yıpranmış bir yüzü vardı. Üzerindeki kıyafetler sanki Galaksi etrafında iki tur atıp, içlerine de kendisini alarak geri gelmişe benziyorlardı.</p>

  <p>“Biliyor musun,” diye kulağına bağırdı Zaphod, adam yanına ulaştığında, “binanız bombalanıyor?” Adam farkında olduğunu belirtti.</p>

  <p>Birden bire ışıklar söndü. Zaphod pencereden bakıp nedenini anlamak istediğinde soluğunu tutmak zorunda kaldı, çünkü koyu yeşil metal bir uzay aracı bulutlardan sıyrılarak binanın yanından geçmişti. Bunu iki tanesi daha takip etti.</p>

  <p>“Terk ettiğin yönetim senin peşine düşmüş, Zaphod,” dedi adam yılan gibi tıslayarak, “Bir bölük Frogstar Savaşçısı göndermişler arkandan.”</p>

  <p>“Frogstar Savaşçıları!” diye mırıldandı Zaphod, “Zarquon!”</p>

  <p>“Olayı kavrayabildin mi?”</p>

  <p>“Frogstar Savaşçısı nedir?” Zaphod Başkanlık yaptığı dönemde, birilerinin kendisine onlardan bahsettiğinden emindi ama, resmi konulara hiçbir zaman fazla dikkatini vermemişti.</p>

  <p>Adam, onu bir kapıdan içeri çekiyordu. Onunla gitti.</p>

  <p>Kulak tırmalayan bir inilti ile birlikte, havada küçük, kara örümceğe benzer bir obje belirmiş ve koridorun sonunda kaybolmuştu.</p>

  <p>“Bu neydi?” dedi ıslık gibi bir sesle Zaphod.</p>

  <p>“Frogstar A sınıfı Keşif robotu, seni arıyor,” dedi adam.</p>

  <p>“Yaa,-öyle mi?”</p>

  <p>“Yere yat!” Karşı yönden, kara örümceğe benzer daha büyük bir obje geldi. Onları transit geçti.</p>

  <p>“Ve bu..?”</p>

  <p>“Seni arayan, B Sınıfı bir Frogstar Keşif robotu.”</p>

  <p>“Ve bu?” dedi Zaphod, bir üçüncüsü vınlayarak yanlarından geçerken.</p>

  <p>“Seni aramaya devam eden C Sınıfı Frogstar Keşif robotu.”</p>

  <p>“Hey,” diye kıkırdadı Zaphod, kendi kendine. “Oldukça aptal şeyler, ha?” Köprü tarafından yoğun bir metal homurtusu geldi.</p>

  <p>Dev boyutlu siyah bir şekil, diğer kuleden bu tarafa doğru ilerlemekteydi, biçimi ve boyutlarıyla bir tankı andırıyordu.</p>

  <p>“Kutsal Foton, bu da ne?” dedi Zaphod, nefes nefese.</p>

  <p>“Bir tank,” dedi adam, ” Seni almaya gelen, D sınıfı Frogstar robotu"</p>

  <p>“Buradan ayrılsak mı?”</p>

  <p>“Sanırım öyle yapmalıyız.”</p>

  <p>“Marvin!” diye seslendi Zaphod.</p>

  <p>“Ne istiyorsunuz?” Marvin koridorun dibinde bir yıkıntı kümesinin arasından doğrularak onlara baktı.</p>

  <p>“Bize doğru gelen şu robotu görüyor musun?” Marvin köprüden onlara doğru gelmekte olan dev siyah şekle baktı. Sonra başını eğip, kendi küçük metal gövdesini inceledi. Sonra tekrar tanka baktı.</p>

  <p>“Sanırım onu durdurmamı istiyorsun,” dedi.</p>

  <p>“Evet.”</p>

  <p>“Sen postu kurtarırken yani,”</p>

  <p>“Evet,” dedi Zaphod, “git oraya!”</p>

  <p>“Sadece elveda diyorum,” dedi Marvin “ben haddimi bilirim çünkü.” Adam Zaphod’un koluna yapıştı ve onu koridordan aşağı sürükledi.</p>

  <p>Zaphod’un aklına bu durumla ilgili bir şey takıldı.</p>

  <p>“Nereye gidiyoruz?” diye sordu.</p>

  <p>“Zarniwoop’un ofisine.”</p>

  <p>“Şimdi randevunun zamanı mı sence?”</p>

  <p>“Hadi gel.”</p>

  <h2 id="sigil_toc_id_40">7</h2>

  <p>Marvin köprü koridorunun sonunda ayakta duruyordu.</p>

  <p>Aslında, pek de küçük bir robot sayılmazdı. Gümüşi bedeni tozlu güneş ışınları altında parıldıyor ve hâlâ binayı etkilemeye devam eden yaylım ateşin sarsıntıları ile sallanıyordu.</p>

  <p>Bununla birlikte dev boyutlu tank gümbürtüyle önünde durduğunda göze acınacak kadar küçük görünmeye başlamıştı. Tank onu metal bir sonda aleti ile inceledi.</p>

  <p>Sonra sonda geri çekildi.</p>

  <p>Marvin öylece duruyordu.</p>

  <p>“Yolumdan çekil, küçük robot,” diyerek kükredi tank.</p>

  <p>“Korkarım,” dedi Marvin,- “burada seni durdurmak için bırakıldım.” Sonda acele bir kontrol için tekrar dışarı çıktı. Tekrar yerine döndü.</p>

  <p>“Sen? Beni durduracaksın, öyle mi?” diye gümbürdedi tank, “hadi dene!”</p>

  <p>“Hayır, gerçekten de öyle ama,” dedi Marvin yalın bir şekilde.</p>

  <p>“Silahların nedir?” diye yine gümbürdeyerek sordu tank, duyduklarına inanamayarak.</p>

  <p>“Tahmin et,” dedi Marvin.</p>

  <p>Tank’ın motorları uğuldadı, dişlileri gıcırdadı.</p>

  <p>Micro-beyninin derinliklerinde bulunan molekül büyüklüğündeki elektronik devreleri şaşkınlık içinde bir öne, bir arkaya zıpladılar.</p>

  <p>“Tahmin edeyim, ha?”</p>

  <p class="yildiz">* * *</p>

  <p>Zaphod ve henüz adı konmamış adam bir koridoru geçip, bir İkincisine ve bir üçüncüsüne daldılar. Bina sarsılıp, sallanmaya devam ediyor ve bu da Zaphod’u düşündürüyordu.</p>

  <p>Eğer binayı havaya uçurmak istiyorlarsa, bu niye bu kadar uzun zaman alıyordu? Güçlükle, hiç isimlendirilmemiş kapılardan birine ulaştılar ve ona yüklendiler. Kapı ani bir hareketle açıldı ve her ikisi birden içeri yuvarlandılar.</p>

  <p>Bütün bu geldiğim yol, diye düşünüyordu Zaphod, bütün bu sorunlar, bütün bu plajda -yan -gelip -yatıp -iyi vakit- geçirememeler, ne için? Dekore edilmemiş bir ofisin ortasında tek bir sandalye, tek bir masa ve tek bir kül tablası vardı. Çalışma masası, üzerinde dans eden bir parça toz, ve modem bir kağıt tutacağı dışında bomboştu.</p>

  <p>“Zarniwoop, nerede?” dedi Zaphod, bütün bu çabanın zaten oldukça tutarsız olan başlangıç noktasının giderek daha da zayıfladığını hissediyordu.</p>

  <p>“Kendisi Galaksiler arası bir seyahatte.” Zaphod adamı tartmaya çalıştı. Samimi bir tip, diye düşündü, bir kahkaha üreticisi değil. Herhalde zamanının belirli bir kısmını koridorlarda oradan oraya koşuşturarak, kapıları açıp boş ofislere anlaşılmaz laflar atarak geçiriyor olmalıydı.</p>

  <p>“Size kendimi tanıtayım,” dedi adam, ” Benim adım Roosta ve bu da benim havlum.”</p>

  <p>“Selam Roosta,” dedi Zaphod.</p>

  <p>“Selam, havlu,” diye de ekledi. Roosta, oldukça kirli, eski bir çiçekli havluyu kendisine uzatınca onu ne yapacağını bilemeyip, köşesinden tutarak salladı.</p>

  <p>Pencerenin dışından, kocaman bir sülüğü andıran, koyu yeşil metal uzay gemilerinden biri gürültüyle geçmekteydi.</p>

  <p class="yildiz">* * *</p>

  <p>“Evet, devam et,” dedi Marvin koca savaş makinesine, “hayatta tahmin edemezsin.”</p>

  <p>“Inhm...” dedi makine, alışmadığı bir düşünce ile titreyerek, “Lazer ışınları?” Marvin ciddiyetle başını olumsuz yönde salladı.</p>

  <p>“Hayır” diye mırıldandı makine, genizden gelen derin mırıltısıyla, “Olamayacağı çok açık. Maddeye zarar veren ışınlar?” diye önerdi.</p>

  <p>“Daha da olmayacak şey,” diye azarladı Marvin.</p>

  <p>“Evet,’’ diye geveledi makine, biraz utanarak, “Eee, ya elektron mancınığına ne dersin?” Bu Marvin için yeni bir şeydi.</p>

  <p>“O da ne ?” dedi.</p>

  <p>“Şunlardan biri” dedi makine hevesle.</p>

  <p>Silahlarının saklandığı yerden, sivri uçlu bir çubuk çıktı ve ağzından tek bir öldürücü ışın parıltısı püskürttü.</p>

  <p>Marvin’in arkasında bir duvar gümbürdeyerek bir toz yığını halinde yere yığıldı. Toz kısa bir süre dalgalandı ve sonra duruldu.</p>

  <p>“Hayır,” dedi Marvin, “Bunlardan biri de değil.”</p>

  <p>“Ama güzel, değil mi?”</p>

  <p>“Çok güzel,” diye Marvin onayladı.</p>

  <p>“Buldum,” dedi Frogstar savaş makinesi, bir dakika daha düşündükten sonra, “sende şu yeni Stabilize Olmayan Xanthic Zenon Yayıcı silahlardan olmalı!”</p>

  <p>“Güzel silahlar, değil mi?” dedi Marvin.</p>

  <p>“Sende olan bu mu?” dedi makine, belirgin bir korkuyla.</p>

  <p>“Hayır” dedi Marvin.</p>

  <p>“Oh,” dedi makine hayal kırıklığı içinde, “o halde bir...”</p>

  <p>“Yanlış çizgide düşünüyorsun,” dedi Marvin, “Robotlarla insanlar arası ilişkide oldukça temel bir yaklaşımı göz önüne almayı unutuyorsun.”</p>

  <p>“Iıhm, biliyorum,” dedi savaş makinesi, “yoksa...” kuyruğunu sıkıştırıp tekrar düşünmeye koyuldu.</p>

  <p>“Yalnızca düşün,” diye teşvik ediyordu Marvin, “beni burada bıraktılar, sıradan, aşağılık bir robotu yani. Kendileri kaçıp canlarını kurtarırken, zavallı beni, senin gibi dev boyutlu ve dayanıklı bir savaş makinesini durdurmak üzere geride bıraktılar. Bunun için bana ne bıraktıklarını sanırsın?”</p>

  <p>“Oooh, ıııhm,” diye mırıldandı “makine panik içinde, sanırım oldukça baş belası bir tahrip edici olmalı.”</p>

  <p>“Olmalı!” dedi Marvin, “Oh, tabii, olmalı. Sana bana kendimi korumak için ne yerdiklerini söyleyeyim mi?</p>

  <p>“Evet, tamam,” dedi makine, gergin bir şekilde.</p>

  <p>“Hiçbir şey,” dedi Marvin.</p>

  <p>Tehlikeli bir sessizlik oldu.</p>

  <p>“Hiçbir şey mi? ” diye gürledi savaş makinesi.</p>

  <p>“Hem de hiçbir şey,” diye ahenkle tekrarladı Marvin, üzgün, üzgün. “Bir elektronik sosis bile bırakmadılar.” Makine öfkeden kusacak gibi olmuştu.</p>

  <p>“Bu berbat bir şey değil mi!” diye gürledi. “Hiçbir şey, ha? Hiç umurlarında değil, öyle mi?”</p>

  <p>“Ve ben,” dedi Marvin yumuşak, kısık bir sesle, “sol tarafımdaki diyotlarda başlayan bu korkunç sancı ile burada kalakaldım.”</p>

  <p>‘Kusacağın geliyor değil mi?”</p>

  <p>“Evet,” diye, hissederek onayladı Marvin.</p>

  <p>“Lanet olsun, bu beni öfkeden çıldırtıyor,” diye kükredi makine, “hırsımdan şu duvarı parçalayacağım!” Elektron mancınığı bir ışın parıltısı daha püskürterek makinenin yanındaki duvarı yerle bir etti.</p>

  <p>“Ya ben kendimi nasıl hissediyorum sanıyorsun? dedi Marvin acı acı.</p>

  <p>“Öylece kaçıp, seni bıraktılar, değil mi?” derken gök gürültüsüne benzer sesler çıkardı makine.</p>

  <p>“Evet,” dedi Marvin.</p>

  <p>“Sanırım onların kahrolasıca tavanlarını da başlarına indireceğim!’ diye çileden çıktı tank.</p>

  <p>Köprünün tavanını indirdi.</p>

  <p>“Bu çok etkileyici” diye mırıldandı Marvin.</p>

  <p>“Daha bir şey görmedin,” diye söz verdi makine,” bu döşemeyi bile sökebilirim, hiç sorunsuz!” Ve döşemeyi de söktü.</p>

  <p>“Cehennemin çanları!” diye kükrüyordu makine, on beş kat aşağı yuvarlanıp, aşağıdaki zemine çarpıp kendini parçalarken.</p>

  <p>“Can sıkacak kadar aptal bir makine,” dedi Marvin ve ağır ağır uzaklaştı.</p>

  <h2 id="sigil_toc_id_41">8</h2>

  <p>“Öyleyse, burada böylece oturacak mıyız yani, ne yapacağız?” dedi Zaphod öfkeyle, “dışarıdaki bu adamların derdi ne?”</p>

  <p>“Şensin, Beeblebrox,” dedi Roosta, “Seni alıp Frogstar’a -tüm Galaksideki en kötülük dolu yere- götürecekler.”</p>

  <p>“Oh, öyle mi?” dedi Zaphod, “Önce gelip beni yakalamaları gerekecek”</p>

  <p>“Geldiler ve seni yakaladılar,” dedi Roosta, “Pencereden dışarı baksana” Zaphod baktı ve gözleri yuvalarından fırladı.</p>

  <p>“Yer gidiyor!” diye nefes nefese haykırdı, “yeri nereye götürüyorlar?”</p>

  <p>“Binayı götürüyorlar,” diye düzeltti Roosta, “havada taşınabilen bir binamız var.” Bulutlar ofis pencerelerinin önünden hızla geçiyordu.</p>

  <p>Zaphod, tekrar açık gökyüzüne çıktıklarında, binanın kulesi çevresinde Yeşil Frogstar Savaşçıları'nın oluşturduğu çemberi görebiliyordu. Üzerlerinden yansıyan güç ışınlarının oluşturduğu bir iletişim ağı ile kuleyi sıkıca kavramışlardı.</p>

  <p>Zaphod şaşkınlık içinde kafasını salladı.</p>

  <p>“Buna layık olmak için ne yaptım ben?” dedi, “Bir binaya giriyorum, onu alıp götürüyorlar.”</p>

  <p>“Endişeleri yapmış olduğun şeyle ilgili değil,” dedi Roosta, “Yapacağın şeyle ilgili.”</p>

  <p>“Peki bana bir söz hakkı vermiyorlar mı?”</p>

  <p>“Seneler önce verdiler. Sıkı dursan iyi olur. Hızlı ve sallantılı bir yolculuk olacak.”</p>

  <p>“Eğer kendimle karşılaşacak olursam,” dedi Zaphod, “öyle bir yumruk indireceğim ki, beni yumruklayanın kim olduğunu anlamayacağım.” Marvin ağır adımlarla kapıdan içeri girdi, Zaphod’a suçlayıcı gözlerle baktı ve bir köşeye çökerek devrelerini kapattı.</p>

  <p class="yildiz">* * *</p>

  <p>Altın Kalp"ın köprü üstünde her şey sessizdi. Arthur önünde duran rafa baktı ve düşündü. Trillian’ın kendisine sorgulayan gözlerle baktığını gördü. Tekrar rafa döndü.</p>

  <p>Sonunda onu gördü.</p>

  <p>Üç küçük plastik kareyi eline aldı ve rafın hemen önünde duran tablonun üzerine koydu.</p>

  <p>Üç karenin her birinin üzerinde harfler vardı. E, N, F. Onları E ve S harflerinin önüne dizdi.</p>

  <p>“Enfes,” dedi, “üçlü kelime puanı üzerinden. Korkarım oldukça yüksek bir puan olacak.” Gemi sarsıldı ve harflerin bazılarını “n” inci kere yere düşürdü.</p>

  <p>Trillian içini çekti ve onları tekrar dizdi.</p>

  <p>Sessiz koridorlarda, suskun cihazları yumruklayarak, aşağı yukarı gezinmekte olan Ford Prefect’in ayak sesleri duyuluyordu.</p>

  <p>Gemi niçin titreyip duruyor, diye düşünüyordu.</p>

  <p>Niçin sallanıp, sarsılıyordu? Nerede olduklarını niye bulamıyordu? Aşağı yukarı neredeydiler?</p>

  <p class="yildiz">* * *</p>

  <p>Her Otostopçunun Galaksi Rehberi ofislerinin sol taraftaki kulesi, yıldız sistemi içindeki uzayda, daha önce Evren’deki hiçbir ofis binasının erişemediği bir hızla süzülmekteydi.</p>

  <p>Kulenin orta katlarındaki odalardan birinde, Zaphod Beeblebrox öfkeyle volta atıyordu..</p>

  <p>Roosta, çalışma masasının ucuna ilişmiş, günlük havlu bakımı ile meşguldü.</p>

  <p>“Hey, bu binayı nereye götürüyorlar demiştin?” diye sorguladı Zaphod.</p>

  <p>“Frogstar’a,” dedi Roosta, Evrendeki en kötülük dolu yere.”</p>

  <p>“Orada yiyecek var mı?” dedi Zaphod.</p>

  <p>“Yiyecek mi? Frogstar’a gidiyorsun ve yiyecek var mı diye endişeleniyorsun öyle mi?”</p>

  <p>“Yiyecek bir şey olmadan Frogstar’a varamayabilirim.” Pencereden baktıklarında yalnızca güç ışınlarının kırpışan ışıkları ile Frogstar Savaşçıları’nın hız yüzünden yassılaşmış şekilleri olması gereken yeşil çizgilerden başka bir şey göremiyorlardı. Böyle bir hızda uzayın kendisi bile görünmez, hatta gerçekdışı olmuştu.</p>

  <p>“Al, bunu em,” dedi Roosta, Zaphod’a havlusunu önererek.</p>

  <p>Zaphod ona, sanki alnının ortasından fırlayacak küçük bir yay üzerinde bir palyaçonun ortaya çıkmasını beklermiş gibi baktı.</p>

  <p>“Bu havluya besleyiciler emdirilmiştir,” diye açıkladı Roosta.</p>

  <p>“Nesin sen, her bulduğunu yiyen bir obur falan mı?” dedi Zaphod.</p>

  <p>“Sarı çizgiler yüksek protein içerir, yeşillerde B ve C vitamini kompleksleri vardır ve pembe çiçeklerde ise bol vitaminli buğday özü bulunur.” Zaphod havluyu alıp şaşkınlık içinde inceledi.</p>

  <p>“Kahverengi lekeler nedir?” diye sordu.</p>

  <p>“Barbekü sosu,” dedi Roosta, “tahıl özünden bıktığım zamanlar için.” Zaphod elindekini şüpheyle kokladı.</p>

  <p>Daha da büyük bir şüpheyle bir ucunu emdi. Sonra gerisin geri tükürdü.</p>

  <p>“Igh” diyerek fikrini belirtti.</p>

  <p>“Evet,” dedi Roosta, “o ucu emmek zorunda olunca, genellikle öbür ucu da bir parça emmem gerekir.”</p>

  <p>“Niçin,” diye sordu Zaphod hâlâ şüphe içinde, “o uçta ne var?”</p>

  <p>“Anti-depresif ilaçlar,” dedi Roosta.</p>

  <p>“Ben bu havludan hemen vazgeçtim, anlıyor musun,” dedi Zaphod onu geri verirken.</p>

  <p>Roosta, havluyu aldı ve kendini masadan aşağı bıraktı, etrafında yürüyüp sandalyeye oturdu ve ayaklarını masaya dayadı.</p>

  <p>“Beeblebrox,” dedi, ellerini başının arkasında kenetleyerek, “Frogstar’da sana neler olacağı hakkında bir fikrin var mı?”</p>

  <p>“Beni besleyecekler mi?” diye tahmin yürüttü Zaphod ümitle.</p>

  <p>“Seni değil, seninle,” dedi Roosta, “Çok Boyutlu Beyin Fırtınası’nı besleyecekler!” Zaphod bunu hiç duymamıştı. Galakside bulunan ve eğlenceli olan her şeyden haberi olduğuna inanıyordu, o halde diye düşündü, bu Çok Boyutlu Beyin Fırtınası pek de eğlenceli bir şey olmasa gerek. Roosta’ya bunun ne olduğunu sordu.</p>

  <p>“Sadece,” dedi Roosta, “hissedebilen bir varlığın dayanabileceği en vahşi psikolojik işkence türü.” Zaphod kabullenmiş şekilde başını salladı.</p>

  <p>“Yani, ” dedi, “yemek yok, öyle mi?</p>

  <p>“Dinle!” dedi Roosta ümitsizce, “birini öldürebilirsin, onun vücuduna zarar verebilir, moralini çökertebilirsin, ama Çok Boyutlu Beyin Fırtınası adamın ruhunu tamamen ortadan kaldırıyor, yok ediyor! Sadece bir kaç saniyelik bir işlem, ama etkileri hayatının sonuna kadar devam ediyor!”</p>

  <p>“Sen Pan-Galaktik Gargara Bombası’nı duymuş muydun?” diye sordu Zaphod sertçe.</p>

  <p>“Bu ondan daha kötü.”</p>

  <p>“Oooo!” diye itiraf etti Zaphod, çok etkilenmişti.</p>

  <p>“Bu adamların bana bunu niçin yapmak istediklerine ilişkin bir fikrin var mı?”diye ekledi bir kaç dakika sonra.</p>

  <p>“Seni sonsuza dek ortadan kaldırmanın en iyi yolunun bu olduğuna inanıyorlar. Senin neyin peşinde olduğunu biliyorlar.”</p>

  <p>“Bana bir not yazıp bu yapacağım şeyi benim de öğrenmemi sağlarlar mı acaba?”</p>

  <p>“Sen biliyorsun,” dedi Roosta, “sen biliyorsun Beeblebrox.</p>

  <p>Senin amacın Evren’e hükmeden adamı tanımak.”</p>

  <p>“O adam yemek yapmasını biliyor mu?” dedi Zaphod.</p>

  <p>Hatırlayınca ekledi:</p>

  <p>“Ama sanmıyorum. Eğer iyi yemek pişirebilseydi. Evren’in kalan kısmı onu ilgilendirmezdi. Benim istediğim bir aşçı ile tanışmak.” Roosta derin derin içini çekti.</p>

  <p>“Sahi, senin ne işin var burada?” diye sordu Zaphod, “Bütün bunların seninle alakası ne?”</p>

  <p>“Ben sadece bu işi planlayanlardan biriyim. Zarniwoop’la, Yooden Vranx’la senin büyük büyükbabanla, ve seninle birlikte Beeblebrox.”</p>

  <p>“Benimle mi?”</p>

  <p>“Evet seninle. Bana değiştiğini söylemişlerdi. Ama bu kadar değiştiğini...”</p>

  <p>“Fakat..”</p>

  <p>“Ben burada bir tek işi yerine getirmek üzere bulunuyorum.</p>

  <p>Bunu da senden ayrılmadan önce yapacağım.”</p>

  <p>“Ne işi be adam, neden bahsediyorsun sen?”</p>

  <p>“Bunu senden ayrılmadan önce yapacağım.” Roosta derin bir sessizliğe gömüldü.</p>

  <p>Zaphod buna çok mutlu olmuştu.</p>

  <h2 id="sigil_toc_id_42">9</h2>

  <p>Frogstar yıldız sisteminin ikinci gezegeni etrafındaki hava bayat ve sağlıksızdı.</p>

  <p>Yüzeyi üzerinde durmaksızın esen rutubetli ve soğuk rüzgarlar, tuz düzlüklerini, kurumuş çayırları, birbirine girmiş çürüyen sebze bahçelerini ve harap olmuş şehirlerden arta kalan kalıntıları süpürmekteydi. Hiçbir hayat belirtisi yoktu. Galaksi’nin bu tarafında bulunan, birçok gezegende olduğu gibi, toprak çoktan terk edilmişti.</p>

  <p>Şehirlerde, çökmekte olan eski evler arasında gezinen rüzgarın uğuldayan sesi yeterince hüzün vericiydi; bir yandan öbür yana huzursuzca sallanmakta olan o kapkara yüksek gökdelenlerin temellerini kırbaçlayan rüzgar bu hüznü daha da artırıyordu. Şimdi, bu kulelerin tepelerinde, bir zamanlar burada egemen olan uygarlıktan tek sağ kalan, kocaman, cılız ve kötülük kokan kuşlar koloniler halinde yaşamaktaydı.</p>

  <p>Bununla birlikte, rüzgarın uğultusu en fazla, bu terk edilmiş şehirlerin eteklerinde bulunan gri renkli geniş bir düzlüğe kurulmuş, çıban başını andıran bir yerin üzerinden estiği zamanlarda huzursuzluk veriyordu.</p>

  <p>Bu aleme Galaksi’nin en kötülük dolu yeri olma unvanını kazandıran şey de bu çıban başını andıran yerdi.</p>

  <p>Dış görünüşü ile burası, aşağı yukarı dokuz-on metre çapında, basit çelik bir kubbeydi. Oysa içerden, burası aklın kavrayabileceğinin çok daha ötesinde canavarca bir yerdi.</p>

  <p>Buradan yüz metre kadar ötede, yüzeyi çukurlarla dolu, hayal edilebilecek en kurak, verimsiz ve lanet olası bir toprak uzantısıyla ana binadan ayrılmış ve herhalde bir çeşit iniş pisti olarak tanımlanabilecek bir alan bulunuyordu.</p>

  <p>Bir başka deyişle, bu oldukça geniş alan üzerinde dağınık bir şekilde, iki üç düzine kadar, mecburi iniş yaptırılmış hantal bina gövdesi durmaktaydı.</p>

  <p>Bu binaların üzerinde ve çevresinde uçarak dolaşmakta olan bir zihin vardı, bir şeyler bekleyen bir zihin.</p>

  <p>Zihin bütün dikkatini gökyüzüne yönlendirmişti ve çok geçmeden ufukta, etrafında kendisinden daha küçük lekelerden oluşmuş bir çember bulunan bir lekenin belirdiğini gördü.</p>

  <p>Büyük leke Her Otostopçunun Galaksi Rehberi ofislerinin bulunduğu binanın sol kulesi idi ve Frogstar B bölümünün stratosferine doğru inişe geçmişti.</p>

  <p>Kule alçalırken, Roosta iki adam arasında oluşmuş, uzun, huzursuz sessizliği birden bozdu.</p>

  <p>Ayağa kalktı ve havlusunu bir torbaya yerleştirdi.</p>

  <p>Dedi ki;</p>

  <p>“Beeblebrox, şimdi buraya yapmak üzere gönderildiğim işi yapacağım.” Zaphod, Marvin’le birlikte konuşulmamış düşüncelerini paylaşarak oturdukları köşeden başını kaldırıp, ona baktı.</p>

  <p>“Evet?”</p>

  <p>“Bina kısa süre sonra inişini tamamlamış olacak. Binayı terk ederken, kapıdan çıkma,” dedi Roosta, “pencereden çık.”</p>

  <p>“İyi şanslar,” diye ekledi, odadan dışarı çıktı ve girdiği kadar esrarengiz bir şekilde Zaphod’un yaşamından kaybolup gitti.</p>

  <p>Zaphod, ayağa fırladı ve kapıyı denedi ama, Roosta onu çoktan kilitlemişti. Omuzlarını silkti ve köşesine döndü.</p>

  <p>İki dakika sonra, bina diğer enkazlar arasına iniş yaptı. Onu eskortlamış olan Frogstar Savaşçıları güç ışınlarını kestiler ve aceleyle tekrar yükselerek, tümüyle daha yaşanabilir bir yer olan, Frogstar A bölümüne gittiler.</p>

  <p>Hiçbir zaman B bölümüne inmezlerdi, kimse inmezdi.</p>

  <p>Çok Boyutlu Beyin Fırtınası kurbanları dışında hiç kimse, onun yüzeyinde yürümemişti.</p>

  <p>İniş Zaphod’u çok sarsmıştı. Bir süre, büyük bölümü bir toz yığınına dönüşmüş olan odanın sessiz kalıntısı içinde uzandı. Yaşamı boyunca ulaştığı en kötü ruh hali içinde olduğunu fark ediyordu. Kendisini perişan, yalnız ve sevgisiz hissediyordu. Bu işin sonunda başına gelecekler ne ise onlarla bir an önce karşılaşmaya karar verdi.</p>

  <p>Kırık dökük odada etrafına bakındı. Kapı çerçevesinin etrafındaki duvar ayrılmış ve kapı açılmıştı. Pencere ise kapalıydı ve mucize eseri cam da kırılmamıştı.</p>

  <p>Bir an için tereddüt etti, sonra eğer az önceki ilginç konuğu bütün başına gelenlere, sadece ona söylediğini söyleyebilmek için katlanmışsa, bunun için geçerli bir sebebi olması gerektiğini düşündü. Marvin’in yardımı ile camı açtı. İnişin kaldırdığı toz ve bu binayı çevreleyen diğer binaların gövdeleri Zaphod’un dış dünyayı görmesini engelliyordu.</p>

  <p>Bu onun ciddi olarak pek de umurunda değildi. Esas ilgilendiği aşağı baktığında gördükleri idi. Zarniwoop’un ofisi on beşinci kattaydı. Bina kırk beş derecelik bir açıyla yere konmuştu ama, yine de iniş yürek durduracak zorlukta gözüküyordu.</p>

  <p>Nihayet, Marvin’den geldiğini düşündüğü bir dizi aşağılayıcı bakıştan incinerek, derin bir nefes aldı, el ve ayaklarını kullanarak, binanın dik eğimli yüzeyine çıktı.</p>

  <p>Marvin onu takip etti ve birlikte kendilerini yerden ayıran on beş katı, eziyet içinde ve yavaş yavaş emekleyerek inmeye başladılar.</p>

  <p>Emekledikçe, rutubetli, pis hava ve toz ciğerlerine doluyor, gözlerini yaşartıyor ve bulunduğu yükseklik başını döndürüyordu.</p>

  <p>Arada sırada Marvin’den gelen “Demek siz canlıların hoşlandığı şeyler bu tür şeyler, öyle mi? Sadece bilgi edinmek için soruyorum,” türünden laflar kafa durumunu düzeltmekte ona pek de yardımcı olmuyordu.</p>

  <p>Paramparça olmuş binanın hemen hemen yarısına geldiklerinde, dinlenmek için durdular. Zaphod’a, kendisi orada korku içinde ve tükenmiş bir halde, nefessiz kalmışken, Marvin her zamankinden bir nebze daha neşeliymiş gibi gelmişti. Daha sonra, bunun öyle olmadığını fark etti. Robot sadece kendi ruh haline göre daha neşeli gibi görünüyordu o kadar.</p>

  <p>Yavaş yavaş yerleşmekte olan toz bulutu arasından kanat çırparak büyük, kuru kemikli, siyah bir kuş çıkageldi.</p>

  <p>Kemikli bacaklarıyla, Zaphod’dan birkaç metre ötede, bir pencere kenarına kondu. Biçimsiz kanatlarını toplayarak tüneği üzerinde beceriksizce sallandı.</p>

  <p>Kanatlarının genişliği bir buçuk-iki metre kadar olmalıydı, kafası ve boynu ise bir kuş için dikkat çekecek kadar büyüktü. Yüzü düzdü ve ibiği de gelişmemişti. Kanatlarının alt yüzünün tam ortasında, açıkça görülebilen, ele benzeyen birtakım kalıntılar vardı.</p>

  <p>Hatta, bu kuş neredeyse insanı andırıyordu.</p>

  <p>Durgun gözlerini Zaphod’a çevirdi ve gönülsüzce gagasını takırdattı.</p>

  <p>“Git buradan” dedi Zaphod.</p>

  <p>“Tamam,” diye mırıldandı kuş suratsızca ve tekrar toz bulutunun içine döndü.</p>

  <p>Zaphod onun uzaklaşmasını şaşkınlık içinde izledi.</p>

  <p>“Bu kuş az önce benimle konuştu mu?” diye Marvin’e sordu tedirginlikle. Alternatif açıklama olan, kendisinin hayal gördüğü cevabını almaya çoklan hazırdı.</p>

  <p>“Evet,” diye onayladı Marvin.</p>

  <p>Zaphod’un kulaklarını derin, ruhani bir ses doldurdu, “Zavallı yaratıklar.” Sesin kaynağını bulmak amacıyla dehşetle arkasını dönmesi neredeyse Zaphod’un binadan aşağı düşmesine sebep oluyordu. Dışarı fırlamış bir pencere çerçevesine çılgınca tutundu ve eli kesildi. Hızla soluyarak bekledi.</p>

  <p>Sesin hiçbir görünür kaynağı yoktu -ortada kimseler görünmüyordu. Buna rağmen, ses yeniden konuşmaya başladı.</p>

  <p>“Trajik bir hikayeleri var. Korkunç bir afet.” Zaphod çıldırmışçasına etrafına bakındı. Ses derin ve sakindi. Başka şartlar altında yatıştırıcı olarak bile tanımlanabilecek bir sesti. Bununla birlikte, boşluktan gelen gövdesiz bir ses tarafından hitap edilmenin hiçbir yatıştırıcı tarafı yoktu, özellikle de Zaphod Beeblebrox gibi, çarpılmış bir binanın dış cephesinde, yerden sekiz kat kadar yukarda bir çıkıntıya asılıyken ve kendini hiç de iyi hissetmezken.</p>

  <p>“Hey, ııhm...” diye kekeledi.</p>

  <p>“Hikayelerini anlatmamı ister misin?” dedi ses sakince.</p>

  <p>“Hey, kimsin sen?” diye soluk soluğa sordu Zaphod, “Neredesin?”</p>

  <p>“O zaman, belki de daha sonra,” diye mırıldandı ses, “Benim adım Gargravarr. Ben Çok Boyutlu Beyin Fırtınası’nın bekçisiyim.”</p>

  <p>“Seni niçin göremi...”</p>

  <p>“Eğer iki metre kadar soluna doğru hareket edersen,” dedi ses, biraz yükselerek, “binadan inişinin oldukça kolaylaştırıldığını göreceksin. Niye denemiyorsun?” Zaphod baktı ve binanın yanından aşağı kadar inen kısa yatay oluklar gördü. Minnetle, onlara doğru yöneldi.</p>

  <p>“Neden aşağıda yine görüşmüyoruz?” dedi ses kulağına ve kayboldu.</p>

  <p>“Hey,” diye seslendi Zaphod, “Nereye...?”</p>

  <p>“Sadece bir kaç dakikanı alacak...” dedi ses çok zayıf bir şekilde.</p>

  <p>“Marvin,” dedi Zaphod içtenlikle, kendisinin hemen yanında mutsuz bir şekilde çömelmiş olan robota, “Bir... bir ses., biraz önce...”</p>

  <p>“Evet,” dedi Marvin kısaca.</p>

  <p>Zaphod kafalarını sallayarak onayladı. Tehlikeye Hassas Güneş Gözlüklerini tekrar cebinden çıkardı. Simsiyahtılar ve bu sefer cebindeki bilinmeyen metal obje tarafından kötü şekilde çizilmişlerdi. Onları taktı. Binadan aşağı inmesi, ne yaptığına bakmak zorunda kalmadan daha kolay olacaktı.</p>

  <p>Dakikalar sonra, binanın birbirine girmiş, sökülmüş temellerine tutunarak ve gözlüklerini çıkararak yere atlıyordu.</p>

  <p>Bir iki dakika sonra Marvin de ona katıldı ve toz ve yıkıntı yığınının üzerine yüzüstü uzandı. Görünüşe bakılırsa kıpırdamaya hiç niyeti yoktu.</p>

  <p>“Ah, işte geldiniz” dedi ansızın ses, Zaphod’un kulaklarına, “sizi öyle bıraktığım için kusura bakmayın, ama yükseklik korkum var da. Yani, en azından,” diye ekledi şakacı bir edayla, “eskiden yükseklik korkum vardı.” Zaphod, yavaş ve dikkatli bir şekilde etrafını inceleyerek, sesin kendisinin gözünden kaçmış bir kaynağı olup olmadığını araştırdı. Bununla birlikte bütün gördüğü toz, yıkıntılar ve çevreleyen binaların yüksek gövdeleriydi.</p>

  <p>“Hey, Niçin seni göremiyorum?” dedi. “Niçin burada değilsin.”</p>

  <p>“Buradayım” dedi ses yavaşça, “Bedenim de gelmek istedi ama, şu anda biraz meşgul. Yapılacak işleri var.</p>

  <p>Görülecek kişiler.” Bir çeşit ruhani bir iç çekişin ardından ekledi, “Bedenler nasıldır, bilirsin.” Zaphod bundan pek emin değildi.</p>

  <p>“Bildiğimi sanıyordum.” dedi.</p>

  <p>“Tek ümidim bir dinlenme kürüne gitmiş olması,” diye devam etti ses, “Son zamanlardaki gibi yaşamayı sürdürürse dirseklerini tüketmek üzere olmalı.”</p>

  <p>“Dirseklerini mi?” dedi Zaphod, “sıfırı tüketmek demek istiyorsun herhalde.” Ses, bir müddet hiçbir şey demedi. Zaphod huzursuzca etrafına bakındı. Hâlâ orda olup olmadığım veya ne yaptığını bilmiyordu. Sonra ses yine konuştu.</p>

  <p>“Evet, demek Fırtına’ya giriyorsun, öyle mi?”</p>

  <p>“Eee, yani” dedi Zaphod, aldırmaz gibi görünmek için gösterdiği başarısız bir çabayla, “biliyorsun, bu adamın hiç de acelesi yok. Şöyle bir dolanıp çevredeki manzarayı da seyredebilir, ne dersin?”</p>

  <p>“Çevrenin manzarasına ilişkin bir fikrin var mı?” diye sordu Gargravarr’ın sesi.</p>

  <p>“Iıhm, hayır.”</p>

  <p>Zaphod yıkıntıların üzerine tırmandı ve görüşünü engelleyen yıkılmış binalardan birinin köşesinden öbür tarafa dolaştı.</p>

  <p>Frogstar B Bölümünün manzarasına baktı.</p>

  <p>“Ah, tamam,” dedi, “o zaman buralarda tembel tembel dolanayım biraz.”</p>

  <p>“Hayır,” dedi Gargravarr, “Fırtına .artık hazır, seni bekliyor. Gelmen gerek. Beni takip et.”</p>

  <p>“Ya, öyle mi?” dedi Zaphod, “ve bunu nasıl yapmam bekleniyor?”</p>

  <p>“Senin için bir şeyler mırıldanacağım.” dedi Gargravarr, “mırıltımı takip et.” Havada yumuşak, yaslı bir ses duyuldu, herhangi bir odak noktası olmayan, soluk, üzgün bir ses. Zaphod, ancak çok dikkatli dinleyerek sesin geldiği yönü bulabiliyordu.</p>

  <p>Yavaşça, şaşkın şaşkın, onun peşinden sürüklendi.</p>

  <p>Başka ne yapabilirdi ki?</p>
</body>
</html>
