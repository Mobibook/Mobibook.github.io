<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>20</h2>

  <p>Restoran var olmaya devam etti ama, bunun dışında her şey durmuştu. Geçici görelistatik onu sadece bir boşluk olmayan bir hiçlik içinde tuttu ve korudu. Bu yalnızca bir hiçlikti-içinde bir boşluğun varolduğu söylenebilecek hiçbir şey yoktu.</p>

  <p>Güç zırhı altındaki kubbe bir kez daha saydam olmayan hale döndürüldü. Parti bitmiş, misafirler ayrılıyorlardı, Zarquon Evren’in kalan kısmıyla birlikte ortalıktan kaybolmuş. Zaman Türbinleri öğle seansına yetiştirebilmek için Restoran’ı zaman sınırına çekmeye hazırlanıyorlardı ve Max Quordlepleen menajerini tempofon konusunda uyarmak için perdeli, küçük giyinme odasına dönmüştü.</p>

  <p>Siyah gemi, kapıları kapalı ve sakin şekilde araba parkında duruyordu.</p>

  <p>Merhum Hotblack Desiato ise Koruması tarafından yürüyen köprü üzerinde araba parkına götürülüyordu.</p>

  <p>Tüplerden biri ile aşağı indiler. Limuzinogemiye yaklaştıklarında geminin yan tarafında bir ambar giriş kapısı açıldı ve tekerlekli iskemlenin tekerleklerini yakalayarak onu içeri çekti, koruma da onu izledi. Patronunun ölümdestek sistemine emniyetli bir şekilde bağlandığından emin olduktan sonra küçük kontrol kabinine girdi. Burada limuzinin bitişiğindeki siyah geminin otopilot sistemini harekete geçiren uzaktan kumandayı işletti ve böylece on dakikadan fazla bir zamandır bu şeyi nasıl işleteceğini bulmaya çalışan Zaphod Beeblebrox’a büyük rahatlık sağlamış oldu.</p>

  <p>Siyah gemi bulunduğu bölümden yağ gibi kayarak çıktı, döndü ve ana çıkış yoluna doğru hızlı ve sessiz bir şekilde ilerlemeye başladı. Sonra, çabucak hızını arttırdı, geçici fırlatma kabinine girdi ve uzak geçmişe doğru uzun yolculuğuna başladı.</p>

  <p class="yildiz">* * *</p>

  <p>Milliways Öğlen Menüsü, editörün izniyle, Her Otostopçunun Galaksi Rehber'inden bir pasaj aktarmaktaydı.</p>

  <p>Pasaj şöyleydi; Önemli Galaktik Medeniyetlerin hepsinin tarihleri üç belirgin ve dikkat çekici aşamadan geçme eğilimini göstermiştir. Bunlar Hayatta Kalma, Soruşturma ve Gelişme ya da bilinen bir başka şekliyle Nasd, Niçin ve Nerede aşamalarıdır.</p>

  <p>Örneğin ilk aşama “Nasıl yiyebiliriz?” sorusuyla, ikinci aşama “Niçin yiyoruz?” sorusuyla ve üçüncü aşama ise “Öğle yemeğimizi nerede yiyeceğiz?” sorusuyla tanımlanabilir.</p>

  <p>Menü daha sonra Milliways’in yani Evren’in Sonundaki Restoran’ın bu üçüncü soru için çok uygun ve rafine bir cevap olacağını öne sürerek devam ediyordu.</p>

  <p>Söylemeye devam etmediği şey ise genellikle büyük medeniyetlerin bu Nasıl, Niçin ve Nerede aşamalarını geçirebilmesi binlerce yıl alabilirken, stress şartları altındaki küçük, toplumsal grupların bu dönemleri son derece büyük bir hızla aşmasının mümkün olabildiğiydi.</p>

  <p>“Nasıl gidiyor?” dedi Arthur Dent.</p>

  <p>“Kötü” dedi Ford Prefect.</p>

  <p>“Nereye gidiyoruz? ” dedi Trillian.</p>

  <p>“Bilmiyorum dedi” Zaphod Beeblebrox.</p>

  <p>“Niçin bilmiyorsun?” diye sordu Arthur Dent.</p>

  <p>“Kapa çeneni,” diye homurdandı Zaphod Beeblebrox ve Ford Prefect aynı anda.</p>

  <p>“Esas olarak, söylemeye çalıştığınız şey,” dedi Arthur Dent, bu durumu görmezden gelerek, “işlerin kontrolümüz dışında olduğu.” Ford ve Zaphod kontrolü otopilottan alabilmek için boğuşurken, gemi hastalıklı bir şekilde sallanıp, sarsılıyordu.</p>

  <p>Motorlar süpermarkette yorulmuş çocuklar gibi, ağlaşıp, inlemekteydi.</p>

  <p>“Beni delirten bu çılgın renk şeması” dedi Zaphod.</p>

  <p>Bu gemiye olan aşkı uçuşa geçmelerinden üç dakika sonra bitmişti. “Şu siyah zemin üzerindeki siyah etiketli garip siyah kontrol düğmelerinden birini ne zaman işletmeye kalksan küçük bir siyah ışık yanarak sana o düğmeyi kullandığını belirtiyor. Bu nasıl gemi böyle? Bir çeşit galaktik hipercenaze aracı falan mı?” Sallanan kabinin duvarları da siyahtı, tavanı da siyahtı, oturacak yerler de siyahtı -ki bu sonuncular çok temel çizgilerdeydi ve gelişmemişti, çünkü geminin yapacağı en önemli yolculuğun yolcusuz gerçekleştirileceği varsayılmıştı. Kontrol panosu siyahtı, cihazlar siyahlı, onları yerinde tutan küçük vidalar siyahtı, ince tüylü naylon yer döşemesi siyahtı ve bir köşesini kaldırdıklarında altındaki köpük tabakasının bile siyah olduğunu görmüşlerdi.</p>

  <p>“Belki de bunun tasarımını yapan her kimse onun gözleri değişik bir dalga uzunluğuna cevap veriyordu” diye fikir yürüttü Trillian.</p>

  <p>“Ya da pek fazla hayal gücü yoktu” diye mırıldandı Arthur.</p>

  <p>“Belki de” dedi Marvin, “kendini çok bunalımlı hissediyordu.” Aslında, onların bilmesi gerekmiyordu ama, bu dekor, sahibinin üzücü, yaslı ve vergiden muaf durumu şerefine seçilmişti.</p>

  <p>Gemi daha da hastalıklı bir sarsıntı geçirdi.</p>

  <p>“Sakin ol,” diye yalvardı Arthur, “beni uzay tuttu, midem bulanıyor.”</p>

  <p>“Bu zaman tutması,” dedi Ford, “zaman içinde geriye doğru yuvarlanıyoruz.”</p>

  <p>“Sağ ol, ” dedi Arthur, “sanırım şimdi gerçekten kusacağım.”</p>

  <p>“Hiç durma,” dedi Zaphod, “ortalıkta biraz renk olmasına bir itirazımız olmaz.”</p>

  <p>“Bunun kibar bir yemek sonrası konuşması olması gerekirdi değil mi?” diye tersledi Arthur.</p>

  <p>Zaphod kontrolü sağlama işini Ford’a bıraktı ve Arthur’a doğru sendeledi.</p>

  <p>“Buraya bak. Dünyalı, ” dedi öfkeyle, “senin yapman gereken bir iş var, tamam mı? Yüce Cevabın Sorusunu bulmak, öyle mi?”</p>

  <p>“Ne, o mu?” dedi Arthur, “Ben ona boşverdiğimizi sanıyordum.”</p>

  <p>“Ben vermedim, bebeğim. Kuşların söylediğine göre, yerini bulursan bu bilgi çok para ediyormuş. Ve bu bilgi senin şu beyninde saklı durumda.”</p>

  <p>“Evet, ama...”</p>

  <p>“Ama, yok! Düşün bunu. Yaşamın anlamı! Bu bilgiyi elde edersek Galaksideki bütün psikiyatristleri rehin alabiliriz ve bu da yığınla para anlamına gelir. Ben benimkine bir servet borçluyum.” Arthur fazla hevesli olmayan derin bir soluk aldı.</p>

  <p>“Tamam,” dedi, “ama nereden başlayacağız? Nasıl bilebilirim? Yüce Cevap ya da Kırk iki her neyse, bunun sorusunu bilebilmem nasıl beklenir ki? Bu soru her şey olabilir. Yani, altı kere yedi nedir? Zaphod onu bir müddet çok sıkı inceledi. Sonra gözleri heyecanla parladı.</p>

  <p>“Kırk iki!” diye haykırdı.</p>

  <p>Arthur avuç içini alnına sildi.</p>

  <p>“Evet,” dedi “bunu biliyorum.” Zaphod’un suratı sarktı.</p>

  <p>“Sadece sorunun herhangi bir şey olabileceğini söylüyorum.” dedi Arthur, “Ve bunu benim bilmem nasıl beklenir anlamıyorum.”</p>

  <p>“Çünkü diye” yılan gibi tısladı Zaphod, “senin gezegenin havai fişek gibi patlarken sen oradaydın.”</p>

  <p>“Dünya’da şöyle bir şey vardır...” diye başladı Arthur.</p>

  <p>“Vardı,” diye düzeltti Zaphod.</p>

  <p>“Adına taktik denir. Oh, her neyse. Bakın, ben bir şey bilmiyorum.” Kısık bir ses kabinin etrafında monoton bir yankılanma yaptı.</p>

  <p>“Ben biliyorum” dedi Marvin.</p>

  <p>Ford kontrollerin olduğu köşeden seslendi. Kaybetmekte olduğu savaşı hâlâ sürdürüyordu.</p>

  <p>“Bu işten uzak dur Marvin,” dedi, “biz organizmadan bahsediyoruz.”</p>

  <p>“Dünyalının beyin dalgalarında bu bilgi yazılı durumda,” diye devam etti Marvin, “ama bunu öğrenmeye pek de hevesli olduğunuzu sanmıyorum.”</p>

  <p>“Yani,” dedi Arthur, beynimin içini okuyabileceğini mi söylüyorsun sen?”</p>

  <p>“Evet” dedi Marvin.</p>

  <p>Arthur şaşkınlık içinde bakakaldı.</p>

  <p>“Ve...?” dedi.</p>

  <p>“Bu kadar küçük bir şeyle yaşayabildiğini görmek beni şaşırtıyor.”</p>

  <p>“Ah,” dedi Arthur, “saçma.”</p>

  <p>“Evet,” diye onayladı Marvin.</p>

  <p>“Ah, ona boşver, ” dedi Zaphod, “sadece uyduruyor.”</p>

  <p>“Uyduruyor muyum?” dedi Marvin, Bir şaşkınlık parodisi içinde başını döndürerek. “Niye bir şey uydurmak isteyeyim ki? Yaşam başka bir şey uydurmaya kalkışmadan da yeterince kötü zaten.”</p>

  <p>“Marvin.” dedi Trillian, sadece onun bir cansıkıcı varlıkla konuşurken kullanmayı sürdürdüğü yumuşak ses tonuyla, “madem ki bu kadar zamandır biliyordun, bize niçin o zaman söylemedin?” Marvin’in başı arkaya, ona doğru döndü.</p>

  <p>“Sormadınız ki? ” dedi basitçe.</p>

  <p>“O halde sana şimdi soruyoruz, metal adam,” dedi Ford, ona bakmak üzere dönerek.</p>

  <p>Bu dakikada gemi birden sallanmayı, sarsılmayı bıraktı, ve motor sesi yumuşak bir mırıltıya dönüştü.</p>

  <p>“Hey, Ford, ” dedi Zaphod, “bu güzel bir ses. Bu geminin dizginlerini ele geçirdik mi?”</p>

  <p>“Hayır.” dedi Ford, “sadece onlarla uğraşmayı bıraktım.</p>

  <p>Sanırım bu gemi nereye gidiyorsa oraya gitmemiz ve bu işi çabucak bitirmemiz gerekiyor.”</p>

  <p>“Evet, doğru” dedi Zaphod.</p>

  <p>“Gerçekten ilgilenmediğinizi anlamıştım,” diye mırıldandı Marvin kendi kendisine ve bir köşeye yığılıp devrelerini kapattı.</p>

  <p>“Sorun,” dedi Ford, “gemide okunabilecek tek cihazın beni endişelendiriyor olmasında. Eğer bu cihaz düşündüğüm şeyse ve düşündüğüm şeyi söylüyorsa, o zaman daha şimdiden geçmişte çok derinlere gitmişiz demektir.</p>

  <p>Kendi zamanımızdan belki de iki milyon yıl öncesine mesela.” Zaphod omuz silkti.</p>

  <p>“Zaman bir saçmalıktır.” dedi.</p>

  <p>“Bu geminin kime ait olduğunu merak ediyorum,” dedi Arthur.</p>

  <p>“Bana.” dedi Zaphod.</p>

  <p>“Hayır. Gerçekte kime ait olduğunu.”</p>

  <p>“Gerçekten bana ait,” diye Israr etti Zaphod, “bak, özel mülkiyet hırsızlıktır, öyle mi? O halde hırsızlık da mülkiyettir. O halde bu gemi bana aittir. Tamam mı?”</p>

  <p>“Bunu gemiye anlat,” dedi Arthur.</p>

  <p>Zaphod kontrol paneline doğru enerjik adımlarla yürüdü.</p>

  <p>“Gemi,” dedi panellere eliyle vurarak, “bu konuşan senin yeni sahibindir...” Daha öteye gidemedi. Birkaç şey birden aynı anda oldu.</p>

  <p>Gemi zaman yolculuğu modundan çıktı ve yeniden gerçek uzaya girdi.</p>

  <p>Zaman yolculuğu için kapatılmış bulunan bütün kontroller çalışmaya başlamıştı.</p>

  <p>Konsolun üzerindeki büyük görüntü ekranı yaşama göz kırpmış ve geniş bir yıldız ufku ile uzakta önlerinde kocaman, tek ve ölü bir güneş göstermeye başlamıştı.</p>

  <p>Bununla birlikte, bunların hiçbiri Zaphod’un diğerleri ile birlikte geriye, kabinin arkasına doğru savrulmasının sebebi değildi.</p>

  <p>Geriye savrulmalarına, görüntü ekranını çevreleyen monitör ses aygıtlarından gelen ve gök gürültüsünü andıran tok bir ses yol açmıştı.</p>

  <h2 id="sigil_toc_id_52">21</h2>

  <p>Kakrafoon’un kurak kırmızı dünyasında, geniş Rudlit çölünün ortasında, sahne teknisyenleri ses sistemini test etmekteydiler.</p>

  <p>Daha doğrusu, çölün ortasında olan ses sistemiydi, teknisyenler değil. Onlar gezegenin yüzeyinden dört yüz mil kadar uzaklıkta bir yörüngeye oturmuş olan Felaket Bölgesi’ne ait dev boyutlu kontrol gemisinin güvenliğine sığınmışlar, ses sistemini buradan kontrol ediyorlardı. Ses ünitesi silolarının beş mil yakınında olan herhangi birisinin bu akord işlemi sırasında hayatta kalması mümkün olmazdı.</p>

  <p>Eğer Arthur Dent ses ünitesinin bu silolarına beş mil uzaklıkta olsaydı, son düşüncesi, bu ses gösterisinin boyut ve biçim açısından Manhattan’ı andırdığı olurdu.</p>

  <p>Silolardan yükselen nötron fazlı ses ünitesi demetleri gökyüzüne doğru dev kuleler halinde yükseliyor, arkalarında kalan plutonyum reaktörlerini ve sismik yükselticileri gizliyordu.</p>

  <p>Ses üniteleri şehrinin arkasında, müzisyenlerin gemiden uzaktan kumandayla idare edecekleri beton koruganlar içine gömülü enstrümanlar bulunmaktaydı, muazzam büyüklükteki foton-ajitar, bas detonatör ve mega vurug davul kompleksi.</p>

  <p>Bu gürültülü bir şov olacaktı.</p>

  <p>Dev boyutlu kontrol gemisinde hareket ve telaş hakimdi.</p>

  <p>Bu geminin yanında bir kurbağa yavrusu gibi kalan Hotblack Desiato’nun limuzini de bölgeye varmış ve rıhtıma yanaşmıştı. Yaslı centilmen, yüksek voltajlı koridorlardan aşağı taşınarak, onun ruhundan gelen ilhamları ajitar klavyesi üzerinde yorumlayacak olan medyumla buluşmaya götürülüyordu.</p>

  <p>Bir kutu hapla birlikte kendini banyoya kilitleyen ve kesinlikle bir balık olmadığı kendisine ispat edilmediği sürece oradan çıkmayı reddeden as solist ile konuşup onu ikna etmek üzere olay yaratacak büyüklükte harcamalarla, Maximegalon’dan getirtilen bir doktor, bir mantık uzmanı ve bir deniz biyoloğu da henüz varmışlardı.</p>

  <p>Basçı, makineli tüfekle yatak odasını taramakla meşguldü, davulcu ise gemide hiçbir yerde bulunamamıştı.</p>

  <p>Ümitsiz araştırmaların sonunda, yarım saatten beri mutlu olduğunu ve arkadaşı olabileceği küçük bir taş bulduğunu iddia ettiği yüz ışık yılı ötedeki Santraginus V plajında ayakta durmakta olduğu keşfedilmişti.</p>

  <p>Orkestra menajeri çok rahatlamıştı. Bunun anlamı, bu turnede on yedinci defadır davulların yine bir robot tarafından çalınacak olmasıydı. Böylece zillerin çalınmasıyla ilgili zamanlama doğru olacaktı.</p>

  <p>Hava yoluyla yayın yapan ses üniteleri, kanallarını test eden sahne teknisyenlerinin konuşmaları ile çınlıyordu ve siyah geminin içini dolduran gürültü buradan gelmekteydi.</p>

  <p>Siyah geminin şaşkına dönmüş işgalcileri kabinin arka duvarının dibine uzanmışlardı ve monitör ünitelerinden gelen bu sesleri dinliyorlardı.</p>

  <p>“Tamam, dokuzuncu kanal çalışıyor,” dedi bir ses, “on beşinci kanalı deniyorum...” Bir başka fırtına sesi gemi içinde dörtnala dolandı.</p>

  <p>“On beşinci kanal tamam,” dedi bir başka ses.</p>

  <p>Üçüncü bir ses araya girdi.</p>

  <p>“Siyah gösteri gemisi şimdi pozisyona girdi, iyi gözüküyor.</p>

  <p>Güzel bir güneş dalışı olacak. Sahne bilgisayarı hatta mı?” Bir bilgisayar sesi cevap verdi.</p>

  <p>“Hatta,” dedi.</p>

  <p>“Siyah geminin kontrolünü al.”</p>

  <p>“Siyah gemi fırlatma programına kitlendi, beklemede.”</p>

  <p>“Yirminci kanalı deniyoruz.” Zaphod kabinin diğer ucuna doğru atıldı ve bir başka beyin püskürtücü gürültü onlara çarpmadan önce, havadaki yayınları kaydeden alıcıdaki frekansları kurcaladı.</p>

  <p>Orada dururken titriyordu.</p>

  <p>“Ne demek ,” dedi Trillian kısık, sakin bir sesle, “güneş dalışı demek?”</p>

  <p>“Bunun anlamı,” dedi Marvin, “geminin güneşe dalmasıdır.</p>

  <p>Güneş... dalış... Anlaması son derece basit.</p>

  <p>Hotblack Desiato’nun gösteri gemisini çalarsanız başka ne beklerdiniz ki?”</p>

  <p>“Sen nerden biliyorsun...” dedi Zaphod, Vegalı bir kar yılanını bile dondurabilecek bir sesle,” bunun Hotblack Desiato’nun gösteri gemisi olduğunu?”</p>

  <p>“Çok basit, “ dedi Marvin, “kendisi için ben park etmiştim."</p>

  <p>“O halde neden... bize... söylemedin!”</p>

  <p>“Sen heyecan, macera ve gerçekten çılgınca şeyler istediğini söyledin,”</p>

  <p>“Bu çok korkunç,” dedi Arthur, aradaki suskunluk esnasında, gereksiz olarak.</p>

  <p>“Ben de öyle söylemiştim,” diye doğruladı Marvin.</p>

  <p>Şimdi de alıcının değişik bir frekanstan yakaladığı halka açık bir yayın kabin içinde yankılanıyordu.</p>

  <p>“... burada, bu öğleden sonra, konser için uygun güzel bir hava var. Ben sahnenin hemen önündeyim,” diye yalan söylüyordu yayıncı, “Rudlit Çölünün ortasında, hiperoptik gözlüklerim sayesinde etrafımdaki ufku sarmış bulunan seyirci kalabalığını ancak algılayabiliyorum. Arkamda ses ünitesi demetleri, kayalıklar gibi yükseliyor ve güneş kendisine çarpacak şeyden habersiz, tepemde parlıyor. Ona neyin çarpacağını bilen çevreler lobisi bu konserin yersarsıntılarına, gelgit dalgalarına, hortumlara ve atmosferde onarılmaz hasarlara sebep olacağını ve böyle durumlarda çevrecilerin söylemeyi gelenek haline getirdikleri şeyleri söylüyorlar.</p>

  <p>“Ama az önce, bir Felaket Bölgesi temsilcisinin öğle üzeri çevrecilerle buluştuğunu ve hepsini vurduğunu ve böylece gösterilerini engelleyecek... ”</p>

  <p>Zaphod devreyi kapattı. Ford’a döndü.</p>

  <p>“Ne düşünüyorum biliyor musun?” dedi.</p>

  <p>“Sanırım,” dedi Ford.</p>

  <p>“Ne düşündüğümü düşündüğünü söyle.”</p>

  <p>“Sanırım bu gemiyi terk etmenin zamanının geldiğini düşünüyorsun.”</p>

  <p>“Sanırım haklısın,” dedi Zaphod.</p>

  <p>“Sanırım haklısın,” dedi Ford.</p>

  <p>“Nasıl?” dedi Arthur. “Sakin ol,” dedi Ford, “düşünüyoruz.”</p>

  <p>“İşte, buraya kadar,” dedi Arthur, “hepimiz öleceğiz.”</p>

  <p>“Şunu söylemekten vazgeçmeni tercih ederdim.” Bu noktada, Ford’un insanoğlu ile ilk karşılaşmasında, onun (insanın) açık seçik ortada olan şeyleri, örneğin “Güzel bir gün,” veya “Çok, çok uzun boylusunuz,” veya “İşte, buraya kadar, hepimiz öleceğiz.” gibi sözcükleri tekrar tekrar söyleyerek ifade etmek gibi garip bir huyu oluşunun sebeplerini açıklamak üzere geliştirdiği kuramları tekrarlamak faydalı olabilir.</p>

  <p>İlk kuramı insanoğlunun, dudaklarını çalıştırma egzersizlerini sürdürmezse ağzına el konulabileceği olasılığıydı.</p>

  <p>Birkaç aylık bir incelemeden sonra, ikinci bir kuramla ortaya çıkmıştı ki bu da şuydu - “eğer insanoğlu dudaklarını çalıştırmaya devam etmezse, beyni çalışmaya başlar.” Aslında bu ikinci kuram Kakrafoon’daki Belcerebon halkı için sözlük anlamıyla daha doğru idi.</p>

  <p>Belcerebon halkı eskiden komşu ırklar ve kavimler arasında büyük üzüntülere ve güvensizliğe neden olmuştu.</p>

  <p>Çünkü Galaksideki en aydın, en başarılı ve her şeyden önemlisi en sakin uygarlıklardan biriydi.</p>

  <p>Yakışıksız bir kendini beğenmişlik ve kışkırtıcılık olarak kabul edilen bu davranışları cezalandırmak için, bir Galaktik Özel Mahkemesi, onları toplumsal hastalıkların en zalimine yani telepatiye mahkum etti.</p>

  <p>Bunun sonucu olarak, akıllarından geçen en ufak bir düşüncenin bile, beş millik bir çap çevresinde yayımlanmasını önleyebilmek için, çok yüksek sesle ve durmaksızın, hava durumu hakkında, küçük ağrılar ve acılar hakkında, bu hafta sonu yapılacak o maç hakkında ve Kakrafoon’un birden ne kadar gürültülü bir yer haline geldiği hakkında konuşmak zorunda kaldılar.</p>

  <p>Beyinlerini bir süre için kurutmanın bir başka metodu da Felaket Bölgesi konserlerine ev sahipliği yapmaktı.</p>

  <p>Konserin zamanlaması çok önemliydi.</p>

  <p>Geminin, ilgili şarkının en şiddetli noktasından altı dakika ve otuz yedi saniye önce güneşe çarpabilmesi için, dalışına konser başlamadan önce başlaması gerekiyordu, çünkü solar alevlerin aydınlığı Kakrafoon’a ulaşacak zamanı ancak böyle bulabilecekti.</p>

  <p>Ford Prefect’in siyah geminin öbür bölümlerinde yaptığı araştırma bittiğinde gemi epeyce bir süredir dalışa geçmiş durumdaydı. Ford yıldırım gibi kabine döndü.</p>

  <p>Görüntü ekranında Kakrafoon güneşi endişe verici bir büyüklükte gözükmekteydi. Eriyen hidrojen çekirdeğinin yarattığı parlak, beyaz cehennem, geminin ileriye doğru dalışı devam ettikçe, her dakika daha da büyüyor, Zaphod’un ellerinin kontrol paneli üzerine vurup, onu yumruklamasını umursamıyordu. Arthur ve Trillian’ın bakışlarında, geceleri yol üzerinde yaklaşan farlarla başa çıkmanın en iyi yolunun gözlerini dikip onlara bakmak olduğunu düşünen tavşanların, sabit ifadesi vardı.</p>

  <p>Zaphod, çılgın bakışlarla etrafta dönüyordu.</p>

  <p>“Ford,” dedi, “kaçış kapsülü kaç tane?”</p>

  <p>“Hiç yok,” dedi Ford. Zaphod anlaşılmaz bir şeyler söyledi.</p>

  <p>“Onları saydın mı? diye haykırdı.</p>

  <p>“İki kere,” dedi Ford, “sen telsizle sahne ekibine ulaşmayı başarabildin mi?”</p>

  <p>“Evet,” dedi Zaphod acı acı, “Kendilerine gemide bir grup insan olduğunu söyledim, onlar da herkese “merhaba” dememi istediler.” Ford gözlerini devirdi.</p>

  <p>“Senin kim olduğunu söylemedin mi?”</p>

  <p>“Oh, tabii. Onlar da bunun büyük bir şeref olduğunu söylediler. Bir de bir restoran faturası ve benim yöneticilerimle ilgili bir şeyler.” Ford, Arthur’u kabaca iteleyerek kontrol panelinin üzerine eğildi.</p>

  <p>“Bunların hiçbiri mi çalışmıyor?” dedi vahşice.</p>

  <p>“Hepsi geçersiz.”</p>

  <p>“Otopilotu parçala.”</p>

  <p>“Önce onu bulmak gerek. Hiçbir şeyin bağlantısı yok.”</p>

  <p>Bir an soğuk bir sessizlik oldu.</p>

  <p>Arthur kabinin arkalarında bir yerde sendeleyerek dolaşmaktaydı.</p>

  <p>Birden durdu.</p>

  <p>“Sahi,” dedi “teletaşıma ne demek?” Diğerleri yavaşça dönerek yüzüne baktılar.</p>

  <p>“Belki de sormak için yanlış bir zaman seçtim, ” dedi Arthur, “Sadece bu kelimeyi kısa bir süre önce kullandığınızı hatırlıyorum da, şimdi aklıma gelmesinin sebebi...”</p>

  <p>“Nerede,” dedi Ford Prefect sakince, “teletaşıma yazıyor?”</p>

  <p>“Yani, aslında tam da şurada,” dedi Arthur, kabinin arkasındaki koyu renkli bir kontrol kutusunu işaret ederek, ‘acil’ kelimesinin altında, ‘sistem’ kelimesinin üstünde ve ‘bozuktur’ yazan işaretin yanında.” Hemen bunu takip eden gürültülü karmaşa sırasındaki tek hareket Ford Prefect’in kendini kabinin bir ucundan, diğer ucundaki Arthur’un gösterdiği küçük kara kutuya doğru atması ve üzerine monte edilmiş olan siyah düğmeye arka arkaya bastırması idi.</p>

  <p>İki metrekarelik panel yana kayarak açıldı ve arkasında, aslında çok üniteli bir duş kabiniyken, yaşamda yeni bir rol üstlenerek elektrik teknisyeninin eski parça deposu haline gelmişe benzeyen bir bölme ortaya çıktı.</p>

  <p>Yarı bitmiş kablo tesisatı tavanda sallanıyor, kullanılmaktan vazgeçilmiş ünite yığınları yerlerde sürünüyor, programlama paneli monte edilip emniyete alınmış olması gereken duvar oyuğundan dışarı sarkıyordu.</p>

  <p>Felaket Bölgesi muhasebecilerinden küçük bir memur, bu geminin inşa edildiği tersanede, gemiyi teftiş ederken, ustabaşından, yapacağı tek bir önemli yolculuk olup, onu da yolcusuz yapacak olan bu gemiye ne akla hizmet bu çok pahalı teletaşıtı monte etmeye kalkıştıklarını öğrenmek istemişti. Ustabaşı teletaşıtın yüzde on Iskontolu olarak bulunduğunu açıklamış, muhasebeci ise bunun önemsiz olduğunu anlatmıştı; ustabaşı bunun paranın satın alacağı en iyi, en güçlü ve en gelişmiş teletaşıt olduğunu açıklamış ve muhasebeci ise paranın onu almak istemediğini anlatmıştı. Ustabaşı insanların yine de gemiye girip çıkacaklarını hatırlatmış, muhasebeci ise geminin mükemmel bir kapısı olduğunu söylemişti; ustabaşı muhasebecinin cehennem olmasını istemiş ve muhasebeci kendisine sol tarafından hızla yaklaşmakta olan şeyin bir yumruk sandviçi olduğunu açıklamıştı. Açıklamalar tamamlandıktan sonra teletaşıtın montesine devam edilmemiş ve bu daha sonra hesaplarda “Güneşdal. Açkimir.” başlığı altında ve normal fiyatın beş misli olarak fark edilmeden geçmişti.</p>

  <p>“Cehennemin eşekleri,” diye söylendi Zaphod, kendisi ve Ford kablo yığınını çözmeye gayret ederlerken.</p>

  <p>Bir iki dakika sonra Ford ona geri çekilmesini söyledi.</p>

  <p>Teletaşıta bir madeni para attı ve sallanmakta olan kontrol paneli üzerinde bir düğmeyi kurcaladı. Bir çıtırtı ve ışık saçılması sonunda para ortadan kayboldu.</p>

  <p>“Bu kadarı çalışıyor,” dedi Ford, ” Ama, kılavuz sistemi yok. Kılavuz sistemi olmayan bir teletaşıt sistemi sizi , eee... herhangi bir yere götürebilir.”</p>

  <p>Kakrafoon güneşi kaçamayacakları ürkütücü bir son gibi ekran üzerinde bekliyordu.</p>

  <p>“Kimin umurunda,” dedi Zaphod, “nereye gidersek gideriz.”</p>

  <p>“Ve,” dedi Ford, “oto çalıştırma sistemi de yok. Hep birlikte gidemeyiz. Birinin kalıp onu çalıştırması gerek.”</p>

  <p>Kasvetli bir an gelip geçti. Güneş gittikçe daha büyük ve kaçınılmaz bir görüntü haline geldi.</p>

  <p>“Hey, Marvin, ufaklık.” dedi Zaphod, neşeyle, “nasılsın?”</p>

  <p>“Çok kötü, sanırım,” diye mırıldandı Marvin.</p>

  <p>Kısa sayılabilecek bir süre sonra, Kakrafoon’daki konser en yüksek noktasına beklenmedik bir şekilde ulaştı.</p>

  <p>Siyah gemi, huysuz ve içine kapanık tek yolcusu ile güneşin nükleer fırınına tam vaktinde daldı. Güneşten fışkıran muazzam solar alevler uzayda milyonlarca mile yayıldı ve güneş yüzeyine yakın seyrederek bu anı beklemekte olan bir iki düzine alev sörfçüsüne heyecan yaşatırken, bazılarının da devrilmesine yol açtı.</p>

  <p>Alev aydınlığının Kakrofoon’a ulaşmasından dakikalar önce, müziğin ritmiyle atmakta olan çöl, derin bir fay hattı boyunca yarıldı, Muazzam ve o vakte kadar tespit edilmemiş olup, yüzeyden çok derinlerde akmakta olan bir yeraltı nehri yüzeye fışkırdı ve bunu takip eden birkaç saniye içinde de, Evren’in bir ucuna kadar yankılanıp geri gelen bir patlamayla, milyonlarca ton kaynamış lav, yüzlerce metre yukarı püskürerek, nehrin, toprağın hem üstünde hem de altında buharlaşmasına sebep oldu.</p>

  <p>Olaya şahit olup da hayatta kalan -pek az - kişi, yüz bin mil karelik çölün tamamının, bir mil kalınlığında bir gözleme gibi havaya yükseldiğine ve kendi kendini ters yüz ederek, tekrar geri düştüğüne yemin ediyordu. Bu dakikada alevlerden yayılan solar radyasyon buharlaşmış suyun oluşturduğu bulutların arasından süzüldü ve yere çarptı.</p>

  <p>Bir yıl sonra, yüz mil karelik çöl çiçeklerle kaplanmıştı.</p>

  <p>Gezegenin çevresindeki atmosferin yapısı da dolaylı olarak değişmişti. Yazları güneş daha az kavuruyor, kışları soğuk daha az ısırıyor, yumuşak yağmurlar daha sık yağıyor ve Kakrafoon’un çöl dünyası yavaş yavaş bir cennete dönüşüyordu. Kakrafoon halkının lanetlendiği telepatik güç bile patlamanın gücüyle tamamen dağılmıştı. Daha sonra. Felaket Bölgesinin bir sözcüsünün -bütün çevrecileri vurmuş olanı- bunun ‘iyi bir gösteri’ olduğunu söylediği bildirilmişti.</p>

  <p>Birçok kişi duygusallık içinde, müziğin iyileştirici gücünden bahsetti. Birkaç şüpheci bilim adamı olayların kayıtlarını daha yakından incelediler ve uzayın yakın bir bölgesinden içeri doğru, yapay olarak yaratılmış bir Mucize Alanının sızmakta olduğuna dair zayıf bulgular elde ettiler.</p>

  <h2 id="sigil_toc_id_53">22</h2>

  <p>Arthur uyandı ve uyanır uyanmaz da buna pişman oldu. Akşamdan kalmanın ne demek olduğunu iyi biliyordu ama, böylesi hiç başına gelmemişti. Bu bambaşka bir şeydi, bu en kötünün kötüsüydü. Madde transfer ışınları, diye kendi kendine karar verdi, kafana bir tekme yemek kadar bile eğlenceli değil.</p>

  <p>Gümbürtüsü çevreye yayılan kalp çarpıntısı yüzünden yerinden kıpırdamak istemeyen Arthur, bir müddet yattığı yerde düşündü. Ulaşım biçimlerinin bir çoğunun sorunu diye geçirdi aklından, hiçbirinin çekilen sıkıntılara değmemesiydi. Dünya’dayken -bir Dünya’nın olduğu zamanlarda, yani Dünya henüz yeni hiper uzay çevreyolu yapmak uğruna yerle bir edilmeden önce- sorun otomobillerdi. Bir yığın yapışkan, kara çamuru, kimseye zarar vermemesi için yerden toplayıp, araziyi kaplayan katrana ve havayı dolduran dumana çevirip, kalanı da denize dökmek, gibi dezavantajlar, bu vasıtalarla bir yerden bir yere daha çabuk ulaşmanın sağladığı avantajları bastırır gibi olmuştu -özellikle de vardığınız yer, muhtemelen bahsedilen dezavantajın sonucu olarak, ayrılmış olduğunuz yere çok benzer bir hale gelmiş bulunuyorsa, yani katranla sıvanıp, dumanla dolmuş ve balıkları tükenmişse.</p>

  <p>Ya madde transfer ışınlarına ne demeli? Sizi önce atomlarınıza ayırıp parçalayan, sonra bu atomları hava yoluyla etrafa savurup, daha sonra da onları, tam yıllardan beri ilk kez özgürlüğü tatmışlarken, tekrar bir araya toplamayı öngören herhangi bir ulaşım biçiminin kötü olması gerekir.</p>

  <p>Arthur Dent’ten önce de birçok kişi aynen böyle düşünmüş ve ve bunun hakkında şarkılar yazma zahmetine bile katlanmışlardı. İşte, eskiden Şakrak-Dünya III’de bulunan Sirius Sibernetik Şirketi Teletaşıt Sistemleri Fabrikası önünde büyük kalabalıklar tarafından söylenmesi adet olanlardan bir tanesi:</p>

  <p>Aldebaran muhteşemdir,</p>

  <p>Algol de oldukça hoş,</p>

  <p>Betelgeuse’un güzel kızları</p>

  <p>Kendinizden geçirir sizi.</p>

  <p>Yaparlar ne isterseniz,</p>

  <p>Gerçek bir el çabukluğuyla önce ve sonra yavaş yavaş.</p>

  <p>Ama beni oralara götürmek için parçalamak zorundaysan</p>

  <p>O zaman oralara gitmeyi istemiyorum ben.</p>

  <p>Nakarat:</p>

  <p>Parçalanmak, atomlara ayrılmak,</p>

  <p>Gezmek için ne yol ama,</p>

  <p>Ve eğer beni oralara götürmek için parçalamak zorundaysan.</p>

  <p>Kullanırım tercihimi evde kalmaktan yana.</p>

  <p>Sirius altın kaldırımlarla bezeli</p>

  <p>Diye işittim hep</p>

  <p>Delilerden, sonra da dediler</p>

  <p>“Tau’yu gör ölmeden evvel“</p>

  <p>Memnuniyetle çıkardım otoyola ve hatta ara yola</p>

  <p>Ama eğer beni oralara götürmek için parçalamak zorundaysan,</p>

  <p>O zaman kendi adıma ben istemiyorum oralara gitmeyi.</p>

  <p>Nakarat:</p>

  <p>Parçalanmak, atomlara ayrılmak</p>

  <p>Sen kaçırmış olmalısın aklını</p>

  <p>Ve eğer beni oralara götürmek için parçalamak zorundaysan</p>

  <p>Yatakta kalmak için kullanıyorum ben hakkımı.</p>

  <p>...ve böyle sürüp gidiyordu. Çok daha kısa bir başka sevilen şarkı da şöyleydi:</p>

  <p>Bir akşam eve geldim teletaşıtla,</p>

  <p>Sid ve Meg ve Ronla, Ron Meggi’nin kalbini çaldı</p>

  <p>Bana Sidney’in bacağı kaldı.</p>

  <p>Arthur acı dalgalarının yavaş yavaş durulduğunu hissetti. Ama o boğuk kalp çarpıntısını hâlâ fark edebiliyordu. Yavaşça, dikkatli bir şekilde yerinden doğruldu.</p>

  <p>“Boğuk bir kalp çarpıntısı duyabiliyor musun?” dedi Ford Prefect.</p>

  <p>Arthur kendi etrafında döndü ve anlaşılmaz bir şeyler geveledi. Ford Prefect kızarmış gözleri ve soluk bir yüzle kendisine yaklaşmaktaydı.</p>

  <p>“Neredeyiz?” diye nefesini tutarak sordu Arthur.</p>

  <p>Ford etrafına bakındı. Her iki yönde de sonu görünmeyen, uzun, kavisli bir koridorda ayakta duruyorlardı.</p>

  <p>Okullarda, hastanelerde, ruh sağlığı kliniklerinde sakinlerini baskı altında tutabilmek için kullanılan iç karartan bir soluk yeşile boyanmış olan dış çelik duvar başlarının üzerinde kıvrılıyor ve koyu kahverengi çuval kumaşıyla kaplanmış dikey iç duvarla birleşiyordu.</p>

  <p>Yer döşemesi koyu yeşil çizgili kauçuktandı.</p>

  <p>Ford dış duvara yerleştirilmiş çok kalın, koyu renk saydam bir panele yaklaştı. Bir kaç kat derinliğinde olmasına rağmen uzak yıldızların toplu iğne başı gibi parıldayan ışıklarını görebiliyordu.</p>

  <p>“Sanırım uzay gemisine benzer bir yerdeyiz,” dedi.</p>

  <p>Koridorun sonundan boğuk, güçlü ayak seslerine benzer kalp atışlarının sesi geliyordu.</p>

  <p>“Trillian?” diye seslendi Arthur huzursuzca, “Zaphod?” Ford omuz silkti.</p>

  <p>“Buralarda yoklar,” dedi, “Ben baktım. Herhangi bir yerde olabilirler. Programlanmamış bir teletaşıt adamı herhangi bir yönde ışık yılları boyunca uzaklara fırlatabilir.</p>

  <p>Kendimi nasıl hissettiğime bakacak olursam, bizim de epeyce ilerlemiş olduğumuzu tahmin edebiliyorum.”</p>

  <p>“Nasıl hissediyorsun ki?”</p>

  <p>“Kötü.”</p>

  <p>“Onların...”</p>

  <p>“Nerede olduklarını, nasıl olduklarını, bilmemize imkan yok ve bunun için de hiçbir şey gelmez elimizden.</p>

  <p>Benim yaptığımı yap sen de.”</p>

  <p>“Ne?”</p>

  <p>“Bunu artık düşünme.” Arthur bu düşünceyi kafasında evirip çevirdi, isteksizce de olsa mantıklı olduğunu gördü, sarıp sarmaladı ve uzak bir köşeye koydu. Derin bir nefes aldı.</p>

  <p>“Ayak sesleri!” diye heyecanla haykırdı Ford birden.</p>

  <p>“Nerede?”</p>

  <p>“O gürültü. O güçlü kalp atışı. Bunlar yere -Vurulan ayak sesleri, Dinle!” Arthur dinledi. Gürültü koridorda, kendilerinden tahmin edemedikleri bir uzaklıktan yankılanıyordu. Bu uzaktan gelen ve yere vuran ayakların çıkardığı boğuk bir sesti.</p>

  <p>“Buradan uzaklaşalım,” dedi Ford sertçe. Her ikisi de uzaklaştı- ama ters yönlere.</p>

  <p>“O tarafa değil, ” dedi Ford, “orası onların geldiği yön.”</p>

  <p>“Hayır değil,” dedi Arthur, “Bu taraftan geliyorlar.”</p>

  <p>“Hayır, bu taraftan...” Her ikisi de durdu. Her ikisi de döndü. Her ikisi de sesin geldiği yönü dinledi. Her ikisi de birbirine hak verdi. Her ikisi de daha önce gittiklerinin tersine ama, yine aksi yönlere doğru yürüdüler.</p>

  <p>Korkuya kapılmışlardı.</p>

  <p>Her iki yönden de gürültü gittikçe artmaktaydı.</p>

  <p>Kendilerinden birkaç metre ilerde, iç duvara dik açıyla uzanan bir başka koridor vardı. Ona doğru koştular ve koridor boyunca aceleyle yürüdüler. Bu karanlık bir koridordu ve çok uzundu. Koridorda aşağı doğru ilerledikçe onlara hava gittikçe soğuyormuş gibi geliyordu.</p>

  <p>İçinde ilerledikleri koridora açılan sağlı sollu başka koridorlar da vardı ve hepsi de çok karanlıktı. Önlerinden geçerken buz gibi bir havanın keskin rüzgarlarını hissedebiliyorlardı.</p>

  <p>Bir an için panik içinde durakladılar. Koridorda aşağılara doğru ilerledikçe ayak seslerinin daha da güçlü gelmeye başladığını fark etmişlerdi.</p>

  <p>Sırtlarını soğuk duvarlara yapıştırarak öfkeyle dinlediler.</p>

  <p>Ne soğuk ve karanlık ve ne de gövdesiz ayak sesleri hoşlarına gidiyordu. Ford titredi. Bu titremenin bir kısmı soğuk yüzündense de, bir kısmı da henüz gencecik bir Betelgeus’lu iken, yani boyu Arctur’lu bir megaçekirgenin ayak bileklerine henüz ulaşmışken, en sevdiği annesinden dinlediği öyküler aklına geldiği içindi:</p>

  <p>Şeytanlar ve unutulmuş tayfaların hayaletleri ile kaynaşan uzayın derinliklerindeki gizli bölgelerde huzursuzca dolaşan ölü gemilerin öyküleri; böyle gemiler bularak onlara giren tedbirsiz yolcuların öyküleri; öyle öyküler ki... - sonra Ford’un aklına birden kahverengi çuval kumaşından yapılmış duvar kaplaması geldi ve kendini toparladı. Hayaletler ve şeytanlar ölüm teknelerini nasıl dekore ederlerse etsinler, diye düşündü kendi kendine, istediğiniz paraya bahse girerdi ki, onlar çuval kumaşından duvar kaplaması kullanmazlar. Arthur’un kolunu yakaladı.</p>

  <p>“Hemen geldiğimiz yere dönüyoruz,” dedi kararlı bir şekilde ve geldikleri yolu takip ederek geri dönmeye başladılar.</p>

  <p>Bir dakika sonra şaşırmış kertenkeleler gibi havaya sıçradılar, çünkü en yakın koridor bağlantısının sonunda güçlü adımların sahipleri ansızın tam önlerinde şekillenivermişti.</p>

  <p>Saklandıkları köşeden, iki düzine kadar eşofmanlı, iriyarı, çok kilolu kadın ve erkeğin, bir kalp cerrahını korkutacak kadar hızlı ve zorlukla soluyarak koşmakta olduğunu gördüklerinde, gözleri şaşkınlıktan yerinden fırladı.</p>

  <p>Ford arkalarından baka kaldı.</p>

  <p>“Koşucular!” diye ıslık çalar gibi fısıldadı, ayak sesleri koridor ağının içinde aşağı yukarı yankılanırken.</p>

  <p>“Koşucular mı?” diye fısıldadı Arthur.</p>

  <p>“Koşucular,” dedi Ford Prefect omuz silkerek.</p>

  <p>Saklandıkları koridor diğerleri gibi değildi. Çok kısaydı ve büyük çelik bir kapıyla son buluyordu. Ford kapıyı inceledi, açılma mekanizmasını keşfetti ve ardına kadar açtı.</p>

  <p>Gözlerine ilk çarpan tabuta benzeyen bir şeydi.</p>

  <p>Ve ondan sonra gözlerine çarpan dört bin dokuz yüz doksan dokuz şey de yine tabuttu.</p>

  <h2 id="sigil_toc_id_54">23</h2>

  <p>Tabutların bulunduğu bölme alçak tavanlı, az aydınlatılmış ve dev boyutlu idi. Uzak bir köşede, aşağı yukarı üç yüz metre kadar ilerdeki kemerli kapı aynı amaçla kullanılan benzer bir odaya açılmaktaydı.</p>

  <p>Ford Prefect içeri adım atarken kısık bir ıslık çaldı.</p>

  <p>“Çılgınca,” dedi.</p>

  <p>“Ölü insanların bu kadar beğenilecek neyi var anlamadım?” diye sordu Arthur - huzursuzca onu takip ederken.</p>

  <p>“Bilmiyorum,” dedi Ford, “Hadi anlayalım mı?” Daha yakından incelendiğinde tabutların daha çok birer lahidi andırdığı görülüyordu. Hemen hemen bel yüksekliğinde bir yerde duruyorlardı ve beyaz mermer görünümlü bir malzemeden yapılmışlardı -ki bu malzemenin aslı göründüğü gibiydi, yani beyaz mermer görünümlü bir şeydi. Kapakları yarı-saydamdı ve kederli lahit sakinlerini bu kapaklar sayesinde bulanık da olsa görmek mümkündü. Bunlar humonoidler yani insansı robotlardı ve geldikleri dünya hangisiyse orayla ilgili problemlerini çok geride bırakmış oldukları belliydi, ama bunun ötesinde pek bir şey anlaşılmıyordu.</p>

  <p>Lahitler arasında yerde ağır, yağlı beyaz bir gaz usulca dolanmaktaydı. Arthur önce bunun amacının orada özel bir atmosfer yaratmak olduğunu düşündüyse de bu yargısı gazın bileklerini dondurduğunu keşfedene kadar sürdü. Dokunulduklarında lahitler de ele son derece soğuk geliyorlardı.</p>

  <p>Ford birden onlardan birinin yanına çömeldi. Sırt çantasından havlusunun bir ucunu çıkardı ve zorlanarak bir şey ovalamaya başladı.</p>

  <p>“Bak, bunun üzerinde bir plaket var,” diye açıkladı Arthur’a “üzeri donmuş.” Buzu iyice temizledi ve plakete kazılmış olan harfleri inceledi. Bunlar Arthur’a, dışarıda geçirdiği bir gecede neyin fazlasını içmiş olabilirse onu içmiş bir örümceğin ayak izleri gibi geldiyse de Ford, Galaktik Eezzeereed’in ilkel bir formu olan yazıyı hemen tanıdı.</p>

  <p>“Burada ’Golgafrincham Ark Filosu, Gemi B, Bölük Yedi, Telefon Tesisatçısı, ikinci sınıf diye yazıyor- ve bir seri numarası var.”</p>

  <p>“Bir telefon tesisatçısı mı” dedi Arthur, “Ölü bir telefon tesisatçısı mı?”</p>

  <p>“En iyisinden.”</p>

  <p>“Ama burada ne yapıyor?” Ford kapağın üzerinden içerdeki şekle baktı.</p>

  <p>“Pek bir şey yaptığı söylenemez,” dedi, ve birden, onu görenlerde son günlerde fazla çalıştığı ve biraz dinlenmesi gerektiği hissini uyandıran, o sırıtışlarından biri belirdi suratında.</p>

  <p>Zıplayarak bir başka lahitin yanına gitti. Kısa bir havlu çalışması ve ardından ilan etti.</p>

  <p>“Buradaki ölü bir kuaför. Heey!” Bundan sonraki lahit, kendisinin bir reklamcılık şirketinin muhasebe müdürü için son dinlenme yeri olduğunu anlatıyordu; bundan sonraki üçüncü sınıf bir ikinci el araba pazarlamacısını barındırıyordu.</p>

  <p>Birden döşemeye açılan bir kontrol kapısı Ford’un dikkatini çekti ve yere çömelerek onun ne olduğunu anlamaya çalıştı. Bir yandan da kendisini sarmalamakla tehdit eden dondurucu gaz bulutlarını başından savmaya çalışıyordu.</p>

  <p>Arthur’un aklına bir şey gelmişti.</p>

  <p>“Eğer bunlar yalnızca birer tabutsa,” dedi, “niçin böyle soğutuluyorlar?”</p>

  <p>“Ya da niye burada muhafaza ediliyorlar,” dedi Ford servis kapısını çekip açarken. Gaz ordan içeri aktı.</p>

  <p>“Hatta, neden kimse beş bin ölü bedeni uzayda taşıma zahmeti ve masrafına girişmiş olsun?”</p>

  <p>“On bin,” dedi Arthur, ikinci bölümün hayal meyal görülebildiği kemerli kapıyı göstererek.</p>

  <p>Ford kafasını döşemedeki servis kapısından aşağı doğru sarkıttı. Tekrar yukarı baktı.</p>

  <p>“On beş bin” dedi, ” Aşağıda da bir sürü var.”</p>

  <p>“On beş milyon ,” dedi bir ses.</p>

  <p>“Bu çok,” dedi Ford, “çok çok.”</p>

  <p>“Yavaşça arkanıza dönün;” diye hırladı ses, “ve ellerinizi yukarı kaldırın. En ufak bir hareketinizde sizi mini mini parçalara ayırırım.”</p>

  <p>“Selam?” dedi Ford, yavaşça arkasına dönerek, ellerini yukarı kaldırıp başka bir harekette bulunmayarak.</p>

  <p>“Niçin?,” dedi Arthur Dent, “bizi görmekten kimse memnun olmuyor?”</p>

  <p class="yildiz">* * *</p>

  <p>İçeriye girdikleri kapının eşiğinde onları görmekten memnun olmayan adamın silueti durmaktaydı. Memnuniyetsizliği hem sesinin hırlayarak hakimiyet ilan eden tonundan hem de onlara doğru tutmakta olduğu uzun namlulu gümüş rengi bir Kill-O-Zap silahından belli oluyordu. Silahın tasarımcısının lafı dolaştırmamak üzere talimat aldığı belli idi. “Bu silahı kötü ruhlu yarat” demişlerdi ona. “Bu silahın bir doğru ucu bir de yanlış ucu olduğunu çok açıkça belirt. Yanlış ucunda durmakta olan herkese kendisi için işlerin kötü gittiğini açıkça belirt.</p>

  <p>Eğer bunun anlamı silahın etrafına her türlü oku, iğneyi ve kara şeyleri takmaksa o zaman öyle yap. Bu şöminenin üzerine asmak için, ya da şemsiye kovasına koymak için yapılmış bir silah değil, bu silah dışarı çıkıp insanları perişan etmek için.” Ford ve Arthur silaha mutsuzluk içinde baktılar.</p>

  <p>Eli silahlı adam kapıdan ayrıldı ve etraflarında dönmeye başladı. Işığa geldikçe onun siyah ve altın renkli üniformasını görebiliyorlardı. Üniformanın düğmeleri öyle parlatılmış ve öyle yoğun bir şekilde parıldıyorlardı ki yaklaşmakta olan bir motosikletli olsaydı, rahatsız olacağı için ışıklarını yakardı.</p>

  <p>Kapıyı işaret etti.</p>

  <p>“Dışarı,” dedi. Bu kadar ateş gücü olan birinin ayrıca bir de laf gücü olması gerekmezdi. Arthur ve Ford Kill-O-Z a p’in yanlış ucu ile düğmeleri tarafından yakıdan takip edilerek dışarı çıktılar.</p>

  <p>Koridora döndüklerinde gelmekte olan yirmi dört koşucu ile karşılaştılar. Koşucular şimdi duşlarını yapmış, üzerlerini değişmişlerdi ve onların önünden geçerek depolandıkları bölmeye gidiyorlardı. Arthur arkasına dönerek onların içeri girişlerini kafası karmakarışık bir şekilde gözledi.</p>

  <p>“Yürüyün!” diye bir çığlık attı onları esir eden adam.</p>

  <p>Arthur yürüdü.</p>

  <p>Ford omzunu silkip yürüdü.</p>

  <p>Depoda koşucular yan duvar boyunca dizili lahitlere yöneldiler, kapaklarını açtılar, içine girmek üzere tırmandılar ve girer girmez de yirmi dört huzurlu uykuya dalıp gittiler.</p>

  <h2 id="sigil_toc_id_55">24</h2>

  <p>“Eee...Kaptan...”</p>

  <p>“Evet, Bir Numara?”</p>

  <p>“Sadece İki Numaradan bir rapor şeyi aldığımı söyleyecektim de.”</p>

  <p>“Oh, tanrım.” Yukarda, geminin köprü üstünde, Kaptan hafif bir huzursuzluk içinde uzayın sonsuz derinliklerini seyretmekteydi.</p>

  <p>Yaslandığı yerden, geniş kubbeli damlacığın ardında, içinden geçtikleri yıldızların önlerinde ve arkalarında oluşturdukları görkemli manzarayı izliyordu - bu yolculuk süresince fark edilir derecede incelmiş olan manzarayı. Dönüp, geminin iki millik iri cüssesinin üzerinden geriye bakınca arkalarında bıraktıkları çok daha sık, adeta metal bir şerit gibi görünen yıldız kümelerini görebiliyordu. Bu içinde yol aldıkları Galaktik Merkezden görünen manzara idi. Aslında senelerdir, şu anda pek de hatırlayamadığı ama müthiş yüksek olduğunu bildiği bir hızda yol almaktaydılar. Bir şeyin hızına yaklaşan bir hızdı bu. Yoksa bir başka şeyin hızının üç misli miydi hızları? Her neyse, çok etkileyici bir hızdı sonuç olarak. Geminin arkasındaki parlak uzaklığı izledi bir şeyler görmeye çalışarak. Bunu her bir-iki dakikada bir yapıyordu, fakat aradığını bir türlü bulamıyordu.</p>

  <p>Ama bunun kendisini telaşlandırmasına da izin vermiyordu. Bilimadamları kimse paniklemediği ve herkes kendi üzerine düşeni düzenli bir biçimde yaptığı sürece her şeyin mükemmel gideceğini söylüyorlardı.</p>

  <p>Kendisi paniklemiyordu. Onu ilgilendiren her şey muhteşem gidiyordu. Büyük köpüklü bir süngerle omzunu sildi. Bir şeyden dolayı ufak bir huzursuzluk hissettiğini hatırladı. Şimdi bütün bunlar ne demek oluyordu? Yanı başında duyduğu ufak bir öksürük geminin birinci subayının hâlâ yanında durduğunu ona hatırlattı.</p>

  <p>İyi bir çocuktu Bir Numara. En zekilerinden değildi belki, ayakkabı bağlarını bağlamakla ilgili garip bir sorunu vardı, ama buna karşılık iyi bir subayın birçok yeteneğine sahipti. Kaptan, eğilip ayakkabısının bağlarını bağlamaya çalışan bir adamı, bu iş ne kadar uzun sürerse sürsün, tekmeleyecek biri değildi. Ortalıkta kendini beğenmiş bir şekilde dolanıp duran, durmadan düğmelerini parlatan, her saat başı raporlar yayınlayan , o sevimsiz İki Numara gibi değildi o: “Gemi hâlâ hareket halinde.</p>

  <p>Kaptan.” “Hâlâ rotamızdayız. Kaptan.” “Oksijen seviyemiz hâlâ yeterli. Kaptan.” Kaptan’ın önerisi, “Bırak biraz eksilsin” oluyordu. Ah, evet, bu tür şeyler onu tedirgin ediyordu. Bir Numaraya döndü.</p>

  <p>“Evet, Kaptan, iki Numara bazı tutuklular bulduğuna ilişkin bir şeyler bağırıyordu... ” Kaptan bunu düşündü. Ona pek olacak şeymiş gibi gelmedi ama, kendisi emrinde çalışanlara engel olacak biri değildi.</p>

  <p>“Eh, belki de bu onu bir müddet için mutlu eder,” dedi, “her zaman böyle bir şey istiyordu”</p>

  <p class="yildiz">* * *</p>

  <p>Ford Prefect ve Arthur Dent geminin sonsuz gibi görünen koridorlarında ağır ağır, sürüklenircesine yürümekteydiler.</p>

  <p>İki numara hemen arkalarından uygun adım geliyor ve arada sırada yanlış bir hareket yapmamaları veya olmayacak bir şeye kalkışmamaları yönünde emirler yağdırıyordu. En azından bir millik kahverengi çuval kumaş kaplı duvar geçmişlerdi. Sonunda, İki Numara’nın seslenmesiyle kendiliğinden açılan geniş, sürgülü bir çelik kapının önüne geldiler.</p>

  <p>İçeri girdiler.</p>

  <p>Ford Prefect ile Arthur Dent’e burada en ilgi çekici gelen şey, köprü üstünü örten, on beş metre çapındaki yarımküre ile onun ardından gözüken ve üzerlerinde parlayan yıldızların göz kamaştırıcı manzarası değildi : Evrenin Sonundaki Restoran’da yemek yemiş kişiler için böyle manzaralar olağandı. Etraflarını çepeçevre saran uzun duvar boyunca sıralanmış çeşitli cihaz kalabalığı da değildi. Arthur’a göre geleneksel uzay gemilerinin tam da böyle bir görüntüsü olması gerekiyordu, Ford için ise bu görüntü antika kalıyordu: Felaket Bölgesi’nin gösteri gemisinin kendilerini iki milyon yıl değilse en azından bir milyon yıl geriye götürdüğüne ilişkin şüphelerini doğrulayan bir görüntüydü bu.</p>

  <p>Hayır, onları gerçekten sarsan şey bir küvetti.</p>

  <p>Küvet, bir buçuk iki metre yüksekliğinde mavi su kristalinden kabaca yontulmuş bir kaide üzerinde durmaktaydı ve Maximegalon’daki Hastalıklı Hayal güçleri Müzesi dışında pek rastlanmayan bir barok şekilsizliği idi. Altın varakla belirginleştirilmiş bağırsak karmaşıklığını andıran tesisat boruları bir gece yarısı açılan isimsiz bir mezarı andırıyordu; musluklar ile duş bağlantısı ise çirkin suratlı taş yaratıkları bile yerinden sıçratacak nitelikteydi.</p>

  <p>Bu bir uzaygemisi köprüüstünün en dikkat çekici parçası olarak son derece uygunsuz bir şeydi ve İki Numara, bunu bilen bir adamın neşesiz tavrıyla ona yaklaştı.</p>

  <p>“Kaptan, efendim!” diye sımsıkı kapalı dişlerinin arasından haykırdı -zor bir numaraydı ama bunu mükemmelleştirdiği yılları olmuştu.</p>

  <p>Canavar görünüşlü küvetin bir kenarından geniş dost bir surat ve köpükle kaplı dost bir kol yükseldi.</p>

  <p>“Ah, selam, İki Numara,” dedi Kaptan, elindeki süngeri neşeyle sallayarak, “günün güzel geçiyor mu?”</p>

  <p>İki Numara her zamankinden daha ciddi, hazırol vaziyetinde bekliyordu.</p>

  <p>“Size 7 numaralı dondurucu bölümde tesbit ettiğim tutukluları getirdim efendim!” diye bağırarak rapor verdi.</p>

  <p>Ford ve Arthur şaşkınlıkla öksürdüler.</p>

  <p>“Eee.. .. Merhaba,” dediler.</p>

  <p>Kaptan onlara gülümsedi. Demek ki İki Numara gerçekten binlerini bulmuştu. Eh, kendisi için iyi bir şey diye düşündü Kaptan, bir adamın en iyi yaptığı şeyi yaptığını görmek hoş bir şeydi.</p>

  <p>“Oh, oradakiler, merhaba,” dedi onlara, “Ayağa kalkamadığım için kusura bakmayın, çabucak yıkanayım demiştim de. Oralarda cinentonik olacak. Bir Numara, buzdolabına bakıver.”</p>

  <p>“Tabii efendim.”</p>

  <p>İsler ilkel ister gelişmiş olsun galakside bilinen dünyaların yüzde seksen beşini cinentonik, veya gee -N’N - T’n-ik, veya cinon-o-niks veya aynı fonetik bağlantıda binlerce veya daha da fazla çeşitlemesi yapılabilecek bir içki icad etmiş olmaları ilginç bir gerçekti ve bunun ne derece önemli olduğunu kestirmek güçtü. İsimler benzer olmakla birlikte içkilerin kendileri aynı değildi ve alelade suyun oda ısısının biraz üzerinde servis edilmesi olan Sivolvo usulü “şinanto/mings” ile yüz adımdan bir sığın öldürebilecek güçteki Gagrakack usulü “tsinanthony- ks” arasında bir sürü değişik çeşidi vardı. İsimlerinin birbirine benzer seslerde olmaları dışında, hepsinin ortak bir noktası daha bulunuyordu ki bu da, her bir içkinin kendi dünyasının, henüz diğer dünyaların hiçbiri ile bir temas kurmadan önce, bu içkiyi icad etmiş ve ismini koymuş olmasıydı.</p>

  <p>Bu gerçekten nasıl faydalanılabilirdi? Bu bilgi tamamen tek başına var olan bir bilgiydi. Herhangi bir yapısal linguistik kuramını ilgilendirdiği kadarı ile belli bir grafiği yoktu ama devam eden bir gerçekti. Yaşlı yapısal linguistik uzmanları, genç yapısal linguistik uzmanları bunu devam ettirdikleri için onlara kızıyorlardı. Genç linguistik uzmanları bunun için çok heyecanlanıyorlar ve derin bir öneme sahip bir şeye çok yaklaştıklarına inanarak gece geç vakitlere kadar oturup bunu tartışıyorlar ve sonunda vaktinden önce yaşlı yapısal dil uzmanları haline gelerek, genç yapısal linguistik dil uzmanlarına çok kızıyorlardı. Yapısal linguistik uzmanları acı şekilde bölünmüş, mutsuz bir disiplindiler ve içlerinden birçoğu sorunlarını Ouisghian Zodahs içine gömerek uzun geceler geçiriyorlardı.</p>

  <p>İki Numara Kaptanın banyo küveti önünde engellenme hissi içinde tirtir titriyordu.</p>

  <p>“Tutukluları sorgulamak istemiyor musunuz, efendim?” diye uludu.</p>

  <p>Kaptan ona eğlenerek baktı.</p>

  <p>“Golgafrincham aşkına, bunu niye yapmak isteyeyim?” diye sordu.</p>

  <p>“Onlardan bilgi elde edebilmek için, efendim! Buraya neden geldiklerini anlamak için!”</p>

  <p>“Oh, hayır, hayır, hayır,” dedi Kaptan, “sanırım sadece bir kadeh cinen tonik içmeye uğramışlardır, siz de öyle düşünmüyor musunuz?”</p>

  <p>“Ama efendim onlar benim tutuklularım. Onları sorgulamalıyım!” Kaptan onlara şüpheyle baktı.</p>

  <p>“Oh, tamam o zaman,” dedi “ne gerekiyorsa öyle yap. Onlara ne içmek istediklerini sor.”</p>

  <p>İki Numara’nın gözlerinde sert soğuk bir pırıltı belirdi.</p>

  <p>Yavaşça Ford Prefect ve Arthur Dent’e yaklaştı.</p>

  <p>“Pekala, pislikler,” dedi, “sizi sıçan kılıklı...” Ford’u Kill-O-Zap silahı ile dürtükledi.</p>

  <p>“Sakin ol, İki Numara.” diye uyardı Kaptan nezaketle.</p>

  <p>“Ne içmek istiyorsunuz!!!'' diye haykırdı İki Numara .</p>

  <p>“Cinen tonik benim kulağıma hoş geliyor,” dedi Ford, “Sen ne dersin Arthur?” Arthur gözlerini kırpıştırdı.</p>

  <p>“Ne? oh, evet,” dedi.</p>

  <p>“Buzlu mu, buzsuz mu?!” diye kükredi İki Numara.</p>

  <p>“Oh, buzlu lütfen,” dedi Ford.</p>

  <p>“Limon??!!"</p>

  <p>“Evet, lütfen,” dedi Ford, “Bir de şu küçük bisküvilerden var mıydı acaba? Hani şu peynirli olanlarından?”</p>

  <p>“Soruları ben sorarım!!!" diye haykırdı İki numara, vücudu bir sinir krizi içinde sarsılıyordu.</p>

  <p>“Eee, İki Numara...” dedi Kaptan yumuşak bir sesle.</p>

  <p>“Buyrun efendim!”</p>

  <p>“Bu işten vazgeçer misin lütfen, o iyi bir adam. Rahatlatıcı bir banyo yapmaya çalışıyorum burada.”</p>

  <p>İki Numaranın gözleri kısıldı ve Bağıran ve İnsan Öldürenler dünyasında soğuk birer çizgi olarak adlandırılabilecek hale geldi. Burada esas fikir, rakipde gözlüklerini kaybettiğin veya uyanık kalma güçlüğü çektiğin imajını yaratabilmekti. Bunun niye ürkütücü olduğu ise henüz çözülememiş bir problemdi.</p>

  <p>Kaptan’a yaklaştı, ağzı (İki Numara’nın ) ince, sert bir çizgi halini almıştı. Böyle bir ağzın niçin bir kavga tavrı olduğunu anlamak da bir başka zorluktur. Bir Traal ormanında dolaşırken, birdenbire masallardaki Açgözlü Böcekyiyen Yaratıkla karşılaşsanız ve eğer yaratığın ağzı, çoğunlukla olduğu gibi, keskin dişlerle dolu, salyalar akıtan, kocaman açılmış bir ağız değil de, ince, sert bir çizgi halinde bir ağız olsa, sanırım bunun için yalnızca şükran duyarsınız.</p>

  <p>“Size hatırlatabilir miyim efendim,” dedi İki Numara, yılan ıslığına benzer bir sesle Kaptana, “üç seneden fazla bir zamandan beri bu küvetin içinde olduğunuzu?!” Bu son atışı da yaptıktan sonra İki Numara topukları üzerinde döndü ve aynada bakışları ile ok atma egzersizleri yapmak üzere, kızgınlık içinde bir köşeye yürüdü.</p>

  <p>Kaptan küvetinin içinde kıpırdandı. Ford Prefect’e acemice beceriksiz bir gülücük attı.</p>

  <p>“Eh, benimki gibi bir işiniz olunca, çok gevşemeniz gerekiyor,” dedi.</p>

  <p>Ford yavaşça ellerini indirdi. Bu herhangi bir tepki uyandırmadı. Arthur da kendininkileri indirdi.</p>

  <p>Çok yavaş ve dikkatli bir şekilde ilerleyen, Ford küvet ayağının yanına yaklaştı. Onu okşadı.</p>

  <p>“Çok hoş” diye yalan söyledi.</p>

  <p>Önce sırıtmasının bir sorun yaratıp yaratmayacağını tarttı ve bir sorun çıkmayacağından emin olunca yavaş ve dikkatli bir şekilde sırıtmaya başladı. Sorun yoktu.</p>

  <p>“Ee..." dedi Kaptana.</p>

  <p>“Evet?” dedi Kaptan.</p>

  <p>“Merak ediyorum,” dedi Ford, “gerçekten de, işinizin ne olduğunu sorabilir miyim acaba?” Omzuna bir el dokundu. Hemen arkasına döndü.</p>

  <p>Bu Birinci süvari idi.</p>

  <p>“İçicileriniz,” dedi.</p>

  <p>“Ah, teşekkür ederim, “dedi Ford. O ve Arthur, cinen toniklerini aldılar. Kendininkinden bir yudum içen Arthur, tadının aynı viski soda gibi olduğunu keşfedince şaşırdı.</p>

  <p>“Yani, fark etmemem mümkün değildi,” dedi Ford, o da içkisinden bir yudum alırken, “o cesetler. Depodakiler.”</p>

  <p>“Cesetler mi?” dedi Kaptan şaşkınlıkla. Ford durakladı ve kendi kendine düşündü. Hiçbir şeyi öylece kabullenme, diye geçirdi içinden. Kaptan’ın, gemisinde on beş milyon ölü gövde taşıdığım bilmiyor olması mümkün olabilir miydi? Kaptan neşeyle onaylayarak başını salıyordu. Aynı zamanda da lastik bir ördekle oynar gibiydi.</p>

  <p>Ford etrafına bakındı. İki Numara da aynadan kendisine bakıyordu, ama yalnızca bir an için. Gözleri devamlı kıpır kıpırdı. Birinci süvari orada öylece duruyor ve kibarca gülümseyerek içki tepsisini tutuyordu.</p>

  <p>“Cesetler mi?” dedi kaptan yeniden.</p>

  <p>Ford dudaklarını yaladı.</p>

  <p>“Evet,” dedi, “Bütün o ölü telefon tesisatçıları ve muhasebe müdürleri, biliyorsunuz aşağıda, depoda.” Kaptan onu inceledi. Birden başını geriye doğru atarak kahkahalarla güldü.</p>

  <p>“Oh, onlar ölü değil ki,”- dedi, “oh. Tanrım, hayır, hayır onlar dondurulmuş. Onlar canlandırılacak.”</p>

  <p>Ford çok az yaptığı bir şey yaptı. Gözlerini kırpıştırdı.</p>

  <p>Arthur bir transdan çıkmış gibiydi.</p>

  <p>“Yani bir depo dolusu dondurulmuş kuaförünüz olduğunu mu söylüyorsunuz?” dedi.</p>

  <p>“Oh, evet,” dedi Kaptan, “Milyonlarcası. Kuaförler, yorgun TV yapımcıları, sigorta satıcıları, personel memurları, emniyet görevlileri, halkla ilişkiler uzmanları, idari danışmanlar, aklınıza ne gelirse. Bir başka gezegende bir koloni kuracağız.</p>

  <p>Ford çok hafif bir şekilde kıpırdandı.</p>

  <p>“Çok heyecanlı değil mi?” dedi Kaptan.</p>

  <p>“Ne, elinizdeki yığınla mı?”</p>

  <p>“Ah, beni yanlış anlamayın.” dedi Kaptan, “Biz Ark Filosundaki gemilerden yalnızca bir tanesiyiz. Biz Ark “B” yiz, anlıyor musunuz. Pardon, benim için sıcak suyu biraz açabilir misiniz lütfen?” Arthur itaat etti ve pembe köpüklü bir su küvetin içine doldu. Kaptan mutluluk içinde memnuniyetle nefesini bıraktı.</p>

  <p>“Çok teşekkürler, kıymetli arkadaşım. Lütfen kendinize tekrar içki almaktan çekinmeyin.” Ford kendi içkisini bitirdi. Bir Numaradan içki şişesini aldı ve bardağını tekrar ağzına kadar doldurdu.”</p>

  <p>“Ark B,” dedi “nedir?”</p>

  <p>“Bu.” dedi Kaptan, ve elindeki lastik ördekle neşeli sesler çıkararak köpüklü suyu etrafa saçtı.</p>

  <p>“Evet,” dedi Ford, “Ama...”</p>

  <p>“Olan şu ki,” dedi Kaptan, bizim gezegenimiz, yani gitmekte olduğumuz dünya, söylemesi uygunsa, lanetli idi.”</p>

  <p>“Lanetli mi?”</p>

  <p>“Oh, evet. Bu yüzden herkesin düşündüğü bütün nüfusu birkaç dev boyutlu uzay gemisinde toparlayıp, gidip bir başka gezegene yerleşmekti.” Öyküsünün bu kadarını anlattıktan sonra, halinden memnun bir homurtuyla arkasına dayandı.</p>

  <p>“Yani daha az lanetli bir gezegene mi?” diye cesaretlendirdi Arthur.</p>

  <p>“Ne demiştiniz kıymetli arkadaşım?”</p>

  <p>“Daha az lanetli bir gezegen diyordum. Gidip yerleşecektiniz.”</p>

  <p>“Gidip yerleşeceğiz, evet. Bu yüzden üç gemi inşa edilmesine karar verildi. Anlıyor musunuz, Uzayda üç Ark, ve... sizi sıkmıyorum değil mi?”</p>

  <p>“Hayır, hayır,” dedi Ford kesin bir dille,”çok ilgi çekici.”</p>

  <p>“Biliyor musunuz, arada sırada, değişiklik olarak,” diye fikrini belirtti Kaptan, “konuşabilecek bir başkasını bulmak çok hoş oluyor doğrusu.”</p>

  <p>İki Numaranın gözleri yine ateşli bir şekilde odayı taradı ve bir aylık bayat etinin en sevdiği parçasından kısa bir süre ayrılmak zorunda kalmış bir çift karasinek gibi tekrar aynanın üzerine yerleşti.</p>

  <p>“Bunun gibi uzun yolculukların sorunu,” diyerek devam etti Kaptan, “sonunda sadece kendi kendine konuşmak zorunda kalmak ki bu korkunç sıkıcı bir hale gelebiliyor, çünkü bu konuşmaların yarısında bir sonraki lafın ne olduğunu bilir hale geliyorsunuz.”</p>

  <p>“Sadece yarısında mı?” diye sordu Arthur.</p>

  <p>Kaptan bir süre düşündü.</p>

  <p>“Evet, hemen hemen yarısında demeliydim. Her neyse - sabun nerede?” Etrafta arandı ve buldu. - “Evet, o halde, her neyse,” diye özetledi, “Amaç, birinci gemiye yani ‘A ’gemisine, bütün parlak liderlerin, bilim adamlarının, büyük sanatçıların, anlıyorsunuz işte, başarılı kişilerin binmesiydi üçüncüsüne, yani ‘C’ gemisine de esas işleri yapanlar, iş sahibi olanlar ve iş görenler yerleştirilecekti; ’B’ gemisine ise -bu bizim gemi- kalan herkes binecekti, anlıyor musunuz, sıradan kişiler yani...” Mutlu bir şekilde gülümsedi.</p>

  <p>“Ve ilk olarak biz gönderildik,” diye tamamladı öyküsünü.</p>

  <p>Ve küçük bir banyo şarkısı tutturdu.</p>

  <p>Onun dünyasının en heyecan verici ve üretken şarkı sözü yazarlarından biri (ki şu sırada, bulundukları yerden dokuz yüz metre kadar aşağıdaki otuz altıncı ambarda uyumaktaydı) tarafından kendisi için bestelenmiş olan bu banyo şarkısı bir süre için bile olsa yaşanacak cansıkıcı sessizlik anını engelledi. Ford ve Arthur ayaklarının yerini değiştirdiler ve gözlerini dikkatle birbirlerinden kaçırdılar.</p>

  <p>“Eee...” dedi Arthur bir müddet sonra, “O halde sizin gezegeninizde tam olarak yolunda gitmeyen şey neydi?”</p>

  <p>“Oh, dediğim gibi orası lanetli idi.” dedi Kaptan, “Anlaşılan güneşe çarpacaktı yani, öyle bir şey. Ya da belki de ay bize çarpacaktı. Bu cins bir şey. Her ne ise kesinlikle çok ürkütücü bir olasılıktı.”</p>

  <p>“Oh,” dedi birinci süvari, “Ben gezegenin büyük bir üç metrelik pirana arıları istilasına uğrayacağını sanıyordum.</p>

  <p>Öyle değil miydi?”</p>

  <p>İki Numara olduğu yerde döndü, gözleri soğuk ve sert bir ateşle yanıyordu. Bu ateş ancak onun yaptığı miktarda egzersiz ile sağlanabilirdi.</p>

  <p>“Bana söylenen bu değildi!” diyerek yılan gibi tısladı.</p>

  <p>“Benim komutanım, bana tüm gezegenin dönüşüme uğramış korkunç büyüklükte bir yıldız keçisi tarafından yenme tehlikesi içinde olduğunu söylemişti!”</p>

  <p>“Oh, sahi mi...” dedi Ford.</p>

  <p>“Evet! Cehennemin dibinden canavar bir yaratık, on bin mil uzunluğunda keskin dişleri olan, nefesi okyanusları kaynatabilecek, pençeleri kıtaları köklerinden kopartabilecek, ve binlerce gözü güneş gibi yanan, salyalar akıtan çeneleri birbirinden bir milyon yıl ötede, hiç görmediğiniz gibi bir canavar... hiç... hayatınızda...”</p>

  <p>“Ve ilk olarak da sizi gönderdiklerinden emin olmak istediler, öyle mi?” diye soruşturdu Arthur.</p>

  <p>“Oh, evet,” dedi Kaptan, “yani herkes, çok hoş olduğunu düşündüğüm bir yaklaşımla, yeni bir gezegene varıldığında iyi bir saç kestirilebileceğinden ya da telefonların bakımından emin olunabilmesinin moral açısından çok önemli bir şey olduğunu söylüyordu.”</p>

  <p>“Oh, evet,” diye aynı fikirde olduğunu belirtti Ford, “Bunun çok önemli olduğunu görebiliyorum. Ve diğer gemiler, ee... onlar da sizi takip ettiler değil mi?” Kaptan bir süre cevap vermedi. Küvetinde kıvrılarak geminin parlak galaktik merkeze doğru uzanan muazzam gövdesine doğru bir geri bakış fırlattı. Akıl almaz uzaklığa kısık gözlerle baktı.</p>

  <p>“İlginç bir soru doğrusu” dedi Ford’a hafifçe kaş çatarak bizimde merakımızı çekmiyor değil hani... onlardan ayrılalı beş sene oluyor, o günden bu yana hiçbir haber alamadık... ama arkamızda bir yerde olmalılar.” Tekrar uzakları izlemeye devam etti.</p>

  <p>Ford da onunla birlikte izledi ve kaşları düşünceli bir şekil aldı.</p>

  <p>“Kuşkusuz öyledir, ancak,” dedi yumuşak bir sesle, “bir keçi tarafından yenmiş olmadıkları sürece...”</p>

  <p>“Ah, evet...” dedi kaptan sesine hafif bir tereddüt sızarken, “keçi,...” gözleri köprü üstünü çevreleyen cihazların ve bilgisayarların üzerinde dolaştı. Hepsi uzaktan masum bir şekilde kendisine göz kırpıyorlardı.</p>

  <p>Dışarıdaki yıldızlara baktı, ama hiçbiri bir kelime söylemiyordu.</p>

  <p>Birinci ve İkinci süvarilerine baktı ama o an için, ikisi de kendi düşüncelerinde kaybolmuş gibiydiler.</p>

  <p>Kendisine kaşlarını kaldırarak bakmakta olan Ford Prefect’e baktı.</p>

  <p>“Bu garip bir şey, biliyor musunuz,” dedi sonunda Kaptan, “ama şimdi öyküyü bir başkasına anlatırken... yani sana da tuhaf geldi mi, Bir Numara?”</p>

  <p>“Eeeeeeee... ” dedi Bir Numara.</p>

  <p>“Evet,” dedi Ford, “Aranızda konuşmak isteyeceğiniz çok şeyiniz olabileceğini görüyorum, içkiler için teşekkürler, acaba bizi size en uygun gezegende bırakabilir miydiniz diye...”</p>

  <p>“Ah, ama, bu biraz güç biliyorsunuz,” dedi Kaptan, “çünkü bizim iniş çıkış programımız biz Golgafrincham’dan ayrılmadan önce otomatik olarak ayarlanmıştı, sanırım bunun bir sebebi de benim rakamlarla aramın pek iyi olmamasındandı...”</p>

  <p>“Yani bu gemide kısılıp kaldığımızı mı söylemek istiyorsunuz?” diye haykırdı Ford bütün sabrını ve yapmacık nezaketini aniden kaybederek. “Koloni kurmanız beklenen bu gezegene ne zaman varmanız bekleniyor?”</p>

  <p>“Oh, sanırım hemen hemen gelmiş olmalıyız, dedi Kaptan, “her dakika bu mümkün. Benim de artık bu banyodan çıkmam lazım aslında. Oh, ama bilmiyorum, tam da zevkini çıkarırken, niye çıkayım ki?”</p>

  <p>“Yani bir dakika sonra falan yere iniyoruz öyle mi?” dedi Arthur. “Yani, pek iniyoruz sayılmaz, aslında inmek değil, hayır... eee..”</p>

  <p>“Neden bahsediyorsunuz siz?” diye sordu Ford sertçe.</p>

  <p>“Yani,” dedi Kaptan, kelimeler arasında yolunu dikkatle seçerek, “sanırım, hatırlayabildiğim kadarıyla, biz oraya çarpmak üzere programlanmıştık.”</p>

  <p>“Çarpmak mı?” diye bağırdı Ford ve Arthur. “Eee, evet,” dedi Kaptan, “evet, bu da planın bir parçasıydı.</p>

  <p>Bunun şu anda tam olarak hatırlayamadığım çok iyi bir sebebi vardı. Şeyle ilgiliydi... ee...” Ford patladı. “Siz bir yığın yararsız Allahın cezası sersemsiniz!” diye bağırdı.</p>

  <p>“Ah, evet, işte bu yüzden,” diye gülümsedi Kaptan, “sebep buydu.”</p>

  <h2 id="sigil_toc_id_56">25</h2>

  <p>Her Otostopçunun Galaksi Rehberi Golgafrincham Gezegeni hakkında şu bilgileri vermektedir: Burası efsaneler açısından zengin, yer yer geçmiş zamanlarda onu işgale kalkışanların kanıyla yeşermiş, kırmızı, tarihsel ve gizemli bir gezegendir; kurak ve çıplak toprakları, sıcak ve tozlu kayalarının üzerinden damlayan ve arkalarındaki koyu renkli bol kokulu yosunları besleyen, parfümlü kaynakları ve bu kaynakların kokusu ile sarhoş eden. Tatlı, sıcak ve sıkıntılı bir havası vardır.</p>

  <p>Ateşli alınların ve mest olmuş hayallerin ülkesiydi burası.</p>

  <p>Yosunların büyümesini durdurmayı becerip de altında oturacak bir ağaç bulanların serinkanlı ve gölgeli düşüncelerinin ülkesiydi. Aynı zamanda da bir çelik, kan ve kahramanlıklar ülkesiydi. Vücudun ve ruhun ülkesiydi.</p>

  <p>Gezegenin tarihi buydu.</p>

  <p>Ve bütün bu eski ve gizemli tarihin en gizemli kişileri hiç şüphesiz Arium’un Daireler Çizen Büyük Şairleri idi.</p>

  <p>Daireler Çizen Şairler eskiden uzak dağ geçitlerinde yaşar, buralarda pusuya yatar ve tedbirsiz küçük yolcu gruplarının etrafında daireler çizerek onlara kaya parçaları atarlardı.</p>

  <p>Ve yolcular bağrışmaya başlayıp, onlara bu kaya parçası atma işiyle başkalarını rahatsız edeceklerine niçin gidip de şiir yazmadıklarını sormaya haşlayınca, birden dururlar ve sonra büyük Vassillian Şarkı Zincirini oluşturan yedi yüz doksan dört şarkıdan birini okumaya başlarlardı. Bu şarkıların her biri olağanüstü güzellikte ve olağanüstü uzunluktaydı ve hepsi de aynı kalıptaydı.</p>

  <p>Her şarkının ilk bölümü, bir zamanlar Vassillian Şehrinden beş akıllı ve bilgin prensin dört atla nasıl yola koyulduklarını anlatırdı. Tabii her biri cesur, asil ve akıllı olan bu prensler, uzak ülkelere yolculuk yaparlar, kötü devlere karşı savaşırlar, egzotik felsefeler sürdürürler, tuhaf tanrılarla çay içerler, yakışıklı canavarları çılgın prenseslerin elinden kurtarırlar, sonunda cehaletten kurtulduklarını ve mucizelerin bu yüzden gerçekleştiğini bildirirlerdi.</p>

  <p>Her şarkının ikinci ve çok daha uzun olan kısmında, geri dönerken kimin yürümek zorunda kalacağına ilişkin incir çekirdeğini doldurmayan tartışmalar anlatılırdı.</p>

  <p>Bütün bunlar, gezegenin uzak geçmişinde kalmıştı.</p>

  <p>Bununla birlikte, Golfrincham halkının, nüfusunun bir işe yaramayan üçte birlik kısmının tamamını başında atmasına olanak sağlayan, kaçınılmaz lanetle ilgili uydurma masalları icat edenler de bu egzantirik şairlerdi.</p>

  <p>Halkın kalan üçte ikilik kısmı evlerinde kalmış dolu, zengin ve mutlu bir yaşam sürdürmüşlerdi, ta ki bakımsız bir telefondan kaptıkları bulaşıcı bir virüs yüzünden hepsi birden aniden ortadan silininceye kadar.</p>

  <h2 id="sigil_toc_id_57">26</h2>

  <p>O gece gemi, Galaksinin Batı spiral kolunda bulunan ve pek de makbul sayılmayan ucunun haritalarda gözükmeyen arka yüzündeki önemsiz, gözden kaçmış sarı bir güneş etrafında dönen, küçük mavi-yeşil bir gezegene mecburi iniş yaptı.</p>

  <p>Bu inişten önceki saatlerde Ford Prefect belirsizlik içinde, ama öfkeyle geminin kontrollerini daha önce kenetlendirildiği uçuş yolundan kurtarmak için savaşmıştı.</p>

  <p>Çabucak kavramıştı ki, gemi, yükünü rahat olmasa da, salimen yeni evine ulaştırmak üzere planlanmış ve üstelik her türlü tamir ve değişiklik ümidine tamamen kapalı olacak şekilde bozulmuştu.</p>

  <p>Atmosferin arasından çığlık çığlığa, alev alev geçişi süper yapısının çoğunu ve dış zırhını alıp götürmüş, ve çamurlu bir bataklığa karın üstü başarısız inişi içindeki ekibe, derin dondurulmuş yükünü canlandırıp gemiden çıkarması için sadece ışıksız birkaç saat bırakmıştı. Geminin gövdesi inişi izleyen birkaç dakika sonra yavaş yavaş yapışkan katranın içine gömülmeye başlamıştı.</p>

  <p>Gece boyunca bir iki defa -iniş sırasında gemiden kopan enkaz- yanmakta olan bir meteor gibi gökyüzünde parladı.</p>

  <p>Gemi gri renkli şafak öncesinde, kükreyen iğrenç bir boğulma sesiyle sonsuza kadar leş kokulu derinliklerde kalmak üzere battı.</p>

  <p>Güneş, o sabah doğduğunda, solgun ince ışıklarını, ümitsizce kuru topraklara ulaşmak için tırnaklarıyla savaşarak ağlaşan kuaförler, halkla ilişkiler uzmanları, danışmanlar ve diğerlerinin doldurduğu geniş bir alana saçtı.</p>

  <p>Daha az kararlı bir güneş belki de gerisin geri yerine dönerdi, ama bu, gökyüzündeki yerine tırmanmaya devam etti ve bir müddet sonra ılık ışınları bitkin bir şekilde mücadele eden yaratıklar üzerinde az da olsa onarıcı bir etki yapmaya başladı.</p>

  <p>Hiç de şaşırtıcı olmayan bir şekilde gece bataklıkta sayısız kayıplar verilmiş ve milyonlarca kişi de gemiyle birlikte dibe çekilmişti, ama kurtulanlar yine de yüz binleri buluyordu. Gün ilerledikçe etrafı çevreleyen kırlara doğru emekliyorlar ve her biri üzerine kapanabileceği ve geçirdiği son derece tatsız deneyimin kâbusunu üzerinden atabileceği birkaç metrekarelik bir yer arıyordu.</p>

  <p class="yildiz">* * *</p>

  <p>İki şekil daha uzaklara ilerlemişti.</p>

  <p>Yakın bir tepenin kenarında Ford Prefect ve Arthur Dent, kendilerini bir parçası olarak hissedemedikleri bu dehşeti izliyorlardı.</p>

  <p>“Bu oynanan pis, aşağılık bir oyun,” diye söylendi Arthur.</p>

  <p>Ford bir dal parçasıyla toprağa bir şeyler çizerek omuz silkti.</p>

  <p>“Bir problemin hayalci bir yoldan çözümü bence,” dedi.</p>

  <p>“İnsanlar birlikte huzur ve uyum içinde yaşamayı niye bir türlü öğrenemiyorlar?” dedi Arthur.</p>

  <p>Ford yüksek sesle, boş bir kahkaha attı.</p>

  <p>“Kırk-iki!” dedi pis pis sırıtarak, “Hayır işe yaramıyor. Boşver.” Arthur onun çıldırmış olabileceğini düşünerek yüzüne baktı, ortada bunun aksini gösterecek bir şey görmediği için de, gerçekten çıldırdığını kabul etmenin son derece makul olacağını düşündü.</p>

  <p>“Onlara ne olacağını tahmin ediyorsun?” dedi bir müddet sonra.</p>

  <p>“Sonsuz bir Evrende her şey mümkündür,” dedi Ford.</p>

  <p>“Hatta kurtuluş bile. Garip ama gerçek.” Gözleri, çevrenin manzarası üzerinden geçip, tekrar önlerindeki sefalet görüntüleri üzerine döndüğünde, bir tuhaf bakmaya başladı.</p>

  <p>“Sanırım bir müddet için başaracaklar.”dedi.</p>

  <p>Arthur ona keskin bir bakış yöneltti.</p>

  <p>“Niye böyle söylüyorsun?” dedi.</p>

  <p>Ford omuz silkti.</p>

  <p>“Sadece bir sezi.,” dedi ve başka soruları yanıtlamayı reddetti.</p>

  <p>“Bak,” dedi birden.</p>

  <p>Arthur onun işaret parmağını takip etti. Aşağıda yayılmış yatan kalabalıklar arasında hareket eden -veya daha doğru bir tanımlamayla sıçrayan- bir figür vardı.</p>

  <p>Sırtında bir şey taşıyor gibiydi. Bir tükenmiş biçimden öbür tükenmiş biçime sıçrarken, sırtında taşıdığı her neyse onu sarhoş birinin edasıyla onlara doğru sallıyor gibi gözüküyordu. Bir müddet sonra mücadeleden vazgeçti ve bir yığının üzerine yıkıldı kaldı.</p>

  <p>Arthur’un bunun kendisine ne ifade etmesi gerektiğine ilişkin hiçbir fikri yoktu.</p>

  <p>“Kamera,” dedi Ford. “Tarihi anı kaydediyor.”</p>

  <p>“Seni bilmiyorum ama,” dedi Ford kısa bir süre sonra, “bende ümit yok.” Bir süre sessizce oturdu.</p>

  <p>Bir süre sonra açıklama bekleyen gözler bakmaya başladı.</p>

  <p>“Eee, ümit yok derken, tam olarak ne demek istemiştin?” dedi Arthur.</p>

  <p>“Güzel bir soru,” dedi Ford, “ben sessizlikten başka bir şey duymuyorum.” Arthur omzunun üzerinden baktığında, onun küçük siyah bir kutu üzerindeki düğmelerle oynadığını gördü.</p>

  <p>Ford daha önce Arthur’a bu kutuyu Etha-Altı Duyu-Matik olarak tanımlamış, Arthur bir şey anlamadan sadece başını sallamakla yetinmiş, ve meseleyi benimsememişti.</p>

  <p>Onun kafasında Evren hâlâ iki kısımdan ibaretti -Dünya ve onun dışında kalan her şey. Dünya bir hiperuzay çevreyolu yapmak amacıyla yerle bir edildiğinde bu görüş açısı biraz çarpılmıştı ama. Arthur bu çarpıklığı korumaya meyletti, çünkü bu onun eviyle arasındaki en son bağdı. Etha-Altı Duyu-Matik kesinlikle “kalan her şey” kategorisine dahildi.</p>

  <p>“Bir sosis bile yok,” dedi Ford, o şeyi sarsarak.</p>

  <p>Sosis, diye düşündü Arthur kendi kendine, bir yandan da etrafındaki ilkel dünyaya huzursuzca bakarken, lezzetli bir dünya sosisi için neler vermezdim.</p>

  <p>“İnanır mısın,” dedi Ford tükenmiş bir şekilde, “bu lanet şeyle ışık yılları boyunca hiçbir ulaşım yapılmayacak.</p>

  <p>Beni dinliyor musun?”</p>

  <p>“Ne?” dedi Arthur.</p>

  <p>“Başımız dertte,” dedi Ford.</p>

  <p>“Oh,” dedi Arthur, bu ona yıllanmış bir haber gibi gelmişti.</p>

  <p>“Bu makineden herhangi bir reaksiyon almadığımız sürece,” dedi Ford, “bu gezegenden uzaklaşma şansımız sıfır. Gezegenin manyetik alanına etki eden kaçak bir yayın dalgası olabilir. Bu durumda temiz bir alan buluncaya kadar etrafta dolaşmamız gerekecek. Geliyor musun?” Cihazını aldı ve enerjik adımlarla yürüdü.</p>

  <p>Arthur tepeden aşağı baktı. Sırtında kamera olan adam tekrar ayağa kalkmış, düşmekte olan meslektaşlarından birini tam zamanında filme alıyordu.</p>

  <p>Arthur yerden bir parça ot kopardı ve sürüklenerek Ford’un arkasından yürümeye başladı.</p>

  <h2 id="sigil_toc_id_58">27</h2>

  <p>“Umarım yemeğiniz iyi geçmiştir?” dedi Zarniwoop, Zaphod ve Trilliana, yıldızgemisi Altın Kalp'in köprü üstünde tekrar şekillendikleri sırada. İkisi de yere serilmiş, güçlükle nefes alıyordu.</p>

  <p>Zaphod gözlerinden birkaçını açıp ona öfkeyle baktı.</p>

  <p>“Sen,” dedi tükürürcesine. Sendeleyerek ayağa kalktı ve bir sandalye bularak çökebilmek için tökezleyerek etrafına bakındı. Bir tane bularak üzerine yığıldı.</p>

  <p>“Bilgisayarı yolculuğumuzla ilgili Olasılıksızlık koordinatlarına göre programlamış bulunuyorum,” dedi Zarniwoop,” kısa bir süre içinde oraya varıyoruz. Bu arada sen neden biraz rahatlayarak, kendini buluşma için hazırla mıyorsun?” Zaphod hiçbir şey söylemedi. Tekrar ayağa kalktı ve muntazam adımlarla küçük bir dolaba doğru yürüyerek, içinden eski bir Janx şişesi çıkardı. Şişeyi ağzına dikti ve uzun bir yudum çekti.</p>

  <p>“Ve bütün bunlar bittikten sonra,” dedi Zaphod, hırçın bir şekilde, “her şey bitmiş olacak, anlaşıldı mı? İstediğim yere gidebilecek, ne istersem yapabilecek, yan gelip plajlarda yatabileceğim, tamam mı?”</p>

  <p>“Toplantıdan elde edilecek sonuçlara bağlı.” dedi Zarniwoop.</p>

  <p>"Zaphod, kim bu adam?” dedi geçirdiği şokla titreyen ve zorlukla ayağa kalkmaya çalışan Trillian, “Burada ne işi var? Niçin bizim gemimizde?”</p>

  <p>“O çok aptal bir adam,” dedi Zaphod, “Evreni yöneten adamla tanışmayı isteyen biri.”</p>

  <p>“Ah,” dedi Trillian, şişeyi Zaphod’dan alıp, kendi kendisine ikram ederken, “toplumsal bir dağcı, tırmanarak sınıf atlamayı seviyor.”</p>

  <h2 id="sigil_toc_id_59">28</h2>

  <p>En önemli sorun -ya da en önemli sorunlardan biri, çünkü bir sürü en önemli sorun vardı- halkı yönetmekle ilgili en önemli sorunlardan biri, bu işin kime yaptırtılacağını bulmaktı. Daha doğrusu halkı, kendilerini yönetmesine izin vermeleri için ikna etmeyi başaracak birini bulmaktı.</p>

  <p>Özetlersek: İyi bilinen bir gerçektir ki, halkı yönetmeyi en çok isteyenler, ipso facto, bu işi yapmaya en az uygun olanlardır. Özeti özetleyecek olursak: kendisinin Başkan yapılmasını sağlayabilecek kişilerin bu işi yapmasına hiçbir surette izin verilmemesi gerekir. Özetin özetinin özeti: Halk bir problemdir.</p>

  <p>Ve karşılaştığımız durum şudur: Bir dizi Galaktik başkan, iktidarda olmanın eğlencesinden ve boş telaşından öyle hoşlanmışlardı ki, iktidarda olmadıklarını hemen hiç fark etmemişlerdi.</p>

  <p>Ve onların arkasındaki gölgede - kim vardı? Yönetmek isteyenlerin hiçbirine yönetmeleri izin verilmezken, bunu yapabilecek olan kim olabilirdi?</p>

  <h2 id="sigil_toc_id_60">29</h2>

  <p>Özellikle hiçbir yerin ortasında olmayan, küçük, keşfedilmemiş bir dünyada -geniş bir mucize alanı ile korunduğu için bulunması mümkün olmayan ve bu Galakside ancak altı kişi de anahtarı olan o yerde, yağmur yağıyordu.</p>

  <p>Bardaktan boşanırcasına yağıyordu ve bu saatlerdir böyleydi. Denizin üzerini bir pus bulutu kaplamış, ağaçları dövüyor ve denizin yakınındaki kurak ve çorak bir kara parçası uzantısını çamur banyosuna çeviriyordu.</p>

  <p>Bu çorak kara parçasının tam ortasında bulunan küçük barakanın oluklu metalden yapılmış çatısında şiddetle yağan yağmur dans ediyordu. Barakadan deniz kenarına ulaşmak için oluşturulmuş patikayı yerle bir ederek oraya yerleştirilmiş olan ilginç deniz kabuğu yığınlarını parçalayıp geçiyordu.</p>

  <p>Barakanın damında yağmurun çıkardığı ses içerdekinin kulaklarını sağır edebilecek yoğunluktayken, onun dikkati başka yerde olduğu için, olan bitenin neredeyse farkında bile değildi.</p>

  <p>Bu, uzun boylu sarsak bir adamdı, akan çatı yüzünden nemlenmiş, kaba saman rengi saçları vardı. Giysileri bakımsızdı. Sırtı kamburlaşmış, gözleri açık olmasına rağmen kapalı gibi görünüyordu.</p>

  <p>Barakasında eski püskü bir koltuk, yıpranmış bir masa, eski bir yatak, birkaç yastık ve küçük ama sıcak bir soba bulunuyordu...</p>

  <p>Bir de yaşlı ve havadan etkilenmişe benzeyen bir kedi vardı ve adamın dikkati sürekli olarak bu kedinin üzerinde toplanmaktaydı. Sarsak vücuduyla ona doğru eğildi.</p>

  <p>“Pisi, pisi, pisi,” dedi, “gel pisi, pisi... kedicik balık ister mi? güzel bir parça balık... ister mi kedicik?” Kedi bu konuda kararsız gözüküyordu. Adamın kendisine doğru uzattığı balığa kendini üstün gören bir edayla bir pençe attıktan sonra, ilgisini döşeme üzerindeki toz parçasına yöneltti.</p>

  <p>“Kedicik balığını yemezse, zayıflayacak ve iğne ipliğe dönecek, sanırım,” dedi adam. Sesine bir şüphe sinmişti.</p>

  <p>“Sanırım olacak olan bu,” dedi “ama bunu ona nasıl anlatayım?” Balığı tekrar sundu.</p>

  <p>“Kedicik düşün,” dedi, “balığı yemek veya yememek. Ama galiba ben karışmasam daha iyi olacak.” diyerek iç çekti.</p>

  <p>“Ben balığın iyi olduğunu düşünüyorum, ama yağmurun da ıslak olduğunu düşünüyorum, ben kim oluyorum da hüküm verebiliyorum?” Balığı kedi için yerde bıraktı ve koltuğuna çekildi.</p>

  <p>“Ah, galiba onu yediğini görüyorum,” dedi sonunda.</p>

  <p>Kedi, mevcut eğlenme imkanlarını toz taneciği ile tükettikten sonra balığın üzerine atlamıştı.</p>

  <p>“Balık yiyişini seyretmeyi seviyorum,” dedi adam, “çünkü bence, yemeyecek olursan iğne ipliğe dönersin.” Masadan bir kağıt ve ufalmış bir kurşun kalem parçası buldu. Birini bir eline ve öbürünü de diğer eline aldı ve onları bir araya getirmenin çeşitli yollarını denedi.</p>

  <p>Önce kalemi kağıdın altında tutmayı denedi, sonra üzerinde, sonra kağıda bitişik. Kağıdı kalemin etrafına sarmayı denedi, kalemin küt ucunu kağıda sürtmeyi denedi, sonra açılmış ucunu kağıda sürmeyi denedi. Kalem iz bırakmıştı ve adam her gün olduğu gibi bugün de bulgusuyla mutlu oldu. Masadan bir kağıt daha aldı. Bunun üzerinde bir bilmece vardı. Şöyle bir inceledi ve konuya ilgisini kaybetmeden önce bir iki boşluk doldurdu.</p>

  <p>Ellerinden birinin üzerine oturmayı denedi ve kalça kemiklerini elinde hissederek büyülendi.</p>

  <p>“Balık uzaklardan gelir,” dedi, “ya da bana öyle söylediler.</p>

  <p>Ya da ben bana öyle söylendiğini hayal ediyorum.</p>

  <p>Adamlar geldiğinde, ya da benim hayalimde adamlar siyah ve parlak altı gemiyle geldiklerinde, senin hayalinde de geliyorlar mı? Sen ne görüyorsun kedicik?” Kediye baktı. O, bu düşüncelerden çok, asıl bir an ince balığı mideye indirme konusuyla ilgileniyordu.</p>

  <p>“Ve ben onların sordukları soruları duyduğumda, sen de sorular duyuyor musun? Onların sesleri senin için ne anlam ifade ediyor? Belki de sen onların sana sadece şarkı söylediklerini düşünüyorsundur.” Bunun üzerinde düşünmeye devam etti ve bu akıl yürütmedeki kusuru gördü.</p>

  <p>“Belki de sana şarkı söylüyorlardır,” dedi, “ve ben de bana soru soruyorlar zannediyorumdur.”</p>

  <p>Tekrar durakladı. Bazen yalnızca nasıl olduğunu görmek için, duraklamasını günlerce sürdürürdü.</p>

  <p>“Bugün de geleceklerini sanıyor musun?” dedi, “Ben sanıyorum. Yerde çamur, masada sigaralar ve viski, bir tabakta senin için balık ve benim kafamda da onların anısı var. Bunların hiçbiri sonuca götüren bulgular değil, biliyorum ama ona bakarsan bütün bulgular çevre şartlarına bağlıdır. Ve bak bana daha neler bırakmışlar.” Masaya uzandı ve üzerinden bir şeyler aldı.</p>

  <p>“Bilmeceler, sözlükler ve bir hesap makinesi.” Bir saat kadar hesap makinesiyle oyalandı. Bu arada kedi uyumuştu ve dışarıda yağmur devam ediyordu. Sonunda makineyi bir tarafa bıraktı.</p>

  <p>“Bana sorular sorduklarını düşünmekte haklıyım galiba, “dedi, “O kadar yoldan gelip, bütün bu şeyleri sadece sana şarkı söylemenin sağlayacağı yararlar açısından getirmiş olmaları çok garip bir davranış biçimi olurdu. Ya da bana öyle geliyor. Kim bilebilir, kim bilebilir ki.” Masadan bir sigara aldı ve ocaktan aldığı bir korla yaktı. Derin derin içine çekti ve arkasına dayandı.</p>

  <p>“Sanırım bugün gökyüzünde bir başka gemi gördüm,” dedi sonunda. “Büyük beyaz bir gemi. Hiç büyük beyaz bir gemi görmemiştim, daha önce altı tane küçük siyah gemi bir de altı tane yeşil gemi görmüştüm. Ama büyük beyaz birini hiç görmemiştim. Belki de belli zamanlarda altı siyah küçük gemi, bir beyaz büyük gemi gibi gözüküyordur. Belki de bir kadeh viskiye ihtiyacım vardır. Evet, bu daha makul görünüyor.”</p>

  <p>Ayağa kalktı ve yatağının yanında yerde duran bir bardak buldu. Şişeden bir ölçek viski doldurdu. Tekrar oturdu.</p>

  <p>“Belki beni görmeye başkaları geliyordur,” dedi.</p>

  <p class="yildiz">* * *</p>

  <p>Yüz metre kadar ötede, bardaktan boşanırcasına yağan yağmurun taneleri Altın Kalp’i dövmekteydi. Servis kapısı açıldı ve üç şekil belirdi, yağmur yüzlerine gelmesin diye yumulmuşlardı.</p>

  <p>“Orada mı?” diye bağırdı Trillian yağmur sesini bastırarak.</p>

  <p>“Evet,” dedi Zarniwoop.</p>

  <p>“Şu barakada mı?”</p>

  <p>“Evet.”</p>

  <p>“Garip,” dedi Zaphod.</p>

  <p>“Ama burası kayıp bir yer.,” dedi Trillain, “Yanlış bir yere gelmiş olmalıyız. Evrene bir barakadan hükmedemezsiniz.” Boşanan yağmurun altında aceleyle ilerlediler ve baştan aşağı sırsıklam bir halde kapıya vardılar. Kapıyı vurdular.</p>

  <p>Titreşerek beklediler.</p>

  <p>Kapı açıldı.</p>

  <p>“Buyrun?” dedi adam.</p>

  <p>“Ah, özür dilerim,” dedi Zarniwoop, “Eğer elimdeki veriler yanlış değilse...”</p>

  <p>“Evrene siz mi hükmediyorsunuz?” dedi Zaphod.</p>

  <p>Adam onlara gülümsedi.</p>

  <p>“Bunu yapmamaya gayret ediyorum,” dedi, “ıslandınız mı?”</p>

  <p>Zaphod şaşkınlık içinde ona baktı.</p>

  <p>“Islanmak mı?” diye haykırdı, “Islanmış gibi gözükmüyor muyuz?”</p>

  <p>“Bana gözüken öyle,” dedi adam, “ama sizin bu konuda hissettikleriniz tamamıyla farklı olabilir. Eğer sıcağın sizi kurutacağını düşünüyorsanız, içeri girseniz iyi olur.” Hep birlikte içeri girdiler.</p>

  <p>Minik barakada etraflarına bakındılar. Zarniwoop pek de hoşlanmadan, Trillian ilgiyle, Zaphod zevkle bakıyordu.</p>

  <p>“Hey, ee...” dedi Zaphod, “Adınız neydi?” Adam onlara tereddütle baktı.</p>

  <p>“Bilmiyorum. Niye bir adım olması gerektiğini düşünüyorsunuz? Bir demet belirsiz duygu algılamasına bir isim vermek bana oldukça tuhaf geliyor.” Trillian’ koltuğuna oturttu. Kendisi koltuğun koluna oturdu, Zarniwoop dimdik bir şekilde masaya yaslandı, Zaphod ise yatağa uzandı.</p>

  <p>“Heeyt!” dedi Zaphod, “Gücün kaynağı!” Kediyi gıdıkladı.</p>

  <p>“Dinleyin,” dedi Zarniwoop, “Size bazı sorular sormam gerek.”</p>

  <p>“Pekala,” dedi adam nezaketle, “isterseniz kedime şarkı söyleyebilirsiniz,”</p>

  <p>“Bunu sever mi?” diye sordu Zaphod.</p>

  <p>“Ona sormanız gerekir,” dedi adam.</p>

  <p>“Konuşuyor mu?” dedi Zaphod.</p>

  <p>“Onun konuştuğuna ilişkin hiçbir anım yok.,” dedi adam, “ ama benim hafızam hiç güvenilir değildir.” Zarniwoop cebinden bir takım notlar çıkardı.</p>

  <p>“Şimdi,” dedi, “Evren’e sizin hükmettiğiniz doğru, değil mi?”</p>

  <p>“Bunu nasıl bilebilirim?” dedi adam.</p>

  <p>Zarniwoop kağıtta bir yeri işaretledi.</p>

  <p>“Bunu ne zamandır yapıyorsunuz?”</p>

  <p>“Ah,” dedi adam, “bu geçmişle ilgili bir soru değil mi?” Zarniwoop ona kafası karışarak baktı. Beklediği durum tam olarak bu sayılmazdı.</p>

  <p>“Evet” dedi.</p>

  <p>“Geçmişin, benim şu anki fiziksel algılamalarımla zihinsel durumum arasındaki uyumsuzlukları gidermek üzere tasarımlanmış bir düzmece olmadığını,” dedi adam, “nasıl bilebilirim ki?” Zarniwoop ona bakakaldı. Sırsıklam giysilerinden buhar yükselmeye başlamıştı.</p>

  <p>“Yani bütün soruları böyle mi cevaplıyorsunuz?” dedi.</p>

  <p>Adam çabucak cevap verdi.</p>

  <p>“İnsanların konuştuklarını duyduğumu sandığımda aklıma gelenleri söylerim. Daha fazlası elimden gelmez.” Zaphod neşe içinde güldü.</p>

  <p>“Ben buna içerim,” dedi ve Janx şişesinden bir yudum çekti. Ayağa fırladı ve şişeyi Evrenin Hükümdarına uzattı, o da memnuniyetle kabul etti.</p>

  <p>“Bu sizin için iyi bir şey, büyük hükümdar,” dedi “nasılsa öyle söyleyin.”</p>

  <p>“Hayır, beni dinleyin,” dedi Zarniwoop, “Size geliyorlar, öyle değil mi? Gemilerle...”</p>

  <p>“Sanırım,” dedi adam. Şişeyi Trillian’a uzattı.</p>

  <p>“Ve size soruyor ve,” dedi Zarniwoop, “onlar adına karar vermenizi istemiyorlar mı? Yaşamları ile ilgili, dünyalarıyla ilgili, ekonomi ile ilgili, savaşlarla ilgili, orada Evren’de olup biten her şeyle ilgili?”</p>

  <p>“Orada mı?” dedi adam, “orası neresi?”</p>

  <p>“Orada!” dedi Zarniwoop kapıyı işaret ederek.</p>

  <p>“Orda bir şey olduğunu nasıl söyleyebilirsiniz? dedi adam kibarca, “kapı kapalı.” Yağmur çatıyı dövmeye devam ediyordu. Barakanın içi sıcaktı.</p>

  <p>“Ama dışarıda koca bir Evren olduğunu biliyorsunuz!” diye haykırdı Zarniwoop. “Var olmadıklarını söyleyerek sorumluluklarınızdan kaçamazsınız!” Zarniwoop öfke içinde titrerken Evrenin Hükümdarı uzun bir süre düşündü.</p>

  <p>“Siz gerçeklerinizden çok eminsiniz,” dedi sonunda, “Evreni, eğer öyle bir şey varsa tabii, kendisine bağışlanmış bir hak gibi kabul eden birinin düşüncelerine güvenemem.” Zarniwoop hâlâ titriyordu ama susmuştu.</p>

  <p>“Ben yalnızca kendi Evrenimle ilgili karar veririm,” diye devam etti adam sakince, “Benim Evrenim gözlerim ve kulaklarımdır. Bunun dışında her şey söylentidir.”</p>

  <p>“Ama hiçbir şeye inanmaz mısınız?” Adam omuzlarını silkti ve kedisini kucağına aldı.</p>

  <p>“Ne dediğinizi anlamıyorum,” dedi.</p>

  <p>“Bu barakada aldığınız kararların milyonlarca kişinin yaşamlarını ve kaderlerini etkilediğini anlamıyor musunuz? Bunlar korkunç yanlışlar!”</p>

  <p>“Bilmiyorum. Bahsettiğiniz bütün bu kişilerle hiç karşılaşmadım. Ve sizin de karşılaştığınızdan şüpheliyim.</p>

  <p>Onlar yalnızca duyduğumuz kelimelerde mevcutlar.</p>

  <p>Başkalarına ne olduğunu bildiğinizi söylemek saçmalıktan başka şey değil. Varolup olmadıklarını yalnız onlar bilir. Onların kendi gözleri ve kulaklarından oluşan kendi Evrenleri vardır.” Lafa karışan Trillian: “Sanırım ben biraz hava almak istiyorum.” Dışarı çıkarak yağmurda yürümeye başladı.</p>

  <p>“Başkalarının var olduğuna inanıyor musunuz?” diye Zarniwoop üsteledi.</p>

  <p>“Hiç bir fikrim yok. Nasıl söyleyebilirim?”</p>

  <p>“Trillian’ın neyi olduğuna bir baksam iyi olacak,” dedi Zaphod ve dışarı süzüldü.</p>

  <p>Dışarıda ona şöyle dedi:</p>

  <p>“Sanırım Evren oldukça iyi ellerde, ne dersin?”</p>

  <p>“Çok iyi,” dedi Trillian. Yağmurda birlikte yürümeye başladılar.</p>

  <p>İçerde Zarniwoop devam ediyordu.</p>

  <p>“Ama anlamıyor musunuz, insanlar sizin bir kelimenizle ölüyor veya yaşamaya devam ediyorlar?” Evrenin Hükümdarı bekleyebildiği kadar uzun bir süre bekledi. Geminin motorlarının çalıştığını belirten hafif sesi duyduğunda onu bastırmak için konuştu.</p>

  <p>“Benimle bir ilgisi yok,” dedi, “Ben kimseye karışmıyorum.</p>

  <p>Efendim bilir ki, ben zalim biri değilimdir.”</p>

  <p>“Ah,” diye bağırdı, Zarniwoop, “İşte ‘Efendim’ diyorsunuz.</p>

  <p>Siz de bir şeye inanıyorsunuz!”</p>

  <p>“Kedim,” dedi adam sakin sakin, onu kucağına alıp okşayarak, “ben ona Efendim derim. Ona her zaman iyi davranırım.”</p>

  <p>“Pekala,” dedi Zarniwoop, iddiasını sürdürerek, “onun varlığından nasıl emin olabiliyorsunuz? Onun sizin ona iyi davrandığınızı bildiğini ya da sizin iyiliğinizle ilgili olarak onun ne hissettiğini nasıl biliyorsunuz?</p>

  <p>“Bilmiyorum,” dedi adam gülümseyerek, “hiçbir fikrim yok. Yalnızca kedi gibi gözüken bir şeye, belli bir tarzda davranmak beni mutlu ediyor. Sizin farklı bir davranış tarzınız mı var? Rica etsem, sanırım biraz yoruldum.” Zarniwoop hiç tatmin olmadığını anlatan bir soluk verdi ve etrafına bakındı.</p>

  <p>“Öbür ikisi neredeler?” diye sordu birden.</p>

  <p>“Hangi öbür ikisi?” dedi Evrenin hükümdarı, tekrar koltuğuna yerleşip viski kadehini doldururken.</p>

  <p>“Beeblebrox ve kız! Biraz önce burada olan iki kişi!”</p>

  <p>“Ben kimseyi hatırlamıyorum. Geçmiş fiziksel algılamalarımızla...”</p>

  <p>“Kes şunu!” diye terslendi Zarniwoop ve dışarı yağmura koştu.</p>

  <p>Görünürde gemi filan yoktu. Yağmur çamuru akıtmaya devam ediyordu. Geminin nerede olduğunu gösterebilecek hiçbir işaret de yoktu. Çılgın gibi yağmurun altında koşmaya başladı. Geri dönüp barakaya koştuğunda kapının kitlenmiş olduğunu gördü.</p>

  <p>Evrenin hükümdarı koltuğunda şekerleme yapıyordu.</p>

  <p>Bir süre sonra tekrar kalem ve kağıtla oynamaya başladı ve biriyle öbürünün üzerini işaretleyebildiğini fark edince çok memnun oldu. Dışarıdaki gürültüler devam ediyordu, ama o bunların gerçek olup olmadığını bilmiyordu.</p>

  <p>Sonra bir hafta kadar masasıyla konuşarak, onun buna nasıl tepki vereceğini anlamaya çalıştı.</p>
</body>
</html>
