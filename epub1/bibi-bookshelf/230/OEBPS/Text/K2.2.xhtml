<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>10</h2>

  <p>Eskiden beri bilindiği gibi, Evren rahatsız edici büyüklükte bir yer olup, pek çokları sakin bir hayat uğruna bu gerçeği görmezlikten gelme eğilimindedir.</p>

  <p>Pek çok kimse, kendi keşfettikleri daha küçük bir yere memnuniyetle taşınmakta, hatta çoğunluk böyle yapmaktadır.</p>

  <p>Örneğin, Doğu Galaktik Kolunun bir köşesinde, büyük bir orman gezegeni olan Oglaroon yer almakta, ve “zeki” nüfusunun tamamı oldukça küçük ve kalabalık olan bir ceviz ağacında yaşamaktadır. Bu ağaçta doğup, yaşayıp, aşık olup, onun kabuğuna yaşamın anlamı, ölümün amaçsızlığı ve doğum kontrolünün önemi hakkında küçük hayal mahsulü makaleler kazıyıp, son derece küçük birkaç savaşa katılıp, sonunda öldüklerinde, daha zor ulaşılabilen dallardan birinin toprağa bakan tarafına bağlanmaktadırlar.</p>

  <p>Öyle ki, ağaçlarından ayrılan tek tük Oglaroon’lular, başka ağaçlarda hayat olup olmadığını merak etmek ya da öbür ağaçların, yalnızca fazla Oğla meyvesi yemenin yarattığı bir hayal olup olmadığını araştırmak gibi korkunç bir suç işledikleri için sürgüne gönderilmişlerdir.</p>

  <p>Bu suç unsuru davranış egzotik bir davranış biçimi gibi görünse de, galaksi üzerinde aynı suçları bir şekilde suçlu olmayan hiçbir yaşam formu bulunmamaktadır ve Çok Boyutlu Beyin Fırtınası’nın bu kadar dehşet verici olmasının sebebi de budur.</p>

  <p>Çünkü Fırtına cihazına sokulduğunuzda, size bir an için tüm yaratılışın akıllara sığmayan sonsuzluğu, sunulmakta ve bu sonsuzluğun bir yerlerindeki mikroskobik bir noktanın üzerindeki mikroskobik bir noktada bulunan minicik işaret levhasındaki “siz buradasınız” yazısı gösterilmektedir.</p>

  <p class="yildiz">* * *</p>

  <p>Zaphod’un önünde gri bir alan uzanmaktaydı, yıkılmış, viran olmuş bir düzlük. Bu alan üzerinde çılgınca bir rüzgar ortalığı kasıp kavuruyordu.</p>

  <p>Orta yerde görünen şey kubbenin çelik çıbanbaşı idi.</p>

  <p>Bu, diye akıl yürüttü Zaphod, gittiğim yer olmalı. Gerçekten de Çok Boyutlu Beyin Fırtınası buradaydı.</p>

  <p>Orada durup ümitsizce bakarken ansızın birinin ruhu bedeninden yakılarak çıkarılıyormuşçasına insanlık dışı bir dehşet çığlığı ortalığa yayıldı.</p>

  <p>Zaphod korkuyla irkildi, kanı adeta likit helyuma dönmüştü.</p>

  <p>“Hey, bu neydi?” diye zorlukla fısıldadı.</p>

  <p>“Bir bant kayıt” dedi Gargravarr, “en son Fırtına cihazına sokulan kişinin sesi. Her zaman bir sonraki kurbana dinlettirilir. Bir çeşit prelüd gibi.”</p>

  <p>“Hey, bu gerçekten de berbattı...” diye kekeledi Zaphod, “şöyle bir partiye falan, o cins bir yerlere kaçıp, bu işi baştan gözden geçiremez miyiz?”</p>

  <p>“Bildiğim kadarı ile” dedi Gargravarr’ın ruhani sesi, “şu an ben bir partide olabilirim. Yani, benim bedenim. Bensiz birçok partiye gidiyor. Benim ise sadece kendisine engel olduğumu söylüyor. Hey gidi.”</p>

  <p>“Bedeninle ilgili bütün bunlar ne demek oluyor?” dedi Zaphod, başına gelecekler her neyse onları bir parça geciktirebilmek endişesiyle.</p>

  <p>“Yani, bedenim... bedenim meşgul, anlarsın ya,” dedi Gargravarr tereddütle.</p>

  <p>“Onun kendine ait bir beyni olduğunu mu söylemek istiyorsun?” dedi Zaphod.</p>

  <p>Gargravarr tekrar konuşmaya başlamadan önce uzun ve hafifçe dondurucu bir sessizlik oldu.</p>

  <p>“Belirtmeliyim ki,” diye cevapladı sonunda,” bu yorumunu oldukça tatsız buldum.” Zaphod şaşkın ve mahcup bir özür mırıldandı.</p>

  <p>“Her neyse,” dedi Gargravarr, “nereden bilecektin?” Ses mutsuzca titredi.</p>

  <p>“Gerçek şu ki,” diye devam etti, kullandığı tonlardan, kontrolünü çok zor koruduğu belli oluyordu. “Gerçek şu ki, son günlerde yasal bir ayrı yaşam deneyinden geçmekteyiz.</p>

  <p>Sanırım boşanma ile sonuçlanacak.” Ses tekrar sakinleşmiş, Zaphod’u ne söyleyeceğini bilemez bir durumda bırakmıştı. Kendinden emin olmayan bir şekilde bir şeyler geveledi.</p>

  <p>“Sanırım pek de birbirimize uygun değildik,” dedi bir süre sonra Gargravarr, “aynı şeyleri yapmaktan hiç mutlu olmuyor gibiydik. Seks ve balık tutma üzerine her zaman büyük kavgalar ettik. Sonunda ikisini birleştirmeye çalıştık, ama belki de tahmin edebileceğin gibi, bu sadece felakete yol açtı. Ve şimdi bedenim benim içine girmemi reddediyor. Beni görmek bile istemiyor...” Trajik bir hava içinde tekrar durdu. Rüzgar düzlüğün üzerinde ıslıklar çalıyordu.</p>

  <p>“Benim kendisini sadece kısıtladığımı söylüyor. Ona gerçekten de onu kısıtlamak üzere yaratıldığımı anlatmaya çalıştım ve o da bunun bir bedeni sol burun deliğine kadar dolduran dahiyane bir cevap olduğunu söyledi ve işi orda kestik. Sanırım ilk ismimin velayetini alacak.”</p>

  <p>“Ya?” dedi Zaphod kısık bir sesle, “ilk ismin nedir?”</p>

  <p>“Şen şakrak,” dedi ses, “Benim ismim Şen şakrak Gargravarr. Bu her şeyi açıklıyor değil mi?”</p>

  <p>“Hımm...,” dedi Zaphod sempatiyle.</p>

  <p>“Ve bu sebeple, vücutsuz bir beyin olarak bu işe girdim, yani Çok Boyutlu Beyin Fırtınası bekçiliğine. Bu gezegenin topraklarına kimse ayak basmaz. Fırtına kurbanları dışında- korkarım onlar sayılmıyor.”</p>

  <p>“Ah..”</p>

  <p>“Sana hikayeyi anlatmamı ister misin?”</p>

  <p>“Eee...”</p>

  <p>“Seneler önce burası canlı, sağlıklı ve mutlu bir gezegendi- insanları, şehirleri, dükkanları olan normal bir dünyaydı. Sadece bu şehirlerin caddelerinde gerektiğinden fazla diyebileceğimiz sayıda ayakkabıcı dükkanı bulunuyordu. Ve bu dükkanların sayısı sinsice artmaktaydı. Bu, bilinen bir ekonomik fenomen olmakla birlikte, gidişatını izlemek trajik oluyordu. Çünkü ayakkabıcı dükkanları arttıkça, daha çok ayakkabı yapmaları gerekiyor ve ayakkabılar gittikçe daha kötü ve daha giyilmez oluyordu. Ve onlar giyilmez oldukça, ayakkabısız kalmamak için insanlar daha çok ayakkabı almak zorunda kalıyor ve dükkanlar yayılmaya devam ediyordu.</p>

  <p>Ta ki bölgenin ekonomisi Ayakkabı Olayı Sınırı olarak adlandırdıklarını sandığım sınırı geçip, ekonomik olarak ayakkabıdan başka bir şey üretme imkanının kalmadığı bir duruma ulaşana kadar. Sonuç çöküntü, yıkım ve kıtlık.</p>

  <p>Nüfusun çoğu hayatını kaybetti. Uygun genetik dengesizliğe sahip olup da başkalaşım geçirerek kuşa dönüşen bir azınlık -onlardan birini sen de gördün- ise ayaklarını lanetledi, toprağı lanetledi ve bu topraklar üzerinde bir daha kimsenin yürümeyeceğine and içti. Mutsuz bir grup. Hadi, seni Fırtına’ya götürmeliyim.” Zaphod şaşkınlık içinde başını salladı ve tökezleyerek yürümeye devam etti.</p>

  <p>“Ya sen,” dedi, “sen de bu cehennem deliğinden geliyorsun öyle mi?”</p>

  <p>“Hayır, hayır,” dedi Gargravarr, şaşkınlıkla, “ben Frogstar C bölümünde yaşıyorum. Çok güzel bir yer.</p>

  <p>Nefis balıkçılık imkanları var. Geceleri oraya kaçıyorum.</p>

  <p>Gerçi artık tek yapabildiğim şey balıkçıları seyretmek.</p>

  <p>Bu gezegen üzerinde işleyen tek şey Çok Boyutlu Beyin Fırtınası. Burada inşa edildi, çünkü başka kimse onu kendi topraklarında istemedi.</p>

  <p>Tam o sırada bir başka dehşetengiz çığlık havayı kapladı ve Zaphod sarsıldı.</p>

  <p>“Bir insana bunu yapan şey nedir?” dedi soluk soluğa.</p>

  <p>“Evren,” dedi Gargravarr basitçe, “sonsuz Evren’in bütünlüğü. Sonsuz güneşler, aralarındaki sonsuz uzaklıklar, ve görünmez bir nokta üzerinde görünmez bir nokta olan, sonsuz küçüklükteki kendin.”</p>

  <p>“Hey, ben Zaphod Beeblebrox’um biliyorsun ya, arkadaş?” diye mırıldandı Zaphod, egosunun son kırıntılarını toplamaya çalışarak.</p>

  <p>Gargravarr cevap vermedi, yalnızca yaslı mırıltısını düzlüğün ortasındaki parlak çelik kubbeye ulaşana kadar mırıldanmayı sürdürdü.</p>

  <p>Oraya yaklaştıklarında yan tarafta bir kapı vızıldayarak açıldı. İçerde küçük karanlık bir hücre görünüyordu.</p>

  <p>“Gir,” dedi Gargravarr.</p>

  <p>Zaphod korkuyla irkildi.</p>

  <p>“Hey, ne oluyor, şimdi?” dedi.</p>

  <p>“Çabuk.” Zaphod tedirgin bir şekilde içeriyi gözledi. Hücre çok küçüktü. Çelik kaplı idi ve bir kişiden fazla kimseye yer yok gibiydi.”</p>

  <p>“Orası., ee.. bana Fırtına’ymış, gibi gelmiyor,” dedi Zaphod.</p>

  <p>“Değil,” dedi Gargravarr, “o sadece asansör. Gir içeri.” Sonsuz bir panik içinde Zaphod içeri adımını attı.</p>

  <p>Gargravarr’n da kendisiyle birlikte olduğunun farkındaydı ama o sırada bedensiz adam suskundu.</p>

  <p>Asansör inişe geçti.</p>

  <p>“Kendimi bu iş için uygun beyin durumuna sokmalıyım” diye mırıldandı Zaphod.</p>

  <p>“Bu iş için uygun bir beyin durumu yoktur.” dedi sertçe Gargravarr.</p>

  <p>“Adamı nasıl yetersiz hissettireceğini gerçekten iyi biliyorsun.”</p>

  <p>“Ben değil. Fırtına biliyor.” Tünelin sonunda asansörün arkası açıldı ve Zaphod tökezleyerek, küçük sayılabilecek fonksiyonel çelik bir bölmeye daldı.</p>

  <p>Bölmenin en uç köşesinde içine ancak bir tek adamın sığabileceği büyüklükte dikine duran bir çelik kutu vardı.</p>

  <p>Bu kadar basitti.</p>

  <p>Bir cihaz ve onun parçalarından oluşan küçük yığına tek bir kalın telle bağlanıyordu.</p>

  <p>“Bu o mu?” diye şaşkınlıkla sordu Zaphod.</p>

  <p>“Evet bu o.” O kadar da kötü görünmüyor diye düşündü Zaphod.</p>

  <p>“Ve ben onun içine giriyorum, öyle mi?”</p>

  <p>“Oraya giriyorsun,” dedi Gargravarr, “ve korkarım bunu hemen yapman gerekiyor.”</p>

  <p>“Tamam, tamam,” dedi Zaphod.</p>

  <p>Kutunun kapağını açtı ve içeri girdi. Kutunun içinde bekledi.</p>

  <p>Beş saniye sonra bir klik sesi duyuldu ve onunla birlikte tüm Evren kutuya doldu.</p>

  <h2 id="sigil_toc_id_43">11</h2>

  <p>Çok Boyutlu Beyin Fırtınası’nın, tüm Evren’in resmini, bir bölge dışında bulunan fonksiyon değerlerinin bu bölgenin içinde bulunan fonksiyon değerlerine göre hesaplandığı madde analizi prensibiyle sağlamaktaydı.</p>

  <p>Açıklamak gerekirse -Evren içindeki her madde parçası, bir şekilde diğer madde parçalarından etkilendiğine göre, kuramsal olarak bilinen gerçekleri inceleyerek tüm yaratılışın- bütün güneşlerin, bütün gezegenlerin, bunların yörüngelerinin, ekonomik ve sosyal tarihlerinin resmini küçük bir peri pastasından yola çıkarak oluşturmak mümkündür.</p>

  <p>Çok Boyutlu Beyin Fırtınası’nı keşfeden adam bunu karısını kızdırmak için yapmıştı.</p>

  <p>Trin Trangula -ismi buydu- bir hayalci, bir düşünür, tahminler yürüten bir filozof yada karısının ifadesiyle budalanın biriydi.</p>

  <p>Ve karısı, uzaya bakarak harcadığı sınırsız zaman konusunda, çengelli iğnelerin mekanizmaları üzerinde kafa yorduğundan dolayı ya da kremalı peri pastası parçalarının zerresel spektrografık analizlerini yaptığı için durmaksızın dırdır ederdi.</p>

  <p>“Biraz orantı duygun olsun!” derdi karısı. Kimi zaman bir günde tam otuz sekiz kez.</p>

  <p>Ve Tragula bu yüzden Çok Boyutlu Beyin Fırtınası’nı inşa etti -sadece karısına gününü göstermek için.</p>

  <p>Ve bir uca kremalı pastadan elde ettiği tüm gerçekleri bağladı, diğer uca karısını; amacı karısının devreyi açtığında bütün yaratılışı bir bütün halinde görebilmesi ve onun içinde kendi yerini anlayabilmesiydi.</p>

  <p>Trin Tragula’yı dehşete düşüren şey, bu şokun karısının beynini tümüyle harap etmesi oldu; onu tatmin eden şeyse, bu büyüklükteki bir Evren’de yaşam var olacaksa, onun (yaşamın) orantı duygusu diye bir şeyle başa çıkamayacağını kesin olarak ispatlamış olmasıydı.</p>

  <p class="yildiz">* * *</p>

  <p>Fırtına’nın kapısı ardına kadar açıldı.</p>

  <p>Bedensiz beyni ile Gargravarr mutsuz bir şekilde izlemekteydi.</p>

  <p>Garip bir biçimde, Zaphod Beeblebrox’dan adeta hoşlanmıştı. Açıkçası, Beeblebrox birçok nitelikleri olan biriydi, bunlar çoğunlukla kötü nitelikler olsa bile.</p>

  <p>Onun bütün diğerlerinin olduğu gibi kutudan yuvarlanmasını bekledi.</p>

  <p>Bunun yerine, Zaphod yürüyerek çıktı.</p>

  <p>“Selam!” dedi.</p>

  <p>“Beeblebrox...” diyerek nefesini tuttu, Gargravarr’ın beyni şaşkınlık içinde.</p>

  <p>“Bir şey içebilir miyim lütfen?” dedi Zaphod.</p>

  <p>“Sen... sen... Fırtına cihazına girdin mi?” diye kekeledi Gargravarr.</p>

  <p>“Beni gördün, ufaklık.”</p>

  <p>“Ve o çalıştı mı?”</p>

  <p>“Elbette çalıştı.”</p>

  <p>“Ve sen sonsuz yaratılışın tamamını gördün?”</p>

  <p>“Elbette. Biliyor musun, gerçekten muhteşem bir yer?” Gargravarr’ın beyni şaşkınlık içinde yüzüyordu. Bedeni onunla birlikte olsaydı, ağzı bir karış açık bir yere yığılıverirdi.</p>

  <p>“Ve kendini de gördün,” dedi Gargravarr, “her şey içindeki yerini?”</p>

  <p>“Oh, evet, evet.”</p>

  <p>“Ama... neler hissettin?” Zaphod kendini beğenmişçe omuz silkti.</p>

  <p>“Bana her zaman bildiğim bir şeyi anlattı. Ben gerçekten de muhteşem ve büyük bir adamım. Sana söylemedim mi, bebek, ben Zaphod Beeblebrox’ım.” Bakışlarını Fırtına’ya güç sağlayan cihazın üzerinde dolaştırdı ve birden şaşkınlık içinde durakladı.</p>

  <p>Hızlı hızlı solumaya başladı.</p>

  <p>“Hey,” dedi, “şu gördüğüm gerçekten de kremalı peri pastası mı?” Sensörlerin üzerine bulaşmış olan şekerlemeden bir parça kopardı.</p>

  <p>“Eğer buna ne kadar ihtiyacım olduğunu sana söylemiş olsaydım,” dedi aç bir kurt gibi, “bunu yemeye vaktim olmayacaktı.” Ve onu yedi.</p>

  <h2 id="sigil_toc_id_44">12</h2>

  <p>Kısa bir süre sonra, yıkılmış şehir yönüne doğru koşarak alanı geçmekteydi.</p>

  <p>Küflü ve soğuk hava ciğerlerinin yoğun bir şekilde hırıldamasına yol açıyor ve hâlâ geçmeyen bitkinliği yüzünden sık sık tökezliyordu. Gece de yaklaşmıştı ve sert toprak tehlikelerle doluydu. Bunlara rağmen, az önce yaşadığı deneyin ona verdiği mutluluk duygusu hâlâ içindeydi.</p>

  <p>Tüm Evren. Tüm Evren’in sonsuzluğa doğru etrafında uzandığını görmüştü -her şeyiyle. Ve bu görüntü ile birlikte kendisinin o sonsuzluk içindeki en önemli şey olduğunu açıkça bildiren o olağanüstü bilgi de gelmişti.</p>

  <p>Kibirli, kendini beğenmiş bir egoya sahip olmak önemli bir şeydi. Bunun bir makine tarafından söylenmesi ise daha da önemliydi.</p>

  <p>Bu konu üzerinde yeterince düşünecek vakti yoktu.</p>

  <p>Gargravarr efendilerine olan biteni anlatması gerektiğini, ama bunu yapmadan evvel kendisine uygun bir süre tanımak niyetinde olduğunu söylemişti. Bu Zaphod’un kaçıp saklanacak bir yer bulması için yetecek bir süreydi.</p>

  <p>Ne yapacağını bilmiyordu, ama Evren’deki en önemli kişi olma hissi ona bir şeylerin değişeceği güvencesini veriyordu.</p>

  <p>Bu lanetli gezegende başka hiçbir şey ona iyimserlik duygusu sağlayabilecek durumda değildi.</p>

  <p>Koşmaya devam etti ve sonunda terk edilmiş şehrin varoşlarına ulaştı.</p>

  <p>Ağaçlaşmış yaban otları ile kaplanmış, çatlak ve yer yer açılmış yollardaki çukurlar çürümüş ayakkabılarla doluydu. Önünden geçtiği binalar öyle yıkık dökük ve köhne idi ki, onlara girmenin tehlikeli olacağını düşündü.</p>

  <p>Nereye saklanabilirdi? Aceleyle yürümeye devam etti.</p>

  <p>Bir süre sonra yürümekte olduğu yoldan saparak geniş bir yolun kalıntılarına çıktı. Bu yolun sonunda çevresi çeşit çeşit küçük binalarla çevrelenmiş büyük alçak bir binayı saran yıkık duvarlara ulaştı. Büyük ana bina hâlâ oldukça sağlam görünüyordu ve Zaphod buranın kendisine sağlayabileceği bir şeyler... yani., herhangi bir şey olup olamayacağını anlamak için oraya doğru yöneldi.</p>

  <p>Binaya yaklaştı. Bir kenarı boyunca -geniş bir beton park alanına baktığı için, görünüşe göre burası ön cephe olmalıydı- belki 18 metre yüksekliğinde dev boyutlu üç kapı vardı. Bunlardan en sonda olanı açıktı ve Zaphod ona doğru koştu.</p>

  <p>İçerde alaca karanlık, toz ve karmaşa vardı. Her şeyin üzerini dev örümcek ağları kaplamıştı. Binanın temellerinin bir bölümü çökmüş, arka duvarın bir kısmı oyulmuş ve döşemesinin üzeri kalın boğucu bir tozla kaplanmıştı.</p>

  <p>Koyu alaca karanlık içindeki pislikle kaplanmış kocaman şekiller hayaletleri andırıyordu.</p>

  <p>Bu şekillerin bir kısmı silindirik şekillerdi, bir kısmı yuvarlak ve şişkindi, bir kısmı da bir yumurtayı, daha doğrusu kırık bir yumurtayı andırıyordu. Çoğu ardına kadar açılmış ve dağılmış, bir kısmının yalnızca iskeleti kalmıştı.</p>

  <p>Bunların hepsi terk edilmiş uzay araçlarıydı.</p>

  <p>Zaphod, bir engellenme duygusu içinde bu hantal gövdeler arasında dolaşıyordu. Burada tamir edilebilir gibi görünen hiçbir şey yoktu. Zaphod’un adımları bile dengesizce yerinde sallanan bu harabelerden birinin kendi kendine çökmesine neden olmuştu.</p>

  <p>Binanın arkasına doğru bir bölümde diğerlerinden biraz daha geniş ve daha derin bir toz ve örümcek ağı tabakasına gömülmüş eski bir gemi duruyordu. Bununla birlikte geminin dış çizgileri bozulmamıştı. Zaphod ona ilgiyle yaklaştı, yaklaşırken de ayağı eski bir destek kablosuna takıldı.</p>

  <p>Kabloyu bir tarafa atmak istedi ama şaşırarak hâlâ gemiye bağlı olduğunu gördü.</p>

  <p>Daha da büyük bir şaşkınlıkla kablo da hafif bir titreşim olduğunu da fark etti.</p>

  <p>İnanmaz gözlerle gemiye baktı ve sonra tekrar elindeki kabloya.</p>

  <p>Ceketini sıyırıp bir kenara attı. Elleri ve dizleri üzerinde emekleyerek gemiyle bağlandığı yere kadar kabloyu takip etti. Bağlantı sağlamdı ve titreşim daha da belirginleşmişti.</p>

  <p>Kalbi hızla atmaya başladı. Bir parça pisliği eliyle silerek kulağını geminin yüzüne yapıştırdı. Yalnızca hafif, belirsiz bir gürültü duyabildi.</p>

  <p>Heyecanla yerdeki çöplüğü eşeledi ve kısa bir tüp ve dönüşümsüz plastikten bir kap buldu. Bunlardan kabataslak bir stetoskop modeli geliştirdi ve geminin bir yüzüne bunu dayadı.</p>

  <p>Duydukları beyninin taklalar atmasına sebep oldu.</p>

  <p>Ses şöyle diyordu:</p>

  <p>“Yıldızlararası Seyahat Acentası olarak, halen sürmekte olan bu gecikmeden ötürü, siz yolcularımızdan özür dileriz. Şu sırada, ikramımız olan ve yolculuğunuz süresince, serinleme, rahatlama ve temizlik amaçlı kullanacağınız limonlu mendillerin yüklenmesini beklemekteyiz.</p>

  <p>Bu gecikme esnasında gösterdiğiniz sabır için teşekkür ederiz. Kabin görevlilerimiz az sonra tekrar kahve ve bisküvi servisine başlayacaklardır.” Zaphod tökezleyerek geriye çekilirken gemiye çıldırmış gibi bakıyordu.</p>

  <p>Birkaç dakika, rüya görüyormuşçasına ortalarda dolaştı.</p>

  <p>Bunu yaparken de birden, tepesindeki tavanda hâlâ bir ucundan asılı olarak durmakta olan ve kalkış saatlerini gösteren dev boyutlu bir levha gözüne ilişti. Her tarafı pislikle kaplanmış olmasına rağmen, yine de bazı rakamları seçmek mümkündü.</p>

  <p>Zaphod’un gözleri rakamlar arasında dolaştı, sonra birtakım hesaplar yaptı. Gözleri fal taşı gibi açıldı.</p>

  <p>“Dokuz yüz yıl...” dedi, nefessiz bir şekilde, kendi kendine. Gemi işte bu kadar gecikmişti.</p>

  <p>İki dakika sonra gemideydi.</p>

  <p>Koruyucu bölmeyi geçer geçmez kendisini karşılayan hava, serin ve taptazeydi, havalandırma hâlâ çalışıyordu.</p>

  <p>Işıklar hâlâ yanmaktaydı.</p>

  <p>Ufak giriş bölmesinden, kısa dar bir koridora doğru huzursuz bir adım attı.</p>

  <p>Birden kapı açıldı ve karşısında beliren şekil dışarı çıktı.</p>

  <p>“Lütfen koltuğunuza dönün efendim,” dedi android hostes ve ona arkasını dönerek önü sıra koridorda yürümeye başladı.</p>

  <p>Kalbi yeniden atmaya başlayınca, Zaphod da onu takip etti. Hostes koridorun sonundaki kapıyı açtı ve öbür tarafa geçti.</p>

  <p>Zaphod kapıdan geçerek onu takibe devam etti.</p>

  <p>Şimdi yolcu kabinindeydiler ve Zaphod’un kalbi bir an için yeniden durdu.</p>

  <p>Her koltukta, koltuğuna bağlanmış bir yolcu oturmaktaydı.</p>

  <p>Yolcuların saçları uzun ve bakımsızdı, tırnakları uzamıştı ve erkekler sakallıydı.</p>

  <p>Açıkça görülüyordu ki hepsi canlı fakat uykudaydı.</p>

  <p>Zaphod’un içini bir korku sarmaya başlamıştı.</p>

  <p>Koridor boyunca, uykudaymış gibi ağır ağır yürüyordu.</p>

  <p>O yarı yola geldiğinde, hostes en uca varmıştı.</p>

  <p>Geriye dönerek, konuştu.</p>

  <p>“Tünaydın bayanlar ve baylar,” dedi tatlı bir sesle.</p>

  <p>“Bu küçük gecikme için gösterdiğiniz anlayışa teşekkür ederiz. Yapabildiğimiz en kısa süre içinde uçuşa geçeceğiz.</p>

  <p>Şimdi lütfen uyanırsanız, sizlere kahve ve bisküvi servisine başlayacağım.” Belli belirsiz bir uğultu başlamıştı.</p>

  <p>Haykırarak ve kendilerini sıkıca koltuklarına bağlayan kemerleri ve can yeleklerini tırmalayarak uyandılar.</p>

  <p>Zaphod kulak zarının patlamak üzere olduğunu düşününceye kadar çığlıklar attılar, feryat ettiler, uludular.</p>

  <p>Hostes sabırla koridor boyunca yürüyerek her birinin önüne küçük bir fincan kahve ve bir paket bisküvi koyarken, hepsi can havliyle çabalamayı ve kıvranmayı sürdürüyordu.</p>

  <p>Sonra bir tanesi yerinden kalktı.</p>

  <p>Döndü ve Zaphod’a baktı.</p>

  <p>Zaphod’un derisi sanki kendisinden kurtulmak istercesine geriliyordu. Arkasını dönerek bu tımarhaneden kaçmaya çalıştı.</p>

  <p>Hızla kapıyı açarak tekrar koridora çıktı.</p>

  <p>Adam onu takip ediyordu.</p>

  <p>Korku içinde koridor’un sonuna kadar koşarak, giriş bölümünün öteki tarafına geçti. Uçuş kabinine vardı. Arkasındaki kapıyı kapatıp kilitledi. Sırtını kapıya yaslayarak nefes nefese beklemeye koyuldu.</p>

  <p>Bir-iki saniye sonra kapı yumruklanmaya başladı.</p>

  <p>O sırada uçuş kabini içinde bir yerlerden metalik bir ses Zaphod’u uyarmaktaydı.</p>

  <p>“Yolcuların uçuş kabinine girmeleri yasaktır. Lütfen yerinize dönerek geminin kalkışını bekleyiniz. Kahve ve bisküvi servisimiz devam etmektedir. Otopilotunuz konuşuyor, lütfen yerinize dönünüz.” Zaphod hiç cevap vermedi. Hızlı hızlı nefes alıyor, arkasını dayadığı kapı yumruklanmaya devam ediliyordu.</p>

  <p>“Lütfen yerinize dönünüz,” diye tekrarladı otopilot.</p>

  <p>“Yolcuların uçuş kabinine girmeleri yasaktır.”</p>

  <p>“Ben yolcu değilim” diye soludu Zaphod.</p>

  <p>“Lütfen yerinize dönünüz.”</p>

  <p>“Ben yolcu değilim!” diye bağırdı Zaphod, tekrar.</p>

  <p>“Lütfen yerinize dönünüz.”</p>

  <p>“Ben yolcu... hey, beni duyuyor musunuz?”</p>

  <p>“Lütfen yerinize dönünüz.”</p>

  <p>“Siz otopilotsunuz öyle mi?”</p>

  <p>“Evet,” diye cevap verdi ses pilot masasının arkasından.</p>

  <p>“Bu gemiden siz mi sorumlusunuz?”</p>

  <p>“Evet,” dedi ses yeniden, “Ufak bir gecikme yaşanmaktadır.</p>

  <p>İkram süremiz yolcularımız rahatı ve konforu düşünülerek geçici olarak uzatılmış bulunmaktadır.</p>

  <p>Kahve ve bisküvi servisimiz mevcuttur. Stoklarımız tamamlandığı zaman uçuşa geçilecektir. Gecikmeden dolayı özür dileriz.” Zaphod kapıdan uzaklaştı. Zaten kapı da artık yumruklanmıyordu.</p>

  <p>Uçuş masasına yaklaştı.</p>

  <p>“Gecikme mi?” diye haykırdı, ” Bu geminin dışındaki dünyayı gördün mü sen? Orası bir harabe, bir çöl. Medeniyet falan kalmamış. Hiçbir yerden limonlu mendil filan gelmeyecek!”</p>

  <p>“İstatistiksel olasılıklara göre,” diye devam etti otopilot resmi bir sesle, “yeni medeniyetler kurulacaktır. Limonlu mendillerin olduğu bir gün gelecektir. O zamana kadar ufak bir gecikme olacaktır. Lütfen yerinize dönünüz.”</p>

  <p>“Ama...” Ama tam bu sırada kapı açıldı. Zaphod, kendisini oraya kadar izlemiş olan ve şimdi arkasında duran adamı görmek üzere geriye döndü. Adam büyük bir el çantası taşıyordu. Şık giyinmişti ve saçları kısaydı. Ne sakalı, ne de uzun tırnakları vardı.</p>

  <p>“Zaphod Beeblebrox,” dedi, “İsmim Zarniwoop. Sanırım beni görmek istiyordun?” Zaphod Beeblebrox afalladı. Ağzından birtakım aptalca sesler çıktı. Sonra bir koltuğa çöktü.</p>

  <p>“Tanrım, aman tanrım, sen nerden ortaya çıktın böyle?” dedi “Burada seni bekliyordum, “diye cevap verdi bir iş adamı tonuyla.</p>

  <p>El çantasını yere bıraktı ve bir başka koltuğa da o oturdu, “Talimatları uygulamış olmana sevindim,” dedi, “ofisimden çıkarken pencere yerine, kapıyı kullanacağından endişe ediyordum. O zaman başın derde girerdi.”</p>

  <p>Zaphod başını salladı ve bir şeyler mırıldandı.</p>

  <p>“Ofisime girdiğinde, elektronik olarak yaratılmış Evrenim’e girmiş oldun,” diye izah etti., “eğer kapıdan çıkmış olsaydın, gerçek olana geçmiş olacaktın. Yapay olan buradan idare ediliyor.” Kendini beğenen bir edayla yavaşça el çantasını okşadı.</p>

  <p>Zaphod ona kızgınlık ve nefretle baktı.</p>

  <p>“Ne fark var?” diye mırıldandı.</p>

  <p>“Hiçbir fark yok,” dedi Zarniwoop, “birbirinin aynısıdırlar.</p>

  <p>Öh -sanırım gerçek olanında Frogstar Savaşçılarının rengi gridir.”</p>

  <p>“Neler oluyor?” diye tükürürcesine sordu Zaphod.</p>

  <p>“Basit,” dedi Zarniwoop. Adamın kendine güveni ve burnu büyüklüğü Zaphod’u çileden çıkarıyordu.</p>

  <p>“Çok basit,” diye tekrarladı Zarniwoop, “Bu adamın -evreni yöneten adam yani- bulunabileceği koordinatları hesapladım ve onun dünyasının bir Olasılıksızlık Alanı ile korunduğunu keşfettim. Sırrımı -ve kendimi- korumak için bu tamamen yapay Evren’e sığındım ve unutulmuş bir yolcu gemisinde saklandım. Böylece güvenlikteydim.</p>

  <p>Bu arada sen ve ben...”</p>

  <p>“Sen ve Ben mi?” dedi Zaphod öfkeli bir şekilde, “Yani seni tanıyor muyum?”</p>

  <p>“Evet,” dedi Zarniwoop, “biz birbirimizi gayet iyi tanıyoruz!”</p>

  <p>“Çok zevksizmişim,” dedi Zaphod ve asık suratlı bir sessizliğe gömüldü.</p>

  <p>“Bu arada, sen ve ben, senin Olasılıksızlık Vitesine sahip gemiyi -yani Evreni yöneten adamın dünyasına ulaşabilecek yegane aracı- çalmana ve buraya getirmene karar verdik. Şimdi bunu yapmış olduğuna inanıyor ve seni tebrik ediyorum.”Küçük, kısık bir sırıtışla gülümsedi ve Zaphod’un içinden bu suratın ortasına bir tuğla fırlatmak geldi.</p>

  <p>“Ve eğer merak ediyorsan,” diye ekledi Zarniwoop, “Bu Evren senin gelişin için özel olarak yaratılmıştır. Bu yüzden, sen bu Evren’deki en önemli kişisisin. Yoksa,” diye devam etti daha da tuğlalanabilir bir sırıtışla, “gerçek Evren’deki Çok Boyutlu Beyin Fırtınası’ndan kurtulmana imkan yoktu. Gidelim mi?”</p>

  <p>“Nereye?” dedi Zaphod suratını asarak. Kendini çökmüş hissediyordu.</p>

  <p>“Gemine. Altın Kalp’e. Onu getirdiğinden emin olabiliriz değil mi?”</p>

  <p>“Hayır.”</p>

  <p>“Ceketin nerede?” Zaphod büyülenmişçesine ona baktı.</p>

  <p>“Ceketim mi? Onu çıkardım. Dışarıda.”</p>

  <p>“Güzel. Gidip buluruz.” Zarniwoop ayağa kalktı ve Zaphod’a kendisini takip etmesini işaret etti.</p>

  <p>Dışarıda tekrar giriş bölmesine geldiklerinde, kahve ve bisküvi ile beslenen yolcuların çığlıklarını hâlâ duyabiliyorlardı.</p>

  <p>“Seni beklemek pek hoş bir deneyim olmadı doğrusu,” dedi Zarniwoop,.</p>

  <p>“Senin için hoş olmadı öyle mi!” diye kükredi Zaphod, “Ya benim için nasıl...” Çıkış kapısı ardına kadar açılırken, Zarniwoop işaret parmağını dudaklarına götürerek susmasını işaret etti.</p>

  <p>Kendilerinden bir kaç adım ötede Zaphod’un ceketini görebiliyorlardı, pislik içinde yerde yatmaktaydı.</p>

  <p>“Çok şaşırtıcı ve güçlü bir gemi,” dedi Zarniwoop, “izle.” Onlar izlerken ceketin cebi birden şişkinleşti. Yırtılıp, parçalandı. Zaphod’un cebinde bularak şaşkına döndüğü metal, yani Altın Kalp''ın metal modeli büyümekteydi.</p>

  <p>Büyüdü, büyümeye devam etti. İki dakika içinde tam boyutlarına ulaştı.</p>

  <p>“Çok muazzam,” dedi Zarniwoop, “Oh, ne bileyim, ama muazzam bir Olasılıksızlık Seviyesi.” Zaphod bir o yana bir bu yana sallanıyordu.</p>

  <p>“Yani bütün bu zaman boyunca hep benimle miydi demek istiyorsun?” Zarniwoop gülümsedi. El çantasını yerden kaldırdı ve açtı.</p>

  <p>İçerde tek bir düğmeyi çevirdi.</p>

  <p>“Elveda yapay Evren,” dedi, “selam gerçek olanı!” Önlerindeki görüntü hafifçe titreşti -ve az önceki haliyle tekrar belirdi.</p>

  <p>“Gördün mü?” dedi Zarniwoop, “tamamen aynısı.”</p>

  <p>“Yani,” diye tekrarladı Zaphod gergin bir şekilde, “bütün bu zaman boyunca o hep benimleydi?”</p>

  <p>“Oh, evet,” dedi Zarniwoop, “Tabii. Bütün amaç buydu.”</p>

  <p>“Bu kadar,” dedi Zaphod, “buradan itibaren beni bu işin dışında sayabilirsin. Bütün istediğim buydu. Sen içendi oyununu sürdür.”</p>

  <p>“Korkarım, bırakamazsın,” dedi Zarniwoop, “Olasılıksızlık Alanıyla çevrili durumdasın. Kaçamazsın.” Zaphod’un içinde vurma isteği uyandıran gülümsemesiyle tekrar gülümseyince, Zaphod bu kez kendini tutamadı.</p>

  <h2 id="sigil_toc_id_45">13</h2>

  <p>Ford Prefect Altın Kalp'ın köprü üstüne doğru yöneldi.</p>

  <p>“Trillian! Arthur!” diye haykırdı, “Çalışıyor! Gemi tekrar faaliyete geçti!” Trillian ve Arthur yerde uyuyakalmışlardı.</p>

  <p>“Hadi arkadaşlar, gidiyoruz, uçuyoruz,” dedi ayaklarıyla dürterek onları uyandırırken.</p>

  <p>“Selam, oradakiler!” diye kıkırdadı bilgisayar, “tekrar sizinle birlikte olabilmek, gerçekten de çok hoş ve diyebilirim ki...”</p>

  <p>“Kapa çeneni,” dedi Ford, “bize hangi cehennemin dibinde olduğumuzu söyle.”</p>

  <p>“Frogstar Dünyası B Bölümü, ve burası bir bataklık,” dedi Zaphod, köprü üstüne doğru koşarken, “selam çocuklar, beni gördüğünüze öyle memnun olmalısınız ki, kelimeler yiğitliğimi ve cengaverliğimi anlatmaya yetmemeli.”</p>

  <p>“Neyini övmeye?” dedi Arthur boş boş, kendini yerden kaldırmaya çalışarak. Olan bitenden hiçbir şey anlamamıştı.</p>

  <p>“Neler hissettiğinizi biliyorum,” dedi Zaphod, “Öyle müthişim ki, benim bile kendi kendime konuşamayacak kadar dilim tutuldu. Hey, sizleri yeniden görmek çok hoş Trillian, Ford, Maymunadam. Hey, ee, bilgisayar...?”</p>

  <p>“Selam, Mr. Beeblebrox, efendim, sizi görmek tabii ki büyük bir şeref... ”</p>

  <p>“Kes sesini ve bizi hemen buradan çıkar, çabuk, çabuk, çabuk.”</p>

  <p>“Tabii, arkadaşlar, nereye gitmek isterdiniz?”</p>

  <p>“Nereye olursa olsun, fark etmez,” diye bağırdı Zaphod, “Ah, evet, eder!” dedi sonra, “yemek yenebilecek en yakın yere gitmek istiyoruz.”</p>

  <p>“Kolay,” dedi bilgisayar neşe içinde ve ardından muazzam bir patlama köprü üstünü sarstı.</p>

  <p>Bundan bir ya da iki dakika sonra, morarmış gözüyle içeri giren Zarniwoop, orada gördüğü dört duman sütununu ilgiyle inceledi.</p>

  <h2 id="sigil_toc_id_46">14</h2>

  <p>Dört hareketsiz vücut fırıldak gibi dönen bir siyahlık içine daldı. Bilinçleri kaybolmuştu ve gittikçe derinleşen o yokluk kuyusundaki soğuk unutulmuşluk bedenlerini aşağı, daha aşağı çekiyordu. Sessizliğin heybetli uğultusu kasvetle çevrelerinde yankılanmaktaydı. Sonunda, etraflarını yavaşça sarmakta olan bir denizin, kıpkırmızı dalgalar içindeki acı ve kekremsi karanlığına görünüşe bakılırsa sonsuza kadar, gömüldüler.</p>

  <p>Hiç bitmeyecek gibi gelen bir zaman süresinden sonra, deniz çekildi ve bedenleri soğuk, sert bir kumsalda, Yaşam, Evren ve Her Şey’in akıntılarının sürüklemiş olduğu çöp ve enkaz yığını arasında, yatar bıraktı.</p>

  <p>Soğuk kasılmalar onları sarstı, ışıklar midelerini bulandırıncaya kadar etraflarında dans etti. Sert, soğuk kumsal yana yattı ve uzadı, sonra hareketsiz kaldı. Koyu bir parıltıyla parıldıyordu -burası çok cilalı, sert ve soğuk bir kumsaldı.</p>

  <p>Yeşil bir karaltı hoşgörüsüz gözlerle onları izlemekteydi.</p>

  <p>Hafifçe öksürdü.</p>

  <p>“İyi akşamlar, bayan ve beyefendiler,” dedi, “rezervasyonunuz var mıydı acaba?”</p>

  <p>Ford Prefect’in bilinci, gerilmiş bir lastik parçası gibi, beynini sızlatarak geri döndü. Sersemleşmiş bir vaziyette yeşil karaltıyı görebilmek için kafasını kaldırdı.</p>

  <p>“Rezervasyon mu?” dedi zor çıkan bir sesle.</p>

  <p>“Evet efendim,” dedi yeşil karaltı.</p>

  <p>“Öbür dünya için rezervasyona gerek var mı?”</p>

  <p>Bir yeşil karaltının aşağılayıcı biçimde kaşlarını kaldırışı ne kadar mümkünse, bu yeşil karaltı da öyle yaptı.</p>

  <p>"Öbür dünya mı, efendim?” Arthur Dent, banyoda düşürdüğü sabunu yakalamaya uğraşan birinin çabaladığı gibi, bilincini yakalamaya çabalıyordu.</p>

  <p>“Burası öbür dünya mı?” diye kekeledi.</p>

  <p>“Eh, sanırım, öyle,” dedi Ford Prefect, yukarının hangi yönde olduğunu kestirmeye çalışarak. Üzerinde yatmakta olduğu sert, soğuk kumsalın tam aksi yönde olması gerektiği kuramım denedi ve ayakları olduğunu umduğu şeylerin üzerinde doğruldu.</p>

  <p>“Demek istiyorum ki,” dedi yavaş yavaş bir o yana bir bu yana sallanarak, “o patlamadan kurtulmuş olmamıza imkan yok değil mi?”</p>

  <p>“Hayır,” diye mırıldandı Arthur. Dirsekleri üzerinde doğrulmuştu, ama bunun işleri düzeltmeye pek de faydası oluyormuş gibi görünmüyordu. Tekrar yere yığıldı.</p>

  <p>“Hayır,” dedi Trillian, “bu mümkün değil.” Yerden suyun kaynama sesine benzeyen donuk, boğuk bir ses geldi. Bu, konuşmaya çabalayan Zaphod Beeblebrox’un sesiydi.</p>

  <p>“Benim kurtulamadığım kesin,” diye boğazında bir gurultuyla cevap verdi. “Ben tamamen göçtüm. Göz açıp kapayana kadar her şey bitti.”</p>

  <p>“Evet, sayende,” dedi Ford, “Hiç şansımız olmadı.</p>

  <p>Parçalarımıza ayrılmış olmalıyız. Her yeri kollar, bacaklar kaplamış olmalı.”</p>

  <p>“Öyle,” dedi Zaphod, gürültüyle ayağa kalkmaya çalışarak.</p>

  <p>“Eğer hanımefendi ve beyefendiler birer içki ısmarlamak isterlerse...” dedi yeşil karaltı, sabırsızlıkla etraflarında dolanırken.</p>

  <p>“Bam-bum..Şlap,” diye devam etti Zaphod, “Moleküllerimiz bir anda yıpranmış olmalı. Hey Ford,” dedi etrafındaki karaltılardan birini tanımlayarak, “şu bütün hayatının gözlerinin önünden bir şerit gibi geçmesi durumunu yaşadın mı?”</p>

  <p>“Sana da mı aynı şey oldu?”dedi Ford, “bütün hayatın?”</p>

  <p>“Evet dedi Zaphod, “en azından o geçenlerin benim hayatım olduğunu sanıyorum. Bilirsin, benim kafataslarımın dışında geçirdiğim çok zaman vardır.” Etrafında bulunan ve nihayet ne idüğü belirsiz, eğreti, şekilsiz şekiller yerine doğru dürüst şekillere dönüşmeye başlayan şeylere baktı.</p>

  <p>“Öyleyse...” dedi.</p>

  <p>“Öyleyse ne?” dedi Ford.</p>

  <p>“İşte," dedi Zaphod, tereddütle, “ölmüş öylece yatıyoruz...”</p>

  <p>“Ayakta duruyoruz,” diye düzeltti Trillian.</p>

  <p>“Ece, ölmüş öylece ayakta duruyoruz,” diye devam etti Zaphod, “bu terk edilmiş...”</p>

  <p>“Restoranda,” dedi Arthur Dent. Ayağa kalkmıştı ve bu onu çok şaşırtmasına rağmen, artık etrafı net olarak görebiliyordu. Daha doğrusu, onu şaşırtan şey görebilmesi değil de, görebildiği şeylerin neler olduğu idi.</p>

  <p>“Ölmüş, ayakta duruyoruz,” diye ısrarla devam etti Zaphod, “burada, bu terk edilmiş...”</p>

  <p>“Beş yıldızlı yerde,” dedi Trillian.</p>

  <p>“Restoranda” diye bitirdi Zaphod.</p>

  <p>“Garip değil mi? dedi Ford.</p>

  <p>“Eee, evet.”</p>

  <p>“Ama avizeler çok hoş, “dedi Trillian.</p>

  <p>Şaşkınlık içinde etraflarına bakındılar.</p>

  <p>“Burası pek öbür dünya gibi değil,” dedi Arthur. ” daha çok, sonradan görme bir dünyaya benziyor.” Avizeler gerçekten de biraz şatafatlı cinsindendi ve asılı oldukları alçak, kubbeli tavan, ideal bir Evren’de koyu turkuazın o özel tonuna boyanmazdı, boyansa bile, bu ayrıca gizli ışıklandırma yoluyla aydınlatılmazdı. Bununla birlikte, mermer döşemenin gözleri yoran desenlerinden ve seksen metre boyundaki, mermer tezgahlı barın ön cephesinin yapılış şeklinden de anlaşılabileceği gibi, bu ideal bir Evren değildi. Seksen metre uzunluğundaki mermer tezgahlı bu barın ön cephesi, yaklaşık yirmi bin kadar Mozaik Antar Kertenkelesi derisinin birbirine dikilmesiyle meydana gelirilmişti, bahsi geçen yirmi bin kertenkelenin de yaşamak için bu derilere ihtiyacı olduğu gerçeğine rağmen.</p>

  <p>Birkaç şık giyimli yaratık barda oyalanıyor veya bar bölgesinde oraya buraya yerleştirilmiş olan, rengarenk rahat koltuklarda dinleniyorlardı. VI. Hurg’den genç bir subay ve onun genç, ateşli eşi barın diğer ucundaki füme camlı geniş bir kapıdan geçerek, Restoran’ın arka tarafındaki bol ışıklı ana bölümüne geçtiler.</p>

  <p>Arthur’un arkasında, perdesi kapalı duran geniş bir cumba vardı. Genç adam, perdenin ucunu bir parça kaldırarak dışarı, boş ve ürküntü veren manzaraya, normal şartlarda onu dehşete düşürecek, gri renkli, çiçek bozuğu bir cildi andıran, o kasvetli manzaraya baktı. Bununla birlikte, normal koşullarda değillerdi ve bu yüzden onun kanını donduran, derisinde sırtından sıyrılıp, kafasından kaçıp gitme hissi uyandıran şey gökyüzü oldu. Gökyüzü öyle...</p>

  <p>Görevli bir üniformalı hizmetkar kibarca perdeyi geri çekerek, yerine yerleştirdi.</p>

  <p>“Her şey sırayla, efendim, sabredin.” dedi.</p>

  <p>Zaphod’un gözleri parladı.</p>

  <p>“Hey, ölü arkadaşlar, durun bir dakika.,” dedi, “Biliyor musunuz, sanırım burada ultra -önemli bir şey kaçırıyoruz.</p>

  <p>Birinin söylediği ve bizim atladığımız bir şey.” Arthur dikkatini az önce gördüğü şeyden alabildiği için gerçekten çok rahatlamıştı.</p>

  <p>“Ben demiştim ki, burası daha Çok sonradan görme..."</p>

  <p>“Ya, evet, dememiş olmayı istemez miydin?” dedi Zaphod, “Ford?”</p>

  <p>“Buranın tuhaf bir yer olduğunu söyledim.”</p>

  <p>“Evet, zekice ama sıradan, belki de...”</p>

  <p>“Belki de,” diye sözlerini kesti, şimdi, koyu renk takım elbise içinde bir garsona dönüşmüş olan yeşil karaltı, “belki de konuyu tartışmaya içkilerinizi alırken devam etmek istersiniz... ”</p>

  <p>“İçkiler! ” diye haykırdı Zaphod, “işte buydu! Eğer uyanık davranmazsanız neler kaçırabileceğinizi görün.”</p>

  <p>“Gerçekten de efendim,” dedi garson sabırla, “Hanımefendi ve beyefendiler yemekten önce birer içki almayı lütfederlerse...”</p>

  <p>“Yemek!” diye ihtirasla haykırdı Zaphod, “Dinle, küçük, yeşil şahsiyet, midem bu fikri beğenip, seni eve götürerek bütün gece okşayabilir.”</p>

  <p>“...ardından, keyfinizi arttıracak” diye devam etti garson, uzun ve sıkıcı görevinden taviz vermemekte direnerek, “bir Evren patlaması olacaktır.” Ford’un kafası yavaşça garsona doğru çevrildi.</p>

  <p>Duygu yüklü bir şekilde konuştu.</p>

  <p>“Ooo,” dedi, “Nasıl içkilermiş bunlar böyle?” Garson, küçük kibar bir garson gülümseyişi ile cevap verdi.</p>

  <p>“Ah,” dedi, “sanırım, beyefendi beni yanlış anladılar.”</p>

  <p>“Umarım doğru anlamışımdır.” diyerek soludu Ford.</p>

  <p>Garson ufak, kibar garson öksürüğü ile öksürdü.</p>

  <p>“Müşterilerimizin zaman yolculuğundan ötürü bir parça uyumsuz olmaları alışılmadık bir şey değildir,” dedi, “Bu yüzden müsaade ederseniz...”</p>

  <p>“Zaman yolculuğu mu?” dedi Zaphod.</p>

  <p>“Zaman yolculuğu mu? dedi Ford.</p>

  <p>“Zaman yolculuğu mu?” dedi Trillian.</p>

  <p>“Yani burası öbür dünya değil mi demek istiyorsunuz?” dedi Arthur.</p>

  <p>Garson küçük kibar garson gülümseyişi ile gülümsedi.</p>

  <p>Küçük kibar gülümseme repertuarı neredeyse tükenmişti ve çok yakında sıkı dudaklı, alaycı küçük garson rolünü üstlenmeye mecbur kalacaktı.</p>

  <p>“Öbür dünya mı, efendim?” dedi, “Hayır, efendim.”</p>

  <p>“Ve biz ölmedik öyle mi?” diye sordu Arthur.</p>

  <p>Garson dudaklarını sıktı.</p>

  <p>“Aha, ha,” dedi, “Çok açıkça görülüyor ki, beyefendi bayattalar. Aksi takdirde beyefendiye servis yapmaya kalkışmazdım, efendim.” Tanımlanmasına gerek olmayan abartılı bir şekilde, Zaphod Beeblebrox iki eliyle her iki alnına ve diğer eliyle de kalçalarından birine birer şaplak attı.</p>

  <p>“Hey, arkadaşlar,” dedi, “Bu çılgınca bir şey. Başardık.</p>

  <p>Nihayet gelmek istediğimiz yere geldik. Burası Milliways!”</p>

  <p>“Milliways!” dedi Ford.</p>

  <p>“Evet, efendim,’' dedi garson, adeta sabrının sınırlarını zorlayarak. “burası Milliways -Evren’in Sonundaki Restoran.”</p>

  <p>“Neyin sonundaki?” dedi Arthur.</p>

  <p>“Evren’in,” diye tekrarladı garson, çok net ve gereksiz bir açıklıkla.</p>

  <p>“Ne zaman onun sonuna geldik?” dedi Arthur.</p>

  <p>“Birkaç dakika önce, efendim,” dedi garson. Derin bir nefes aldı. Aslında bunu yapmasına hiç gerek yoktu, çünkü gövdesi, damar içine yerleştirilerek bacağına bağlanan ufak bir cihaz vasıtasıyla, yaşamı için gerekli garip bir gaz karışımıyla desteklenmekteydi.</p>

  <p>Bununla birlikte, metabolizmanız ne olursa olsun, derin bir nefes almanızı gerektirecek durumlar vardır.</p>

  <p>“Şimdi, eğer içkilerinizi ısmarlamak lütfunda bulunursanız,” dedi, “ben de sizi masanıza götürebilirim.” Zaphod iki çılgın sırıtışla sırıttı, acelesiz adımlarla bara doğru gitti ve içkilerin çoğunu satın aldı.</p>

  <h2 id="sigil_toc_id_47">15</h2>

  <p>15 Evrenin sonundaki restoran tüm beslenme hizmetleri tarihindeki en sıra dışı girişimlerden biriydi. Parçalanmış kalıntılar üzerinde inşa edilmişti... daha doğrusu inşa edilecek olan... ...yani bu vakte kadar inşa edilmiş olacak olan, hatta edilen...</p>

  <p>Zaman yolculuğu esnasında karşılaşılan en önemli sorunlardan biri, kazayla kendi anne ya da babanız haline gelmeniz değildir. Geniş görüşlü ve uyumlu bir ailede, kendi anne babanız olmakla ilgili, başa çıkamayacağınız bir sorununuz olmayacaktır. Tarihin akışını değiştirmek gibi bir sorun da mevcut değildir. Tarihin akışı değişmez, çünkü orada her şey birbirine bir zincirin halkaları gibi kenetlenmiştir. Bütün önemli değişiklikler, değiştirmeleri beklenen şeylerden önce olagelmişler ve böylece her şey bir anlamda kendi kendini çözümlemiştir.</p>

  <p>Esas sorun, basit bir gramer sorunudur ve bu konuda başvurulacak ana eser Dr. Dan Streetmentioner’a ait olan Zaman Yolcusu’nun 1001 Zaman Formasyonu İle İlgili El Kitabı’dır. Örneğin, bu eser size geçmişte başınıza gelmek üzere olan bir olayın onu önlemek için öne doğru iki günlük zaman sıçraması ile önlenmeden önceki şeklini nasıl anlatacağınızı gösterecektir. Olay, onun hakkında kendi doğal zamanınız açısından mı yoksa daha uzaktaki bir gelecek ya da geçmişten mi söz ettiğinize göre farklı şekillerde anlatılacak bu arada aslında kendi anne babanız olmak amacıyla, bir zamandan bir başka zamana seyahat ederken konuşmaların sürdürülmesi olasılığı işi daha da karmaşık hale getirecektir.</p>

  <p>Okuyucuların çoğunun pes etmeden önce gelebildikleri en ileri nokta Gelecek Zaman İçinde Yarı Şartlı Olarak Değiştirilmiş ve Ters Çevrilmiş Geçmiş Zaman Yapısal Dilek Kipini anlatan bölüm olmaktadır ve zaten kitabın daha sonraki baskılarında bu noktanın ötesindeki sayfalar, basım masraflarını azaltmak amacıyla boş bırakılmaya başlanmıştır.</p>

  <p>Otostopçunun Galaksi Rehberi, bu akademik kavram karmaşasının üzerinden, hiç ciddiye almadan atlamış, yalnızca “Geçmiş Gelecek Zaman” kavramının olmayacağı keşfedildiğinden beri, bu zamanın kullanılmadığını belirtmekle yetinmiştir.</p>

  <p>Özetlemek gerekirse:</p>

  <p>Evrenin Sonundaki Restoran tüm beslenme hizmetleri tarihinde rastlanan en sıra dışı girişimdir.</p>

  <p>Geniş bir zaman köpüğüne sarmalanarak, zaman içinde Evren’in yok olduğu en son ana fırlatılmış bulunan ve bir süre sonra harabeye dönüşmüş bir gezegenin parçalanmış kalıntıları üzerinde inşa edilmiştir (edilmiş olancakmıştı).</p>

  <p>Böyle bir şey, birçoklarına göre, mümkün değildir.</p>

  <p>İçerde, misafirler masalardaki yerlerini alır (almış olancakdılar) ve bir yandan, etraflarını saran tüm yaratılmışlığın patlamasını seyrederlerken (seyredecekyorlar olancaktın), bir yandan da, lüks ve muhteşem yemeklerini yerler (yemiş olacakdıydılar). Birçokları, böyle bir şeyin de imkansız olduğunu söyleyeceklerdir.</p>

  <p>Arzu ettiğiniz herhangi bir seans için, önceden (sonradan ön-ne zaman) rezervasyon yaptırmadan oraya gidebilirsiniz (gidebilmeniz mümkün olacaktı olur olan), çünkü kendi zamanınıza döndüğünüzde, bu rezervasyonu geriye dönük olarak yaptırabilmeniz mümkün olacaktır (zaman bir önceki kendinize sonradan dönüş yapılan rezervasyon olmuş olacaktı).</p>

  <p>Şimdi, birçokları bunun adamakıllı imkansız olduğunu iddia edeceklerdir.</p>

  <p>Restoranda, tüm uzayın ve zamanın bir kesitiyle karşılaşıp, yemek yemeniz mümkündür (tüm gelecek geçmiş uzay ve zaman karşılaşılmış olurken, yemek yenmiş olunacakken imkan olmuş olan).</p>

  <p>Bıkıp usanmadan ısrar edilebilir ki, bu da imkansızdır.</p>

  <p>Restoranı istediğiniz kadar çok defa ziyaret edebilirsiniz (tekrar ve tekrar ziyaret etmek yapılabilegelen v.s. v.s - zaman düzeltme ile ilgili daha fazla bilgi için, lütfen Dr. Streetmentioner’ın kitabına başvurun) yalnız, genellikle sıkıntılı bir durum yarattığı için, bu ziyaretler sırasında, önceki veya sonraki kendinizle karşılaşmayacağınızdan emin olmalısınız.</p>

  <p>Şüpheci bir yapıya sahip olanlar, diğerleri doğru bile olsa, ki değildir, bunun kesinlikle imkansız olduğunu söyleyeceklerdir.</p>

  <p>Bütün yapmanız gereken, kendi zaman diliminizdeki bir bankada bulunan mevduat hesabınıza biraz para yatırmaktır.</p>

  <p>Bunu yapmak, Zamanın Sonuna vardığınızda, işlemiş olan bileşik faizin, muhteşem yemeğinizin bedelini karşılayacağı anlamına gelecektir.</p>

  <p>Birçokları, bunun yalnızca imkansız olmakla kalmayıp, üstelik açıkça çılgınlık olduğunu da iddia etmektedir.</p>

  <p>Bastalon yıldız sisteminin reklam yöneticilerinin, aşağıdaki sloganı ortaya atmalarının sebebi de budur: “Bu sabah altı imkansız şeyi gerçekleştirmiş bulunuyorsanız, bunu niçin Milliways’de, yani Evren’in Sonundaki Restoranda bir kahvaltı ile tamamlamayasınız?</p>

  <h2 id="sigil_toc_id_48">16</h2>

  <p>Barda, Zaphod hızla kafayı bulmaktaydı. İki kafası birbirine vuruyor, gülümsemeleri arasındaki uyum bozuluyordu.</p>

  <p>Perişan bir mutluluk içindeydi.</p>

  <p>“Zaphod,” dedi Ford, “henüz konuşma yeteneğini yitirmeden, ne olup bittiğini anlatmayı lütfeder miydin, foton aşkına? Bunca zamandır sen neredeydin? Biz neredeydik? Önemsiz bir mesele belki ama, açıklığa kavuşmasını istiyorum.” Zaphod’un sol başı ayılırken, sağ başını içkinin bilinmezliklerine daha da fazla bıraktı.</p>

  <p>“Doğru,” dedi. “Buralarda idim. Benden Evren’i yöneten adamı bulmamı istiyorlar, ama onunla tanışmak benim umurumda değil. Bu adamın iyi yemek pişirebildiğini hiç sanmıyorum.” Sol başı, sağ başının bunu söylemesini dinledi, sonra aynı fikirde olduğunu belirtmek için öne eğildi.</p>

  <p>“Doğru” dedi, “bir içki daha al.” Ford, bir duble daha Pan-Galaktik Gargara Bombası aldı. Bu, bir gaspın yarattığı etkinin, alkolik eşdeğerine sahip olduğu söylenerek tanıtılan bir içkiydi- pahalı ve akıl için zararlı. Ne olacaksa olsun, diye karar verdi Ford, fazla da aldırmıyordu aslında.</p>

  <p>“Dinle Ford,” dedi Zaphod, “her şey sakin ve cengaverce.”</p>

  <p>“Her şey kontrol altında demek istiyorsun, yani”</p>

  <p>“Hayır.” dedi Zaphod, “Her şey kontrol altında demek istemiyorum. Bu sakin ve cengaverce demek olmazdı.</p>

  <p>Eğer ne olduğunu bilmek istiyorsan, tüm olup bitenleri cebimde taşımış olduğumu bilmen yeterli. Tamam mı?” Ford omuz silkti.</p>

  <p>Zaphod köpürerek bardaktan taşıp barın mermer yüzeyinde minik dereler oluşturan içkisine bakıp kıkırdadı.</p>

  <p>Sert derili bir uzay çingenesi yanlarına yaklaştı ve ve Zaphod bir yığın para verip uzaklaştırıncaya kadar onlara elektrikli keman çaldı.</p>

  <p>Çingene daha sonra barın başka bir tarafında oturmakta olan Arthur ve Trillian’a yaklaştı.</p>

  <p>“Bu yerin neyin nesi olduğunu bilmiyorum,” diyordu Arthur, “ama sanırım bana tiksinti veriyor.”</p>

  <p>“Bir içki daha al,” dedi Trillian, “Eğlenmene bak.”</p>

  <p>“Hangi ben bunu yapsın? İki benliğimden yalnızca biri gerçek olabilir.”</p>

  <p>“Zavallı Arthur, bu hayat pek de sana göre sayılmaz, değil mi?”</p>

  <p>“Sen buna hayal mı diyorsun?</p>

  <p>“Marvin gibi konuşmaya başladın.”</p>

  <p>“Marvin benim tanıdığım en net düşünebilen düşünür.</p>

  <p>Bu kemancıyı nasıl başımızdan savarız dersin?” Garson yaklaştı.</p>

  <p>“Masanız hazır, efendim” dedi.</p>

  <p>Dışarıdan bakıldığı zaman, ki bu hiçbir zaman olmuyordu, Restoran unutulmuş bir kaya üzerinde güneşlenmekte olan, parıltılı dev bir deniz yıldızını andırıyordu.</p>

  <p>Kollarının her biri barları, mutfakları, sistemi koruyan güç alanı jeneratörlerini ve o en önemli anda tüm sistemi bütünüyle ileri geri yavaşça sallayan Zaman Türbinlerini barındırmaktaydı.</p>

  <p>Neredeyse tam bir küre olan muhteşem altın kubbe ortadaydı. Zaphod, Ford, Arthur ve Trillian’ın şimdi geçtikleri bölüm de burasıydı. Onlar oraya gelmeden önce en az beş ton pırıltı harcanarak, uygun olan bütün yüzeyler bununla kaplanmıştı. Uygun olmayan yüzeyler zaten mücevherler, Santraginus’dan gelmiş değerli deniz kabukları, altın varaklar, mozaik fayanslar, kertenkele derileri ve milyonlarca tanımlanamayan süs ve dekorasyon malzemesi ile kaplanmış durumdaydı. Camlar şıkırdıyor, gümüş parıldıyor, altın ışıldıyor ve Arthur gözleri fal taşı gibi açılmış etrafı seyrediyordu.</p>

  <p>“Oooo,” dedi Zaphod, “Zappo!”</p>

  <p>“İnanılmaz!” dedi Arthur nefessiz kalarak, “bu kişiler...! bu şeyler...!”</p>

  <p>“Şeyler de ” dedi Ford yavaşça, “kişi sayılır.”</p>

  <p>“Bu kişiler..” diye düzeltti Arthur, “diğer... kişiler...”</p>

  <p>“Bu ışıklar...! dedi Trillian</p>

  <p>“Bu masalar...” dedi Arthur.</p>

  <p>“Bu kıyafetler.,.! dedi Trillian Garson onların bir çift çığırtkanı andırdığını düşündü.</p>

  <p>“Evrenin Sonu çok popüler bir yerdir,” dedi Zaphod, masa kalabalığı arasında sallanarak yürümeye çalışırken.</p>

  <p>Bu masaların bazısı mermer, bazısı zengin görünüşlü ultra kalite maun, bazısı ise platinden yapılmıştı ve her birinde kendi aralarında sohbet eden ve menüleri inceleyen egzotik tipler bulunmaktaydı.</p>

  <p>“Buraya gelirken şık giyinmeyi severler,” diye devam etti Zaphod, “bunu yapmak, özel bir olay yaşandığı hissini yaratıyor.” Masalar küçük bir orkestranın hafif müzik çalmakta olduğu yuvarlak sahnenin çevresinde açılmış, geniş bir yelpaze düzeni ile yerleştirilmişlerdi. Arthur’un tahminine göre en azından bin masa vardı ve bunların araları da, bir o yana bir bu yana sallanan palmiyeler, şırıldayan fıskiyeler, abartılı dekorasyonlar, kısacası para harcanmasından sakınılmadığı hissini vermek için masraftan çok az kaçınılmış bütün restoranlarda bulunabilecek o özel şeylerle doluydu. Etrafına bakınan Arthur’u neredeyse, birinin çıkıp American Express reklamı yapması hiç de şaşırtmazdı.</p>

  <p>Yalpalayarak yürüyen Zaphod, Ford’a doğru sendeledi, Ford da aynı şekilde ona doğru.</p>

  <p>“Oooo,” dedi Zaphod.</p>

  <p>“Zappo” dedi Ford.</p>

  <p>“Biliyor musun, Büyük Büyükbabam bilgisayarın işlerini arapsaçına döndürmüş olmalı,” dedi Zaphod, “ben ona bizi yemek yiyebileceğimiz en yakın yere götürmesini söyledim, o bizi Evren’in sonuna gönderdi. Bir gün onunla ilgilenmem gerektiğini hatırlat bana.” Durakladı.</p>

  <p>“Hey, biliyor musun herkes burada. Bir zamanlar birisi olmuş olan herkes.”</p>

  <p>“Olmuş olan mı?”</p>

  <p>“Evrenin Sonunda geçmiş zaman kipini oldukça sık kullanmak zorunda kalırsın” dedi Zaphod, “çünkü her şey yapılıp bitmiştir, anlıyorsun ya. Selam arkadaşlar,” hemen yakınlarında bir grup halinde oturmakta olan dev iguanalara sesleniyordu, “Nasıldınız?”</p>

  <p>“Bu Zaphod Beeblebrox mu?” diye sordu bir iguana diğerine.</p>

  <p>“Sanırım,” diye cevapladı ikinci iguana.</p>

  <p>“İşin zevki kaçıyor mu dersin,” dedi birinci iguana.</p>

  <p>“Hayat çok garip,” dedi ikinci iguana.</p>

  <p>“Bu onu nasıl kullandığına bağlı,” dedi birincisi ve tekrar sessizliğe gömüldüler. Evrendeki en büyük şovu seyretmeyi bekliyorlardı.</p>

  <p>“Hey, Zaphod,” dedi Ford, Zaphod’un kolunu yakalamaya çalıştıysa da üçüncü kadeh Pan-Galaktik Gargara Bombası yüzünden bunu başaramadı. Sallanıp duran parmağıyla işaret etmeye çalıştı.</p>

  <p>“Şurada eski bir arkadaşım var,” dedi, “Hotblack Desiato!</p>

  <p>Platin masada oturan, platin takım elbiseli adamı görüyor musun?” Zaphod, Ford’un parmağını gözleriyle takip etmeye çalıştı, ama bu başını döndürüyordu. Nihayet yakaladı.</p>

  <p>“Ah, evet” dedi, esas tanıma hissi bir dakika geriden geldi. “Hey,” dedi “bu adam mega-önemli biri! Gelmiş geçmiş en ünlülerden daha ünlü. Tabii benim dışımda.”</p>

  <p>“Bu adamın kim olması gerekiyor?” diye sordu Trillian.</p>

  <p>“Hotblack Desiato?” dedi Zaphod şaşkınlık içinde, “Bilmiyor musun? Felaket Bölgesini hiç duymadın mı?”</p>

  <p>“Hayır,” dedi Trillian duymamıştı.</p>

  <p>“En büyük,” dedi Ford, “en yüksele sesli...”</p>

  <p>“En zengin...” diye ekledi Zaphod.</p>

  <p>“... rock orkestrası, şey...tarihinin...” uygun bir kelime aradı.</p>

  <p>“tarihin kendisinin,” dedi Zaphod.</p>

  <p>“Olamaz,” dedi Trillian.</p>

  <p>“Zowee,” dedi Zaphod, “Burada Evrenin Sonundayız ve sen henüz yaşamamışsın bile. Kaçırmışsın.” Zaphod, Trillian’ı bütün bu süre içinde kendilerini beklemekte olan garsonun yanında durduğu masaya götürdü.</p>

  <p>Arthur kendini kaybolmuş ve yalnız hissederek, onları takip etti.</p>

  <p>Ford masa yığını arasından güçlükle yolunu bularak eski bir tanışıklığı yenilemeye gitti.</p>

  <p>“Hey, ee, Hotblack” diye seslendi, “ne var, ne yok? Seni görmek çok hoş, koca oğlan, gümbürtüden ne haber? Müthiş görünüyorsun, gerçekten çok çok şişman ve sağlıksız görünüyorsun. Hayret verici.” Adamın sırtına bir şaplak indirdi ve bunun hiçbir tepki uyandırmamış görünmesine biraz şaşırdı. İçinde çalkalanmakta olan Pan Galaktik Gargara Bombası ona, aldırmadan olaya dalmasını söylüyordu.</p>

  <p>“Eski günlerimizi hatırlıyor musun?” dedi, “o zamanlar birlikte dolaşırdık, öyle değil mi? Kanunsuz Bistro, hatırladın mı? Slim’in Boğazı Mağazası? Boozarama? Ne günlerdi, ha?” Hotblack Desiato nasıl günler olduğu hakkında bir fikir belirtmedi. Ford hiç telaşlanmıyordu.</p>

  <p>“Ve sonra acıkınca halk sağlığı müfettişi rolü yapardık, hatırladın mı? Ve yemeklerle içkilere el koyarak ortalarda dolaşırdık, değil mi? Ta ki gıda zehirlenmesine uğrayıncaya kadar. Oh, sonra New Betel, Grettchen Town’daki Kafe Lou’nun pis kokulu odalarında geçirdiğimiz uzun sohbet ye içki geceleri. Sen her zaman bitişik odada olur ve yeni şarkılar yazmaya çalışırdın ve biz hepsinden nefret ederdik ve sen umurunda, olmadığım söylerdin, biz ise umurumuzda olduğunu çünkü onlardan nefret ettiğimizi söylerdik.” Ford’un gözleri buğulanmaya başlamıştı.</p>

  <p>“Ve sen bir yıldız olmak istemediğini söylerdin,” diye devam etti, nostaljinin keyfini çıkararak, “çünkü yıldız sisteminden hoşlanmazdın. Ve biz de, yani Hadra, Sulijoo ve ben, zaten bir seçeneğin olmadığını düşündüğümüzü söylerdik. Bir de şimdi yaptığın işe bak? Artık yıldız sistemlerini satın alıyorsun Döndü ve çevre masalardan ilgi aradı.</p>

  <p>“İşte,” dedi.” yıldız sistemlerini satın alan bir adam!” Hotblack Desiato bu bilgiyi onaylamak ya da yadsımak yönünde hiçbir girişimde bulunmadı ve geçici dinleyicilerin ilgisi çabucak azaldı.</p>

  <p>“Sanırım birileri sarhoş olmuş,” diye şarap kadehinin içine bakarak mırıldandı, eflatun renkli, çalıya benzeyen bir yaratık.</p>

  <p>Ford biraz sendeledi ve Hotblack Desiato’nun karşısındaki sandalyelerden birine külçe gibi çöktü.</p>

  <p>“Yaptığın o numara nasıldı?” dedi ve bir şişeye akılsızca tutunarak, destek almaya çalıştı ve onu devirdi- üstelik de yakınında duran bir bardağın üzerine. Bu mutlu rastlantıyı ziyan etmemek için bardakta kalan içkiyi kafasına dikti.</p>

  <p>“Gerçekten muhteşem bir numaraydı,” diye devam etti, “nasıldı? “Bwarm! Bwarm! Baderr!!” falan gibi bir şeyler, ve sizin şov yaptığınız sahne, o geminin dosdoğru güneşe çarpması ile sona ererdi ve sen bunu gerçekten de yapardın!” Ford bir yumruğunu öbür avucunun içine çarptırarak bu zor sahneyi grafik olarak canlandırmak istedi. Tekrar şişeyi devirdi.</p>

  <p>“Gemi! Güneş! Bum, bam!” diye haykırdı. “Yani lazer oyunlarını falan boşver, sizler güneş alevleri ve gerçek güneş yangınlarıyla uğraşıyordunuz! Ve oh, tabii korkunç şarkılarla.” Gözleriyle şişeden masaya dökülmekte olan sıvıyı takip etti. Buna bir şey yapmak gerek diye düşündü.</p>

  <p>“Hey, içki ister misin?” dedi. İçkiden sırılsıklam olduğu için vıcık vıcık sesler çıkaran beyni nihayet bu kavuşmada eksik bir şeyler olduğunu fark etmeye başlamıştı ve bu eksik bir şeyler, karşısında oturmakta olan platin takımlı ve gümüşi fötr şapkalı adamın, henüz “Selam Ford” veya “Bu kadar zamandan sonra seni görmek ne hoş” cinsinden bir şeyler, hatta hiçbir şeyler söylememiş olmasıydı. Daha da önemlisi henüz yerinden bile kıpırdamamış olmasıydı.</p>

  <p>“Hotblack?” dedi Ford.</p>

  <p>Arka taraftan uzanan kocaman etli bir e! omzuna kondu ve onu kenara itti. Ford, hiç de zarif olmayan bir biçimde kolluğundan kaydı ve bu nezaketsiz elin sahibinin kim olduğunu anlayabilmek için yukarılara baktı.</p>

  <p>Elin sahibi hiç de güç tespit edilir biri değildi, zira yaklaşık iki buçuk metre boyunda ve bu boya göre de hafif yapılı olmayan biriydi. Bir başka deyişle, tıpkı deri koltuklar gibi, parlak, hantal ve bol bol sert malzemeyle doldurulmuş bir yapıdaydı. Bu adamın içine tıkıştırıldığı elbisenin hayattaki tek amacı, böyle bir vücudu, böyle bir takım içine sıkıştırmanın güçlüğünü anlatmakmış gibi görünüyordu. Yüzünün derisi portakal kabuğu gibi, rengi ise yeşille alın karıştığı bir elma gibiydi. Ama lezzetli ve tatlı bir şeylerle olan benzerlik burada son buluyordu.</p>

  <p>“Ufaklık..” dedi adamın ağzından çıkan bir ses, içinde bulunduğu göğüs kafesinde zor anlar geçiriyormuş gibi.</p>

  <p>“Eee, evet?” dedi Ford sohbet eder gibi. Yalpalayarak tekrar ayağa kalktı ve kafasının tepesi adamın vücudundan daha yüksek bir seviyeye erişemediği için hayal kırıklığına uğradı.</p>

  <p>“Çek arabanı,” dedi adam.</p>

  <p>“Oh, sahi mi?” dedi Ford, bir yandan da bunun ne kadar akıllıca bir davranış olduğunu merak ediyordu.</p>

  <p>“Sen de kimsin?” Adam bunu bir müddet düşündü. Bu çeşit sorular sorulmasına alışkın değildi. Buna rağmen, bir müddet sonra bir cevap bulmuştu.</p>

  <p>“Ben sana buradan arabanı çekmeni söyleyen adamım,” dedi “araban senin yerine çektirilmeden önce.”</p>

  <p>“Şimdi beni dinle,” dedi Ford öfkeyle -başının dönmekten vazgeçmesini, yerine yerleşmesini ve duruma hakim olmasını arzu ederdi- “Dinle şimdi” diye devam etti, “Ben Hotblack’in en eski arkadaşlarından biriyim ve..."</p>

  <p>Henüz kirpiklerini bile oynatmamış olan Hotblack Desiato’ya bir göz attı.</p>

  <p>“...ve...” dedi Ford yeniden, “ve” den sonra söylenebilecek etkili bir kelimenin ne olabileceğini merak ederek.</p>

  <p>Büyük adam “ve” den sonra kullanılabilecek cümleler buldu ve şöyle dedi;</p>

  <p>“Ve ben Mr. Desiato’nun korumasıyım,” devam etti, “ve onun vücudundan sorumluyum, ve senin vücudunla ilgili olarak da en ufak bir sorumluluğum yok, onun için hasara uğramasını istemiyorsan onu buradan uzaklaştır.”</p>

  <p>“Şimdi, dur bir dakika,” dedi Ford.</p>

  <p>“Dakika falan yok!” diye gürledi koruma, “bekleme yok! Mr. Desiato kimseyle konuşmaz!”</p>

  <p>“İyi ama, belki de bu konuyla ilgili kendisinin konuşmasına izin versen daha iyi olurdu.”</p>

  <p>“O kimseyle konuşmaz!” diye kükredi fedai.</p>

  <p>Ford endişeyle tekrar Hotblack’e baktı ve gerçeklerin korumadan yana olduğunu kabul etmek zorunda kaldı.</p>

  <p>Bırakın Ford’un sağlığıyla ilgili samimi bir ilgiyi, hâlâ en ufak bir kıpırdama işareti bile görülmüyordu.</p>

  <p>“Niçin?” dedi Ford, “Neyi var onun?” Koruma anlattı.</p>

  <h2 id="sigil_toc_id_49">17</h2>

  <p>Otostopçunun Galaksi Rehberinde belirtildiğine göre, Gagrakacka Akıl Yöresinin, Felaket Bölgesi adındaki plutonyum rock orkestrası, yalnızca Galaksideki en yüksek sesli orkestra olarak kabul edilmekle kalmayıp, genellikle her çeşit gürültü içinde en yüksek sesli gürültü olarak da öne çıkmaktadır. Orkestra elemanları enstrümanlarını gezegenin etrafındaki yörüngede -hatta bir başka gezegenin yörüngesinde- seyreden ve sıkıca ses yalıtımı yapılmış bir uzay gemisinden, uzaktan kumanda yoluyla çalarlarken, konser meraklıları da, en iyi ses dengesinin sahneden otuz yedi mil kadar uzaktaki büyük beton sığınaklarda elde edilebildiğinde karar kılmaktaydılar.</p>

  <p>Şarkıları genellikle, çok basit olup, daha çok erkek varlığın kız varlıkla gümüş renkli bir ay altında buluşması ve daha sonra yeterince araştırılmamış bir sebepten ötürü ayın patlaması gibi tanıdık bir tema üzerine kurulu oluyordu.</p>

  <p>Gösterileri birçok gezegende yasaklanmıştı. Bu yasaklama bazen sanatsal nedenlerle olabildiği gibi, daha ziyade orkestranın açık adres sistemi, yerel stratejik silahları sınırlandıran antlaşmalarla uyuşmadığı için konulmaktaydı.</p>

  <p>Bu yine de, kazançlarının hipermatematik sınırlarını zorlamasına engel olamamıştı. Felaket Bölgesi Vergi İadeleri ile ilgili Genel ve Özel Kuramlarının kısa bir süre önce bilimselliğinin kabulünün ardından, araştırma ile görevli baş muhasebecileri, Maximegalon Üniversitesine Neomatematik Profesörü olarak atanmıştı. Bu kuramlarla uzay-zaman bütünlüğünün tüm yapısının sadece kavisli değil, üstelik tamamen kıvrık olduğu ispatlanmaktaydı.</p>

  <p>Ford yalpalayarak, Zaphod, Arthur ve Trillian’ın oturduğu ve eğlencenin başlamasını bekledikleri masaya döndü.</p>

  <p>“Bir şeyler yemem gerek,” dedi Ford.</p>

  <p>“Selam Ford,” dedi Zaphod, “büyük burunlu çocukla konuştun mu?”</p>

  <p class="yildiz">* * *</p>

  <p>Ford kendinden emin olmadan başını öne, arkaya, aşağı yukarı salladı.</p>

  <p>“Hotblack mi? Konuştum sayılır, evet.”</p>

  <p>“Ne dedi?”</p>

  <p>“Yani, çok bir şey sayılmaz. O... ee..”</p>

  <p>“Evet?”</p>

  <p>“Vergisel nedenlerden ötürü bir yılını ölü olarak geçiriyormuş. Oturmak zorundayım.” Ford oturdu.</p>

  <p>Garson yaklaştı.</p>

  <p>“Menüyü görmeyi mi arzu ederdiniz?” dedi, ” yoksa Günün Yemeği ile tanışmayı mı tercih edersiniz?”</p>

  <p>“Hı? ” dedi Ford.</p>

  <p>“Hı? ” dedi Arthur.</p>

  <p>“Hı? ” dedi Trillian.</p>

  <p>“Bu çok hoş.” dedi Zaphod, “etle tanışacağız.”</p>

  <p class="yildiz">* * *</p>

  <p>Restoran kompleksinin kollarından birinde uzun boylu, ince yapılı, beceriksiz görünüşlü biri, perdeleri açınca dışarıdaki unutulmuşluk yüzüne vurdu. Belki de unutulmuşluğun sık sık çarpmış olmasından ötürü, bu yüz, güzel bir yüz sayılmazdı. Bir defa çok uzun bir yüzdü, gözler düşük ve kısıktı, yanaklar çok çukur, dudaklar çok ince ve çok uzundu ve birbirlerinden ayrıldıklarında dişleri yeni cilalanmış cumbalı bir pencereye benziyordu. Perdeyi tutan eller de uzun ve inceydi: üstelik de soğuktular. Perdenin kıvrımları arasına hafifçe tutunmaktaydılar ve eğer genç adam onları kollamazsa, bir şahin gibi başlarını alıp oradan uzaklaşıverip ve bir köşede söylemesi güç bir şey yapacaklarmış gibi görünüyorlardı.</p>

  <p>Perde onun bırakmasıyla kapanınca, yüz hatları üzerinde oynaşmakta olan korkunç ışık, daha sağlıklı bir ortamda oyalanmak üzere uzaklaştı. Küçük odası içinde, bir peygamber böceğinin akşam avı üzerinde planlar yaptığı zamanki haliyle, yavaş yavaş ve dikkatle dolaşmaktaydı.</p>

  <p>Sonunda, bir sehpanın yanında duran çürük bir sandalyeye oturarak, bir mizah kitabının sayfalarını karıştırmaya başladı.</p>

  <p>Bir zil çaldı.</p>

  <p>İnce kitabı bir kenara iterek ayağa kalktı. Ceketini süsleyen gök kuşağı renklerindeki milyonlarca pulu elleriyle şöyle bir okşadı, kapıdan çıktı.</p>

  <p>Restoranda ışıklar kısıldı, orkestra hızını arttırdı, sahnenin ortasına açılan merdivenin karanlığına bir ışık topu saplandı.</p>

  <p>Merdivenlerin tepesinde duran, parlak renklerle bezeli, uzun boylu adam figür hoplaya zıplaya aşağı indi.</p>

  <p>Sahneye fırladı, mikrofonu hafifçe tıklattı, ince uzun elinin tek bir hareketiyle, onu bağlı olduğu ayaktan kurtardı.</p>

  <p>Bir an durakladı, sağa ve sola eğilerek seyircilerin alkışlarını cevapladı ve onlara çıkıntılarını sergiledi.</p>

  <p>Orada olmasalar bile, seyirciler arasındaki özel arkadaşlarına el salladı ve alkışın dinmesini bekledi.</p>

  <p>Elini yukarı kaldırmış, yalnızca bir kulağından öteki kulağına değil, adeta yüzünün sınırları ötesine de yayılıyormuş hissini veren bir gülümseme ile gülümsemekteydi.</p>

  <p>“Teşekkürler, bayanlar ve baylar!” diye bağırdı, “Çok teşekkürler. Çok çok teşekkürler.” Pırıl pırıl gözlerle izleyicileri taradı.</p>

  <p>“Bayanlar ve baylar,” dedi, “Bildiğimiz gibi Evren yüz yetmiş bin milyon bilyon yıldan şu ana kadar varlığını sürdürmektedir ve yarım saatten biraz fazla bir süre içinde de sona erecektir. Öyleyse, şu anda Milliways’de, yani Evrenin Sonundaki Restoran’da hazır bulunan herkese hoş geldiniz diyorum.” Bir el hareketiyle çabucak ikinci bir alkış dalgası yaratıverdi.</p>

  <p>Bir başka el hareketiyle bu alkışı kesti.</p>

  <p>“Bu akşam için ev sahipliğinizi yapacağım,” dedi, “adım Max Quordlepleen...” (Herkes bu ismi tanıyordu, gösterisi Galaksinin tüm bilinen bölümlerinde meşhurdu ama bu cümleyi sebep olduğu taze alkış dalgasını elde etmek için söylemişti ve iddiasız bir gülümsemeyle, el sallayarak alkışları kabul etti.)... ve buraya doğrudan zamanın çok çok başındaki öbür ucundan, Big Bang Burgercisi’ndeki şovumdan geliyorum- size orada çok heyecanlı bir akşam geçirdiğimizi söyleyebilirim. Bayanlar ve baylar, bu tarihi fırsat süresince, yani Tarihin Sonunda sizlerle birlikte olacağım!” Işıklar daha da kısılırken başlayan bir başka alkış patlaması çabucak söndü. Masalardaki tüm mumların bir anda kendi kendilerine yanıvermesi, akşam yemeğinde hazır bulunanların hafifçe nefesinin tutulmasına ve hepsinin binlerce küçük, titrek alev ve milyonlarca samimi gölge ile çevrelenmesine yol açtı. Tepelerindeki altın kubbenin ışıltısı çok çok yavaş bir şekilde kısılmaya, kararmaya, solmaya yüz tutmasıyla birlikte karanlık Restoran içinde de bir heyecan dalgası dolanmaya başlamıştı.</p>

  <p>Konuşmasını sürdüren Max’ın sesi giderek kısılmaktaydı.</p>

  <p>“İşte, bayanlar, baylar,” diye soludu, “mumlar yakıldı, orkestra yumuşacık bir müzik çalıyor. Güç alanı ile korunmakta olan kubbe başımızın üzerinde şeffaflaşırken, şişmiş ve morarmış yıldızların tarihi ışığı altında ağırlaşan karanlık ve asık suratlı gökyüzünü ortaya çıkarıyor. Muhteşem bir akşamın tamamen yok oluşunu izlemek üzere hepimizin burada olduğunu görüyorum!” Çarpıcı şok, bu manzarayı daha önce görmemiş olanların üzerine çökerken, orkestranın yumuşak müziği bile susmuştu.</p>

  <p>Üzerlerine canavarca, pis ve korkunç bir ışık akın etti.</p>

  <p>- İğrenç bir ışık.</p>

  <p>- Fokur fokur kaynayan, veba gibi bir ışık.</p>

  <p>- Cehennemin bile şeklini bozacak bir ışık.</p>

  <p>Evren sona ermekteydi.</p>

  <p>Restoran, birkaç sonsuz saniye süresince çıldıran boşluk içinde sessizce bir fırıldak gibi döndü. Sonra Max tekrar konuştu.</p>

  <p>“Daima tünelin sonundaki ışığı görebilmeyi ümit etmiş olanlarınız için” dedi “işte bu, o ışık.” Orkestra tekrar yükseldi.</p>

  <p>“Teşekkürler bayanlar, baylar,” diye haykırdı Max, “bir kaç dakika sonra tekrar sizlerle olacağım. Bu arada sizleri Mr. Reg Nullify ve onun Tufan Grubunun yetenekli ellerine bırakıyorum. Bayanlar, baylar, Reg ve arkadaşları için büyük bir alkış lütfen!” Göklerin ağıt dolu karmaşası devam ediyordu.</p>

  <p>Seyirciler tereddütle alkışlamaya başladı ve bir süre sonra herkes normal konuşmalarına dönüldü. Max masaları dolaşmaya, şakalar patlatmaya, kahkahalar atmaya, yani kazandığı paranın hakkını vermeye koyuldu.</p>

  <p>Kocaman bir mandra hayvanı Zaphod Beeblebrox’un masasına yaklaştı. Büyük, yağlı, etli, sığır cinsi bir dört ayaklıydı bu ve nemli gözleri, küçük boynuzları ve dudaklarında da neredeyse arkadaşça denebilecek bir gülümseme vardı.</p>

  <p>“İyi akşamlar,” diye böğürdü ve kıçüstü oturdu, “Ben Günün Yemeğiyim. Gövdemin parçaları ilginizi çeker mi acaba?” biraz geviş getirip, homurdandı, arka ayaklarını daha rahat bir pozisyona getirdi ve sakin bir şekilde onlara bakmaya devam etti.</p>

  <p>Bakışları Arthur ile Trillian'ın perişan ve şaşkın bakışlarıyla, Ford’un umursamaz omuz silkişiyle ve Zaphod Beeblebrox’un gözle görülür açlığı ile karşılaştı.</p>

  <p>“Belki bir parça kol alırdınız?” diye önerdi hayvan.</p>

  <p>“Beyaz şaraplı sosta pişmiş?”</p>

  <p>“Eee, siz, sizin kolunuz mu?” diyebildi Arthur dehşet içinde bir fısıltıyla.</p>

  <p>“Fakat, tabii ki benim kolum, efendim,” diye mööledi hayvan mutlu bir şekilde, “başka kimseninki benim değil ki ikram edebileyim.” Zaphod ayağa kalktı ve hayvanın koluna parmağıyla dokunmaya ve beğeniyle incelemeye başladı.</p>

  <p>“Veya but da çok güzel,” diye mırıldandı hayvan.</p>

  <p>“Butlarımı uzun zamandır çalıştırıyorum ve bol bol ot yiyiyorum, onun için orda bayağı lezzetli et olması gerek.” tatlı bir homurtu çıkardı, tekrar mööledi ve geviş getirmeye başladı. Sonra çiğnediklerini gerisin geri yuttu.</p>

  <p>“Ya da belki bir güvecimi alırdınız?”</p>

  <p>“Bu hayvanın açıkça bizim kendisini yememizi istediğini mi söylüyorsunuz yani?” diye fısıldadı Trillian Ford’a.</p>

  <p>“Ben mi?” dedi Ford, gözlerinde donuk bir bakışla “Ben hiçbir şey demek istemiyorum.”</p>

  <p>“Bu tam anlamıyla dehşet verici,” diye haykırdı Arthur, “Hayatımda duyduğum en tiksinti verici şey.”</p>

  <p>“Sorun nedir Dünyalı?” dedi Zaphod, dikkatini butlarda yoğunlaştırırken.</p>

  <p>“Sadece önümde durup da beni, kendisini yemeğe davet eden bir hayvanı yemek istemiyorum o kadar,” dedi Arthur. “Bu insafsızlık.”</p>

  <p>“Yenmek istemeyen bir hayvanı yemekten iyidir,” dedi Zaphod.</p>

  <p>“Konu bu değil,” diye Arthur protesto etti. Sonra bunu bir an düşündü. “Tamam,” dedi, “belki de konu bu.</p>

  <p>Umurumda değil. Şimdi bunu düşünmeye niyetim yok.</p>

  <p>Ben sadece...ee..” Çevresinde Evren öfkeyle can çekişiyordu.</p>

  <p>“Sanırım ben sadece yeşil salata yiyeceğim,” diye mırıldandı.</p>

  <p>“Size ciğerimi düşünmeniz için İsrar edebilir miyim?” diye sordu hayvan, “ şimdiye kadar çok zenginleşmiş ve yumuşamış olmalı, aylardır kendimi özel olarak besliyordum.”</p>

  <p>“Bir yeşil salata,” dedi Arthur anlayarak.</p>

  <p>“Bir yeşil salata, öyle mi?” dedi hayvan. Onaylamadığını belli edercesine Arthur’a gözlerini devirdi.</p>

  <p>“Bana,” dedi Arthur, “yeşil salata yememem gerektiğini mi söyleyeceksiniz?”</p>

  <p>“Evet,” dedi hayvan, “bu konunun tartışmasız dediğiniz gibi olduğuna ilişkin birçok sebze tanıyorum.</p>

  <p>Zaten sonunda bu arapsaçına dönmüş konuyu kestirip atarak, gerçekten de yenilmek isteyen ve bunu açıkça ve belirgin bir şekilde ifade edebilen hayvanların üretilmesine bu yüzden karar verildi. Ve işte karşınızdayım.” Hafifçe eğilerek selam vermeyi başarabildi.</p>

  <p>“Ben bir bardak su alayım lütfen,” dedi Arthur.</p>

  <p>“Bak,” dedi Zaphod, “yemek yemek istiyoruz, yemek konusunu sorun haline getirmek istemiyoruz. Dört az pişmiş biftek lütfen ve acele olsun. Beş yüz yetmiş altı milyon yıldır bir şey yemedik.” Hayvan sendeleyerek ayakları üzerinde doğruldu.</p>

  <p>Tatlı bir homurtu çıkardı.</p>

  <p>“Çok akıllıca bir seçim olduğunu söyleyebilirim, efendim,” dedi, “hemen gidip kendimi vurayım.” Arthur’a dönüp arkadaşça göz kırptı.</p>

  <p>“Endişelenmeyin, efendim,” dedi, “çok insancıl davranacağım.” Acelesiz adımlarla mutfağa yöneldi.</p>

  <p>Birkaç dakika sonra bir garson dumanları tüten dört tabak biftekle çıkageldi. Zaphod ve Ford ikinci bir tereddüde gerek duymadan kurt gibi tabaklara daldılar.</p>

  <p>Trillian bir an durakladı, sonra omuz silkti ve kendisininkini yemeğe koyuldu.</p>

  <p>Arthur tabağına bakarken hafifçe midesi bulandı.</p>

  <p>“Hey, Dünyalı,” dedi Zaphod, hınzırca sırıtarak henüz açlığı süren yüze baktı, “seni yiyip bitiren ne böyle?” Ve orkestra çalmaya devam ediyordu.</p>

  <p>Restorandaki herkes ve her şey gevşemiş ve sohbete dalmıştı. Hava şundan bundan konuşmalarla, egzotik bitkilerin, muhteşem yemeklerin ve baştan çıkarıcı şarapların birbirine karışmış kokularıyla dolmuştu. Her yönde sonsuz kilometreler boyunca sürüp giden Evren tufanı, sersemletici bir zirvede toplanmak üzere tırmanmaktaydı.</p>

  <p>Saatine bir göz atan Max gösterişli bir şekilde sahneye döndü.</p>

  <p>“Ve şimdi, bayanlar, baylar,” diye sırıttı, “herkes son bir kez iyi vakit geçiriyor mu?” Şovmenlerce kendilerine iyi vakit geçirip geçirmedikleri sorulduğunda “evet” diye cevap veren cinsten kişiler “Evet,” diye bağırdılar.</p>

  <p>“Bu fevkalade,” diye heyecanla konuştu Max, “tam anlamıyla mükemmel. Ve sıcak kırmızı güneşlerin sonuncusunu parçalamaya hazırlanan foton fırtınaları, kalabalık girdaplar halinde etrafımızda toplanırken, hepiniz arkanıza yaslanarak, müthiş heyecan verici bu son deneyimi benimle birlikte yaşayıp bundan çok büyük bir zevk alacağımızı biliyorum. “ Durdu. Parıldayan gözleriyle seyirciyi etkisi altına almıştı.</p>

  <p>“İnanın bana bayanlar, baylar,” dedi “bu deneyimin en son yaşayacağınız deneyimden bir önce yaşayacağınız deneyim olmak gibi bir iddiası yoktur.” Tekrar durakladı. Bu gece zamanlaması kusursuzdu.</p>

  <p>Bu şovu birbiri ardına her gece yapıyordu. Aslında zamanın en uç noktalarının yaşandığı bu yerde gecenin pek bir anlamı yoktu. Tüm olay. Restoranın, zamanın en ucundan önce yavaşça öne doğru sallanıp sonra geriye gelmesiyle, son anın tekrar tekrar yaşanmasıydı. Bununla birlikte bu “gece” çok iyiydi, seyirciler ince kemikli avucunun içinde kıvranmaktaydı. Sesi iyice alçaldı. Onu duymak için büyük çaba harcamaları gerekiyordu.</p>

  <p>“Bu deneyim,” dedi, “gerçekten de kesin bir bitiş, içinde muhteşem güzellikteki yaratılmışlık dalgasının yok olduğu son dondurucu yalnızlık olacaktır. Bu, bayanlar ve baylar, herkesçe malum ‘son’dur.” Sesini daha da alçalttı. Bu sessizlik içinde, bir sinek bile, boğazını temizlemek için ses çıkarmaya cesaret edemezdi.</p>

  <p>“Buradan sonra,” dedi, “hiçbir şey yok. Anlamsızlık.</p>

  <p>Boşluk. Unutulmuşluk. Kesin hiçlik...” .</p>

  <p>Gözleri tekrar parıldadı - yoksa göz mü kırpıyordu?</p>

  <p>“Hiçbir şey...tabii ki Aldebaran likörlerinin en seçkin örnekleri ile tatlı servisimiz dışında!” Orkestra onun için bir alkış müziği tıngırdattı. O ise bunu yapmamalarını yeğlerdi, onun çapında bir sanatçının buna ihtiyacı yoktu. O, seyirciyi adeta bir enstrüman gibi çalabilecek yetenekteydi. Rahatlamanın etkisiyle herkes gülüyordu. O devam etti.</p>

  <p>“Ve ilk defa,” diye haykırdı neşeyle, “sabah kalktığınızda kendinizi akşamdan kalma hissetmeyeceğinizden emin olabilirsiniz -çünkü başka sabah olmayacaktır.” Gülüşen, mutlu seyircisine bakarak sırıttı. Gözlerini kaldırıp gökyüzüne baktı. Bu sırayı her gece uyguluyordu, ama bakışı yalnızca bir saniyenin onda biri kadar bir süre içindi. Bir profesyonelin diğerine güvendiği şekilde, o da gözlerinin kendisine düşen işi başaracağından emindi.</p>

  <p>“Ve şimdi,” dedi, gururla sahnede dolanırken,”Bu gece, burada hissettiğiniz o muhteşem değersizlik ve kötü kader duygularını bir parça zayıflatmak pahasına da olsa, bu akşam burada bulunan birkaç gruba hoş geldiniz demek istiyorum.” Cebinden bir kart çıkardı.</p>

  <p>“Aramızda...” alkışları dindirmek için bir elini havaya kaldırmıştı. “Aramızda, Qvarne, Vortvoid yöresinden Zansellquasure Flamarion Briç Kulübü üyesi bir grup var mı? Kendileri buradalar mı?” Arkalardan bir alkış yükseldiyse de, o duymamazlıktan geldi. Etrafına bakınarak onları bulmaya çalıştı.</p>

  <p>“Buradalar mı?” diye daha yüksek perdeden bir alkışı teşvik edebilmek için tekrar sordu. Her zaman olduğu gibi istediğini elde etti.</p>

  <p>“Ah, işte ordalar. Evet son konuşmalar beyler -ve hile yok ona göre, bunun çok ciddi bir an olduğunu unutmayın.” Gelfen alkışları hevesle karşıladı.</p>

  <p>“Ve ayrıca... ayrıca... Asgard Salonlarından gelmekte olan küçük bir ilahlar grubu da aramızda mı?” Öteden, kendisinin sağ tarafında bir yerlerden bir gök gürültüsü gümbürtüsü duyuldu. Sahnenin üzerinde bir şimşek çaktı. Kendilerinden memnun bir eda içinde oturan, başları miğferli, kıllı erkeklerden oluşmuş küçük bir grup kendisine kadeh kaldırmaktaydı.</p>

  <p>Başarıları geçmişte kalmış diye düşündü kendi kendine.</p>

  <p>“Aman o çekice dikkat edin efendim,” dedi.</p>

  <p>Şimşek numaralarını yeniden yaptılar. Max onlara çok ince dudaklı bir gülücük gönderdi.</p>

  <p>“Ve üçüncü olarak,” dedi, “üçüncü olarak Sirius B’den bir grup Genç Muhafazakar, onlar da burada mı?” Şık giyimli bir grup genç köpek birbirlerine ekmek atmayı bırakıp, sahneye ekmek atmaya başladılar. Pek de zekice olmayan bir şekilde uluyup havladılar.</p>

  <p>“Evet,” dedi Max, “bu olanlar hep sizin yüzünüzden, farkında mısınız?”</p>

  <p>“Ve son olarak,” dedi Max, ciddi yüzünü takınıp seyircileri sakinleştirirken, “sanırım son olarak, Büyük Peygamber Zarquon’un Dönüşü Kilisesine mensup bir grup inanç sahibi sofu da bu akşam bizimle birlikte.” Hemen hemen yirmi kişi kadardılar, inançlarına uygun, basit ve her türlü lüksden uzak giyimleriyle, duvarın dibine, yere oturmuş, huzursuz bir şekilde maden sularını yudumluyorlar ve şenliklerden uzak kalmaya çalışıyorlardı.</p>

  <p>Spotlar üzerlerine çevrildiğinde, gücenmiş bakışlarla gözlerini kırpıştırdılar.</p>

  <p>“İşte buradalar,” dedi Max, “orada oturup, sabırla bekliyorlar. Peygamberiniz döneceğini söyledi arkadaşlar ve siz de uzun bir süredir beklemektesiniz, o halde umalım ki biraz acele ediyor olsun, çünkü bunun için yalnızca sekiz dakikası kaldı!” Zargon’un müritleri, üzerlerinden aşan merhametsiz kahkaha dalgaları ile yıpratılmayı reddederek dimdik oturmaktaydılar.</p>

  <p>Max seyircilerini dizginledi.</p>

  <p>“Hayır, ama ciddi olarak arkadaşlar, ciddi olarak, kimseyi incitmek niyetinde değiliz. Hayır, böyle derin inançlarla dalga geçmememiz gerektiğini biliyorum, bu yüzden, sanırım Büyük Zargon’a büyük bir alkış göndermeliyiz..”</p>

  <p>“...kendisi her nerede bulunmak zorunda olursa olsun!” Seyirciler huşu içinde alkışladılar.</p>

  <p>İfadesiz suratlı gruba, eliyle bir öpücük üfledi ve sahnenin ortasına döndü.</p>

  <p>Yüksek bir tabureyi kavrayarak ortaya getirdi ve üzerine oturdu.</p>

  <p>“Yine de bu akşam burada bu kadar seçkin kişiyi bir arada görmek” diye şakıdı,” büyük mutluluk- öyle değil mi ama? Evet, kesinlikle muhteşem. Çünkü biliyorum ki çoğunuz buraya zaman zaman geliyorsunuz ki bence bu harika bir şey, buraya gelip her şeyin sonunu böyle izledikten sonra kendi çağlarınıza dönmek... çocuklar yetiştirmek, doğru olduğuna inandığınız şeyler için korkunç savaşlar vermek... bu her türlü yaşam çeşidine gelecek için bir ümit veriyor. Tabii,” üzerlerinde ve etraflarında devam eden yıkıcı fırtınayı işaret etti, “bir gelecek olmadığını bildiğimizi saymazsak... ”</p>

  <p>Arthur Ford’a döndü - bu yeri kafasında tam olarak çözememişti.</p>

  <p>“Baksana,” dedi, “eğer Evren sona ermek üzereyse, bizde onunla birlikte yok olmayacak mıyız? Ford ona üç kadeh Pan Galaktik Gargara Bombası içmiş birinin bakışlarıyla, yani bir başka deyişle, oldukça güvenilmez bir bakışla baktı.</p>

  <p>“Hayır,” dedi, “bak” dedi, “bu batakhaneye girdiğin andan itibaren, bir nevi güç zırhı ile korunuyor, bu acayip, geçici zaman sapmasının etkisi altına giriyorsun.</p>

  <p>Sanırım.”</p>

  <p>“Oh, dedi Arthur. Dikkatini yeniden garsonun bifteği ile değiştirmesini sağlayabildiği çorbasına çevirdi.</p>

  <p>“Bak,” dedi Ford, “sana göstereyim.” Masadan kaptığı peçeteyle bir süre umutsuzca boğuştu.</p>

  <p>“Bak,” dedi yeniden, “Farz et, tamam mı, bu peçete geçici Evren olsun, tamam mı? Ve bu kaşık da maddenin eğimi içinde geçit görevi yapan bir tüp olsun... ” Bu son bölümü söylemek biraz vakit almıştı ve Arthur onun sözünü kesmeyi istememişti.</p>

  <p>“O benim yemek yediğim kaşık,” dedi.</p>

  <p>“Pekala,” dedi Ford, “farz et bu kaşık...” tatlı tepsisi üzerinde tahta saplı küçük bir kaşık bulmuştu ama onu ordan almayı biraz maceralı bulduğu için fikrini değiştirdi, “hayır, daha da iyisi bu çatal...”</p>

  <p>“Hey, çatalımı bırakır mısın?” diye tersledi Zaphod.</p>

  <p>“Tamam," dedi Ford, “tamam, tamam. Diyelim ki... diyelim ki bu şarap kadehi geçici Evren olsun...”</p>

  <p>“Hangisi, biraz önce yere düşürdüğün mü?”</p>

  <p>“Öyle bir şey mi yaptım?”</p>

  <p>“Evet,"</p>

  <p>“Tamam,” dedi Ford, “unut onu. Demek istediğim...</p>

  <p>Demek istediğim, bak şimdi, biliyor musun, en başından Evren’in ne şekilde başladığını biliyor musun?”</p>

  <p>“Sanırım, hayır,” dedi bu konuyu hiç açmamış olmayı tercih eden Arthur, “Pekala,” dedi Ford, “gözünün önüne şunu getir.</p>

  <p>Tamam. Bir küvet var. Tamam mı. Geniş yuvarlak bir küvet. Ve abanozdan yapılmış.”</p>

  <p>“Nereden alınmış?” dedi Arthur, “Harrods Vogonlar tarafından yerle bir edilmişti.”</p>

  <p>“Bunun önemi yok.”</p>

  <p>“Hep böyle diyorsun.”</p>

  <p>“Dinle.”</p>

  <p>“Pekala,”</p>

  <p>“Bu küvet var, anlıyor musun? Bu küveti gözünün önüne getir. Abanozdan yapılmış ve konik bir biçimi var,”</p>

  <p>“Konik mi?” dedi Arthur, “Küvetin konik olanı...”</p>

  <p>“Shhh!” dedi Ford, “Konik, Şimdi yapacağın, anlıyor musun, onu ince beyaz kumla doldurmak, tamam mı? Veya toz şekerle. İnce beyaz kum ve/veya şeker.</p>

  <p>Herhangi biri. Önemli değil. Şeker de olabilir. Ve dolunca tıpasını açacaksın... dinliyor musun?”</p>

  <p>“Dinliyorum.”</p>

  <p>“Tıpasını açacaksın ve hepsi döne döne akıp gidecek, anlıyor musun, tıpa deliğinden akıp gidecek.”</p>

  <p>“Anlıyorum.”</p>

  <p>“Anlamıyorsun. Hiçbir şey anlamıyorsun. Esas can alıcı noktaya gelmedim henüz. Can alıcı noktayı duymak ister misin?</p>

  <p>“Bana can alıcı noktayı söyle.” Ford biraz düşündü, can alıcı noktanın ne olduğunu hatırlamaya çalıştı.</p>

  <p>“Can alıcı nokta,” dedi, “Şu. Bunun oluşunu filme alıyorsun.”</p>

  <p>“Gerçekten zekice,” diye onayladı Arthur.</p>

  <p>“Bir film makinesi alıyor ve bu oluşumu filme çekiyorsun."</p>

  <p>“Çok zekice.”</p>

  <p>“Can alıcı nokta bu değil. Can alıcı nokta şu, şimdi hatırladım. Can alıcı nokta filmi projektöre yerleştirirken... geriye doğru!”</p>

  <p>“Geriye doğru mu?”</p>

  <p>“Evet, can alıcı nokta kesinlikle filmi geriye doğru sarmak. Böylece oturup seyrettiğin zaman, her şey yukarı doğru döne döne küvetin deliğinden içeri giriyormuş gibi gözükecek ve küveti dolduracak. Anlıyor musun?”</p>

  <p>“Ve Evrenin başlangıcı da böyleydi, öyle mi?”</p>

  <p>“Hayır, ama bu gevşemek için muhteşem bir yol.” Şarap kadehine uzandı.</p>

  <p>“Şarap kadehim nerede?” dedi.</p>

  <p>“Yerde.”</p>

  <p>“Ah.” Ford , bardağa bakmak için sandalyesini geriye doğru eğince, elinde kablosuz bir telefonla masaya yaklaşmakta olan küçük yeşil garsonla çarpıştı.</p>

  <p>Ford iyice kafayı bulduğunu söyleyerek garsondan özür diledi.</p>

  <p>Garson bunun hiç sorun olmadığını ve onu çok iyi anladığını belirtti.</p>

  <p>Ford garsona bu nazik davranışı için teşekkür etti ve kakülünü çekiştirmek istedi ama hedefi 20 santim kadar ıskalayarak masanın altına kaydı.</p>

  <p>“Mr. Zaphod Beeblebrox?” diye araştırdı garson.</p>

  <p>“Eee, evet?” dedi Zaphod, üçüncü bifteğinden başını kaldırarak.</p>

  <p>“Size bir telefon var.”</p>

  <p>“Hey, anlamadım, ne var dedin?”</p>

  <p>“Bir telefon efendim.”</p>

  <p>“Bana mı? Burada? Ama nerede olduğumu kim biliyor?” Akıllarından biri aceleyle işlemeye başladı. Diğeri sevgiyle hala hızla ağzına doldurulmakta olan yiyecekler üzerinde yoğunlaşmıştı.</p>

  <p>“Ben devam edersem kusura bakmazsınız değil mi?” dedi yemekle meşgul baş ve yemeğe devam etti.</p>

  <p>Artık kendisinin peşinde o kadar çok kişi vardı ki hesabını kendisi de kaybetmişti. Bu kadar dikkat çekici bir giriş yapmamış olması gerekirdi. Canı cehenneme, niye yapmasaydı ki, diye düşündü. Eğer kimse eğlendiğini görmüyorsa, eğlendiğini nasıl anlayacaksın?</p>

  <p>“Belki buradan birileri Galaktik Polise haber uçurmuştur,” dedi Trillian, “Herkes içeri girdiğini gördü.”</p>

  <p>“Yani beni telefonda tutuklamak istediklerini mi söylüyorsun?” dedi Zaphod, “Mümkündür. Köşeye sıkıştırıldığım zaman oldukça tehlikeli bir adam olurum.”</p>

  <p>“Evet,” dedi bir ses masanın altından, “öyle çabuk bozulur parçalanırsın ki insanlar şarapnelle vurulmuşa dönerler.”</p>

  <p>“Hey, bu da ne Kıyamet Günü mü?” diye terslendi Zaphod.</p>

  <p>“Burada onu da mı göreceğiz?” diye sordu Arthur, huzursuzca.</p>

  <p>“Benim hiç acelem yok,” diye mırıldandı Zaphod, “Tamam, telefondaki yaratık kimmiş bakalım?” Ford’a bir tekme indirdi. “Hey, kalk bakalım ufaklık,” dedi ona, “sana ihtiyacım olabilir.”</p>

  <p>“Bahsi geçen madeni beyefendiyi,” dedi garson, “şahsen tanımıyorum, efendim...”</p>

  <p>“Madeni mi?”</p>

  <p>“Evet efendim.”</p>

  <p>“Madeni mi dedin?”</p>

  <p>“Evet efendim, bahsi geçen madeni beyefendiyi şahsen tanımadığımı söyledim... ”</p>

  <p>“Peki devam et.”</p>

  <p>“Ama bana kendisinin epeyce bin yıllar süresince sizin dönüşünüzü beklediği bildirildi. Görünüşe bakılırsa buradan ayrılışınız oldukça ani olmuş.”</p>

  <p>“Buradan ayrılışım mı?” dedi Zaphod, “Saçmaladığının farkında mısın? Buraya daha yeni geldik.”</p>

  <p>“Aynen öyle efendim,” dedi garson inatçı bir ısrarla, “ama, efendim, anlıyorum ki, buraya gelmeden önce buradan ayrılmışsınız.” Zaphod bunu önce beyinlerinden birinde sonra öbüründe değerlendirdi.</p>

  <p>“Sen diyorsun ki,” dedi, “buraya gelmeden önce, buradan ayrılmışız, öyle mi?” Bu uzun bir gece olacak diye düşündü garson.</p>

  <p>“Kesinlikle, efendim,” dedi.</p>

  <p>“Psikanalistine risk tazminatı ödemelisin, sen,” diye öğütledi Zaphod.</p>

  <p>“Hayır, bir dakika,” dedi Ford, tekrar masa seviyesine yükselirken, “burası tam olarak neresi?”</p>

  <p>“Tam olarak efendim. Burası Frogstar B Bölümü.”</p>

  <p>“Ama biz daha oradan yeni ayrıldık.” diye itiraz etti Zaphod, “oradan ayrıldık ve Evren’in Sonundaki Restorana geldik.”</p>

  <p>“Evet efendim,” dedi garson, şimdi kendi sahasında olduğunu ve iyi koştuğunu hissederek, “biri diğerinin enkazı üzerine inşa edilmişti.”</p>

  <p>“Oh,” dedi Arthur zekice, “demek istediğin biz uzayda değil zamanda yolculuk yaptık.”</p>

  <p>“Dinle, seni yan gelişmiş şempanze,” diyerek onun sözünü kesti Zaphod, “sen git de ağaca tırman, olur mu?” Arthur kabalaştı.</p>

  <p>“Git de kafalarını birbirine vur, dört göz,” diye öğüt verdi Zaphod’a.</p>

  <p>“Hayır, hayır, efendim,” dedi garson Zaphod’a, “maymununuz olayı doğru anladı, efendim.” Arthur öfkeyle kekeledi ve bunun tersine bir şey, hatta bununla ilgili bir şey bile söyleyemedi.</p>

  <p>“Tamamen aynı yerde kaldığınız halde, sanırım beş yüz yetmiş altı milyon yıl... ileri atıldınız.” diye açıkladı garson. Gülümsedi. Başa çıkılamayacak gibi görünen garipliklere en sonunda galip geldiğini düşündüğü için kendini çok iyi hissediyordu.</p>

  <p>“İşte bu kadar!” dedi Zaphod, “Anladım. Ben bilgisayara bizi yemek yiyebileceğimiz en yakın yere götürmesini söylemiştim o da tam olarak böyle yaptı. Beş yüz yetmiş altı milyon yıl mıdır nedir, o zamanı ekle veya çıkar, hiç yerimizden kımıldamamış durumdayız. Çok açık.” Hepsi bunun çok açık olduğunda hem-fikirdi.</p>

  <p>“Ama kim,” dedi Zaphod, “bu telefondaki yaratık?”</p>

  <p>“Marvin’e ne oldu?” diye sordu Trillian.</p>

  <p>Zaphod ellerini başlarına vurdu.</p>

  <p>“Paranoyak Android! Onu Frogstar B’de mutsuz, umutsuz ve amaçsız dolaşırken bırakmıştım.”</p>

  <p>“Bu ne zaman olmuştu?”</p>

  <p>“Eee, sanırım beş yüz yetmiş altı milyon yıl evvel." dedi Zaphod, “Hey. tabak kaptanı, bana konuşma çubuğunu versene..” Küçük garsonun kaşları karmaşa içinde alnında dolaştı.</p>

  <p>“Affedersiniz efendim, anlayamadım?” dedi.</p>

  <p>“Telefonu ver, garson.” dedi, aleti elinden kaparak, “yani, öyle demodesiniz ki, bu dünyaya nasıl ayak uyduruyorsunuz anlamıyorum.”</p>

  <p>“Haklısınız efendim.”</p>

  <p>“Hey, Marvin, sen misin?” dedi Zaphod telefona, “ne alemdesin, ufaklık?”</p>

  <p>İnce bir ses hatta duyulmadan evvel uzun bir sessizlik oldu.</p>

  <p>“Sanırım kendimi çok kötü hissettiğimi biliyor olmalısınız,” dedi.</p>

  <p>Zaphod telefonu eliyle kapattı.</p>

  <p>“Arayan Marvin,” dedi.</p>

  <p>“Hey, Marvin,” dedi tekrar telefona, “biz çok iyi vakit geçiriyoruz. Yemek, şarap, biraz kişisel istismar ve Evren’in bumlayışı. Seni nerede bulabiliriz?” Tekrar sessizlik.</p>

  <p>“Benimle ilgileniyormuş gibi görünmek zorunda olmadığınızı biliyorsunuz,” dedi Marvin sonunda, “ben yalnızca el yapımı bir robot olduğumun farkındayım.”</p>

  <p>“Tamam, tamam,” dedi Zaphod, “ama neredesin?”</p>

  <p>“Bana ‘yakıtı değiştir, Marvin’ diyorlar. “Üç nolu hava kilidini aç, Marvin. Marvin şu kağıdı yerden alır mısın?” Kağıdı yerden alır mıymışım! Şu hale bakın, benim bir gezegen büyüklüğünde beynim olsun, onlar benden...”</p>

  <p>“Evet, evet,” dedi Zaphod, onu anlıyormuş gibi, ama zerre kadar sempati duymadan.</p>

  <p>“Ama ben aşağılanmaya alışığım,” diye vızıldadı Marvin, “İsterseniz gidip kafamı bir kova suyun içine de daldırabilirim. Bunu yapmamı ister misiniz? Yanımda hazır bir kova var. Bir dakika bekleyin.”</p>

  <p>“Eee, hey, Marvin...” diye sözünü kesti Zaphod, fakat çok geç kalmıştı. Hattan metal tıngırtıları ve kederli, küçük baloncuk sesleri geldi.</p>

  <p>“Ne diyor?” diye sordu Trillian.</p>

  <p>“Hiçbir şey,” dedi Zaphod, “bizi sadece başını yıkayışını duyurmak için aramış.”</p>

  <p>“İşte,” dedi Marvin, hatta geri dönerek ve bir parça daha fokurdayarak, “Umarım bu sizi mutlu etmiştir...”</p>

  <p>“Evet, evet,” dedi Zaphod, “şimdi bize nerede olduğunu söyler misin lütfen?”</p>

  <p>“Araba parkındayım,” dedi Marvin.</p>

  <p>“Araba parkı mı?” dedi Zaphod, “Orada ne yapıyorsun?”</p>

  <p>“Araba park ediyorum. Araba parkında başka ne yapılır ki?”</p>

  <p>“Tamam, bekle orda, hemen geliyoruz.” Bir hamlede Zaphod ayağa kalktı, telefonu fırlattı ve faturaya “Hotblack Desiato” yazdı.</p>

  <p>“Hadi çocuklar,” dedi. “Marvin, araba parkındaymış.</p>

  <p>Hadi oraya inelim.”</p>

  <p>“Araba parkında ne yapıyormuş?” diye sordu Arthur.</p>

  <p>“Arabaları park ediyor, başka ne yapsın, boş kafa.”</p>

  <p>“Ama Evrenin sonu ne olacak? Büyük anı kaçıracağız.”</p>

  <p>“Ben daha önce gördüm. Saçmalıktan başka bir şey değil,” dedi Zaphod, “bir küyüb amaltap o kadar.”</p>

  <p>“Bir ne?”</p>

  <p>“Büyük patlamanın tersi. Hadi, fırlayın.” Restoranın çıkışına doğru ilerlerlerken diğer müşterilerin çok azı onlara dikkat etti. Hepsinin gözleri gökyüzündeki dehşete çivilenmişti.</p>

  <p>“Gökyüzünün sol üst kadranında” diyordu Max onlara, “izlemesi çok ilginç olan bir sonuç göreceksiniz.</p>

  <p>Eğer çok dikkatle bakacak olursanız, Hastromil yıldız sisteminin ultra-viole içinde kaynamakta olduğunu izleyebilirsiniz.</p>

  <p>Aranızda Hastromil’den gelen kimse var mıydı? ” Arkalarda bir yerlerden bir iki hafif tereddütlü alkış geldi.</p>

  <p>“Eee,” dedi Max neşeyle onlara sırıtarak, “gazı açık bırakıp bırakmadığınızı düşünmek için artık çok geç.”</p>

  <h2 id="sigil_toc_id_50">18</h2>

  <p>Ana resepsiyon girişi hemen hemen bomboştu ama Ford yine de yolu açmaya çalışır gibi yürüyordu.</p>

  <p>Zaphod onu kolundan sıkıca yakaladı ve giriş holünün duvarındaki küçük bir kabine soktu.</p>

  <p>“Ona ne yapıyorsun?” diye sordu Arthur.</p>

  <p>“Ayıltıyorum” dedi Zaphod ve orada bulunan deliğe bir jeton attı. Işıklar parladı, gazlar kabardı.</p>

  <p>“Selam” dedi Ford bir dakika sonra kabinden dışarı adım atarken, “nereye gidiyoruz?”</p>

  <p>“Aşağıya araba parkına, hadi çabuk olun.”</p>

  <p>“Personel taşıyan Zaman Teletaşıtı yok mu?” dedi Ford, “Bizi hemen Altın Kalp’e ulaştırırdı.”</p>

  <p>“Evet ama ben artık o gemiden soğudum. İstiyorsa Zarniwoop’da kalabilir. Onun oyunlarına ortak olmak istemiyorum.</p>

  <p>Hadi, biz gidip, ne bulabileceğimize bakalım.” Sirius Sibernetik Şirketi Neşeli Dikey Taşıma Aracı onları Restoranın altındaki kata indirdi. Daha önceden serserilerin saldırısına uğrayan asansör epey yıpratılmıştı.</p>

  <p>Bu yüzden, onları aşağı indirirken neşelendirmeye çalışmadığı için, hepsi memnun oldu.</p>

  <p>Asansör boşluğunun sonuna vardıklarında kapılar açıldı ve kötü kokulu, soğuk bir hava dalgası suratlarına çarptı.</p>

  <p>Asansörden çıktıklarında ilk gördükleri şey, elli ana yaşam formunun hepsine tuvalet imkanı sağlayan ve bu iş için üzerinde elliden fazla kapı bulunan uzun bir beton duvar oldu. Galaksinin tarihi boyunca varolmuş bütün araba parkları gibi, bu parka da hakim olan sabırsızlık kokusuydu.</p>

  <p>Bir köşeyi döndüler ve kendilerini, geniş mağaramsı bir boşluğun üzerinden geçip, loş uzaklığa doğru uzanan, ince uzun, yürüyen bir köprü üzerinde buldular.</p>

  <p>Bu yürüyen köprü küçük bölmelerle kesintiye uğruyordu ve bu bölmelerin her birinde yukarıda yemek yemekte olanlara ait gemilerden biri durmaktaydı. Bunların bazıları küçük, günlük kullanıma yönelik halk tipi modeller iken, diğerleri kocaman, parlak limuzin tipi gemiler, yani zengin oyuncaklarıydı.</p>

  <p>Bunların önünden geçerken Zaphod’un gözlerinde, para hırsı olup olmadığı tartışılabilecek bir şey parıldıyordu.</p>

  <p>Aslında, bu konuda açık olmak gerekir - bu parıltı kesinlikle para hırsıydı.</p>

  <p>“İşte orada,” dedi Trillian, “Marvin orada aşağıda.” Onun işaret ettiği yere baktılar. Uzaktan, cruiser tipi gümüş renkli dev bir yıldız gemisinin bir köşesini elindeki bezle parlatmakta olan kederli küçük bir metal figür gördüler.</p>

  <p>Yürüyen köprü boyunca, yer seviyesine inen geniş şeffaf tüpler vardı. Zaphod köprüden bu tüplerden birine atladı ve yavaşça aşağı süzüldü. Diğerleri de onu takip etti. Daha sonradan bu olayı düşünürken Arthur, Galaksiler arasında yaptığı yolculuklar içinde geçirdiği en zevkli deneyimin bu olduğuna karar verdi.</p>

  <p>“Hey, Marvin,” dedi Zaphod robota doğru hızlı adımlarla yürüyerek, “Hey, ufaklık, seni gördüğümüze memnun olduk.” Marvin döndü ve tamamen hareketsiz metal bir yüzün gücenmiş görünmesinin mümkün olabildiği kadar gücenmiş bir ifadeyle, “Hayır, değilsiniz,” dedi, ” kimse de beni görmekten memnun olmuyor.”</p>

  <p>“Sen bilirsin,” dedi Zaphod ve uzaklaşarak gemileri gözden geçirmeye gitti. Ford da onu izledi.</p>

  <p>Marvin’in yanında sadece Trillian’la Arthur kalmıştı.</p>

  <p>“Hayır, gerçekten memnunuz,” dedi Trillian ve Marvin’in hiç hoşlanmadığı bir şekilde omzunu okşadı, “bunca zamandır bizi burada beklediğin için.”</p>

  <p>“Beş yüz yetmiş altı milyon, üç bin beş yüz yetmiş dokuz sene,” dedi Marvin, “saydım.”</p>

  <p>“Eh, işte artık geldik,” dedi Trillian bunu söylemenin biraz -Marvin’in görüşüne göre çok da isabetli olarak aptalca bir şey olduğunu hissederek.</p>

  <p>“İlk on milyon yıl en kötü zamandı,” dedi Marvin, “ve ikinci on milyon yıllık süre de en kötüsüydü. Üçüncü on milyon yıllık süreden ise hiç hoşlanmadım. Zaten ondan sonra, bir parça çöküntüye uğradım.</p>

  <p>Onlara bir şey söylemeleri gerektiğini düşündürecek kadar bir zaman sustu, sonra atıldı.</p>

  <p>“Kendini kötü hissetmene sebep olan şey, bu iş sırasında karşılaştığın insanlar,” dedi ve yine sustu.</p>

  <p>Trillian boğazındaki gıcığı temizledi.</p>

  <p>“Yani...”</p>

  <p>“Yaptığım en iyi konuşma bundan kırk milyon yıl öncede kaldı,” diye devam etti Marvin.</p>

  <p>Tekrar suskunluk.</p>

  <p>“Oh, a..”</p>

  <p>“Ve o da bir kahve makinesi ile olmuştu.” Bekledi.</p>

  <p>“Bu b...”</p>

  <p>“Benimle konuşmaktan hoşlanmıyorsunuz değil mi?” dedi Marvin kısık ve perişan bir sesle.</p>

  <p>Trillian bu sefer Arthur’la konuşmayı tercih etti.</p>

  <p class="yildiz">* * *</p>

  <p>Daha aşağılarda bir yerde Ford Prefect bakmaktan çok hoşlandığı bir şey bulmuştu, hatta birçok şey.</p>

  <p>“Zaphod,” dedi, kısık bir sesle, “şu küçük yıldız arabasına bir bak...” Zaphod baktı ve sevdi.</p>

  <p>İnceledikleri araç aslında oldukça küçüktü ama olağanüstü bir şeydi ve aynen bir zengin çocuğunun oyuncağını andırıyordu. Aslında fazla incelenecek bir şeyi yoktu. İnce ama sert metal folyodan yapılmış altı metre boyundaki bu geminin en çok benzetilebileceği şey bir ok olabilirdi. Arka uçta yatay, iki insan alabilecek bir uçuş kabini bulunuyordu. Pek de yüksek hızlara çıkmasına fırsat vermeyen narin yapılı küçük bir motoru vardı. Bununla birlikle sahip olduğu gerçekten önemli bir şey vardı ki bu da ısı tankı idi. Isı tankı iki bin trilyon kapasitelik bir gövdeye sahipti ve gemi uzunluğunun ortasında bir yere yerleştirilmiş bulunan elektro manyetik alan içindeki bir kara deliğe monte edilmişti. Bu ısı tankı, geminin bir sarı güneşe bir kaç mil uzaklığa kadar yaklaşabilmesini ve güneşin yüzeyinde patlayan solar alevleri yakalayıp onlarla yoluna devamını sağlıyordu.</p>

  <p>Mevcut sporlar içinde, alev-sörfü en egzotik ve heyecan verici olanıydı ve buna hem parası hem cesareti yetenler Galaksinin en kahraman kişileri kabul edilirdi.</p>

  <p>Tabii bu, aynı zamanda da şaşırtıcı derecede tehlikeli bir spordu -alev sörfü sırasında ölmemeyi başaranlar, daha sonra Daedalus Klüb’ün verdiği Alev-Ertesi partilerinde yaşadıkları yoğun cinsellik sonucu tükenerek mutlaka yaşamlarını yitirirlerdi.</p>

  <p>Ford ve Zaphod bakıp geçtiler.</p>

  <p>“Ya bu yavru,” dedi Ford, “siyah güneş tarayıcıları olan şu mandalin renkli yıldız böceği...” Yıldız arabası dedikleri bu araç yine küçük bir gemiydi - aslında bu niteleme tamamen yanıltıcı idi, çünkü bu geminin başaramayacağı bir şey varsa o da yıldızlararası mesafelere ulaşmaktı. Bu, olmadığı bir şey gibi gösterilmek üzere süslenip püslenmiş, aslında gezegen içi kullanılacak spor bir araçtı. Bununla birlikte hoş çizgileri vardı. Onu da geçtiler.</p>

  <p>Bir sonraki, 30 metre uzunluğunda büyük bir gemiydi -bu yolcu otobüsü yapısında bir limuzin gemi idi ve besbelli dizayn edilirken tek bir amaç göz önünde tutulmuştu ki o da bakanı hasetten çatlatmaktı. Kullanılan boya ve aksesuar detayları açıkça “Ben yalnızca bu gemiye sahip olabilecek kadar değil, aynı zamanda onu ciddiye almayacak kadar da zenginim.” demekteydi.</p>

  <p>Muhteşem bir çirkinliği vardı.</p>

  <p>“Şuna bir bak,” dedi Zaphod, “birden fazla motor grubu ile sağlanan çekim gücü, perspulex kontrol paneli.</p>

  <p>Bunun Lazlar Lyricon işi bir özel yapım olması gerek.” Her bir santimini dikkatle inceledi.</p>

  <p>“Evet,” dedi, “Neutron motorunun kapağı üzerindeki pembe-ötesi kertenkele amblemini görüyor musun? Lazlar’ın ticari amblemi. Adamın hiç utanması yok.”</p>

  <p>“Bu anasının gözü şeylerden biri, bir gün beni Axel Nebula yolunda geçmeye kalkıştı.” dedi Ford, Ben son hızla gidiyordum ve bu şey yanımdan, adeta salınarak geçti, motorunu bile doğru dürüst çalıştırmamıştı. İnanılmaz bir şey.” Zaphod hayranlıkla ıslık çaldı.</p>

  <p>“On saniye sonra,” dedi Ford, “Jaglan Beta’nın üçüncü ayını dosdoğru delip geçti.”</p>

  <p>“Ciddi misin?”</p>

  <p>“Ama şaşırtıcı görünüşlü bir gemi. Balığa benziyor, balık gibi hareket ediyor, sığır gibi dümen kırıyor.</p>

  <p>Ford diğer tarafa doğru baktı.</p>

  <p>“Hey, gel de bir bak,” diye seslendi, “bu tarafına büyük bir resim yapılmış, patlayan bir güneş- Felaket Bölgesi Orkestrasının logosu. Bu Hotblack’in gemisi olmalı. Şanslı kerata. Hani şu gösteri gemisinin güneşe çarpmasıyla biten korkunç şarkı da onların biliyorsun değil mi? Akıllara durgunluk veren bir manzara olması istenmiş. Ama bu durum gösteri gemilerine pahalıya mal olmalı.” Buna rağmen, Zaphod’un dikkati başka bir yerdeydi.</p>

  <p>İlgisi, Hotblack Desiato’nun limuzinine bitişik duran bir gemiye çevrilmişti. İki ağzı da bir karış açılmıştı.</p>

  <p>“Bu” dedi, “bu... gözler için zararlı...” Ford baktı. O da şaşırdı kaldı.</p>

  <p>Bu, klasik, basit çizgileri olan bir gemiydi. Yassıltılmış bir somon balığını andırıyordu, yirmi metre uzunluğunda çok temiz, çok bakımlıydı. Çok dikkat çekici bir yanı vardı.</p>

  <p>“Bu çok... siyah!” dedi Ford Prefect, “şeklinin ne olduğunu anlamak çok zor... sanki bütün ışığı üzerine çekiyor!” Zaphod hiçbir şey söylemedi. Adeta aşık olmuştu.</p>

  <p>Siyahlığı öyle aşırıydı ki ona ne kadar yaklaşıldığını bile anlamak mümkün değildi.</p>

  <p>“Gözlerin adeta üzerinde duramayıp kayıyor gibi.” dedi Ford merak içinde. Çok duygusal bir andı bu. Dudaklarını ısırdı.</p>

  <p>Zaphod yavaşça gemiye yaklaştı, büyülenmiş biri gibi - ya da daha doğrusu onu elde etmek isteyen biri gibi. Okşamak için elini uzattı. Durdu. Tekrar okşamak üzere uzandı. Tekrar durdu.</p>

  <p>“Gel ve şu yüzeyi bir hisset,” dedi kısık bir sesle.</p>

  <p>Ford ona dokunmak için elini uzattı. El öylece kaldı.</p>

  <p>“Dokuna... dokunamıyorum...” dedi.</p>

  <p>“Gördün mü?” dedi Zaphod, “hiç sürtünme yok. Bu acayip bir hız yapıyor olmalı..” Ciddi bakışlarla Ford’a döndü. En azından başlarından biri döndü - diğeri huşu içinde gemiyi seyretmeye devam etti.</p>

  <p>“Ne diyorsun Ford?” dedi.</p>

  <p>“Yani... ee..” Ford omzunun üzerinden baktı. “Yani onu buradan yürütmeliyiz mi demek istiyorsun? Bunu yapmamız doğru olur mu dersin?”</p>

  <p>“Hayır.”</p>

  <p>“Bence de.”</p>

  <p>“Ama yürüteceğiz değil mi?”</p>

  <p>“Nasıl yürütmeyiz ki?” Biraz daha izlediler, ta ki Zaphod birden kendini toparlayıncaya kadar.</p>

  <p>“Bir an önce buradan uzaklaşmalıyız,” dedi, “bir iki dakika sonra Evren sona ermiş olacak ve bütün Sürüngen Kaptanlar burger-mobillerini bulmak üzere buraya akın edecekler.”</p>

  <p>“Zaphod,” dedi Ford.</p>

  <p>“Evet?”</p>

  <p>“Bunu nasıl yapacağız?”</p>

  <p>“Basit,” dedi Zaphod. Döndü. “Marvin!” diye seslendi.</p>

  <p>Marvin, yavaş yavaş, büyük bir çaba sarf ederek, ve çıkarmayı öğrendiği milyonlarca küçük metal gürültülerini çıkararak, çağrılara cevap vermek üzere arkasına döndü.</p>

  <p>“Hadi buraya gel,” dedi Zaphod, “Sana bir iş bulduk.” Marvin, ağır ağır, yorgun ve mutsuz bir şekilde onlara doğru yürüdü.</p>

  <p>“Bundan hoşlanacağımı sanmıyorum.”</p>

  <p>“Evet, hoşlanacaksın,” dedi heyecanla Zaphod, “Önünde yepyeni bir hayat uzanıyor.”</p>

  <p>“Oh, başka bir hayat daha mı?” diye inledi Marvin.</p>

  <p>“Çeneni kapat ve dinle!” diye tısladı Zaphod, “bu sefer heyecan, macera ve gerçekten çılgınca şeyler olacak.”</p>

  <p>“Kulağa korkunç geliyor.” dedi Marvin.</p>

  <p>“Marvin! Senden bütün istediğim...”</p>

  <p>“Sanırım, sizin için bu geminin kapısını açmamı istiyorsunuz?”</p>

  <p>“Ne? Ee.. evet. Evet, doğru,” dedi Zaphod sıçrayarak.</p>

  <p>En az üç gözü giriş kapısındaydı. Zaman sınırlıydı.</p>

  <p>“Bende heyecan uyandırmaya çalışacağınıza, direk olarak söylemenizi tercih ederdim,” dedi Marvin, “çünkü bende heyecan denen şeyden bulunmuyor.” Gemiye yaklaştı, ona dokundu ve bir giriş kapısı ardına kadar açıldı.</p>

  <p>Ford ve Zaphod kapıya baktılar.</p>

  <p>“Bir şey değil,” dedi Marvin, “oh, teşekkür etmediniz ki” tekrar mutsuz bir yorgunluk içinde uzaklaştı.</p>

  <p>Arthur ve Trillian yanlarına yaklaştı.</p>

  <p>“Neler oluyor?" diye sordu Arthur.</p>

  <p>“Şuna bak.” dedi Ford, şu geminin içine bak.”</p>

  <p>“Gittikçe daha ilginçleşiyor,” diye soludu Zaphod.</p>

  <p>“Siyah,” dedi Zaphod. “İçindeki her şey tamamen siyah...”</p>

  <p class="yildiz">* * *</p>

  <p>Restoran’ın içinde, işler hızla artık geriye başka dakikanın kalmayacağı dakikaya doğru yaklaşmaktaydı.</p>

  <p>Bütün gözler kubbeye çevrilmişti. Dikkatle Hotblack Desiato’ya bakmakta olan koruması ile korumanın ona olan saygısından ötürü kapatmış olduğu Hotblack Desiato’nun gözleri dışında kalan bütün gözler.</p>

  <p>Koruma masanın üzerine eğildi. Hotblack Desiato sağ olsaydı, bu anın arkaya yaslanmak, hatta ufak bir yürüyüş yapmak için iyi bir an olduğunu düşünürdü. Koruma yakınlıktan faydalanacak kişilerden değildi. Ama, Hotblack Desiato, talihsiz şartları yüzünden tamamen hareketsiz kalmıştı ve onun yakınlığına muhtaçtı.</p>

  <p>“Mr. Desiato, efendim?” diye fısıldadı koruma. Konuştuğu zaman, ağzının iki tarafındaki kaslar yoldan çekilmek için birbirinin üzerine tırmanıyormuş gibi oluyordu.</p>

  <p>“Mr. Desiato, beni duyuyor musunuz?” Çok doğal olarak Hotblack Desiato bir şey söylemedi.</p>

  <p>“Hotblack” diye ıslık çalar gibi fısıldadı koruma.</p>

  <p>Çok doğal olarak Hotblack Desiato’dan yine cevap gelmedi. Bununla birlikte, doğal olmayan bir cevap gelmişti. Önündeki masada bir şarap kadehi şıngırdamış ve bir çatal bir 3 santim kadar yükselerek bardağı hafifçe tıkırdatmış, sonra tekrar masaya dönmüştü.</p>

  <p>Koruma hoşnut bir homurtu çıkardı.</p>

  <p>“Artık gitme zamanımız, Mr. Desiato,” diye mırıldandı koruma, “kalabalığa yakalanmak istemeyiz, sizin durumunuzda olmaz. Bir sonraki gösteriye iyi ve dinlenmiş vaziyette gitmek istersiniz. Gerçekten büyük seyirci vardı. En iyi seyircilerdendi. Kakrafoon. İki Milyon beş yüz yetmiş altı bin yıl önce. Bunu dört gözle beklemiyor muydunuzcaktı? Çatal yine yükseldi, bekledi, pek de bağlantıya girmez bir şekilde aşağı yukarı hareket edip tekrar yerine döndü.</p>

  <p>“Ah, hadi ama,” dedi koruma, “Çok muhteşem oldu.</p>

  <p>Onların aklını başından aldınız.” Koruma, Dr. Dan Streetmentioner’in kalp krizi geçirmesine sebep olabilirdi.</p>

  <p>“Güneşe giden siyah gemi her zaman onları şaşırtıyor ve bu yenisi bir güzellik abidesi. Onun gitmesine gerçekten üzülün. Hemen aşağıya inersek, siyah gemiyi otopilota ayarlarım ve biz de limuzinle uzaklaşırız tamam mı?” Çatal onay anlamında bir kez masaya vurdu ve şarap bardağı esrarengiz bir şekilde kendi kendini boşalttı.</p>

  <p>Koruma Hotblack Desiato’nun sandalyesini Restoran’ın dışına sürdü.</p>

  <p>“Ve şimdi,” diye haykırdı Max sahnenin ortasından, “hepinizin beklemekte olduğu an geldi!” Kollarını hızla havaya kaldırdı. Arkasında bulunan orkestra bütün enstrümanlara birden vurarak yaşanmakta olan çılgınlığa, çılgınca bir gürültüyle eşlik etmeye başladı. Max onlarla bu konuda tartışmış, ama müzisyenler, kontratlarında yapmaları gerekenin bu olduğunun yazılı olduğunu iddia etmişlerdi. Bu meseleyi menejerinin halletmesi gerekecekti.</p>

  <p>“Gökyüzü kaynamaya başladı!” diye haykırdı. “Doğa çığlıklar içinde olan bir boşluğa yuvarlanıyor! Yirmi saniye içinde Evren’in kendisi sona ermiş olacak! Sonsuzluk ışığının üzerimize hücum ettiği yere bakın!”</p>

  <p>İğrenç hasar kasırgası ortalarda dolaşmaktaydı- o sırada, sanki sonsuz uzaklıklardan geliyormuş gibi küçük sakin bir trompet sesi doldu kulaklarına. Max’ın gözleri orkestraya doğru döndü. Hiçbiri trompet çalar gibi görünmüyordu.</p>

  <p>Birden sahnede, hemen yanı başında, bir duman sütunu dönerek yükselmeye ve yanıp sönen pırıltılar saçmaya başladı. Trompete başka trompetler de katıldı. Max bu şovu beş yüz kereden fazla yapmış ve hiçbir seferinde böyle bir şey başına gelmemişti. Dönerek yükselen dumandan panik içinde uzaklaştı. O böyle yaparken duman içinde eski çağlardan kalma, sakallı, giyimli bir adam görüntüsü şekillenmeye ve ışığın altında kıvranmaya başladı. Gözlerinde yıldızlar ve alnında altın bir taç vardı.</p>

  <p>“Bu da ne?” diye fısıldadı Max, çılgın gibi bakan gözlerle, “neler oluyor?” Restoran’ın arkasında oturmakta olan Büyük Peygamber Zarquon’un Dönüşü Kilisesinin ifadesiz yüzlü müritleri heyecan içinde ayağa fırlayarak ağlamaya ve ilahiler söylemeye başladılar.</p>

  <p>Max şaşkınlık içinde gözlerini kırpıştırdı. Kollarını izleyicilere uzattı.</p>

  <p>“Büyük bir alkış, lütfen, bayanlar ve baylar,” diye uludu, “Büyük Peygamber Zarquon için! İşte döndü! Zarquon tekrar geldi!” Max enerjik bir şekilde sahneyi adımlayarak Peygambere mikrofonu uzatırken fırtına gibi bir alkış koptu.</p>

  <p>Zarquon öksürdü. Etrafına, orada toplanmış kalabalığa bakındı. Gözlerindeki yıldızlar huzursuzca pırıldadı.</p>

  <p>Mikrofonu kafası karmakarışık olarak aldı.</p>

  <p>“Eee...” dedi, “Selam. Eee, bakın, biraz geç kaldığım için özür dilerim. Son derece kötü şeyler geldi başıma.</p>

  <p>Son dakikada bir sürü şey çıktı ortaya.</p>

  <p>Huşu içinde her yanı saran sessizlikten huzursuz olmuş gibiydi. Boğazını temizledi.</p>

  <p>“Eee, ne kadar zamanımız var?” dedi, “benim sadece bir da...-” Ve, böylece Evren sona erdi.</p>

  <h2 id="sigil_toc_id_51">19</h2>

  <p>Her Otostopçunun Galaksi Rehberi adındaki çok dikkat çekici seyahat kitabının bu kadar çok satılmasının önemli sebeplerinden biri, diğer kitaplarla karşılaştırıldığında fark edilen ucuzluğu ve kapağında dost görünüşlü harflerle PANİĞE KAPILMAYIN yazmasının yanı sıra, anlaşılabilir ve arada sırada tutarlı bir sözlüğe de sahip olmasıydı. Örneğin, Evren’in Jeo-sosyal doğasına ilişkin istatistikler, dokuz yüz otuz sekiz bin üç yüz yirmi dördüncü sayfa ile dokuz yüz otuz sekiz bin üç yüz yirmi altıncı sayfa arasında ustaca sergilenmekteydi; Yazılmış oldukları basit tarz kısmen şöyle açıklanabilir; Editörler basımla ilgili bir zaman sınırlaması içinde oldukları için, bilgileri bir mısır gevreği kutusunun arkasından kopya etmişler, sonra da bunların anlaşılmaz şekilde uzun, karmaşık ve bilgi vermekten uzak bir kanun olan Galaktik Telif Hakları Kanunu ile çatışmasını önleyebilmek için aceleyle süsleyici bir iki dipnot eklemişlerdir.</p>

  <p>Daha sonra gelen, daha hırslı editörlerden birinin, geçici bir zaman dönüşümünden yararlanarak, kitabı zaman içinde geri gönderip, daha sonra da kahvaltılık mısır gevreği üreten firmayı, aynı kanunları ihlal ettikleri gerekçesiyle dava ettiğini burada belirtmek de sanırım ilgi çekici olacaktır.</p>

  <p>İşte bir örnek:</p>

  <p>Evren - içinde yaşamanızı kolaylaştıracak bazı bilgiler.</p>

  <p>Saha: Sonsuz.</p>

  <p>Her Otostopçunun Galaksi Rehberi ‘sonsuz’ kelimesi için şu tanımı sunmaktadır.</p>

  <p>Sonsuz: En büyük şeyden daha büyük olup biraz da fazlası olan. Aslında bundan da büyük, gerçekten şaşırtıcı muazzamlıkta, tam anlamıyla şok edici bir boyutta, gerçekten “oo, bu çok büyük" dedirtecek bir zaman süresi. Sonsuzluk o kadar büyüktür ki, karşılaştırıldığında büyüklüğün kendisi onun yanında gerçekten minicik gözükür. Burada anlatmaya çalıştığımız kavram, dev gibi büyük çarpı dağ gibi muazzam çarpı şaşırtıcı derecede kocaman cinsinden bir şeydir.</p>

  <p>İthalat: Hiçbir şekilde.</p>

  <p>Sonsuz bir sahaya herhangi bir şey ithal etmek mümkün değildir, çünkü böyle bir sahanın içerisine bir şeyler ithal edilebilecek bir dışarısı yoktur.</p>

  <p>İhracat: Hiçbir şekilde.</p>

  <p>Bakınız ithalat.</p>

  <p>Nüfus : Hiçbir şekilde.</p>

  <p>Sonsuz sayıda gezegenler olduğu bilinmektedir, bunun en basit sebebi onların içinde bulunabileceği sonsuz büyüklükte bir uzay olmasıdır. Bununla birlikte, bu gezegenlerin hepsinde yaşam yoktur. Bu, yaşam olan gezegenlerin sayısının sınırlı olduğu anlamına gelir. Herhangi bir sonu olan sayının sonsuz bir sayı ile bölünmesinden elde edilecek sayı fark etmeyecek kadar hiçe yakın bir sayıdır. O halde Evren’deki bütün gezegenlerde ortalama nüfusun sıfır olduğu söylenebilir.</p>

  <p>Bundan çıkarılacak sonuç tüm Evrenin nüfusunun da sıfır olduğu ve zaman zaman rastlayabileceğiniz kişiler ise sadece hastalıklı beyinlerin hayal ürünleri olduğudur.</p>

  <p>Para Birimleri: Hiçbir şekilde.</p>

  <p>Aslında Galakside serbestçe birbirine çevrilebilir üç para birimi vardır, ama bunların hiçbiri geçerli sayılmaz.</p>

  <p>Altar Doları kısa süre önce batmıştır, Elan Çakıl Boncuğu ancak bir başka Elan Çakıl Boncuğu ile değiştirilebilmektedir ve Trigan Pu (Plutonium)’nun da kendine özel sorunları bulunmaktadır. Bu sonuncuya ait değişim oranı, yani sekiz Ningi’nin bir Pu değerinde olması yeterince basit bir orantı olmakla birlikte, bir Ningi üçgen biçimli kauçuk bir bozuk para olduğu ve her bir kenarı altı bin sekiz yüz mil uzunluğunda olduğu için şimdiye kadar kimse bir Pu elde edebilecek sayıda Ningi toplayamamış bulunmaktadır. Ningi ise kullanılabilir bir kur değildir, çünkü Galaktibanklar bozuk para ile uğraşmayı kabul etmemektedirler. Bu basit temelden yola çıkarak, Galaktibankların da hastalıklı beyinlerin hayal ürünlerinden olduklarını ispat etmek çok kolaydır.</p>

  <p>Sanat: Hiçbir şekilde.</p>

  <p>Sanatın görevi doğaya ayna tutmaktır oysa ne yazık ki yeterince büyük bir ayna mevcut değildir. Bakınız madde bir.</p>

  <p>Seks : Hiçbir şekilde.</p>

  <p>Aslında, para, ticaret, banka, sanat veya başka şeylerin yokluğu yüzünden. Evren’in var olmayan nüfusunu oyalayabilecek bir şey olarak bundan bolca bulunmaktadır.</p>

  <p>Bununla birlikte, şimdi bu konuyla ilgili uzun tartışmalara başlamaya değmeyecektir, çünkü bu konu gerçekten müthiş karmaşıktır. Daha fazla bilgi için bakınız; Rehber bölüm yedi, dokuz, on, on bir, on dört, on altı, on yedi, on dokuzuncu bölümler ve yirmi birinci bölümün başından seksen dördüncü bölümün sonuna kadar olan kısım ve hatta Rehber’de kalan başka ne varsa.</p>
</body>
</html>
