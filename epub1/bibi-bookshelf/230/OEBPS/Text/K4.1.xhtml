<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h1 title="4. Kitap: Hoşçakal Balık İçin Teşekkürler">Hoşçakal Balık İçin Teşekkürler</h1>

  <p><i>Jane için,</i></p>

  <p><i><br /></i></p>

  <p><i>Ayrıca</i></p>

  <p><i>Rich ve Heidi'ye kararlı olaylarını ödünç verdikleri için</i></p>

  <p><i>Morgan ve Andy ile tüm Hutıtsam Mahkemesi'ne birçok kararsız olay için</i></p>

  <p><i>ve özellike Sony Mekta'ya tüm olaylarda kararlı olduğu için</i></p>

  <p><i>teşekkür ederim.</i></p>

  <h2 id="sigil_toc_id_96">1</h2>

  <p>O akşam karanlık erken bastırmıştı. Yılın bu zamanı için normaldi böyle olması. Hava soğuk ve rüzgarlı idi ve bu da normaldi.</p>

  <p>Yağmur yağmaya başlamıştı ki bu özellikle de çok normaldi.</p>

  <p>Yere bir uzay aracının inmiş olması ise hiç de normal sayılmazdı.</p>

  <p>Etrafta bunu görecek kimse yoktu, olağanüstü aptallıktaki dört ayaklılar dışında tabii. Bu yaratıklar, gördükleri bu şeyi yiyip yiyemeyeceklerini, buna ne anlam vereceklerini veya herhangi bir anlam vermelerine gerek olup olmadığını bile bilmiyorlardı. Bu konuda en ufak bir fikirleri yoktu. Uzay gemisine de her şeye yaptıklarını yapmışlar, yani ondan kaçarak birbirlerinin altına saklanmaya çalışmışlardı ve bu her zamanki gibi hiç bir işe yaramamıştı.</p>

  <p>Gemi, görünüşe bakılırsa tek bir ışık demedi üzerinde dengelenerek bulutların içinden yere doğru süzülmüştü.</p>

  <p>Uzaktan, fırtına bulutları ve şimşekler arasında onu fark etmeniz zor olabilirdi, ama yakından bakıldığında ilginç bir güzelliğe sahipti- zarif bir şekilde biçimlendirilmiş, gri bir form: oldukça küçük bir şey.</p>

  <p>Tabii ki, farklı türlerin ne büyüklükte veya şekilde olacakları hakkında en ufak bir fikre dahi sahip olmak pek mümkün değildi ama, istatistik ortalamaları için</p>

  <p>kesin ölçü olarak son yapılan Orta-Galaksi Nüfııs Sayımına ait raporları göz önüne alacak olursanız, aracın aşağı yukarı altı kişi alacak büyüklükte olduğunu tahmin edebilir ve bu tahmininizde de yanılmazdınız.</p>

  <p>Aslında rapora bakmasanız da büyük bir olasılıkla bunu bilirdiniz. Nüfus sayımı raporu, benzer araştırmaların çoğu gibi muazzam bir paraya mal olmuş ve kimseye zaten bilmediği bir bilgi sunmamıştı- Galakside yaşayan her bir bireyin 2.4 adet bacağı olduğu ve evinde bir sırtlan beslediği bilgisi dışında. Bu bilginin de doğru olmadığı açıkça görüldüğü için sonunda raporun tamamı geçersiz kabul edilmek zorunda kalınmıştı.</p>

  <p>Gemi, yağmurun içinden sessizce süzülerek aşağı inerken soluk ışıklarının oluşturduğu hoş bir gökkuşağı ile sarmalanmaktaydı. Sakin bir mırıltı ile çalışıyor, yere yaklaştıkça bu mırıltı daha yüksek ve daha derin bir ton kazanıyordu. Yere iki metre kala ise yoğun ve titreşimli bir homurtuya dönüştü.</p>

  <p>Sonunda ses kesildi ve ortalık sakinleşti.</p>

  <p>Bir kapı açıldı ve bir kaç basamaklık bir merpen kendi kendine aşağı indi.</p>

  <p>Kapının ağzında bir ışık belirdi. Bu, ıslak geceye doğru akan ve içinde gölgelerin oynaştığı parlak bir ışıktı.</p>

  <p>Işığın içinde uzun boylu bir siluet belirdi, etrafına bakındı, gözlerini kırpıştırdı ve çabucak basamaklardan aşağı indi. Kolunun altında büyük bir alışveriş torbası taşımaktaydı.</p>

  <p>Arkasına dönerek, gemiye aceleyle el salladı. Yağmur saçlarının arasından süzülmeye başlamıştı bile.</p>

  <p>“Teşekkür ederim,” diye seslendi, “Çok teşekkür...”</p>

  <p>Keskin bir gök gürlemesiyle sözü yarım kaldı. Endişeli bakışlarını yukarı çevirdi ve aniden aklına geliveren bir düşünceyle büyük plastik torbayı telaşla karıştırmaya başladı. Bu arada torbanın dibinde bir delik olduğunu farketti.</p>

  <p>Torbanın bir yüzünde (Centauri alfabesini çözebilen herkesin okuyabileceği) büyük harflerle GÜMRÜKSÜZ SATIŞ MAĞAZASI MEGA-MARKET, BRASTA MEYDANI, ALFA CENTAURİ. UZAYDA YÜKSELEN FİATLARA KARŞI SİZ DE YİRMİİKİNCİ FİL GİBİ YAPIN- HAYKIRIN! yazılıydı.</p>

  <p>“Bekleyin!” diye seslendi siluet, gemiye doğru el sallayarak.</p>

  <p>Kapıya doğru katlanmaya başlamış olan merpenler durdu, tekrar aşağı indi ve onun gemiye girmesine izin verdi.</p>

  <p>Bir kaç dakika sonra elinde torbasına tıkıştırmaya çalıştığı bir havluyla yeniden belirdi.</p>

  <p>Tekrar el salladı, torbayı koltuğunun altına sıkıştırdı ve uzay aracı havalanmaya başlarken o da ağaçların altına sığınmak üzere koşmaya başladı.</p>

  <p>Göklerden sıyrılarak çakan bir şimşek onun bir an için duraklamasına ve yolunu değiştirip ağaçlıktan uzak durmaya çalışarak telaşla ileriye doğru atılmasına neden oldu. Zaman zaman ayağı kayıyordu. Sanki gökyüzünden aşağı doğru çekiliyormuş gibi gittikçe artan bir yoğunlukla yağmaya başlayan yağmurdan korunmak için sırtını kamburlaştırarak hızlı hızlı ilerlemekteydi.</p>

  <p>Ayakları çamurlara gömülüyordu. Gök gürültüleri tepelerin üzerinde gümbürdüyordu. İşe yaramayacağını bilerek yüzündeki yağmuru sildi ve tökezleyerek yoluna devam etti.</p>

  <p>Daha fazla şimşek çaktı.</p>

  <p>Bu sefer ki şimşek değil, daha geniş alana yayılanı aydınlatan ve daha soluk bir ışıktı. Ufukta hafifçe belirmiş ve kaybolmuştu.</p>

  <p>Bunu görünce tekrar durakladı. Sonra adımlarını sıklaştırarak dosdoğru bu ışığın ufukta göründüğü noktaya doğru ilerledi.</p>

  <p>Artık arazi dikleşiyor ve yukarı doğru yükseliyordu. İki üç yüz metre ilerlemişti ki önüne bir engel çıktı. Siluet yolunu kapayan bu engeli incelemek üzere durdu ve üzerine tırmanmaya başlamadan önce kolunun altında taşımakta olduğu torbayı engelin üzerinden öbür tarafa aşırdı.</p>

  <p>Öbür taraftaki toprağa ayağı henüz değmişti ki yağmurun içinden kendisine doğru hızla bir aracın gelmekte olduğunu fark etti. Yağmur duvarının ardından bir ışık seli fışkırmaktaydı. Bu fazla yüksek olmayan, soğana benzer bir arabaydı ve sörf yapan küçük bir balinayı andırıyordu- kaygan, gri ve yuvarlaktı. Ürkütücü bir hızla ilerliyordu.</p>

  <p>Siluet kendini korumak amacıyla, içgüdüsel olarak ellerini öne doğru uzattı, ama ona çarpan şey yalnızca arabanın hızla karanlığa dalarken oluşturduğu su kütlesi oldu.</p>

  <p>Kısa bir süre için gökyüzünü bölen bir başka şimşek tarafından aydınlatılan araba kaybolmadan önce ve kendisi yolun kenarında sucuk gibi ıslanmış haldeyken, saniyenin onda biri kadar bir sürede arkasındaki levhayı okumayı başardı.</p>

  <p>Onu açıkça görülen inanılmaz bir şaşkınlığa düşüren bu levhada şöyle yazıyordu: “Benim öbür arabam da bir Porche.”</p>

  <h2 id="sigil_toc_id_97">2</h2>

  <p>Rob McKenna sefil serserinin biriydi ve bunu kendisi de biliyordu, çünkü yıllardır birçok kişi bunu onun yüzüne vurmuştu ve onlarla aynı fikirde olmamak için bir neden görmüyordu. Tek neden, başkalarıyla aynı düşünceyi paylaşmamaktan zevk alması olabilirdi, özellikle de hoşlanmadığı kişilerle. Son sayıma göre, hoşlanmadığı kişiler tanımı herkesi kapsıyordu.</p>

  <p>İç geçirdi ve vites küçülttü.</p>

  <p>Yokuş dikleşmeye başlıyordu ve McKenna'nın kamyonu Danimarka malı termostatik radyatör kumandaları ile yüklüydü.</p>

  <p>Aslında kabalığa eğilimi doğuştan değildi, en azından öyle olmadığını umuyordu. Onu zıvanadan çıkaran şey yağmur oluyordu, her zaman da yağmur olmuştu.</p>

  <p>Şimdi de yağmur yağmaktaydı, sırf değişiklik olsun diye.</p>

  <p>Özel bir yağmurdu bu. Özellikle sevmediği türden, hele de araba kullanırken yağdığı zamanlarda. Bu yağmur için bir numara saptamıştı. Bu, 17 no'lu yağmur tipiydi.</p>

  <p>Bir yerlerde Eskimolar’ın kar için iki yüzden fazla farklı kelimeye sahip olduklarını okumuştu. Bu çeşitlilik olmadan konuşmalar herhalde çok yavan olurdu. Oysa bu kelimeler sayesinde ince karla kalın karı, hafif hafif yağan karla dolu dolu yağan karı, çamurlu karla ayağınızın altında gevrek sesler çıkaran karı, serpiştiren karla lapa lapa yağan karı, iglonuza girerek tertemiz halınızı kirleten komşunuzun çizmelerinin altındaki karı, kış karını, bahar karını, o çocukluk günlerinizden hatırladığınız ve şimdiki çağın modern karından çok daha iyi olan karı, ince karı, tüy gibi uçuşan karı, tepe karını, vadi karını, sabah yağan karı, gece yağan karı, tam balığa çıkmak üzere olduğunuz sırada birden bastırıveren karı ve eğitmek üzere onca çaba harcadığınız eskimo köpeklerinizin üzerinde tabii ihtiyaçlarını giderdiği karı birbirinden ayırt edebilmeleri mümkün oluyordu.</p>

  <p>Rob McKenna'nın küçük defterinde de iki yüz otuz bir adet değişik yağmur tipi kayıtlıydı ve o bunların hiçbirinden hoşlanmıyordu.</p>

  <p>Bir vites daha küçülttü. Kamyon, motora yüklenerek hızını arttırırken, bir yandan da, taşıdığı bütün o Danimarka malı termostatik radyatör kumandaları hakkında pek de telaş etmeden homurdanıyordu.</p>

  <p>Rob, Danimarka'dan ayrıldığı bir önceki günün öğleden sonrasından beri çeşit çeşit yağmurda direksiyon sallamak zorunda kalmıştı. Tip 33 (hafif hafif çiseleyerek yollan kayganlaştıran yağmur tipi), tip 39 (iri damlalı yağmur), 47'den 51'e (dikine serpiştiren hafif bir çiselemeden, keskin açıyla atıştıran hafif yada orta şiddetteki canlandırıcı serpintiye kadar değişebilen yağmur tipleri), 87 ve 88 (bardaktan boşanırcasına sel gibi inen dikey yağmurun birbirinden çok az farklı iki tipi) 100 (bardaktan boşanırcasına yağan yağmurun ardından gelen rüzgarlı soğuk yağmur) 192 den 213'e deniz fırtınası tipi yağmurların tekmili birden, 123, 124, 126 ve 127 (kaporta üzerinde düzenli yada ritm kaydırarak trampet çalan ve hafif yada orta soğukluktaki ani rüzgarlarla birlikte gelen tip yağmurlar) 11 (esintili damlacıklar halindeki yağmur) ve şimdi de hepsinin içinde en az hoşlandığı yağmur tipi olan 17.</p>

  <p>17 nolu yağmur tipi ön camlarını iğrenç iniltilerle döven sert bir yağmurdu, öyle ki sileceklerinin çalışıp çalışmamasının hiçbir önemi yoktu.</p>

  <p>Kısa bir süre için silecekleri durdurarak bu kuramını doğrulamayı denedi, ama bunun görüşü çok daha fazla kötüleştirdiğini saptadı. Silecekler yeniden çalışmaya başladıklarındaysa durumda bir iyileşme sağlamayı başaramadılar.</p>

  <p>Üstelik, silecek lastiklerinden biri yerinden kurtulup cama çarpmaya başladı.</p>

  <p>Vıyk vıyk vıyk plof vıyk vıyk vıyk plof vıyk plof vıyk plof vıyk plof plof plof gıırrç.</p>

  <p>Direksiyonu yumrukluyor, yeri tekmeliyor, birden Barry Manilow çalmaya başlayıncaya kadar araba teybini kurcalıyor, sonra tekrar susuncaya kadar kurcalamaya devam ediyor ve küfrediyor, küfrediyor, küfrediyordu.</p>

  <p>Öfkesinin doruğa ulaştığı anla farların ışığında yüzüyormuş gibi görünen bir siluetin, camları kaplayan çamur içinden zar zor seçilebilir şekilde belirmesi, aynı ana rastlamıştı.</p>

  <p>Bu, garip giyimli, çamaşır makinesine girmiş bir su samurundan daha ıslak, otostop yapmaya çalışan zavallı ve perişan bir siluetti.</p>

  <p>Orada duranın, kendisinden daha fazla haksızlığa uğradığını düşünmeye hakkı olan biri olduğunu fark ederek, “Zavallı sefil yaratık,” diye düşündü Rob McKenna kendi kendine. “Kemikleri bile donmuştur herhalde. Böyle pis bir gecede otostop yapmaya kalkışması için aptal olması gerek. Soğuktan, ıslanmaktan ve üstüne çamur sıçratan kamyonlardan başka bir şey bulamaz.” Ciddi bir ifadeyle başını salladı, bir kez daha iç geçirdi, direksiyonu çevirdi ve bir su tabakasını tam ortasından vurdu.</p>

  <p>“Ne demek istediğimi anlıyor musun?” diye düşündü hızla su tabakasının içinden geçerken, “yolda böyle serserilerle karşılaşabiliyorsun.”</p>

  <p>Birkaç dakika sonra yol kenarındaki otostopçunun sırsıklam görüntüsü arka aynasına yansımıştı.</p>

  <p>Bir an için bu ona kendini iyi hissettirdi. Bir iki dakika sonra böyle bir şey yüzünden kendini iyi hissettiği için kendini kötü hissetti. Sonra böyle bir şey için kendini iyi hissetmekten dolayı kendini kötü hissettiği için kendini iyi hissetti ve tatmin olmuş bir şekilde gecenin içine doğru kamyonunu sürmeye devam etti.</p>

  <p>Bu duygular en azından son yirmi mildir dikkatle engellemeye çalıştığı Porsche'nin nihayet kendisini sollamış olmasının yarattığı duyguları gidermeye yaramıştı.</p>

  <p>Ve o ilerlerken, gökyüzündeki yağmur bulutları da onun arkasından koşturmaktaydı. Her ne kadar kendisi farkında değilse de, Rob McKenna bir Yağmur Tanrısı idi. Onun bütün bildiği, çalışma günlerinin bir rezalet olduğu ve bunların ardından da bir dizi berbat tatil gününün geldiği bulutların bütün bildiği ise, onu sevdikleri ve onu besleyip doyurmak ve onu sulamak için ona yakın olmaktı.</p>

  <p><br /></p>

  <h2 id="sigil_toc_id_98">3</h2>

  <p>Arkadan gelen iki kamyonun sürücüleri Yağmur Tanrıları değildi, ama onlar da aynı şeyi yapmışlardı.</p>

  <p>Siluet, yokuş başlayıp da tehlikeli su birikintileri geride kalıncaya kadar zorlukla yürümeye daha doğrusu çamurlara batıp çıkmaya devam etti.</p>

  <p>Bir süre sonra yağmur yavaşlamaya başladı ve ay bulutların arasından kısa süre için de olsa yüzünü gösterdi.</p>

  <p>Bir Renault geçti ve şoförü yorgun yürüyüşçüye heyecanlı ve karmaşık işaretlerle, aslında kendisini götürmekten mutlu olacağını ama ne yazık ki bu seferlik bunu yapamayacağını çünkü onun istediği yer her neresi ise oraya gitmediğini ve siluetin bunu anlayacağından emin olduğunu belirtmeye çalıştı. İşaretleşmeyi başparmağını neşeyle havaya kaldırarak sona erdirdi. Sanki siluetin donmuş ve ölümcül şekilde ıslanmış olmaktan dolayı kendisini gerçekten de iyi hissediyor olmasını ve bir daha ki sefere görüşeceklerini umduğunu anlatmak ister gibiydi.</p>

  <p>Siluetin zahmetli yolculuğu sürüyordu. Yanından bir Fiat geçti ve aynen Renault'nun yaptığı gibi yaptı.</p>

  <p>Yolun öbür tarafından bir Maxi geçti ve ağır ağır yürümekte olan siluete ışıklarını yakıp söndürdü. Bunun bir “merhaba” anlamına mı geldiği yoksa “Kusura bakma biz öbür yöne gidiyoruz” ya da “Hey, bak yağmurda dolaşan biri var, ne aptal şey” mi denmek istendiği hiç anlaşılmıyordu. Ön camın üst köşesindeki yeşil bant verilmeye çalışılan mesaj ne olursa olsun, bunun Steve ve Carola'dan geldiğini anlatıyordu.</p>

  <p>Fırtına artık tamamen dinmişti ve tartışmayı kaybettiğini itiraf ettikten yirmi dakika sonra “Ha, bir şey daha var....” diyen bir adam gibi gök gürültüleri artık uzak tepelerden yankılanıyordu.</p>

  <p>Hava şimdi daha berrak gece daha soğuktu. Sesler gidecekleri yerlere oldukça rahat ulaşıyordu. Ümitsizce titremekte olan kayıp siluet şimdi sola doğru kıvrılan bir yan yolun bulunduğu bir kavşağa ulaşmıştı. Yolun döndüğü yerin karşısında bir işaret levhası vardı. Aceleyle levhaya yaklaştı ve heyecanlı bir merakla onu incelemeye başladı. Sadece ansızın başka bir arabanın yanlarından geçmesiyle levhadan başını çevirebildi.</p>

  <p>Ve sonra bir araba daha geçti.</p>

  <p>İlki tam bir ilgisizlik içinde geçip giderken, İkincisi anlamsız bir şekilde farlarını yakıp söndürmüştü. Ardından bir Ford Cortina geçti ve fren yaptı.</p>

  <p>Şaşkınlıkla irkilen siluet, torbasını göğsüne bastırıp arabaya doğru telaşla koşturdu. Ama son anda Cortina suların içindeki tekerleklerini yeniden döndürdü ve yaptığıyla oldukça eğlenmiş bir şekilde hızla yola çıkıp uzaklaştı.</p>

  <p>Siluet yavaşlayarak durdu. Kayıp ve terkedilmiş bir halde öylece kala kaldı.</p>

  <p>Tesadüfe bakın ki ertesi gün Cortina'nın şoförü apandistim aldırtmak için hastaneye gitti ve oldukça eğlenceli bir karışıklık sonucu operatör onun apandisitini alacağına yanlışlıkla bacağını kesti. Apandisit ameliyatının yeniden programlanmasına fırsat kalmadan, bir komplikasyon baş gösterdi ve apandisit eğlendirici bir ciddiyetle peritonite çevirdi ve böylece hak, kendi usulüyle, yerini bulmuş oldu.</p>

  <p>Siluet zorlu yoluna devam ediyordu.</p>

  <p>Yanında bir Saab durdu.</p>

  <p>Camı açıldı ve dost bir ses “Uzaktan mı geliyorsunuz?” diye seslendi.</p>

  <p>Siluet ona doğru döndü, durdu ve kapı kolunu yakaladı.</p>

  <p class="yildiz">* * *</p>

  <p>Siluet, Saab ve onun kapı kolu üçlüsü, Dünya adında bir gezegende bulunmaktaydılar. <i>Otostopçunun Galaksi Rehberi</i>'nde burayla ilgili olarak verilmiş tüm bilgi iki kelimeden ibaretti “Çoğunlukla zararsız".</p>

  <p>Bu bilgiyi yazan kişinin adı Ford Prefect idi ve kendisi tam da şu anda, zararsızlıkla uzaktan yakından ilgisi olmayan bir dünyanın, zararsızlıkla uzaktan yakından ilgisi olmayan bir barında oturmuş umursamazca sorun yaratmakla meşguldü.</p>

  <p><br /></p>

  <h2 id="sigil_toc_id_99">4</h2>

  <p>Rastgele bir gözlemci için, onun bu tavırlarının sarhoş olmasından mı, hasta olmasından mı, yoksa intihar eğilimli bir çılgın olmasından mı ileri geldiğini anlamak zor olurdu, ama Han Dold City'nin Güney Bölgesinin aşağı ucunda bulunan Yaşlı Pembe Köpek Barında rastgele bir gözlemci bulunmazdı zaten. Çünkü sağ kalmak istiyorsanız, girip de rastgele işler yapabileceğiniz cinsten bir yer değildi burası. Burada karşılaşılabileceğiniz bir gözlemci, kötü huylu, atmaca gibi yırtıcı, tırnağının ucuna kadar silahlı, beğenmediği bir şeyler gözlemlediği zaman kafasında kendisini çılgınca şeyler yapmaya zorlayacak acılı zonklamalar hisseden biri olabilirdi ancak.</p>

  <p>Ortalığa o hoş olmayan sessizliklerden biri çökmüştü, 1960'ların başındaki Sovyet-Amerikan füze krizine benzer bir sessizlik.</p>

  <p>Bardaki bir çubuğun üzerine tünemiş fesat görünüşlü kuş bile, bedava sunduğu bir servis olan yerel kiralık katillerin isim ve adreslerini haykırma işine ara vermişti.</p>

  <p>Bütün gözler Ford Prefect'e çevrilmişti. Bunların bir kısmı tetikteydi.</p>

  <p>Ford'un bugün ölümle umursamazca zar atmak için seçtiği yol, ufak bir savunma bütçesi çapındaki içki faturasını, bilinen Evren'in hiçbir yerinde geçerli olmayan bir Amerikan Ekspres Kartı ile ödemeye kalkışmaktı.</p>

  <p>“Niye endişeleniyorsunuz?” diye sordu oldukça neşeli bir sesle. “Endişeniz kartın süresi ile mi ilgili? Burada yeni-görecelik kuramını işiten kimse yok mu? Fizikte bu tür sorunları halledebilecek bir sürü yeni alan var artık. Zaman genişlemesinin etkileri, geçici göreceli-değişmezlik kuralları...”</p>

  <p>“Kartın süresi ile ilgili bir endişemiz yok,” dedi bu sözleri yöneltmiş olduğu adam. O, bu tehlikeli şehrin, tehlikeli barmenlerinden biriydi. Sesi kısık ve yumuşak bir mırıltı gibiydi, bir ICBM silosu açılırken çıkan kısık, yumuşak sese benzer bir mırıltı. Bu arada, koca bir bifteği andıran bir el, bar tezgahının üzerinde parmaklarını yavaşça tıkırdatırken orayı hafiften çökertmekle meşguldü.</p>

  <p>“Eh, o halde sorun da yok,” dedi Ford, sırt çantasını toplayıp gitmeye hazırlanırken.</p>

  <p>Tezgahın üzerini tıkırdatmakta olan parmak uzandı ve Ford Prefect'in omzuna yerleşti. Onun oradan uzaklaşmasını engelledi.</p>

  <p>Her ne kadar parmak et dilimi gibi bir ele ve el de beyzbol sopası gibi bir kola bağlıysa da kolun bağlı olduğu bir yer yoktu, bir köpek sadakatiyle bağlı olduğu bar tezgahı dışında. Burası onun eviydi. Önceleri, alışılmış biçimiyle barın ilk sahibine bağlıydı. Sonra, bar sahibi ölüm döşeğine düşünce, kolunu beklenmedik bir şekilde tıp biliminin hizmetine miras bırakmış, tıp bilimi ise kolun görüntüsünü beğenmediğine karar vererek onu gerisin geri Yaşlı Pembe Köpek barına iade etmişti.</p>

  <p>Yeni barmen, doğaüstü ya da görünmez güçlere ya da buna benzer garip şeylere inanmazdı ama işine yarayacak bir yardımcı görünce de hemen tanırdı. El, bar tezgahının üzerinde duruyordu. Siparişleri alıyor, içki servislerini yapıyor, öldürülmek istiyormuş gibi davranan kişilerle öldüresiye uğraşıyordu. Ford Prefect yerinden kıpırdamadan oturmayı sürdürdü.</p>

  <p>“Kartın süresi ile ilgili bir endişemiz yok,” diye tekrarladı barmen, Ford Prefect’in tüm dikkatini nihayet toplayabilmiş olmaktan ötürü memnun bir ifadeyle, “endişem o plastiğin kendisi ile ilgili.”</p>

  <p>“Nasıl?” dedi Ford. Bir parça şaşırmış görünüyordu.</p>

  <p>“Böyle,” dedi Barmen. Kartı, iki parmağının arasında sanki ruhu üç hafta önce kanatlanarak Balıkların Sonsuza Kadar Kutsandığı Ülkeye gitmiş küçük bir balığı tutuyormuş, gibi tutarak, “biz bunu kullanmıyoruz,” diye ekledi.</p>

  <p>Kısaca Ford, üzerinde başka bir ödeme aracı bulunmadığı gerçeğini söyleyip söylememeyi düşündüyse de şimdilik böyle devam etmeye karar verdi. Vücutsuz kol, şimdi Ford'un omzunu baş parmağı ile diğer parmakları arasında hafif ama sıkıca kavramış bulunuyordu.</p>

  <p>“Ama anlamıyorsunuz,” dedi Ford, yüzündeki ifadeyi hafif bir şaşkınlıktan inanamazlık düzeyine yükselterek. “Bu bir Amerikan Ekspres Kartı. İnsanlarca bilinen en iyi hesap ödeme şekli. Gönderdikleri broşürleri okumuyor musunuz yoksa?”</p>

  <p>Ford'un sesinin neşeli kalitesi barmenin kulaklarını tırmalamaya başlamıştı. Bu sesi, bir Savaş Destanının daha acıklı olması gereken sahnelerinden birinde kaygısızca mızıka çalan birinin sesine benzetiyordu.</p>

  <p>Ford'un omzundaki kemiklerden biri, elin bir kırık çıkık uzmanından acıyla ilgili tüm yöntemleri öğrenmiş olduğunu düşündürtecek şekilde, omzundaki öbür kemiklerden birine sürtünmeye başlamıştı. Ford, el omzundaki kemiklerden birini vücudunun öbür tarafındaki kemiklerden birine sürttürmeye başlamadan, bu işi halledebilmeyi umuyordu. Neyse ki, elin tuttuğu omuz, sırt çantasının asılı olduğu taraftaki omuz değildi.</p>

  <p>Barmen kartı barın üzerinden kaydırarak Ford'a iade etti.</p>

  <p>“Biz,” dedi, bastırılmış bir yırtıcılıkla, “bu şeyi hiç duymadık.”</p>

  <p>Bu pek şaşırtıcı sayılmazdı.</p>

  <p>Ford bu kartı, Dünya gezegeni üzerinde geçirdiği on beş yıllık misafirlik döneminin sonuna doğru, ciddi bir bilgisayar hatası sonucu ele geçirmişti. Amerikan Ekspres Şirketi, bu hatanın tam olarak ne ölçüde ciddi olduğunu hemen öğrenmek istemiş, kredi bölümünün gittikçe artan ve ortalığı panik içinde velveleye veren istekleri, ancak tüm gezegen yeni bir hiper uzay çevre yolu açılması uğruna Vogonlar tarafından beklenmedik şekilde yıkılınca son bulmuştu.</p>

  <p>O zamandan beri kartı elinde bulundurmaktaydı, çünkü yanında kimsenin kabul etmeyeceği bir ödeme şekli bulundurmanın faydalı olacağına karar vermişti.</p>

  <p>“Kredi?” diye sordu. “Aaaaggghh...”</p>

  <p>Yaşlı Pembe Köpek barında bu iki kelimenin genellikle birbirini izlemesi alışılmış bir şeydi.</p>

  <p>“Burasının,” derken nefesini tuttu Ford, “klas bir işletme olduğunu sanmıştım...”</p>

  <p>Barın içlerindeki karanlık gölgeleri benek benek aydınlatan kısık ışıklı bölümlerin hemen dibinde pusuya çekilmiş olan katiller, eşkıyalar, kadın satıcıları ve plak yapımcılarından oluşan acayip topluluğa şöyle bir göz attı.</p>

  <p>Şimdi hepsi, özellikle ondan başka bir yerlere bakıyorlar ve özenle daha önce konuşmakta oldukları cinayet, uyuşturucu bağlantıları ve müzik yayınları ile ilgili konuların ucunu toplamaya çalışıyorlardı. Az sonra olacakları biliyorlar, ve onları içmekten alıkoyacağı için izlemek istemiyorlardı.</p>

  <p>Barmen “Sen öleceksin, çocuk,” dedi sakin bir mırıltıyla Ford Prefect'e. Bütün işaretler adamın barmenin haklı olduğunu gösteriyordu. Eskiden barda “lütfen kredi talebinde bulunmayın, çünkü ağzınızın üzerine yiyeceğiniz yumruk sizi gücendirebilir” yazılı bir levha vardı, fakat ifadenin kusursuz olması amacıyla bu yazı “Lütfen kredi talebinde bulunmayın, çünkü vücutsuz bir el tarafından beyniniz dağıtılırken, boğazınızın da yırtıcı bir kuş tarafından parçalanması sizi gücendirebilir.” şeklinde değiştirilmişti. Ama bu uzun yazı okunması güç bir karışıklık yarattığı ve aynı anlamı pek de vermediği için indirilmişti. Hikayenin kendi kendine yayılacağı düşünülmüş ve öyle de olmuştu gerçekten.</p>

  <p>“Şu hesaba bir daha bakmama izin verin,” dedi Ford. Pusulayı eline aldı ve barmenle bar tezgahının üzerinde topuklarıyla derin oluklar açmakla meşgul olan kuşun eşit derecede kötü niyetli bakışları altında onu düşünceli gözlerle inceledi.</p>

  <p>Bu oldukça uzun bir kağıt parçasıydı.</p>

  <p>En altında şu müzik setlerinin altında rastlayabileceğiniz ve kayıt formlarına kopya ederken oldukça zaman alan seri numaraları cinsinden bir rakam bulunuyordu. Ama bununla birlikte Ford da bütün gününü barda geçirmiş, içi köpüklerle dolu bir yığın şey içmiş ve şimdi birden onun kim olduğunu unutuvermiş bulunan kadın satıcıları, katiller ve plak yapımcılarına bir sürü içki ısmarlamıştı.</p>

  <p>Oldukça sakin sayılabilecek bir biçimde genzini temizledi ve ceplerini yokladı. Bildiği kadarıyla içlerinde hiçbir şey yoktu. Sol elini, hafif ama kararlı bir şekilde yarı açık sırt çantasının ağzına yerleştirdi. Bu sırada, vücutsuz el sağ omuzundaki baskıyı arttırmıştı.</p>

  <p>“Anlıyorsun ya,” dedi barmen. Yüzü Ford'un yüzünün önünde haince dalgalanır gibiydi, “düşünmem gereken bir ünüm var benim. Bunu anlıyorsun, değil mi“</p>

  <p>Bu kadar, diye düşündü Ford. Başka çaresi yoktu. Kurallara uymuş, hesabı ödemek için dürüstçe girişimde bulunmuş ama bu reddedilmişti. Ve şimdi de hayatı tehlikedeydi.</p>

  <p>“Eee,” dedi sakin bir şekilde, “eğer konu ününüz ise...”</p>

  <p>Ani bir hızla çantasını açtı ve içinden <i>Otostopçunun Galaksi Rehberi</i>'nin kendisine ait kopyası ile kendisinin <i>Rehber</i> için araştırmacı olarak çalıştığını ve şimdi yapmakta olduğu şeyi yapmasının kesinlikle yasak olduğunu gösteren resmi bir kart çıkararak tezgahın üzerine attı.</p>

  <p>“Hakkınızda bir makale yazmamı ister misiniz?”</p>

  <p>Barmen'in yüzü dalgalanmayı yarıda kesti. Kuşun topukları açmakta olduğu oluğun orta yerinde kalakaldı. El, yavaşça pençesini gevşetti.</p>

  <p>“Bu,” dedi barmen zor duyulur bir fısıltıyla, kurumuş dudakları arasından, “çok hoş olurdu, efendim.”</p>

  <h2 id="sigil_toc_id_100">5</h2>

  <p><i>Otostopçunun Galaksi Rehberi</i> güçlü bir kuruluştu. Hatta, sözü öylesine geçerliydi ki bu gücün kötüye kullanılmasını önlemek amacıyla editörlerin katı kurallar koyması zorunlu hale gelmişti. Bu kurallara göre, <i>Rehber</i> için çalışan hiçbir araştırmacı;</p>

  <p>a) bir hizmet karşılığında normal yolla ödeme yapmak için gerçek bir girişimde bulunmadıkça,</p>

  <p>b) hayatı tehlikede olmadıkça,</p>

  <p>c) gerçekten istemedikçe,</p>

  <p>herhangi bir hizmet, indirim ya da ayrıcalıklı işlemi kabul etme hakkına sahip değildi.</p>

  <p>Üçüncü şıkkı uygulamak her zaman editöre de pay vermeyi içerdiği için Ford daima ilk iki kuralla yetinmeyi tercih etmişti.</p>

  <p>Canlı adımlarla yürüyerek caddeye çıktı.</p>

  <p>Hava boğucu idi, ama o bundan hoşlanıyordu, çünkü bu boğucu hava şehir havası idi ve hoş olmayan ama heyecan verici kokular, tehlikeli müzikler ve polis ekiplerinin uzaklardan gelen çatışma sesleri ile doluydu.</p>

  <p>Sırt çantasını izni olmaksızın ondan almaya kalkabilecek herhangi birinin kafasına kolayca indirecek bir şekilde taşıyordu. Sahip olduğu her şey o çantanın içindeydi ve şu anda sahip olduğu pek fazla bir şey de yoktu.</p>

  <p>Bir limuzin, yanan çöp yığınlarını ve korkuttuğu yaşlı bir yaban hayvanını kollayarak caddeden tşağı doğru hızla ilerledi. Urken hayvan korkuyla haykırıp öne doğru atıldı ve tökezleyerek, doğal ilaçlar satan bir dükkanın vitrinine yaslanınca tiz sesli bir alarmı harekete geçirdi, caddeden aşağı sendeleyerek ilerlemeye devam etti ve nihayet kendisini besleyip fotoğraflarını çekeceklerini bildiği bir börekçi dükkanının merpenlerine yuvarlanma numarası yaptı.</p>

  <p>Ford kuzeye doğru yürüyordu. Uzay meydanına doğru gitmekte olduğunu düşündü ama bu biraz önceydi. Kentin, insanların planlarının sık sık ani değişikliklere uğradığı bir kesiminden geçmekte olduğunu biliyordu.</p>

  <p>“iyi vakit geçirmek ister miydin?” dedi bir ses bir kapı aralığından.</p>

  <p>“Şu sırada,” dedi Ford, “zaten iyi vakit geçirdiğimi söyleyebilirim. Teşekkürler.”</p>

  <p>“Zengin misin?” diye sordu bir başka ses.</p>

  <p>Bu soru Ford'u güldürdü.</p>

  <p>Döndü ve kollarını iki yana açarak “Zengin <i>gözüküyor muyum?”</i> diye sordu</p>

  <p>“Bilmem,” dedi kız. “Belki. Belki de gözükmüyorsun. Belki zengin olacaksındır. Zenginler için çok özel bir servisim var...”</p>

  <p>“Oh, öyle mi?” dedi Ford, ilgilenerek, ama tedbirli bir tonla. “Ve nedir bu servis?”</p>

  <p>“Onlara zengin olmanın kabul edilebilir bir şey olduğunu söylüyorum.”</p>

  <p>Üstlerindeki bir pencereden bir silah sesi geldi. Arka arkaya üç notayı yanlış çalan bir bas gitarcı vurulmuştu, ama Han Dold City'dc bas gitarcıların bini bir paraydı.</p>

  <p>Ford durdu ve karanlık kapıya doğru baktı.</p>

  <p>“Ne yapıyorum dedin?” dedi.</p>

  <p>Kız güldü ve gölgeden dışarı doğru bir adım attı. Uzun boyluydu. Başarılabildiğinde oldukça etkili bir özellik olan kendinden emin bir utangaçlığı vardı.</p>

  <p>“Bu benim büyük numaram,” dedi. “Sosyal Ekonomi konusunda mastırım var ve çok ikna edici olabilirim. Bundan çok hoşlanıyorlar. Özellikle de bu şehirde.”</p>

  <p>“Goosnargh,” dedi Ford Prefect. Bu, Betelgeuse dilinde özel bir kelime idi ve Ford bunu bir şey söylemesi gerektiğini bildiği, ama ne söyleyeceğini kestiremediği zamanlarda kullanırdı.</p>

  <p>Basamaklardan birine oturdu, çantasından bir şişe Ol' Janx içkisi ve bir havlu çıkardı. Şişeyi açtı ve havluyla şişenin ağzını sildi. Bunun, Ford'un yapmak isteğinin tam aksi bir etkisi oldu. Havlu şişenin ağzını temizleyeceğine, 0l' Janx, havlunun kokulu bölümlerinde yavaş yavaş karmaşık ve entelektüel bir birim oluşturmaya başlamış olan mikropların milyonlarcasını bir anda yok eperdi.</p>

  <p>“Biraz ister misin?” dedi, kendisi bir yudum çektikten sonra.</p>

  <p>Kız omuzlarını silkti ve uzatılan şişeyi aldı.</p>

  <p>Huzur içinde bitişik binadaki hırsız alarmlarını dinleyerek bir müddet oturdular.</p>

  <p>“Rastlantıya bak ki bana ödenmesi gereken bir sürü para var,” dedi Ford, “dolayısıyla, onları geri almam mümkün olursa, o zaman gelip seni görebilir miyim?”</p>

  <p>“Tabii, ben burada olacağım, “dedi kız. “Peki ne kadar alacağın var“</p>

  <p>“On beş senelik geri ödeme.”</p>

  <p>“Ne için?”</p>

  <p>“İki kelime yazmak için.”</p>

  <p>“Tanrım,” dedi kız. “Hangisi daha çok zaman aldı?” “Birincisi. Onu yazdıktan hemen sonra, yani öğle yemeğinden sonraki akşam üzeri, birinci kelimenin ardından İkincisi geldi.”</p>

  <p>Üzerlerindeki pencerelerden birinden bir bateri seti fırlatıldı ve paramparça bir şekilde önlerindeki caddeye düştü.</p>

  <p>Kısa bir süre sonra bitişik binadaki hırsız alarmlarının polis ekiplerinden biri tarafından, başka bir ekibe pusu kurmak amacıyla kasıtlı olarak harekete geçirildiği ortaya çıktı. Çığlık çığlığa öten sirenleri ile meydanda toplanan arabalar, az sonra şehrin dağ gibi gökdelenleri arasından gürültüyle ortaya çıkan helikopterler tarafından pusuya düşürüldüklerini anladılar.</p>

  <p>“Aslında,” dedi Ford, şimdi bu patırtının üzerinden sesini duyurmak için bağırmak zorunda kalarak, “tam da böyle oldu sayılmaz. Ben pek çok kelime yazmıştım ama onlar kısalttılar.” Çantasından <i>Rehber</i>'i çıkardı.</p>

  <p>“Sonra gezegen yıkıma uğradı,” diye bağırdı. “Gerçekten de çalışmama değmiş değil mi? Ama onlar bana yine de borçlular.”</p>

  <p>“Sen bu şey için mi çalışıyorsun?” diye avazı çıktığı kadar bağırarak sordu kız.</p>

  <p>“Evet.”</p>

  <p>“Esaslı iş.”</p>

  <p>“Yazdığım şeyi görmek ister misin?” diye bağırdı Ford. “Silinmeden yani? Yeni düzeltmelerin bu öğleden sonra internet aracılığıyla yayınlanması bekleniyor. Üzerinde on beş yıl geçirdiğim gezegenin yıkıldığını bu vakte kadar birisi duymuş olmalı. Son yaptıkları düzeltmeler sırasında farkında değillerdi, ama sonsuza kadar dikkatlerinden kaçması da mümkün değil.”</p>

  <p>“Konuşmak imkansızlaşıyor, öyle değil mi?”</p>

  <p>“Ne?”</p>

  <p>Kız omuz silkti ve yukarıdaki gürültüyü işaret etti. Şimdi hemen tepelerinde, üst kattaki orkestra ile çatışma halinde olduğu anlaşılan bir helikopter vardı. Binadan dumanlar tütmekteydi. Bir ses kayıt mühendisi parmak uçlarından tutunarak pencerenin dışına sarkmış, çıldırmış bir gitarist de yanmakta olan bir gitarla onun parmaklarına vurmakla meşguldü. Helikopter ise hepsine birden ateş etmekteydi.</p>

  <p>“Buradan uzaklaşabilir miyiz?”</p>

  <p>Gürültüden uzaklaşarak caddede dolaşmaya başladılar. Kendileri için şehir merkezinin sorunları hakkında ufak bir oyun sergilemeye çalışan bir sokak tiyatrosu grubuna rastladılar. Ama tiyatrocular daha sonra oyundan vazgeçip, son zamanlarda bir yaban hayvanının dadandığı ufak bir börekçi dükkanına girmeye karar verdiler.</p>

  <p>Bütün bu süre içinde Ford, <i>Rehber</i> in iletişim panelini kurcalamakla meşguldü. Bir sokak arasına daldılar. <i>Rehberin</i> ekranından bilgiler akmaya başlayınca Ford bir çöp tenekesinin üzerine çömeldi.</p>

  <p>Kendi verdiği kayıtları buldu.</p>

  <p>“<i>Dünya: Çoğunlukla zararsız."</i></p>

  <p>Neredeyse anında, ekran bir sistem mesajları karmaşasına dönüştü.</p>

  <p>“İşte geliyor,” dedi Ford.</p>

  <p>“<i>Lütfen bekleyiniz</i>,” diyordu mesajlar. “<i>Kayıtlar, Sub-Eta iletişim ağı üzerinden düzeltilmektedir. Sistem on saniye için hizmet dışı olacaktır.”</i></p>

  <p>Sokağın ucundan sessizce çelik grisi bir limuzin geçti.</p>

  <p>“Hey bana bak,” dedi kız, “sana ödeme yapacak olurlarsa beni ararsın. Ben çalışan bir kızım ve sokakta bana ihtiyacı olan kişiler var. Gitmem gerek.”</p>

  <p>Ford'un yarım yamalak protestolarını duymamazlıktan geldi ve onu, reddedilmiş bir şekilde çöp tenekesinin üzerinde oturup, çalışma yaşamının önemli bir bölümünün elektronik olarak silinmesini ve havaya karışmasını seyretmeye hazırlanırken bıraktı.</p>

  <p>Sokakta işler biraz yatışmıştı. Polis çatışması şehrin diğer bölgelerine kaymış, orkestranın hayatta kalan bir kaç üyesi müzik konusundaki farklılıklarını kabul etmiş ve yalnız başlarına çalışmaya devam etme konusunda anlaşmışlardı. Sokak tiyatrosu grubu börekçi dükkanından yaban hayvanı da yanlarında olmak üzere çıkarlarken hayvana, kendisini bildikleri bir bara götürdüklerini ve ona orada saygılı davranılacağını anlatmaktaydılar. Ve biraz ilerde çelik grisi bir limuzin kaldırım tarafına sessizce park edilmiş olarak beklemekteydi.</p>

  <p class="yildiz">* * *</p>

  <p>Kız aceleyle ona doğru yürüdü.</p>

  <p>Kızın arkasındaki sokağın karanlığı içinde Ford Prefect’in yüzü yanıp sönen yeşil bir ışıkla yıkanırken, gözleri şaşkınlıktan fal taşı gibi açılmıştı.</p>

  <p>Çünkü silinmiş, hükmü geçmiş bir kayıttan başka hiçbir şey bulamayacağını sandığı ekranda devamlı bir bilgi akışı ile karşılaşmıştı metinler, çizelgeler, rakamlar, görüntüler, Avustralya plajlarındaki sörfçüler, Yunan adalarının yoğurdu, Los Angeles’deki restoranlar, İstanbul’da dikkatli olunması gereken döviz alışverişi, Londra’da sakınılması gereken hava şartları, her yerde gidilecek barlar gibi birçok konuda tanıtımlar vardı. Bunların sayfalar ve sayfalarcası. Hepsi oradaydı, yazdığı her şey.</p>

  <p>Olan bitenden hiçbir şey anlamadığı için, kaşları gittikçe çatılarak bu bilgiler arasında ileri geri geziniyor,orada burada değişik bilgiler üzerinde duraklıyordu.</p>

  <p>***</p>

  <p>“<i>Uzaydan gelen yabancılar için New York'la ilgili ipuçları: Uzay arac</i><i>ınızı</i> <i>istediğiniz yere indirebilirsiniz, Central Park'a veya herhangi bir yere. Kimsenin um</i><i>u</i><i>runda olmayacak, hatta fark etmeyeceklerdir bile.</i></p>

  <p>“<i>Hayatta kalabilmek için: Derhal bir taksi şoförü olarak iş bulmalısınız. Taksi şoförünün işi, insanları adına taksi denilen büyük sarı makineler içinde istedikleri yere ulaştırmaktır. Makinenin nasıl çalıştırılacağını bilmediğiniz, onların dilini konuşamadığınız, bölgenin coğrafyasını bilmediğiniz, hatta o bölge ile ilgili en temel bilgilerden bile haberdar olmadığınız ya da başınızın üstünde büyük yeşil antenler taşıdığınız için endişelenmenize hiç gerek yok.</i> <i>İ</i><i>nan</i><i>ın</i> <i>bana, b</i><i>un</i><i>lar göze çarpmadan yaşayabilmenizin en büyük yardımcısı olacaktır.</i></p>

  <p>“<i>Eğer gerçekten garip bir vücuda sahipseniz bunu sokaklarda insanlara göstermeye çalışarak da para kazanabilirsiniz. Swulling, Noxious veya Nausalia sistemlerinden gelen amfibik yaşam biçimleri, East River Nehrinden özellikle hoşlanacaklardır. Bu nehrin, onlara yaşam veren lezzetli besleyiciler yönünden, şimdiye kadar laboratu</i><i>v</i><i>arlarda elde edilebilmiş olan en kuvvetli zehre sahip en ince yapışkan çamurdan bile daha zengin olduğu söylenmektedir.</i></p>

  <p>“<i>Eğlenmek için: işin en önemli bölümü budur. Zevk merkezlerinizi elektrikle öldürmeden, bu şehirde daha fazla eğlenmeniz olanaksızdır... ”</i></p>

  <p>Ford, tarih öncesi dönemin “kapalı” komutunun yerini alan eski moda “kullanıma açık”ın yerine konulan “işletme konumu hazır” tuşuna hafifçe dokunarak devreyi kapattı.</p>

  <p>O, bu gezegenin tamamen yerle bir olduğunu kendi gözleriyle görmüş, daha doğrusu havanın ve ışığın cehennem misali yarılmasıyla neredeyse kör olmuş, ayakları altında bir çekiç gibi zıplayıp kükreyen toprağın kuvvetli vuruşunu hissetmiş, sarı, iğrenç Vogon gemilerinden fışkıran enerjinin yarattığı gelgit dalgalarının pençesine bizzat kapılmıştı. Ve sonunda, mümkün olabilecek en son dakikanın da geçtiğine karar verdikten beş saniye sonra, kendisi ve Arthur Dent, atmosfer içinden spor bir radyo yayını gibi ışınlanırlarken duyulan o hafif sarsıntılı iç bulantısını da hissetmişti.</p>

  <p>Bunda yanılmış olmasına imkan yoktu, olamazdı. Dünya kesinlikle yerle bir olmuştu. Kesinlikle, kesinlikle. Uzayda buharlaşıp gitmişti.</p>

  <p>Ama böyle olduğu halde - <i>Rehber</i>'i yeniden çalıştırdı- yaptığı en şaşaalı ve karmaşık araştırma olmasıyla övündüğü İngiltere'de, Bournemouth, Dorset'de nasıl iyi vakit geçirilebileceği ile ilgili kayıtlar hala oradaydı. Ekrandaki bilgileri tekrar okudu ve tam bir şaşkınlık içinde başını iki yana salladı.</p>

  <p>Birden sorunun cevabının ne olduğunu farketti. Cevap şuydu: son derece garip bir şeyler olmaktaydı; ve eğer son derece garip bir şeyler olmaktaysa, diye düşündü, o bunun kendisine olmasını isterdi.</p>

  <p><i>Rehber'</i><i>i</i> yeniden çantasına tıkıştırdı ve aceleyle tekrar caddeye çıktı.</p>

  <p>Yine kuzeye doğru yürümeye başladı. Kaldırım kenarında park edilmiş çelik grisi bir limuzinin yanından geçerken bir sesin, “Tamam, tatlım, gerçekten tamam, bununla ilgili olarak kendini iyi hissetmeyi öğrenmen gerek. Tüm ekonominin nasıl yapılandığına baksana....”</p>

  <p>Ford sırıttı, şimdi alevler içinde olan bitişik binanın etrafında bir tur attı, caddenin ortasında sahipsiz duran bir polis helikopteri buldu. İçine daldı, kemerini bağladı, orta parmağını işaret parmağının üzerine kenetleyerek kendisine şans diledi ve hiç de ustaca olmayan bir manevrayla hızla göklere yükseldi.</p>

  <p>Şehri ürkütücü bir şekilde kanyonlar oluşturan yüksek binalarının arasında onlara çarpmamak için etraflarından ve aralarından dolanarak seyretti ve onlardan kurtulunca da şehrin üzerine yerleşmiş bulunan kırmızı ve siyah duman bulutunun içinden hızla geçti.</p>

  <p>On dakika sonra Ford Prefect, tüm sirenleri öten helikopterinin seri ateş toplarıyla bulutlara rastgele ateş ederek, meydandaki işaret levhalarının iskeleleri ile iniş ışıkları arasından dev boyutlu, şaşkın ve gürültücü bir sivrisinek gibi, Han Dold Uzay Meydanına inmişti.</p>

  <p>Fazlaca bir zarara uğramayan Helikopter sistemden ayrılacak ilk gemide bulduğu bir adet birinci sınıf biletle takas etti ve geminin vücudu hemen sarmalayan kocaman, lüks koltuklarından birine yerleşti.</p>

  <p>Bu eğlenceli olacak diye düşündü kendi kendine. O sırada gemi sessizce akıl ötesi uzaklıklara doğru göz kırpıyor ve kabin servisi tüm gösterişiyle başlamış bulunuyordu.</p>

  <p>Kabin memurları ne zaman bir şey ikram etmek için sessizce yanına yaklaşsalar, Ford onları “Evet, lütfen,” diyerek cevaplıyordu.</p>

  <p>Dünya gezegeni ile ilgili geri dönen bilgiyi yeniden gözden geçirirken bir çeşit manik neşe içinde gülümsüyordu. Artık ilgilenebileceği, bitmemiş, önemli bir işi vardı ve yaşamın ona ansızın erişmesi gereken böyle ciddi bir amaç sunmuş olmasından son derece memnudu.</p>

  <p>Birden Arthur Dent'in nerede olduğunu ve onun bunlardan haberi olup olmadığını merak etti.</p>

  <p class="yildiz">* * *</p>

  <p>Arthur Dent, bin dört yüz otuz yedi ışık yılı ötede bir Saab'ın içindeydi ve endişe doluydu.</p>

  <p>Arkasındaki koltukta, içeri girerken kafasını kapıya çarpmasına sebep olan bir kız oturmaktaydı. Kafasını çarpmasının sebebinin, bu kızın yıllardır gördüğü kendi türünden ilk dişi varlık olması mı, yoksa başka bir şey mi olduğunu bilemiyordu, ama kendini çok şaşkın, çok, çok... bu saçmalık, diye düşündü kendi kendine. Sakinleş, diye konuştu kendisiyle. Senin, diye devam etti toparlayabildiği en kararlı iç sesiyle, aklın başında ve sağlığın yerinde değil. Galaksinin yüz binlerce ışık yılı uzaklarından henüz otostop yapmış durumdasın, çok yorgunsun, kafan bir parça karışık ve son derece incinebilir bir durumda. Gevşe, paniğe kapılma, derin derin nefes almaya konsantre ol.</p>

  <p>Oturduğu yerde döndü.</p>

  <p>“Onun iyi olduğundan <i>emin misiniz</i>? dedi yeniden.</p>

  <p>Kendisine kalp atışlarını hızlandıracak kadar güzel göründüğü gerçeği dışında, bu kızın boyunun uzunluğunu, saçlarının rengini, kaç yaşında olduğunu pek anlayamamıştı. Ona kendisiyle ilgili bir şey sorması da mümkün değildi, çünkü kız tamamen bilinçsiz durumdaydı.</p>

  <p>“Sadece uyuşturucunun etkisi atında,” diyerek omuzlarını silkti kızın erkek kardeşi gözlerini önündeki yoldan ayırmadan.</p>

  <p>“Ve bu normal öyle mi?” diye sordu Arthur panik içinde.</p>

  <p>“Bana göre hava hoş,” dedi kardeş.</p>

  <p>“Ah,” dedi Arthur. “Eee,” diye ekledi bir dakika düşündükten sonra.</p>

  <p>Şimdilik konuşma son derece kötü gidiyordu</p>

  <p>Başlangıçtaki ilk selamlaşma faslının ardından o ve Russell birbirlerinden hiç hoşlanmadıklarını çabucak keşfetmişlerdi -Russell muhteşem kızın erkek kardeşinin adıydı. Bu isim Arthur'a hep iri yarı, sarı bıyıklı, saçları fönlü adamları hatırlatmıştı. Bu cins adamlar en ufak bir fırsat yakaladılar mı, kadife smokinler ve yakası fırfırlı gömlekler giymeye kalkışırlar ve bunların bilardo maçları ile ilgili yorumlar yapmalarını engellemek ancak zor kullanarak mümkün olurdu.</p>

  <p>Russel iriyarı bir adamdı. Sarı bıyıkları vardı. Saçları bakımlı ve fönlüydü. Haksızlık etmemek adına -gerçi Arthur kendisi için bunun bir beyin jimnastiği olması dışında haksızlık etmemek için pek bir gerek olduğunu düşünmüyordu- Arthur'un kendisinin de oldukça haşin ve suratsız göründüğünü söylemek mümkündü. Yüz binlerce ışık yılı öteden gelen, üstelik bu yolculuğu genellikle başka başka kimselere ait araçların bagaj bölümlerinde yapan birinin hırçınlaşmaya başlaması çok normaldi ve Arthur da çok hırçın ve yorgundu.</p>

  <p>“O bir sokak serserisi değil,” dedi Russel ansızın, sanki arabada bulunan bir başkasının öyle olabileceğini düşünmüş gibi. “Sadece uyuşturucu etkisi altında.”</p>

  <p>“Ama bu çok kötü,” dedi Arthur, tekrar ona bakmak için arkasına dönerek. Kız hafifçe kıpırdar gibi olmuş ve kafası yana kayarak omzuna düşmüştü. Yüzüne dökülen koyu renk saçları, onu gizliyordu.</p>

  <p>“Nesi var, hasta mı?”</p>

  <p>“Hayır,” dedi Russel,” “sadece çılgınlar gibi uluyor.”</p>

  <p>“Ne,” dedi Arthur dehşet içinde.</p>

  <p>“Kayıp, tamamen aklını oynatmış. Onu tekrar hastaneye götürüp biraz daha tutmalarını isteyeceğim. Kendisini hala bir bostan kirpisi sanarken onu salıvermişler.”</p>

  <p>“Bostan kirpisi mi?”</p>

  <p>Russel, köşeyi dönüp, yolun onlara ait kısmının yarısını kaplayarak kendilerine doğru gelen ve onların yoldan çıkmasına sebep olan arabaya öfkeyle korna çaldı. Öfke, kendisini daha iyi hissetmesini sağlamıştı sanki.</p>

  <p>“Bostan kirpisi sanmıyor olabilir,” dedi tekrar sakinleştikten sonra, “ama belki de öyle sanıyor olsaydı, başa çıkmak daha kolay olabilirdi. Biri kendini kirpi sanacak olursa, eline bir ayna ile birkaç kirpi resmi verip, çözümü kendisinin bulmasını isteyebilir, kendisini daha iyi hissettiğinde tekrar gelmesini söyleyebilirsiniz. Demek istediğim, bu tıp biliminin başa çıkabileceği bir şey olurdu en azından. Ama Fenny'nin durumu için bu yeterli değil.”</p>

  <p>“Fenny..?.”</p>

  <p>“Ona Noel için ne aldığımı biliyor musunuz?” “Hayır.”</p>

  <p>“<i>Black Tıp Sözlüğü“</i></p>

  <p>“Hoş bir hediye.”</p>

  <p>“Ben de öyle düşündüm, içinde binlerce hastalık var, hepsi de alfabetik sıraya göre dizilmiş.”</p>

  <p>“Adının Fenny olduğunu söylediniz değil mi?”</p>

  <p>“Evet. İçinden birini seç dedim. Buradaki her şey tedavi edilebilir. Uygun ilaçlar tavsiye edilebilir. Ama hayır, ille farklı bir şeyi seçmesi gerekiyordu. Sırf yaşamı güçleştirmek için. Okulda da böyleydi biliyor musunuz?”</p>

  <p>“Demek öyleydi?”</p>

  <p>“Öyleydi. Hokey oynarken düşüp kimsenin adını bile duymadığı bir kemiğini kırmıştı. “</p>

  <p>“Bunun nasıl huzursuzluk verici bir şey olabileceğini anlıyorum,” dedi Arthur düşünceli bir şekilde. Adının Fenny olduğunu öğrenince bir parça düş kırıklığına uğramıştı. Bu isim, Fenella ismine tahammülü olmayan evde kalmış, çirkin bir teyzenin seçeceği cinsten, oldukça aptal, ruhsuz bir isimdi.</p>

  <p>“Anlayış göstermiyor değildim, ama az da olsa huzursuzluk veriyordu aslında. Aylarca topalladı.”</p>

  <p>Russel yavaşladı.</p>

  <p>“İneceğiniz yer burasıydı değil mi?”</p>

  <p>“Ah, hayır,” dedi Arthur, “eğer sakıncası yoksa beş mil daha sonra.”</p>

  <p>“Tamam,” dedi Russel, aslında biraz sakıncası olabileceğini belirten kısacık bir duraksamadan sonra, yeniden hızlandı.</p>

  <p>Esasında Arthur'un ineceği yer gerçekten de orasıydı, ama daha uyanmadan bile beynini böylesine ele geçirmiş olan bu kızla ilgili daha fazla bir şeyler öğrenmeden inmek istememişti. Bundan sonraki iki kavşaktan birinde de inebilirdi.</p>

  <p>Bir zamanlar evinin bulunduğu köye doğru ilerliyorlardı, ama orada neyle karşılaşacağını düşünürken tereddüt içindeydi. Tanıdık manzaralar, karanlıkta birer hayalet gibi, kayıp geçiyor, beynin yalnızca çok, çok normal şeylerle, beklenmedik bir ışık altında ve henüz onlarla karşılaşmaya hazır değilken karşılaşmasının yaratabileceği cinsten titremelere yol açıyordu.</p>

  <p>Kendi bireysel zaman ölçüsüne göre hesaplanabildiği kadarıyla, yabancı güneşlerin yörüngesinde yaşadığı zaman olarak buralardan ayrıldığından bu yana, sekiz yıl geçmiş olması gerekiyordu. Ama burada geçen zamanın ne kadar olduğunu pek tahmin edemiyordu. Hele bu arada ne olaylar yaşanmış olabileceği tükenmiş anlama yeteneğinin iyice ötesinde kalmıştı. Çünkü bu gezegenin, dolayısı ile evinin, aslında şu anda burada olmaması gerekiyordu.</p>

  <p>Sekiz sene önce, bir öğle zamanı, bu gezegen yıkıma uğramıştı. O öğle vakti, sanki yerçekimi kanunu yerel bir uygulamadan başka bir şey değilmiş ve ona uymamak yalnızca bir park cezasını gerektirirmiş gibi gökyüzünde asılıp kalmış olan kocaman sarı Vogon gemileri onu tamamen yerle bir etmişlerdi.</p>

  <p>“Kuruntular,” dedi Russel.</p>

  <p>“Ne?” dedi Arthur, düşüncelerinden sıyrılarak.</p>

  <p>“Gerçek dünyada yaşadığı gibi garip kuruntular yüzünden azap çektiğini söylüyor. Ona <i>gerçekten de</i> gerçek dünyada <i>yaşamakta</i> olduğunu anlatmaya çalışmanın hiç faydası yok, çünkü zaten kuruntularının bu yüzden o kadar garip olduğunu söylüyor. Sizi bilmiyorum ama ben bu tür konuşmaların dinleyeni canından bezdirici ve boş şeyler olduğunu düşünüyorum. Benim çözümüm ona haplarını verip, bira içmeye kaçmak. Yani, vakit öldürmenin de bir sınırı vardır, öyle değil mi?”</p>

  <p>Arthur kim bilir kaçıncı kez kaşlarını çattı.</p>

  <p>“Eee...”</p>

  <p>“Ve bu düşler ve kabuslar meselesi. Ve doktorların onun beyin dalgalarında garip sıçramalar bulduklarını söylemeye devam etmeleri.”</p>

  <p>“Sıçramalar mı?</p>

  <p>“Bu,” dedi Fenny.</p>

  <p>Arthur oturduğu yerden arkasına dönerek kızın ansızın açılan, ama bomboş bakan gözlerine baktı. Baktığı şey her neyse arabada değildi. Gözleri telaş içinde aşağı yukarı, sağa sola çevrildi, başı bir kez sarsıldı ve sonra huzurlu bir uykuya daldı.</p>

  <p>“Ne dedi?” diye sordu Arthur endişe içinde.</p>

  <p>“'Bu' dedi.”</p>

  <p>“Bu ne?”</p>

  <p>“Bu neymiş? Ne cehennem olduğunu ben nereden bileyim? Bu, bostan kirpisi, bu, baca kovası, bu, Don Alfanzo'nun makası. Çılgınca ulumalar, size bunu söyledim sanıyorum. “</p>

  <p>“Pek aldırıyormuş gibi görünmüyorsunuz.” Arthur bunu mümkün olduğunca sıradan bir şekilde söylemeye çalışmıştı, ama işe yaramadı.</p>

  <p>“Bana bak serseri..”</p>

  <p>“Tamam, özür dilerim. Beni hiç ilgilendirmez. Öyle demek istememiştim,” dedi Arthur. “Ne kadar üzüldüğünüz çok açık,” diye ekledi yalan söyleyerek. “Biliyorum ki, bu işi bir şekilde çözmek zorundasınız. Lütfen benim kusuruma bakmayın. Atbaşı Nebula'nın ta öbür tarafından geliyorum.”</p>

  <p>Öfkeyle pencereden dışarı bakmaya başladı.</p>

  <p>Sonsuza kadar hiçliğe gömüldüğünü sandığı evine döndüğü bu akşamda, kafasının içinde kendisine yer açmak için savaşan bütün o duygular içinde, onu en çok zorlayanı, hakkında kendisine “bu” dediğinden başka bir şey bilmediği ve erkek kardeşinin bir Vogon gemisinde olmasını istemediği bu garip kızla ilgili takıntıydı.</p>

  <p>“Peki, şey, o sıçramalar neydi, şu bahsettiğiniz sıçramalar?” diye becerebildiği kadar çabucak ilave etli.</p>

  <p>“Bana bakın, bu benim kardeşim. Bütün bunlardan size niçin bahsettiğimi bile bilmiyorum.”</p>

  <p>“Tamam, özür dilerim. Belki de beni indirseniz daha iyi olacak. Burası...”</p>

  <p>Arthur böyle dediği anda bunu yapmak imkansız hale geldi, çünkü yanlarından geçip gitmiş olan fırtına ansızın yeniden patlamıştı. Şimşekler gökyüzünü bir baştan bir başa kuşatıyor, sanki birileri Atlantik Okyanusuna benzer bir şeyi başlarının üzerindeki bir kalburdan boca ediyordu.</p>

  <p>Russel bir küfür savurdu ve gökyüzü melemeyi andırır garip sesler çıkarırken, bir kaç saniye için tüm dikkatini direksiyona verdi. Kızgınlığını, aceleyle hızını arttırarak üzerinde “McKenna- Her Mevsimde Nakliye” yazan bir kamyonu sollamak suretiyle tüketti. Yağmur yavaşlarken gerginlik de azalmıştı.</p>

  <p>“Her şey su deposunda buldukları o CIA ajanı ile başladı. Hatırlıyor musunuz, hani herkes birtakım halusinasyonlar filan görmeye başlamıştı?”</p>

  <p>Arthur bir an için tekrar kendisinin Atbaşı Nebula'dan henüz geldiğini ve bu ve bununla ilgili çeşitli ve şaşırtıcı başka sebeplerden ötürü, son günlerin olaylarından biraz kopuk kaldığından bahsedip bahsetmemeyi düşündü, sonra bunun yalnızca işleri daha da karıştıracağına karar verdi.</p>

  <p>“Hayır,” dedi.</p>

  <p>“İşte kardeşimin dağıttığı an, o an oldu. Bir yerlerde bir kafedeymiş. Ricksmanworth galiba. Orada ne işi olduğunu bilmiyorum, ama dağıldığı yer orasıydı. Anlaşılan ayağa kalkmış, sakin bir şekilde, kendisinin olağan üstü bir sır yada ona benzer bir şey üstlenmek zorunda kaldığını bildirmiş, olduğu yerde biraz sallanıp dalgalanmış ve nihayet yığılıp, bir yumurtalı sandviçin içine düşmüş.”</p>

  <p>Arthur gözlerini kırpıştırdı. Biraz gergin bir şekilde, “Bunu duyduğuma çok üzüldüm,” dedi.</p>

  <p>Russell bir kızgınlık sesi çıkardı.</p>

  <p>“Peki, o halde,” dedi parçaları bir araya koymaya çalışarak, “CIA ajanı su deposunda ne yapıyordu?”</p>

  <p>“İçine batıp çıkıyordu tabii ki. Ölmüştü.”</p>

  <p>“Ama ne...”</p>

  <p>“Hadi canım, mutlaka hatırlıyor olmalısınız. Halusinasyonları yani. Herkes bunun bir tertip, uyuşturucu savaşı veya onun gibi bir şeyle ilgili olarak CIA'in planladığı bir tatbikat olduğunu söylemişti. Bir ülkeyi işgal etmek yerine o ülkede yaşayan herkese işgal altında olduğunu <i>düşündürmenin</i> daha ucuz ve daha etkili bir yöntem olduğunu öne süren delibozması bir kuram.”</p>

  <p>“Bunlar tam olarak ne tür halüsinasyonlardı ...?” dedi Arthur oldukça kısık bir sesle.</p>

  <p>“Ne demek ne tür halüsinasyonlar? Büyük sarı gemilerle ilgili o söylentilerden bahsediyorum tabii ki, herkesin aklını oynattığı ve öleceğimizi söylediği zamanlardan. Sonra bu söylentilerin etkisi ortadan kalkınca, halüsinasyonlar da şıp diye ortadan kayboldular. CIA her şeyi inkar etti ve bu da kuramın doğru olduğunu kanıtladı.”</p>

  <p>Arthur'un başı biraz döner gibi oldu, sakinleşmek için eliyle biryerlere tutundu ve tutunduğu şeyi sıkıca kavradı. Ağzı sanki söylemek istediği bir şey varmış gibi, ufak hareketlerle açılıp kapandı, ama hiçbir ses çıkaramadı.</p>

  <p>“Her neyse,” diye devam etti Russel, “suya katılan bu uyuşturucu her neyse Fenny'nin üzerindeki etkisi o kadar çabuk geçmedi. Ben CIA'yi dava etmekten yanaydım, ama bir avukat arkadaşım bana bunun elinde bir muzla deliler evine saldırmaktan farksız bir şey olacağını söyledi, onun üzerine...” Omuz silkti ve sustu.</p>

  <p>“Vogonlar...” diye hıçkırdı Arthur. “Sarı gemiler.... ortadan kayboldu mu yani?”</p>

  <p>“Eh, tabii ki kayboldular, onlar yalnızca bir halüsinasyondu.” dedi Russel ve garip garip Arthur'a baktı. “Bunların hiçbirini hatırlamadığınızı mı söylemeye çalışıyorsunuz? Siz nerelerdeydiniz, allah aşkına?”</p>

  <p>Bu Arthur için öylesine şaşırtıcı mükemmellikte bir soru idi ki bu şokla oturduğu yerden yarı yarıya fırladı.</p>

  <p>“Tanrım!!!” diye haykırdı Russel, aniden kaymaya başlayan arabayı kontrol etmek için savaşarak. Karşıdan gelen bir kamyonun altına girmekten son anda kurtularak, çimenlik bankete çıktı. Araba sarsılarak dururken, arka koltuktaki kız Russell'ın koltuğuna çarptı ve biçimsiz bir şekilde olduğu yere yığıldı.</p>

  <p>Arthur dehşet içinde oturduğu yerde döndü.</p>

  <p>“Bir şeyi yok ya?” diye inledi.</p>

  <p>Russel ellerini öfkeyle fönlü saçları arasında gezdirdi. Sarı bıyıklarını çekiştirdi. Arthur'a döndü.</p>

  <p>“Rica etsem,” dedi, “şu el frenini bırakımıydınız acaba?”</p>

  <h2 id="sigil_toc_id_101">6</h2>

  <p>Buradan köyüne yürümesi gereken dört millik bir mesafe vardı: önce o alçak Russel'ın kendisini götürmeyi şiddetle reddettiği yol ayırımına kadar bir mil ve sonra kıvrıla kıvrıla giden üç millik bir yol daha.</p>

  <p>Saab gecenin içinde kayboluyordu. Arthur onun gidişini izledi. Beş yıldır tamamen kör olduğuna inanmışken ansızın, aslında yalnızca çok büyük bir şapka giymekte olduğunu farkeden bir adam gibi, büyük bir şaşkınlık içindeydi.</p>

  <p>Bunun, her şeyi yerli yerine oturtacak ve insanı şaşkına çeviren evrenin bir anlam ifade etmesini sağlayacak çarpıcı bir gerçeği açığa çıkartacağı umuduyla başını şiddetle iki yana salladı. Ama, eğer varsa, bu çarpıcı gerçek, hiçbir şey yapmayı beceremediğinden, o da tekrar yola koyuldu. Sıkı bir yürüyüşün, hatta ayaklarının bir parça su toplayıp acımasının, akıl sağlığından değilse de, hiç olmazsa fiziki varlığından emin olmasına yardımcı olacağını umuyordu.</p>

  <p>Köye vardığında saat 10.30'du. Bu gerçeği, At ve Damat Pab'ının Birahanesinin buğulanmış, yağlı penceresinden keşfetmişti. Pab'ın duvarında yıllardır yıpranmış bir Guinness saat asılıydı ve üzerinde, yarım litrelik kocaman bir bira bardağına kafasını komik bir biçimde boynunun yarısına kadar sokmuş bir devekuşu resmi vardı.</p>

  <p>Burası, önce evinin sonra da tüm Dünya gezegeninin yıkıldığı, ya da yıkılmış gibi gözüktüğü sırada, o meşum öğle vaktini geçirmiş olduğu Pab'dı. Hayır, lanet olsun tabii <i>yıkılmıştı,</i> çünkü yıkılmamış olsa, kendisi sekiz yılı hangi cehennemde geçirmiş olacaktı? Kocaman, sarı Vogon gemileri o nefretlik Russell'ın az önce söylediği gibi, yalnızca uyuşturucunun etkisiyle ortaya çıkan halusinasyonlar olsaydı, kendisi oraya nasıl gelmiş olacaktı? Bununla birlikte, eğer yıkım <i>gerçekleşmişse,</i> o zaman da şu anda üzerinde bulunduğu şey neydi?</p>

  <p>Düşüncelerini bu noktada durdurdu. Çünkü son yirmi kezdir aynı şeyleri tekrarlamasına karşın bir adım ileri gidememişti.</p>

  <p>Baştan başladı.</p>

  <p>Burası, olan her ne ise onun olduğu sırada, öğle vaktini geçirmiş olduğu o meşum pab’dı. Olan bitenin ne olduğu daha sonra halledeceği bir sorundu, ve ...</p>

  <p>Hâlâ bir anlam ifade eder hale gelmemişti.</p>

  <p>Baştan başladı.</p>

  <p>Burası olayların başladığı sırada bulunduğu pab’dı....</p>

  <p>Burası bir birahane idi.</p>

  <p>Pab'larda bira satılırdı ve o da birasız yapamazdı.</p>

  <p>Karmaşık düşüncelerinin en sonunda bir sonuca varmasından memnun olmuştu. Başlangıçta elde edeceğini umduğundan farklı bir sonuca da varmış olsa, bu onu mutlu eden bir sonuçtu. Kapıya doğru emin adımlarla ilerledi.</p>

  <p>Ve durdu.</p>

  <p>Alçak bir duvarın arkasından fırlayan küçük, siyah, tüyleri elektriğe tutulmuş gibi dimdik, Teriye cinsi bir köpek Arthur'u görünce hırlamaya başlamıştı.</p>

  <p>Arthur bu köpeği tanıyordu, hem de iyi tanıyordu. Köpek reklamcı bir arkadaşına aitti ve adı da Bihaber-Bozo idi, çünkü başının üzerindeki tüylerin dikliği insanlara Amerika Birleşik Devletleri Başkanını hatırlatıyordu. Ve köpek de Arthur'u tanıyordu, ya da en azından tanıması gerekti. Aptal bir köpekti, televizyonda kameraya devamlı bakabilmesi için, söyleyeceği kelimeleri gösterme kolaylığını sağlayan panoyu bile okumaktan acizdi. Zaten bazılarının adıyla ilgili itirazlarının sebebi de buydu. Ama, yine de, orada öyle durup öfkeyle tüylerini kabartıp, zekadan yoksun yaşamının en ürkütücü görüntüsüymüş gibi Arthur'a bakacağına, en azından onu tanıması gerekirdi.</p>

  <p>Bu, Arthur'u gidip yeniden pencereye bakmaya yöneltti. Bu sefer neredeyse boğulmak üzere olan bir devekuşunu değil, kendisini görmeye çalışıyordu.</p>

  <p>Kendisini ilk kez tanıdık bir ortam içinde görme fırsatını bulunca, köpeğin çok da haksız olmadığını itiraf etmek zorunda kaldı.</p>

  <p>Daha çok, çiftçilerin kuşları korkutmak için kullandığı bir korkuluğu andırıyordu. Bu haliyle pubdan içeri giriverse boğuk bir merak uğultusunun yükselivereceğine ve daha da kötüsü oradaki tanıdıklarınca karşılaması olanaksız bir soru yağmuruna tutulacağına ilişkin hiçbir kuşkusu yoktu. Arthur ise, o sırada bununla başa çıkamayacak kadar kötü durumdaydı.</p>

  <p>Örneğin, tanıdıklardan biri Will Smithers olacaktı. Hiçbir İlginçliği Olmayan Köpek Bihaber-Bozo'nun sahibi. Yani bütün diğer kapların içine motor yağı dökülmüş olmasına rağmen, mama kaplarından hangisini tercih etmesi gerektiğini anlamaktan yoksun olduğu için W illin reklamlarından bile çıkarılacak kadar aptal olan hayvanın.</p>

  <p>Will mutlaka içeride olmalıydı. Köpeği ve arabası buradaydı çünkü. Araba gri bir 928S Porche idi ve arka camında “Benim öbür arabam da bir Porsche” yazılı bir çıkartma vardı. Lanet olsun.</p>

  <p>Arabaya bakmaya devam etti ve bu arada daha önce bilmediği birşey öğrendiğini farketti.</p>

  <p>Will Smithers, Arthur'un tanıdığı birçok başka parası böl vicdanı az namussuzun yaptığı gibi, herkesin dikkatini her Ağustosta arabasını değiştirdiğine çeker ve bunu yapmaya kendisini zorlayanın muhasebecisi olduğunu söylerdi. Oysa aslında, ödemek zorunda kaldığı alım satım vergileri v.s yüzünden, muhasebecisi onu bunu yapmaktan kesinlikle vazgeçirmeye çalışırdı. Parketmiş olan araba Arthur'un, Will'in en son sahip olduğunu bildiği arabaydı. Plakası alındığı yılı işaret ediyordu.</p>

  <p>Şimdi kış olduğuna ve Arthur'un sekiz kişisel yılı öncesi gerçekleşen ve onun başına bir dolu bela açan olay da eylül başlarında meydana geldiğine göre burada topu topu altı aydan daha az bir zaman geçmiş olmalıydı.</p>

  <p>Bir an hiç kımıldamadı ve Bihaber-Bozo'nun kendisine havlayarak bir aşağı bir yukarı zıplamasına izin verdi. Ansızın artık görmemezlikten gelmesine imkan olmayan bir şeyin farkına vararak taş kesildi. O şimdi kendi dünyasında uzaydan gelen yabancı yaratıktı.</p>

  <p>Ne kadar gayret ederse etsin, hikayesine herhangi birini inandırabilmesi olanaksızdı. Hikayesi kulağa yalnız çılgınca gelmekle kalmıyor, üstelik gözle görülür en basit gerçeklerle bile çelişiyordu. Burası <i>gerçekten de</i> Dünya mıydı? Olağanüstü bir yanlış yapmış olması için ufak bir olasılık olsun mevcut muydu?</p>

  <p>Önündeki pab kendisi için her detayıyla bildikti- her tuğlasıyla, soyulan yağlı boyasının her bir parçasıyla; ve içerideki tanıdık, havasız ve gürültülü atmosferiyle, çıplak kirişleri, hiç de otantik olmayan dökme demirden yapılma aplikleriyle, tanıdığı insanların dirseklerini dayadığı birayla yapış yapış olmuş bar tezgahıyla, tezgahın üzerine bakan duvardaki kartondan yapılmış kızların göğüsleri üzerine zımbalanmış fıstık paketleriyle. Bütün bunlar onun evine ve dünyasına ait şeylerdi.</p>

  <p>Bu lanet olası köpeği bile tanıyordu.</p>

  <p>“Hey, Bihaber!</p>

  <p>Will Smithers'ın sesi ne yapacağına hemen karar vermesi gerektiği anlamına geliyordu. Eğer olduğu yerde kalırsa, keşfedilecek ve gösteri başlayacaktı. Saklanmak, sadece bu anı geciktirmek anlamına geliyordu ve şu anda havada acı bir soğuk vardı.</p>

  <p>Sesin sahibinin Will olması seçimini kolaylaştırmıştı. Arthur ondan nefret filan etmiyordu- Will oldukça eğlenceli biriydi aslında. Ama sorun Will'in biraz bıktırıcı bir biçimde eğlenceli oluşundaydı. Reklamcılık işinde olduğu için, her zaman ne kadar eğlendiğini ve üzerindeki ceketi nereden satın aldığını bilmenizi isterdi.</p>

  <p>Arthur, bunu aklından çıkarmadan bir karavanın arkasına saklandı.</p>

  <p>“Hey, Bihaber! Neler oluyor?”</p>

  <p>Kapı açıldı ve Will dışarı çıktı, üzerinde deri bir pilot ceketi vardı. Ceketin bu yıpranmış görüntüsünü elde etmek için Karayolları Araştırma Labratuvarında çalışan bir arkadaşına verip, özellikle bir araba kazası geçirmesini sağlamıştı. Bihaber sevinç içinde havladı ve istediği dikkati çekmiş olduğu için Arthur'u büyük bir memnuniyetle unuttu.</p>

  <p>Will bir iki arkadaşıyla birlikteydi ve hep birlikte köpekle oynayacak bir oyunları vardı.</p>

  <p>“Gelsene!” diye bağırıyorlardı köpeğe, koro halinde. “Gelsene, gelsene, gelsene!!!"</p>

  <p>Köpek kontrolünü kaybedip vahşileşerek havlıyor, aşağı yukarı zıp zıp zıplıyor, küçük kalbini paralarcasına haykırıyor, çılgın bir öfke içinde kendinden geçiyordu. Hep birlikte gülüyorlar ve seslerini yükselterek onu teşvik ediyorlardı, sonra teker teker arabalarına dağıldılar ve gecenin içinde kayboldular.</p>

  <p>Evet, bu bir şeyi açıklığa kavuşturuyor, diye düşündü Arthur karavanın arkasında durduğu yerden, burası kesinlikle benim hatırladığım gezegen.</p>

  <h2 id="sigil_toc_id_102">7</h2>

  <p>Evi hâlâ buradaydı.</p>

  <p>Niçin veya nasıl, bu konuda hiçbir fikri yoktu. Pab'ın boşalmasını beklerken gidip bir bakmaya karar verdi. Daha sonra, herkes gidince, pab sahibinden bu gece için yatacak bir yer isteyecekti. Ve işte karşısında duruyordu.</p>

  <p>Bahçede, taştan bir kurbağanın altında sakladığı anahtarı alarak aceleyle kapıyı açtı. Çünkü şaşırtıcı olmakla birlikte, içeride telefon çalıyordu.</p>

  <p>Evine giden ara yol boyunca telefonun sesini belli belirsiz işitmiş ve sesin nereden geldiğini fark eder etmez, koşmaya başlamıştı.</p>

  <p>Eşiğinde birikmiş olan, bir işe yaramaz mektup yığını yüzünden açılması için kapıyı zorlaması gerekmişti. Daha sonra, kapının zorlanmasına sebep olan şeylerin, zaten sahip olduğu bir kredi kartı müracaatı için on dört adet adına yazılmış, birbirinin aynı davet mektubu, sahip olmadığı bir kredi kartına ait borcunu ödemediği için gönderilen on yedi adet birbirinin aynı tehdit mektubu, bugünün karmaşık, paralı ve sosyetik dünyasında ne istediğini ve nereye gittiğini bilen, zevkli ve seçici biri olarak kendisinin bizzat seçildiğini bildiren ve bu yüzden berbat bir cüzdanı satın almayı arzu edip etmediğini soran otuz üç adet birbirinin aynı mektup ve ölmüş bir tekir kedi yavrusu olduğunu keşfetmişti.</p>

  <p>Bütün bunların izin verdiği kadar açılan dar geçitten kendini zorla içeri attı, hiçbir seçici şarap meraklısının kaçırmak istemeyeceği şarap teklifleri yığınına ayakları dolanarak, kumsaldaki yalıda geçirilebilecek tatillerin üzerinden yılan gibi kıvrılarak, beceriksizce yatak odasına giden karanlık merpenlere atıldı ve telefona tam sustuğu sırada erişebildi.</p>

  <p>Küf kokan buz gibi yatağına nefes nefese yığıldı ve açıkça görüldüğü gibi kafasının etrafında başına buyruk bir şekilde dönen dünyayı durdurmaya çalışmaktan bir kaç dakika için vazgeçti.</p>

  <p>Dünya dönmekten zevkini alıp biraz sakinleşince, Arthur, aslında yanacağını beklemeden başucu lambasına uzandı. Onu şaşırtmakla birlikte lamba yandı. Arthur'a bu durum mantıklı gelmişti. Elektrik Şirketi faturalarını ödemesine rağmen her seferinde hiç şaşmaksızın elektriğini kestiğine göre, bir şey ödemediğinde de elektriğini açık tutmaları son derece normaldi. Açıkça anlaşılıyordu ki, para göndermekle dikkati kendinize çekmiş oluyordunuz.</p>

  <p>Oda aynen bıraktığı gibiydi, yani insanı çileden çıkaracak kadar dağınık. Bununla birlikte her şeyin üzerini kaplayan kalın toz tabakası bu etkiyi bir parça olsun bastırıyordu. Yarı okunmuş kitaplar ve dergiler, yarı kullanılmış havlular arasında yuvalanmıştı. Yarısı kayıp çorap çiftleri, yarı içilmiş kahve fincanlarına yaslanmaktaydı. Bir zamanlar yarı yenmiş bir sandviç olan şey, şimdi yarı yarıya Arthur'un ne olduğunu görmek istemediği bir şeye dönüşmüştü. Bu yığın üzerine bir şimşek gönder diye düşündü kendi kendine, yaşamın evrimini yeniden başlatırsın.</p>

  <p>Bir iki dakika, değişik olan şeyin ne olduğunu göremedi çünkü o da iğrenç bir toz tabakası ile örtülüydü. Sonra gözleri onu yakaladı ve olduğu yerde durdu.</p>

  <p>Yalnızca Açık Üniversite Çalışmalarını izlemenin mümkün olduğu, biraz daha hareketli bir şey göstermeye kalkışacak olsa heyecandan bozuluveren, yıpranmış, eski bir televizyonun yanında duruyordu.</p>

  <p>Bu bir kutuydu.</p>

  <p>Arthur dirsekleri üzerinde doğruldu ve ona bakmaya başladı.</p>

  <p>Bu gri bir kutuydu. Bir çeşit sıkıcı saygınlığa sahipti. Bir tarafı otuz santimden biraz fazla, kübik, gri bir kutuydu. Tepesinde düzgün bir fiyonk yapılmış, tek bir gri kurdele ile bağlanmıştı.</p>

  <p>Ayağa kalktı, ona doğru yürüdü ve şaşkınlık içinde ona dokundu. Bu her ne ise dikkat ve itinayla hediye paketi yapılmış olarak, orada, onun tarafından açılmayı bekliyordu.</p>

  <p>Dikkatle kaldırdı ve yatağa taşıdı. Üstündeki tozu silkeledi ve kurdeleyi gevşetti. Kutunun tepesi kutunun gövdesine dil gibi sokulabilen bir kapak şeklindeydi.</p>

  <p>Bu dili dışarı çekti ve kutunun içine baktı. İçeride camdan bir küre vardı ve yumuşak, gri kağıtlar üzerine oturtulmuştu. Onu dikkatle dışarı çekti. Aslında bu tam bir küre sayılmazdı, çünkü dibi ya da Arthur'un ters çevirirken fark ettiği gibi tepesi kalın bir çember biçiminde açıktı. Bu bir kavanozdu. Bir balık kavanozu.</p>

  <p>Çok güzel bir camdan yapılmıştı. Mükemmel şeffaflıkta, ama olağan üstü kaliteli, gümüş grisi bir camdı bu. Sanki yapımında kristal ve siyah mermer karışımı bir malzeme kullanılmıştı.</p>

  <p>Arthur onu ellerinde yavaşça evirip çevirdi. Bu, şimdiye kadar gördüğü en güzel nesnelerden biriydi. Ama onun yüzünden tam anlamıyla şaşkın bir haldeydi. Kutuya baktı, içinde yumuşak kağıtlar dışında başka bir şey kalmamıştı. Kutunun dışında da hiçbir şey yoktu.</p>

  <p>Kavanozu yeniden çevirdi. Mükemmeldi. Muhteşemdi. Ama bu bir balık kavanozuydu. Başparmağının tırnağı ile camına vurdu. Derin ve ihtişamlı bir tınlama, sanılandan daha uzun süre havada asılı kaldı ve kesildiğindeyse sanki kaybolup gitmemiş de, başka dünyalara, derin bir deniz rüyasına dalmış gibi oldu.</p>

  <p>Arthur, büyülenmişcesine onu elinde tekrar tekrar çevirdi ve bu kez tozlu başucu lambasından gelen ışık kavanozu bir başka açıdan yakalayarak camın yüzeyindeki birtakım ince aşınma izleri üzerinde parladı. Kavanozu, lambadan gelen ışığın kırılma açısına göre ayarlayarak kaldırdı ve birden, özenle kazınmış kelimelerin camdaki gölgesini gördü.</p>

  <p>“Hoşçakal,” yazıyordu “.... ve teşekkürler...”</p>

  <p>Ve hepsi buydu. Gözlerini kırpıştırdı. Bir şey anlamamıştı.</p>

  <p>Beş dolu dakika daha nesneyi elinde tekrar tekrar çevirdi, değişik açılardan ışığa tuttu, büyüleyici tınlamasını duymak için parmaklarıyla tınlattı, harflerin anlamı üzerinde düşündü, ama hiçbir şey çıkaramadı. En sonunda ayağa kalktı, kavanozu musluktan akan su ile doldurdu ve televizyonun yanındaki masanın üzerine koydu. Başını sallayarak, kulağındaki küçük Babel balığını çıkardı ve kıvrıla kıvrıla yüzdüğü suyun içine attı. Yabancı filmleri izlediği zamanlar dışında artık ona ihtiyacı olmayacaktı.</p>

  <p>Uzanmak üzere yatağına döndü, ışığı kapadı.</p>

  <p>Sessiz ve hareketsiz bir şekilde sırtüstü yattı. Kendisini sarmalayan karanlığı içine çekti ve kaslarını yavaşça, bir uçtan bir uca gevşetti, nefesini yavaşlatıp düzene soktu, yavaş yavaş zihnini bütün düşüncelerden temizleyerek, gözlerini kapadı ve bastıran uykuya direnemedi.</p>

  <p class="yildiz">* * *</p>

  <p>Gece yağmur yüzünden huzursuzdu. Şimdi yağmur bulutları da harekete geçmiş, Bournemouth'un hemen dışındaki kamyoncuların uğradığı bir kahvenin üzerinde toplanmaktaydılar. Ama bulutların içinden geçtiği gökyüzü bulutlardan rahatsız olmuş, heyecansız ama kafası karışmış bir tavır takınmış, daha fazla kızdırılacak olursa nasıl bir tavır takınacağını pek kestiremiyordu.</p>

  <p>Ay, soluk renkli ıslak bir yola düşmüştü. Çamaşır makinesinden yeni çıkan bir blucinin arka cebindeki kağıt yumağı andırıyordu. Eski bir alışveriş listesi mi, yoksa beş poundluk bir banknot mu olduğunu anlamak için, aradan biraz zaman geçip ütülenmesini beklemek gerekiyordu.</p>

  <p>Rüzgar bir süre, bu akşam ne çeşit bir ruh hali içinde olduğuna karar vermeye çalışan bir atın kuyruğu gibi, kısa aralıklarla bir o yana bir bu yana savruldu ve bir yerlerde bir çan gece yarısını çaldı.</p>

  <p>Bir çatı penceresi gıcırdayarak açıldı.</p>

  <p>Çerçeve sıkışmıştı ve biraz ileri geri oynatılıp, açılmak için ikna edilmesi gerekiyordu. Çünkü hafifçe çürümüştü ve menteşesi de bir zamanlar sıkı bir şekilde boyanmıştı. Bunlara rağmen, sonunda yine de açıldı.</p>

  <p>Camın kapanmasını önleyecek bir takoz bulundu ve bir siluet, zorlanarak, çatının ziftli bölgeleri arasındaki dar oluğa çıkmayı başardı.</p>

  <p>Ayakta durarak, sessizce gökyüzünü seyretti.</p>

  <p>Siluetin, bir saat kadar önce deli gibi eve dalan o yabani görünüşlü yaratık olduğunu düşünmek mümkün değildi. Yıpranmış, iplikleri dökülmüş, yüzlerce dünyanın çamuruna bulanmış, yüzlerce sevimsiz uzay meydanının hazır yemek baharatları ile lekelenmiş olan ropdöşambır gitmiş, dolaşık saç yığını yok olmuş, uzamış ve düğüm edilmiş sakal kaybolmuştu.</p>

  <p>Onun yerini şimdi, kadife pantolon ve bol bir süveter giymiş olan Arthur Dent almıştı. Saçları kesilip yıkanmış, suratı tertemiz traş edilmişti. Yalnızca gözleri hala, Evren'in, kendisine yapmaya çalıştığı her ne ise onu, lütfen durdurmasını istediğini söylüyordu.</p>

  <p>Bunlar, buradan görünen bu manzaraya daha önce bakan gözlerle aynı gözler değildi. Gözlerin algıladıklarını yorumlayan beyin de aynı beyin değildi. İşe bir cerrahi operasyon falan karışmamıştı, yalnızca yaşanan deneyimlerin bitip tükenmeyen burgusuydu buna sebep olan.</p>

  <p>Gece, Arthur'a, yaşayan bir şeymiş gibi gelmişti o anda. Etrafındaki karanlık toprak da kendisinin içine kök salmış olduğu bir yaratıktı sanki.</p>

  <p>En ücra sinir uçlarındaki karıncalanmaları hisseder gibi uzaktaki bir nehrin akışını, görünmez tepelerin kıvrımlarını, güneye doğru bir yerdeki yüklü yağmur bulutlarının düğümünü hissedebiliyordu.</p>

  <p>Bir ağaç olmanın heyecanını da duyabiliyordu ki bu hiç beklemediği bir şeydi. Toprağın içinde ayak parmaklarını kıvırabilmenin çok hoş bir duygu olduğunu biliyordu, ama bu kadar hoş olabileceğini daha önce hiç fark etmemişti. Neredeyse uygunsuz sayılabilecek bir zevk dalgasının New Forest ormanlarından kendisine doğru yükseldiğini hissedebiliyordu. Bu yaz deneyip diye düşündü, yapraklara sahip olmanın nasıl bir his olduğunu anlamalıyım.</p>

  <p>Başka bir yandan gördüğü uçan daire katkısında şaşıran bir koyunun duygularını hissedebiliyordu. Ama bu hisler karşılaştığı başka bir şeye şaşıran koyunların hislerinden pek ayırt edilemiyordu. Çünkü koyunlar yaşam içindeki yolculukları sırasında çok az şey öğrenen yaratıklardı ve bu yüzden sabah doğan güneşi görünce şaşırdıkları gibi çayırlardaki o yeşil şeyleri görünce de şaşkına dönerlerdi.</p>

  <p>O sabah ve ondan önceki sabah güneşin doğuşuna ve bundan bir önceki gün ise bir ağaç kümesine şaşan koyunların şaşkınlığını hissedebilmesi onun için bir sürpriz olmuştu. Daha da gerilere dönebilirdi, ama bütün hissedebileceği yalnızca bir gün önce şaşırdıkları şeylere şaşıran koyunlardan ibaret olacağı için bu sıkıcı oluyordu.</p>

  <p>Koyunlardan ayrıldı ve zihninin genişleyen halkalar halinde ve uykulu bir şekilde uzaklara doğru sürüklenmesini engellemedi. Düşünceleriyle etraftaki öbür zihinlerin varlığını hissedebiliyordu. Yüzlercesi, binlercesi bir arada, adeta bir dokuma oluşturuyorlardı. Bir kısmı uykulu, bir kısmı uykuda, bir kısmı son derece heyecanlı, bir tanesi kırılmış.</p>

  <p>Bir tanesi kırılmış.</p>

  <p>Bir an için yanından geçerek onu yeniden hissetmek istedi, ama diğer zihin onunkinden kaçınıyordu, tıpkı Pelmanism'de üzerinde elma olan kartın diğerinden kaçındığı gibi. İçini bir heyecan dalgası sardı. Çünkü içgüdüsel olarak onun kim olduğunu, en azından kim olmasını istediğini biliyordu ve bir kez neyin doğru olmasını istediğinizi bildiğiniz zaman, içgüdünüz bunun o olduğunu öğrenmenizi mümkün kılan çok faydalı bir araçtı.</p>

  <p>İçgüdüsel olarak, onun Fenny olduğunu ve kendisinin onu bulmak istediğini biliyordu; ama bunu yapamıyordu. Bu konuda gereğinden fazla gerildiği için bu ilginç yeteneğini yitirmekte olduğunu hissetti. Onun için araştırmayı biraz gevşetti ve zihninin yeniden ve biraz daha rahat bir hava içinde dolaşmasına izin verdi.</p>

  <p>Ve yeniden o kırılmayı hissetti.</p>

  <p>Ama onu yine bulamadı. Bu seter', içgüdülerinin ona söylemekle meşgul olduğu şeye inanmasında bir sakınca yoktu. Bunun Fenny olduğundan emin olamıyordu- ya da belki bu defa ki bir başka kırıktı. Bu da aynı parçalanmış kaliteye sahipti, ama bu kez duyduğu daha genel bir kırılma hissiydi, daha derindi, ama tek bir zihne ait değildi, belki de bu bir zihin bile değildi. Bu farklıydı.</p>

  <p>Düşüncelerinin, yavaşça, dalga dalga, genişleyerek Dünya’nın içine gömülmesine izin verdi.</p>

  <p>Dünya’nın günlerini izliyordu. Onun sayısız nabız atışlarının ritmi ile sürükleniyor, yaşamının karmaşık dokusuna sızıyor, gelgitleri ile kabarıp ağırlığıyla dönüyordu. Kırılma hep dönüp geri geliyordu, tekdüze, bağlantısız, uzak bir sızı olarak.</p>

  <p>Ve şimdi de bir ışık diyarının içinden uçarak geçmekteydi. Işık zamandı, gelgitleri ise uzaklaşan günler. Fark ettiği ikinci kırık bu diyarın karşı tarafında, ondan biraz uzakta, Dünya’daki günlerin rüya dolu manzarasının ardında, tek bir saç teli kalınlığında bir mesafede bulunmaktaydı.</p>

  <p>Ve ansızın kendisini o kırığın üzerinde buldu.</p>

  <p>Rüyalar diyarı ansızın yön değiştirerek arkasında kalırken, o, çılgınca dönerek, hiçliğe tutunmaya çalışarak, dehşet verici boşlukta kontrolsüzce dalgalanarak, düşerek, hafifçe başı dönerek ve çatının kenarlarından taşarak dansediyordu.</p>

  <p>Kenarları tırtıklı derin yarığın öbür yanında başka bir ülke vardı, başka bir zaman, daha yaşlı bir dünya, kırılıp yarılmamış, ama zor birleşmiş: iki dünya. O sırada uyandı.</p>

  <p>Alnında birikmiş terleri soğuk bir esinti süpürüp götürdü. Kabus bitmişti ama Arthur da bitmişti, öyle hissediyordu. Omuzları düştü, parmak uçları ile gözlerini yavaşça ovuşturdu. Sonunda yorulduğu kadar uykusu da gelmişti. Bütün bunların anlamına gelince, eğer bir anlama geliyorlarsa tabi, bunu sabah düşünecekti. Çünkü şimdi yatağa gidecek ve uyuyacaktı. Kendi yatağında, kendi uykusunu uyuyacaktı.</p>

  <p>Uzaktan evini görebiliyordu. Bunun neden böyle olduğunu merak etti. Ayışığı altında evinin çizgilerini seçebiliyor ve sıkıcı sayılabilecek tipini fark edebiliyordu. Etrafına baktı ve komşularından birinin, John Ainsworth’un gül fidanlarının iki buçuk üç metre üzerinde bir yerde olduğunu farketti. Fidanlar itinalı bir bakımla, kış için budanmış, sopalara bağlanıp, işaretlenmişti ve Arthur onların tepesinde ne işi olduğunu merak ediyordu. Onu orada tutanın ne olduğunu düşündü ve tutan bir şey olmadığının farkına vardığında, beceriksizce yere yığıldı.</p>

  <p>Kendini toparladı, üstünü başını silkeledi ve incinmiş bileği üzerinde topallayarak evine döndü. Soyundu ve yatağa gömüldü.</p>

  <p>O uyurken yeniden telefon çaldı. Tam on beş dakika çalmayı sürdürdü ve Arthur’un yatağının içinde iki kez dönmesine sebep oldu. Bununla birlikte onu uyandırma şansı hiç olmadı.</p>

  <h2 id="sigil_toc_id_103">8</h2>

  <p>Arthur uyandığında kendini çok iyi hissediyordu, tam anlamıyla muhteşem, tazelenmiş, eve döndüğü için son derece neşeli, enerji dolu ve şubatın ortası olduğunu fark ettiği için hemen hemen hiç düş kırıklığına uğramamış vaziyette.</p>

  <p>Buzdolabına adeta dans ederek gitti, içindekiler açısından en az tüylü üç şeyi buldu ve onları bir tabağa koyarak, iki dakika kadar dikkatle izledi. Bu süre içinde hareket etmek için bir girişimde bulunmadıklarından dolayı onları kahvaltı olarak adlandırdı ve yedi. Yediği şeyler, Arthur'un bir kaç gün önce Flargathon Gazı Bataklıklarında farketmeden kapmış olduğu tehlikeli bir uzay hastalığı mikrobunu kimselere duyurmadan öldürdüler. Bunu yapmamış olsalardı, bu mikrop Dünya’nın batı yarısının, yarı nüfusunu öldürebilecek, diğer yarısını kör edebilecek ve kalan herkesi psikopat ve kısır hale getirecek güçte bir mikroptu. Bu yüzden Dünya şanslı sayılırdı.</p>

  <p>Arthur kendini güçlü hissediyordu, sağlıklı hissediyordu. İşe yaramaz mektup yığınını gayretkeş bir şekilde temizledi, sonra kediyi gömdü.</p>

  <p>Bu işleri bitirmek üzereyken telefon çaldı. Ama o sırada kedi için bir dakikalık saygı duruşundaydı onun için aldırmadı. Arayan her kimse, eğer önemli bir sebebi varsa, nasılsa yeniden arayacaktı.</p>

  <p>Ayakkabılarındaki çamuru yine ayaklarıyla temizledi ve içeri girdi.</p>

  <p>Lüzumsuz mektuplar yığını arasında birkaç tane önemli mektup da vardı- bunlar üç sene önceki tarihli, evinin yıkımına ilişkin konseyden gelen birtakım evraklar ile bölgeden geçecek çevre yolu konusunda kamuoyu araştırması yapılmasına ilişkin bazı mektuplardı; Arthur'un ara sıra katkıda bulunduğu Greenpeace adlı ekolojik baskı grubundan gelen eski bir mektup da bunların arasındaydı. Orkalarla, yunusları esaretten kurtarma çalışmaları için yardım istiyordu. Bunun dışında, bazı arkadaşlarından gelen ve son zamanlarda kendileriyle hiç ilişki kurmadığından yakman posta kartları vardı.</p>

  <p>Bunların hepsini bir araya getirdi ve “yapılacak işler” adını verdiği karton bir dosyada topladı. O sabah kendisini öyle canlı ve dinamik hissediyordu ki, “Acil!” kelimesini de eklemeyi unutmadı.</p>

  <p>Havlusunu ve başka bir kaç ıvır zıvırı Brasta Limanındaki Mega-Market'den almış olduğu plastik torbadan çıkardı. Torbanın bir yüzündeki slogan Lingua Centauri dilinde yazılmış, başka bir dilde anlaşılması mümkün olmayan, zeki ve karmaşık yapılı bir kelime oyunu idi. Bu yüzden aslında bir uzay meydanındaki Duty Free dükkanında bulunması gereksiz bir şeydi. Üstelik altında da bir delik olduğu için, Arthur onu attı.</p>

  <p>Ani bir sızı ile, kendisini Dünya’ya getirmiş ve onu A303 otoyolu kenarında bırakabilmek için yolunu değiştirme nezaketini göstermiş olan o küçük uzay aracında bir şey daha düşürmüş olması gerektiğini farketti. Boydan boya katettiği inanılmaz uzay boşluklarında yolunu bulabilmesi için kendisine yardımcı olmuş olan şeyin, o uzay eskisi hırpalanmış kopyasını, <i>Otostopçunun Galaksi Rehberim</i> kaybetmişti.</p>

  <p>Eh, dedi kendi kendine, bu sefer ona gerçekten de yeniden ihtiyacım olmayacak.</p>

  <p>Bazı telefon görüşmeleri yapması gerekiyordu.</p>

  <p>Dönüş yolculuğu sırasında ortaya çıkan çelişkiler yumağı ile nasıl başa çıkacağına karar vermişti artık. İşi pişkinliğe vuracak, başkalarının ne düşüneceğine kulak asmayacaktı.</p>

  <p>BBC'yi aradı ve bölüm başkanına bağlanmak işediğini söyledi.</p>

  <p>“Oh, merhaba, ben Arthur Dent. Altı aydır arayamadığım için üzgünüm ama aklımı kaçırmıştım da.”</p>

  <p>“Oh, yok canım, üzülecek bir şey yok ortada. Ben de öyle bir şey olmuş olabileceğini düşünmüştüm zaten. Buralarda hep oluyor bu. Seni ne zaman aramızda göreceğiz?”</p>

  <p>“Bostan kirpileri ne zaman kış uykusundan uyanırlar?”</p>

  <p>“Sanırım baharda.”</p>

  <p>“Onların uyanmasının hemen ardından döneceğim.”</p>

  <p>“Taamamm.”</p>

  <p>Sarı sayfalar arasında hızla gezindi ve arayacağı numaraların kısa bir listesini yaptı.</p>

  <p>“Alo, orası Old Elms Hastanesi mi? Evet, Fenella ile biraz konuşabilir miyim diye aramıştım, eee... Fenella-Tanrım, ne aptalım, neredeyse kendi adımı da unutacağım, eee, Fenella- ne saçma değil mi? Sizin hastanız, siyah saçlı kız, dün akşam geldi....”</p>

  <p>“Korkarım adı Fenella olan hiçbir hastamız yok.”</p>

  <p>“Oh, yok mu? Fiona demek istedim tabii, biz ona Fen...”</p>

  <p>“Üzgünüm, iyi günler.”</p>

  <p>Klik.</p>

  <p>Bu çerçevede yaptığı altı konuşma Arthur'un canlı, dinamik iyimser ruh hali üzerindeki yerlerini almaya başladılar. Bu canlılık kendisini tamamen terk etmeden onu pab'a götürmeye ve bir parça eğlendirmeye karar verdi.</p>

  <p>Kendisi ile ilgili anlatılmaz gariplikteki tüm detayları bir çırpıda açıklamak gibi mükemmel bir fikri vardı ve onu bir gece önce öylesine ürküten kapıyı açarken, bu kez kendi kendine ıslık çalıyordu.</p>

  <p>“Arthur!!!“</p>

  <p>Kendisine pab'ın bütün köşelerinden hayretle dikilmiş gözlere bakarak, neşeyle sırıttı ve onlara Güney Kaliforniya'da ne kadar muhteşem vakit geçirdiğini anlattı.</p>

  <h2 id="sigil_toc_id_104">9</h2>

  <p>Kendisine sunulan yarımlık bir birayı daha kabul etti ve ondan bir yudum çekti.</p>

  <p>“Tabii özel simyacım da vardı.”</p>

  <p>“Neyin vardı?”</p>

  <p>Saçmalamaya başlamıştı ve o da bunun farkındaydı. Exubreance, Hail ve Woodhouse'ın Acı Birası gibi markalar dikkatli olunması gereken bir karışımdı, ama bu karışımın ilk etkisi insanı dikkatli olması gereken şeylerin endişesinden uzak tutmaktı. Ve Arthur'un durup, daha fazla bir şey anlatmaması gereken nokta ise başladığı noktaydı. Ama o yaratıcı olmaya kalkışmıştı.</p>

  <p>“Oh, evet,” diye ısrar ediyordu mutlu bir gülümseme ile. “Bu kadar kilo vermiş olamamın sebebi bu.”</p>

  <p>“Ne?” dedi izleyicileri.</p>

  <p>“Oh, evet,” diye üsteledi. “KaliforniyalIlar simya bilimini yeniden keşfetmişler. Oh, evet.”</p>

  <p>Tekrar gülümsedi.</p>

  <p>“Yalnız,” dedi, “şimdi çok daha faydalı bir şekilde kullanılıyor, eskiden ki....” Biraz duraklayarak kafasında bir iki gramer kuralı toparlamaya çalıştı. “Eskilerin kullandığı şekline karşılık. Ya da en azından,” diye ekledi, “kullanmayı başaramadıkları şekline karşılık. Onu kullanmayı becerememişler, biliyor musunuz. Nostradamus ve diğerleri. Kesememişler.”</p>

  <p>“Nostradamus mu? “dedi seyircilerden biri.</p>

  <p>“Onun bir simyacı olduğunu sanmıyordum,” dedi bir başkası.</p>

  <p>“Ben onun,” dedi bir üçüncüsü, “bir kahin olduğunu sanıyordum.”</p>

  <p>“Sonradan bir kahin oldu,” dedi Arthur, bazı parçaları dalgalanmaya ve biraz bulanıklaşmaya başlamış olan izleyicisinin oluşturduğu kalabalığa,"çünkü öyle kötü bir simyacı idi ki. Bunu biliyor olmalısınız.”</p>

  <p>Bir yudum daha çekti. Birayı sekiz senedir tatmamıştı bile. Bu yüzden şimdi tatmaya devam etti, tattı da tattı.</p>

  <p>“Simyanın,” diye sordu izleyiciyi oluşturan kalabalığın bir parçası, “kilo vermekle ne ilgisi var?”</p>

  <p>“Bunu sormana sevindim,” dedi Arthur. “Çok sevindim. Ve şimdi size bunların birbiriyle ilgisinin....” Durakladı. “Şu iki şeyin birbiriyle ilgisini, sizin bahsettiğiniz şeylerin yani. Anlatacağım.”</p>

  <p>Durdu ve düşüncelerine bir manevra yaptırdı. Manş Denizindeki İngiliz Kanalında ard arda üç-rota değişikliği yapmak zorunda kalan petrol tankerlerini kollamak gibi bir şeydi bu.</p>

  <p>“Simyacılar fazla vücut yağını altına çevirmeyi keşfetmişler,” dedi, ani bir anlam patlaması içinde.</p>

  <p>“Dalga geçiyorsun.”</p>

  <p>“Oh, evet,” dedi, sonra “hayır,” diyerek düzeltti. “Keşfetmişler.”</p>

  <p>İzleyicinin şüpheyle bakan kesimi çevresinde şöyle bir döndü. Bu tüm izleyiciler anlamına geliyordu, dolayısıyla dönüşü tamamlaması biraz vakit aldı.</p>

  <p>“Siz Kaliforniya'da <i>bulundunuz mu!</i> diye sorguladı onları. “Orada neler yaptıklarını <i>biliyor musunuz!”</i></p>

  <p>İzleyicilerin içinden üç tanesi orayı gördüklerini ve Arthur'un saçmaladığını söyledi.</p>

  <p>“Siz hiçbir şey görmemişsiniz.” diye ısrar etti Arthur. “Oh, evet,” diye ekledi, çünkü biri bir duble daha ısmarlamaktan bahsediyordu.</p>

  <p>“Bunun kanıtı,” dedi, parmağı ile kendisini işaret ederek ama topu topu beş on santimlik bir farkla bedenini tutturamayarak, “gözlerinizin önünde. On dört saat transda kaldım,” dedi, “bir tankın içinde. Transda. Bir tank da idim. Sanırım,” diye ekledi düşünceli bir duraksamadan sonra, “bunu söylemiştim zaten.”</p>

  <p>Yeni siparişler dağıtılırken sabırla bekledi. Kafasında hikayesinin devamını oluşturdu. Bu kısım, tankın Kuzey Yıldızından Mars'la Venüs arasında çizilecek bir anahat üzerine dik olarak düşürülecek bir çizginin hat çevresine uyum sağlaması gerektiği ile ilgili olacaktı. Bunu anlatmaya başlamaya çalışırken vazgeçti.</p>

  <p>“Bir tank içinde,” dedi bunun yerine, “çok uzun bir süre. Trans halinde.” Keskin bakışlarla izleyicisine baktı. Hepsinin dikkatle dinlediğinden emin olmak istiyordu.</p>

  <p>Toparladı.</p>

  <p>“Nerede kalmıştım?” dedi.</p>

  <p>“Transda,” dedi biri.</p>

  <p>“Tankda,” dedi bir diğeri.</p>

  <p>“Oh, evet,” dedi Arthur. “Teşekkür ederim. Ve yavaşça,” dedi, öne doğru bastırarak, ” yavaşça, yavaşça, yavaşça, bütün fazla vücut yağınız... dönüşüyor... şeye...” sözlerinin etkisini görmek için durakladı, “sabküü...sabkuu..sabkütü...”- nefeslenmek için durdu- “sabkutan altına, yani deri altında yaşayacak olan ve istediğiniz zaman ameliyat yoluyla çıkartabileceğiniz altına dönüşüyor. Tanktan çıkmak ise bir mesele. Ne dedin?”</p>

  <p>“Sadece genzimi temizliyordum.”</p>

  <p>“Sanırım söylediklerimden şüphe ediyorsun"</p>

  <p>“Dedim ya, ben genzimi temizliyordum.”</p>

  <p>“Evet, kadın genzini temizliyordu,” diye destekledi izleyicinin büyük bir kısmı kısık bir mırıltı halinde.</p>

  <p>“Oh, peki,” dedi Arthur, “tamam. Ve sonra elde ettiğinizi bölüşüyorsunuz...” tekrar durdu, paylaşım oranını saptıyordu, “simyacıyla yarı yarıya. Dünyanın parası ediyor!“</p>

  <p>Sallanarak etrafındaki seyircilere baktı. Karmakarışık olmuş yüzlerindeki şüpheci havayı sezmemesi mümkün değildi.</p>

  <p>Kendini hakarete uğramış hissetti.</p>

  <p>“Başka türlü,” diye sordu, “yüzümü gevşettirmeye para yeter miydi sanıyorsunuz?”</p>

  <p>Dost kollar evine dönebilmesi için yardım etmeye davrandı. “Dinleyin,” diye protesto ediyordu o, bir yandan soğuk şubat rüzgarı yüzünü yalarken, “Kaliforniya'da şu sıralar en büyük moda çılgınlığı görmüş geçirmiş bir görüntüye sahip olmak. Tüm Galaksiyi görmüş biri gibi gözükmeniz gerekiyor. Yaşamı demek istiyorum. Tüm yaşam deneyimlerinden geçmişsiniz gibi görünmeniz gerekiyor. İşte benim yaptırdığım bu. Bir yüz gevşetmesi. Görüntüme sekiz yıl ekle dedim. İnşallah otuzlarında gözükmek yeniden moda olmaz, çünkü o zaman bu yaptırdığım şey için çok para ziyan ettiğim anlamına gelir.”</p>

  <p>Dost eller evine giden yol boyunca ona yardım ederken, bir müddet için sessizliğe gömüldü.</p>

  <p>“Dün döndüm,” dedi ağzı dolanarak. “Evime döndüğüme çok çok mutluyum. Veya evime benzer bir yere..”</p>

  <p>“Uçak tutması,” diye mırıldandı arkadaşlarından biri. “Kaliforniya'dan burası çok uzun yol. Birkaç gün gerçekten de insanı sersemletir.”</p>

  <p>“Ben oraya gittiğini bile sanmıyorum,” diye mırıldandı bir diğeri. “Ama bunca zamandır neredeydi merak ediyorum. Ve başına neler geldiğini.”</p>

  <p>Biraz uyuduktan sonra Arthur kalktı ve evin içinde biraz oyalandı. Kendini bir parça halsiz ve kafasını dumanlı hissediyordu, hala yol yorgunluğunu atamamıştı. Fenny'i nasıl bulacağını merak ediyordu.</p>

  <p>Oturdu, balık kavanozuna baktı. Parmaklarıyla camını tıklattı ve içinin suyla dolu olmasına ve küçük sarı bir Babel balığının oldukça kederli bir havayla içinde dolanmakta olmasına rağmen, yine de o derin ve yankılı tınlaması daha önceki kadar net ve büyüleyici bir şekilde duyuldu.</p>

  <p>Birisi bana teşekkür etmeye çalışıyor diye düşündü kendi kendine. Kim ve ne için diye merak etti.</p>
</body>
</html>
