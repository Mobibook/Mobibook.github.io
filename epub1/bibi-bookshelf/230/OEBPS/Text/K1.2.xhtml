<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>10</h2>

  <p>Sonsuz Olasılıksızlık Motoru hiper uzayda bir sürü pis işe gerek kalmaksızın yıldızlararası o uçsuz bucaksız mesafeleri saniyenin hiç de biri kadar bir sürede asmayı sağlayan yeni ve müthiş bir yöntemdir. Yöntem şans eseri bulunmuş, daha sonra da Galaktik Hükümetin Damogran’daki araştırma takımınca resmi bir ulaşım aracı haline dönüştürülmüştür.</p>

  <p>Kısaca yöntemin bulunuşunun öyküsü söyledir.</p>

  <p>Küçük miktarlarda sonlu olasılıksızlıkların, Bumbleweeney 57 Mezon-altı beyninin mantık devrelerini güçlü Brownian Hareket üreticisinin (diyelim ki güzel bir fincan çay) içine sallandırılmış atomik vektör çizicisine bağlanmasıyla elde edilme ilkesini bilmeyen yoktur. -bu tür üreteçler partilerde, Belirsizlik Teoremi gereğince garson kızın iç çamaşır moleküllerinin tümünü aniden otuz santim kadar sola sıçaratarak buz kırma işleminde kullanılmaktadır. Birçok saygın fizikçi buna daha fazla katlanamayacaklarını açıkladılar- kısmen fiziğin itibarı zedelendiği için, ama çoğunlukla bu tür partilere davet edilmedikleri için.</p>

  <p>Kazanamadıkları diğer bir şey de uzay gemilerini akıllara durgunluk veren uzaklıktaki yıldızlara sıçratacak sonsuz olanaksızlık alanını yaratabilen bir makine tasarımında karşılaştıkları sürekli başarısızlıktı. Sonunda, asık yüzlerle böyle bir makine yapmanın fiilen olanaksız olduğunu açıkladılar.</p>

  <p>Derken günlerden bir gün, özellikle başarısız geçmiş bir partiden sonra, laboratuvarı süpürmek için kalan bir öğrenci şöyle bir akıl yürütürken buldu kendini. Eğer, diye düşündü kendi kendine, böyle bir makine yapmak fiili bir olasılıksızlık ise, mantıksal olarak sonlu bir imkansızlık olmalıdır. Öyleyse yapmam gereken bunun ne derece olanaksız olduğunu hesaplamak, bu rakamı sonlu olasılıksızlık üretecine vermek, üzerine taze sıcacık bir fincan çay dökmek... ve çalıştırmak!</p>

  <p>Aklından geçenleri yaptı ve uzun süredir üzerinde çalışılan altın Sonsuz Olasılıksızlık Motoru’nu yapmış olmaktan dolayı çok heyecanlandı. Hemen sonrasında Galaktik Enstitü’nün Üstün Zeka Ödülü'nü kazandığında daha da heyecanlanmıştı ki sonunda bir aklı evvele asla tahammül edemeyeceklerini anlayan öfkeden kudurmuş bir saygın fizikçi kalabalığınca linç edildi.</p>

  <h2 id="sigil_toc_id_10">11</h2>

  <p>Altın Kalp’in Olasılıksızlık geçirmez yönetim köprüsü yepyeni olduğu için son derece temiz olması dışında alışılagelmiş bir uzay gemisi görümündeydi. Kontrol koltuklarından bir kısmının naylon kılıfları üzerlerinde duruyordu henüz. Beyaz rengin hakim olduğu köprü, uzun, dikdörtgen biçiminde küçük bir restoran boyutlarında bir yerdi. Aslında tam bir dikdörtgen sayılmazdı; iki uzun kenarı birbirine koşut olarak eğriydi, odanın bütün köşeleri de heyecan verici kabarık şekillerle yuvarlaklaştırılmıştı. Kabin sıradan üç boyutlu uzun bir dikdörtgen şeklinde çok daha basit ve pratik yapılabilirdi, ancak bu durumda tasarımcılar kendilerini sefalete mahkum etmiş olurlardı. Köprü heyecan verici derecede amaca uygun görünüyordu, öyleydi de, kontrol ve gözlem sistemi panellerinin üzerinde yer alan büyük ekranlar içbükey duvardaydı, dışbükey duvarda ise uzun bilgisayar masaları bulunuyordu. Bir köşede parlak çelik dizlerinin üzerine eğilmiş parlak çelik başıyla bir robot kamburunu çıkarmış oturuyordu. O da yeni sayılırdı, ama güzelce tasarlanmış ve parlatılmış olmasına rağmen az çok insansı vücudunun parçaları birbirine uymamış gibi duruyordu.</p>

  <p>Aslında kusursuz biçimde uydurulmuşlardı birbirlerine, ama taşınma biçimleri dahada uygun olmalarının mümkün olabileceğini ima ediyordu. Zaphod Beeblebroz ellerini pırıl pırıl parlayan aletlerin üzerinde gezdirip heyecandan kıkırdayarak odada bir aşağı bir yukarı dolanıyordu. Bir alet yığınının üzerine eğilmiş olan Trillian bir takım rakamlar okuyordu. Sesi Tannoy sistemi ile geminin her yerine ulaşmaktaydı.</p>

  <p>“Beşte bir ve düşmekte..." dedi, “dörtte bir ve düşmekte... üçte bir ... iki... bir... olasılık çarpanı bir de bir... normale döndük, yineliyorum normale döndük. ” Mikrofonunu kapattı. Sonra yeniden açıp hafifçe gülümseyerek sürdürdü. “Hâlâ üstesinden gelemediğiniz bir şeyler varsa sizin kendi sorununuz. Lütfen rahat olun. Yardım geliyor.”</p>

  <p>Zaphod sıkkınlıkla patladı; “Kim bunlar Trillian?”</p>

  <p>Trillian onunla yüzyüze gelmek için koltuğunu çevirip omuzlarını silkti.</p>

  <p>“Yalnızca uzaydan topladığımız iki herif,” dedi “ZZ9 Çoğul Z Alfa Bölgesi.”</p>

  <p>“Ah, evet, çok ince bir düşünce bu Trillian,” diye serzenişte bulundu Zaphod, “ama gerçekten bulunduğumuz koşullarda sence bu akıllıca mı? Yani, şu anda kaçıyoruz falan filan, Galaksi polis gücünün yarısı peşimizdedir şimdi, ama ne yapıyoruz, otostopçuları almak için duraklıyoruz. Pekala, artistik puan on üzerinden on, ama kafa çalıştırma eksi bilmem kaç milyon, ne dersin?”</p>

  <p>Parmaklarını kontrol panellerinden birinin üzerine sinirli sinirli vurmaya başladı. Trillian önemli bir şeye dokunmadan önce onun elini yavaşça kenara itti. Zaphod’un beyinsel özellikleri ne olursa olsun -saldırganlık, kabadayılık, kibirlilik- sakildi ve abartılı bir hareketle bütün gemiyi havaya uçurabilirdi. Trillian onun hızlı ve başarılı hayatını yaptığı hiçbir şeyin önemini anlamamış olmasına bağlıyordu.</p>

  <p>“Zaphod,” dedi sabırla, “uzay boşluğunda korunmasız yüzüyorlardı... ölmelerini istemezdin değil mi?”</p>

  <p>“Doğru, aslında... hayır. Değil, ama...”</p>

  <p>“Bu şekilde? Bu şekilde ölmek mi? Ama?” Trillian başını yana çevirdi.</p>

  <p>“Yani, belki başka birileri daha sonra toplardı onları.” “Bir saniye fazla kalsalardı ölmüş olacaklardı.”</p>

  <p>“İşte, eğer sorunu biraz daha düşünmek zahmetine katlansaydın sorun filan kalmayacaktı.”</p>

  <p>“Onların ölmesi seni sevindirecek miydi?”</p>

  <p>“Bu şekilde sevindirmeyecekti elbette, ama..."</p>

  <p>“Her neyse,” dedi Trillian, kontrol düğmelerine yönelirken,</p>

  <p>“Onları ben toplamadım.”</p>

  <p>“Nasıl yani? Kim topladı öyleyse?”</p>

  <p>“Gemi.”</p>

  <p>“Ha?”</p>

  <p>“Gemi yaptı. Kendi kendine.”</p>

  <p>“Ha?”</p>

  <p>“Olasılıksızlık Motoru çalışırken.”</p>

  <p>“Ama bu inanılmaz.”</p>

  <p>“Hayır Zaphod. Yalnızca çok çok olasılıksız.”</p>

  <p>“Hmm, evet.”</p>

  <p>“Bak Zaphod,” dedi kız, koluna hafifçe vurarak, “yabancıları merak etme. Yalnızca iki herif sanırım. Robotu aşağıya onları getirmeye yollarım. Hey, Marvin!”</p>

  <p>Köşede, duran robotun kafası keskin bir dönüş yaptı, ama sonra istemsizce yerine döndü. Olduğundan on kilo daha ağırmış gibi ayağa kalktı ve dışarıdan bakan birinin kahramanca bir çaba diye niteleyeceği şekilde odayı geçti. Trillian’ın önünde durup sol omuzunun ardını görebiliyormuş gibi bakmaya başladı.</p>

  <p>“Sanırım kendimi depresyonda gibi hissettiğimi bilmenizde yarar var," dedi. Sesi alçak ve umutsuzdu.</p>

  <p>“Tanrım,” diye yakardı Zaphod kendini bir koltuğa atarken.</p>

  <p>“Güzel,” dedi Trillian parlak şefkatli bir tonla,</p>

  <p>“İşte seni oyalayıp aklını düşüncelerinden uzaklaştıracak bir şey.”</p>

  <p>“İşe yaramaz,” diye vızıldadı Marvin, “olağanüstü geniş bir aklım var.”</p>

  <p>“Marvin!” diye uyardı Trillian.</p>

  <p>“Peki,” dedi Marvin, “ne yapmamı istiyorsunuz?”</p>

  <p>“İki numaralı giriş bölümüne gidip oradaki iki yabancıya eşlik et.”</p>

  <p>Mikrosaniyelik bir duraklamanın ardından sesinin tonunda ve rengindeki ince bir ayarla -kimse kusur bulamaz- Marvin, insansı her şeye karşı olan aşağılama ve korkularını dile getirdi.</p>

  <p>“Yalnızca bu mu?” dedi.</p>

  <p>“Evet,” dedi Trillian kesinlikle.</p>

  <p>“Hoşuma gitmeyecek,” dedi Marvin.</p>

  <p>Zaphod koltuğundan fırladı.</p>

  <p>“Senden hoşlanmanı istemiyor,” diye bağırdı, “yalnızca yap dediğini, tamam mı?”</p>

  <p>“Pekala,” dedi Marvin büyük çatlak bir çan gibi, “yapacağım.”</p>

  <p>“İyi...” diye patladı Zaphod, “müthiş... teşekkür ederim...”</p>

  <p>Marvin dönüp üçgen şeklinde kırmızı gözlerini ona dikti.</p>

  <p>“Canınızı sıkmıyorum değil mi?” dedi hüzünle.</p>

  <p>“Yok yok Marvin,” diye şakıdı Trillian, “İyisin, gerçekten...”</p>

  <p>“Canınızı sıktığımı düşünmek hiç de hoşuma gitmez.”</p>

  <p>“Yok, yok takma kafana" dedi Trillian kıkırdamayı sürdürerek “İçinden geldiği gibi davranıyorsun sadece. Her şey yoluna girecek.”</p>

  <p>“Aldırmadığınıza emin misin?”</p>

  <p>“Tabii ki eminim Marvin.” cilveyle sürdürdü. Trillian konuşmasını “her şey yolunda gerçekten. Hayatın bir parçası işte.”</p>

  <p>Marvin ona elektronik bir bakış fırlattı.</p>

  <p>“Hayat,” dedi Marvin, “bana hayattan söz etmeyin.”</p>

  <p>Umutsuzca topuğunun üzerinde dönüp odadan dışarı çıktı. Doyurucu bir uğultu ve tıkırtı ile kapı arkasından kapandı.</p>

  <p>“Bu robota daha fazla katlanabileceğimi sanmıyorum. Zaphod,” diye homurdandı Trillian.</p>

  <p class="yildiz">* * *</p>

  <p>Galaktik Ansiklopedi robotu insani işlerini yapacak biçimde tasarlanmış mekanik bir düzenek olarak tanımlar. Sirius Sibernetik Şirketi’nin pazarlama bölümü ise robotu “Birlikte Çok Eğleneceğiniz Plastik Dostunuz" diye tanımlamaktadır.</p>

  <p>Her Otostopçunun Galaksi Rehberi ise Sirius Sibernetik Şirketi’nin pazarlama bölümünü, “devrim geldiğinde duvara ilk toslayacak olan bir avuç kafasız kazma” diye tanımlar, açtıkları robot ihalesi ile ilgilenen herkesin teklif verebileceğini de ekleyerek.</p>

  <p>Şurası gariptir ki kendisini bin yıl ileriye götüren bir zaman kıvrımına düşen bir Galaktik Ansiklopedi Sirius Sibernetik Şirketi pazarlama bölümünü “devrim geldiğinde duvara ilk toslayan bir avuç kafasız kazma” olarak tanımlamıştır.</p>

  <p class="yildiz">* * *</p>

  <p>Pembe bölme birden yok olurken maymunlar da daha iyi bir boyuta göçmüşlerdi. Ford ile Arthur kendilerini geminin yükleme bölümünde buldular. Akıllıca tasarlanmıştı.</p>

  <p>“Bence bu gemi yepyeni,” dedi Ford.</p>

  <p>“Nereden biliyorsun?” diye sordu Arthur. “Metallerin yaşını ölçen egzotik bir aletin mi var yoksa”</p>

  <p>“Hayır, yerde şu tanıtım broşürünü buldum. Bir sürü Evren sizin olabilir türünden zırva. Ha! Bak, haklıymışım.”</p>

  <p>Ford sayfalardan birini açıp Arthur’a gösterdi.</p>

  <p>“Şöyle diyor: Olasılıksızlık Fiziği’nde göz yaşartıcı ilerleme. Geminizin motoru Sonsuz Olasılıksızlığa ulaştığında Evrende ulaşamayacağınız nokta kalmaz. Bütün büyük devletlerin özendiği hükümet olun. Vay canına, işte bu şampiyonluğa oynar.”</p>

  <p>Ford arada sırada okuduklarına şaşırarak geminin teknik özelliklerini gözden geçirmeye başladı. Sürgün yıllarında Galaksi astrofiziğini ilerletmişe benziyordu. Arthur bir süre onu dinledi, sonra söylediklerinin uçsuz bucaksız enginliği karşısında düşünceleri orada burada gezinirken parmakları da anlaşılması zor bir bilgisayar paneli üzerinde dolaşıyordu. Yakındaki başka bir panel üzerindeki davetkar kırmızı düğmeye bastı.</p>

  <p>Panel “lütfen bu düğmeye bir daha basmayın “ sözleriyle aydınlandı. Kendine geldi Arthur yeniden.</p>

  <p>“Dinle şunu,” dedi, hâlâ 'tanıtım broşürüne dalmış olan Ford, “geminin sibernetik yapısında müthiş bir şeyler yapmışlar. Yeni bir kuşak Sirius Sibernetik Şirketi robot ve bilgisayarları, yeni HIK özelliğiyle. ”</p>

  <p>“HİK özelliği?” dedi Arthur. “O da ne?”</p>

  <p>“Ha, Hakiki İnsan Kişiliği demek oluyor.”</p>

  <p>“Ya,” dedi Arthur, “tüyler ürpertici.”</p>

  <p>Arkalarından bir ses, “Öyle dedi. Ses alçak ve umutsuzdu, gerilerden gelen metalik bir tıkırtı eşliğinde çıkıyordu. Arkalarına döndüklerinde kapıda dikilen sefil, kambur duruşlu çelik bir adam gördüler.</p>

  <p>“Ne?” dediler bir ağızdan.</p>

  <p>“Tüyler ürpertici” diye sürdürdü Marvin, “her şey. Tam anlamıyla tüyler ürpertici. Üzerinde konuşmaya bile gerek yok. Şu kapıya bir bakın,” dedi kapıdan içeriye adımını atarak. Tanıtım broşürünü taklit ederken ses modülatöründeki hiciv devreleri çalışmaya başladı: “Gemideki bütün kapılar hoş ve aydınlık bir tavır sergilerler. Sizin için açılmak onlar için bir zevktir ve daha sonra başarıyla gerçekleştirilmiş bir görevin huzuruyla kapanmak ise onlar için bir tatmindir.”</p>

  <p>Arkalarından kapanan kapının sesinde bir doyum iniltisi duyduklarından emin oldular.</p>

  <p>“Hmmmymmm ah!” dedi kapı.</p>

  <p>Marvin bunu soğuk iğrenmeyle izlerken mantık devreleri tiksintiyle çatırdayıp kapıya fiziksel şiddet uygulama kavramıyla tıngırdadı. Başka bazı devreler şunu dile getirerek bağlantı kurdular: Neden ilgilenelim ki? Ne gerek var? Hiçbir şey uğraşmaya değmez. Bazı devreler de kapının moleküllerinin ve insanoid beyninin moleküler bileşimini analiz ederek eğlendiler. Hızlı bir salınımla üst uzaydaki hidrojen yayım düzeyini ölçtüler ve sıkıntı içinde kapandılar. Robot dönerken vücudu umutsuzlukla sarsıldı.</p>

  <p>“Hadisenize,” diye mırıldadı, “sizi köprüye götürme emrini aldım. Ben ki, gezegen büyüklüğünde bir beyne sahibim ama onlar sizi köprüye götürmemi istiyorlar. Gel de işinden doyum almaktan söz et! Ben de zerre kadar yok.”</p>

  <p>Dönüp nefret ettiği kapıya doğru yürüdü.</p>

  <p>“A, afedersiniz,” dedi Ford onu izleyerek, “bu gemi hangi devletin?”</p>

  <p>Marvin onunla ilgilenmedi.</p>

  <p>“Şu kapıya bir bakın,” diye söylendi, “yeniden açılmak üzere. Aniden çıkardığı katlanılmaz bulanık havadan anlıyorum bunu.”</p>

  <p>Gönül okşayan bir sesle açılan kapıdan dışarı çıktı Marvin.</p>

  <p>“Hadi, hadi,” dedi.</p>

  <p>Diğerlerinin telaşla onu izlemelerinin ardından kapı kendinden hoşnut tıkırtı ve mırıltılarla kapandı.</p>

  <p>“Teşekkürler, Sirius Sibernetik Şirketi’nin pazarlama bölümü” diye mırıldanan Marvin önlerinde uzanan parlak ve yuvarlak koridorda perişan bir şekilde isteksizce yürümeye başladı. “Hakiki İnsan Kişiliğinde robotlar yapalım” deyip işe benimle başladılar. Ben, bir kişilikli prototipim. Belli oluyor değil mi?”</p>

  <p>Ford ve Arthur sıkılgan birkaç itiraz sözcüğü ettiler.</p>

  <p>“Bu kapıdan nefret ediyorum,” diye sürdürdü Marvin, “sizi sıkmıyorum değil mi?”</p>

  <p>“Hangi devletin...” diye başlayacak oldu Ford.</p>

  <p>“Hiçbir devletin değil bu gemi" diye kesti robot, “çalıntı.”</p>

  <p>“Çalıntı mı?”</p>

  <p>“Çalıntı mı?” diye taklit etti Marvin.</p>

  <p>“Kim çaldı?” diye sordu Ford.</p>

  <p>“Zaphod Beeblebrox.”</p>

  <p>Ford’un suratına olağandışı bir şeyler oldu. En azından beş çeşit değişik ve çok farklı şaşkınlık ve şok ifadesi yüzünde karmakarışık olarak istiflendi üstüste. Sol ayağı, adımının ortasında kalakaldı ve yeri tekrar bulmakta oldukça zorlandı. Robota bakıp yüz kaslarından birkaçını çözmeyi denedi.</p>

  <p>“Zaphod Beeblebrox...?” diye sordu zayıfça.</p>

  <p>“Afedersiniz, kötü bir şey mi dedim?” dedi Marvin, farkında olmadan yürümeyi sürdürerek. “Özür dilerim, ağzımdan kaçtı, genellikle yapmam, her neye, bunu neden söylediğimi de bilmiyorum, aman Tanrım bir çöküntü içindeyim. İşte kendinden hoşnut bir başka kapı daha. Hayati Bana hayattan söz etmeyin.”</p>

  <p>“Kimse söz etmedi ki”, diye seslendi alınan Arthur.</p>

  <p>“Ford sen iyi misin?”</p>

  <p>Ford ona baktı. “Bu robot Zaphod Beeblebrox mu dedi?” diye yineledi sorusunu.</p>

  <h2 id="sigil_toc_id_11">12</h2>

  <p>Zaphod kendisi ile ilgili haberleri etha-altı radyo dalga boylarından aranırken Altın Kalp’in köprüsünü yüksek sesli bir gunk müziği tangırtısı sardı. Bu aletleri kullanmak gayet zordu. Radyolar yıllar boyu düğmelere basmak ve dalga ayarlarını döndürmekle kullanıldı, sonra teknoloji ilerlediğinde her şey dokunmatik oldu -yalnıca parmaklarınızla panellere dokunmanız yetiyordu; şimdi ise elinizi alete doğru şöyle bir sallamanız gerekiyor. Bu yöntemin büyük kas enerjisi tasarrufu sağladığı açık, ama aynı zamanda aynı programı kesintisiz dinlemek istediğinizde kılınızı kıpırdatmadan oturmanız gerektiği de ortada. Zaphod elini sallayınca kanal yine değişti. Yine müzik tangırtısı ama bu kez ön planda bir haber bülteni vardı. Haberler her zaman müzik ritmine uygun olacak şekilde hazırlanırdı.</p>

  <p>“...ve şimdi de etha-altı dalga boyu haber bültenini dinliyorsunuz, bütün Galaksi, yirmidört saat,” diye cırladı bir ses, “bütün akıllı yaşam biçimlerine merhaba... ve diğerlerine de merhaba, işin sırrı taşları birbirine sürtmekte çocuklar. Ve tabii ki bu akşamın en büyük haberi yeni Olasılıksızlık Motoru prototipinin sansasyonel biçimde çalınması, hem de kimin tarafından? Galaksi Başkanı Zaphod Beehlebrox. Şimdi herkesin sorduğu soru... Büyük Z sonunda fırlattı mı? Beeblebrox, Pan Galaktik Gargara Bomba’yı icat eden adam, eski has üçkağıtçı, Büyük olanından bu yana Eksantrik Gallumbits tarafından ilan edilen En iyi Patlama ve yedinci kez Bilinen Evren’in En Kötü Giyinen Yaratığı seçilen kişi... bu kez bir yanıtı var mı acaba? Onun Özel beyin bakım uzmanı olan Grag Halfrunt’a sorduk...”</p>

  <p>Müzik boğuklaştı ve bir an kayboldu. Başka bir ses muhtemelen Halfrunt, konuşmaya başladı. Şöyle diyordu; “Evet, aslında Zaphod’da pek bir numara olmadığını biliyor muydunuz?’’, yayın burada kesildi çünkü köprünün bir ucundan diğerine uçan bir kalem radyonun açma kapama alanından geçmişti. Zaphod dönüp Trillian’a baktı, kalemi o atmıştı.</p>

  <p>“Hey,” diye seslendi, “niye yaptın bunu?”</p>

  <p>Trillian parmağını ekranı kaplayan şekiller üzerinde tıklatıyordu.</p>

  <p>“Bir şey geldi aklıma yalnızca.” dedi.</p>

  <p>“Öyle mi? Benden söz eden bir haber bültenini kesmeye değdi mi bari?”</p>

  <p>“Zaten kendin hakkında yeterince şey işittin şimdiye dek.”</p>

  <p>“Çok endişeliyim. Bunun farkındayız.”</p>

  <p>“Egonu biran için unutabilir miyiz? Bu çok önemli.”</p>

  <p>“Eğer şu anda çevrede benim egomdan daha önemli bir şeyler varsa yakalanıp susturulmasını istiyorum hemen.” Zaphod tekrar baktı ona, sonra gülmeye başladı.</p>

  <p>“Dinle,” dedi Trillian, “şu iki herifi aldığımız yer...” “Hangi iki herif?”</p>

  <p>“Gemiye aldığımız iki herif.”</p>

  <p>“Ha onlar,” dedi Zaphod, “şu iki herif’</p>

  <p>“Onları ZZ9 Çoğul Z Alfa bölgesinden aldık.”</p>

  <p>“Öyle mi?” dedi Zaphod, sonra gözlerini kırpıştırdı.</p>

  <p>Trillian yavaşça, “Bu sana bir şey ifade ediyor mu?” dedi.</p>

  <p>“Hmmm,” dedi Zaphod, “ZZ9 Çoğul Z Alfa, ZZ9 Çoğul Z Alfa?”</p>

  <p>“Evet?” dedi Trillian.</p>

  <p>“Hımmm, ... Z'nin anlamı ne?” dedi Zaphod.</p>

  <p>“Hangisinin?”</p>

  <p>“Herhangi birinin.”</p>

  <p>Trillian Zaphod ile ilişkisinde karşılaştığı en büyük zorluklardan biri, Zaphod’un insanları faka bastırmak için mi aptal numarası yaptığını, yoksa kendisi düşünmekten üşenip de bir başkasına-bu işi yıkmak amacıyla mı aptal numarası yaptığını, yoksa olan bitenden hiçbir şey anlamadığını örtmek için mi aptal numarası yaptığını, yoksa gerçekten mi aptal olduğunu ayırt etmeyi bir türlü becerememiş olmasıydı. Şaşırtıcı biçimde zeki olmak onuruna erişmişti, öyleydi de - ama her zaman değil, şimdi olduğu gibi, bu yüzden endişeleniyordu. İnsanların kibirli olmak yerine şaşkın olmalarını yeğlerdi. Bütün bunlar Trillian’a her şeyin ötesinde gerçekten aptalca görünüyordu ama artık anlamak için uğraşmıyordu.</p>

  <p>İç geçirip durumu onun için basitleştirmek üzere ekrana bir yıldız haritası getirdi. Zaphod’un hangi nedenden ötürü aptalı oynadığı onu zerre kadar ilgilendirmiyordu.</p>

  <p>“Şurada,” diye gösterdi, “tam şurada.”</p>

  <p>“Hey... evet!” dedi Zaphod.</p>

  <p>“Eee?” dedi Trillian.</p>

  <p>“Eee ne?”</p>

  <p>Trillian’ın kafasının içinin bir bölümü kafasının içinin öbür bir bölümüne bağırıyordu. Çok sakin, şöyle dedi.</p>

  <p>“Beni ilk kez aldığın yer.”</p>

  <p>Zaphod ona ve sonra tekrar ekrana baktı.</p>

  <p>“Hey, evet,” dedi, “çok süper bu. Atbaşı Nebulasının tam göbeğine düşmüş olmalıyız. Nasıl gitmiştik oraya acaba? Yani orası hiçbir yer değil.”</p>

  <p>Trillian duymamazlıktan geldi.</p>

  <p>“Olasılıksızlık Motoru,” dedi şefkatle. “Sen kendin açıklamıştın bunu bana. Evrendeki her noktadan geçiyoruz bildiğin gibi.”</p>

  <p>“Evet, ama bu süper bir rastlantı öyle değil mi?” “Evet.”</p>

  <p>“Birilerini tam bu noktadan almak. Evrendeki bunca nokta varken. Bu bütünüyle çok... bunun üzerinde çalışmak istiyorum. Bilgisayar!”</p>

  <p>Gemideki her parçacığı yöneten ve gözleyen Sirius Sibernetik Gemi Bilgisayarı iletişim durumuna geçti.</p>

  <p>“Merhaba!” dedi berrak bir sesle, aynı anda kayıtlar için ince bir şerit çıkarırken, şeritte “Merhaba!” yazıyordu.</p>

  <p>“Aman Tanrım” dedi Zaphod. Bu bilgisayarla uzun süre çalışmamıştı ama ondan nefret etmeyi öğrenmişti.</p>

  <p>Bilgisayar deterjan satıyormuşçasına neşeli ve kendine güvenli sürdürdü konuşmasını.</p>

  <p>“Sorununuz her neyse bilmek istiyorum. Bunu çizmenize yardım etmek için burada bulunuyordum.”</p>

  <p>“Anlaşıldı, anlaşıldı,” dedi Zaphod. “Bak,bir parça kağıt kullansam daha iyi olacak galiba.”</p>

  <p>“Bittabii,” dedi bilgisayar, aynı anda yazdığı mesajı bir çöp kutusuna yollarken, “Anlıyorum, eğer isteyecek olursanız...”</p>

  <p>“Kes artık!” dedi. Zaphod, bir kalem kaparak konsolda Trillian'ın yanma yerleşti.</p>

  <p>“Tamam, tamam...” dedi kırgın bir sesle bilgisayar, sonra da konuşma kanalını kapattı yine.</p>

  <p>Zaphod ve Trillian Olasılıksızlık uçuş yolu tarayıcısının önlerinde ekrana sessizce yansıttığı şekiller üzerine derin düşüncelere daldılar.</p>

  <p>“Onların tarafından olaya bakarak,” dedi Zaphod, “kurtarılmalarının Olasılıksızlığı’nı hesaplayabilir miyiz?”</p>

  <p>"Evet, bu bir sabittir,” Trillian, “iki üzeri iki yüz yetmiş altı bin yedi yüz dokuzda bir,”</p>

  <p>“Bu çok yüksek. Çok çok şanslı herifler bunlar.”</p>

  <p>“Öyle.”</p>

  <p>“Gemi onları aldığında yapmakta olduğumuz şey göz önüne alındığında..</p>

  <p>Trillian rakamları bilgisayara girdi. Ekranda iki üzeri sonsuz eksi birde bir (yalnızca Olasılıksızlık Fiziği’nde kullanılan irrasyonel bir sayı) göründü.</p>

  <p>“...hayli düşük,” diye sürdürdü hafif bir ıslıkla Zaphod.</p>

  <p>“Öyle,” diye katıldı Trillian ve sorgularcasına ona baktı.</p>

  <p>“Bu hesaba katılması gereken büyük bir Olasılıksızlık olayı. Eğer her şey uygun bir toplama erişecekse bilançonun diğer yanında çok olanaksız bir şey olması gerekir.”</p>

  <p>Zaphod bir iki toplama yaptı, sonra rakamları karalayıp kalemi fırlattı.</p>

  <p>“Devenin nalı, bulamıyorum.”</p>

  <p>“Öyleyse?”</p>

  <p>Zaphod kızgınlıkla başlarını birbirine vurup dişlerini gıcırdattı.</p>

  <p>“Tamam,” dedi. “Bilgisayar!”</p>

  <p>Ses devreleri yeniden hayata geçtiler.</p>

  <p>“Ne var, merhaba!” dediler (yazıcı tıkırdadı, tıkırdadı).</p>

  <p>“Yapmak istediğim tek şey gününüzü daha iyi ve daha iyi ve daha da iyi...”</p>

  <p>“Tamam, iyi, kes sesini de bana yardım et.”</p>

  <p>“Bittabi,” diye tıkırdadı bilgisayar. “Olasılıksızlıklar verilerine dayanan bir...”</p>

  <p>“Olasılık tahmini istiyoruz, evet.”</p>

  <p>“Tamam,” diye sürdürdü bilgisayar. “İşte size ilginç küçük bir tanı. Birçok insanın hayatlarının telefon numaralarınca idare edildiğini biliyor muydunuz?”</p>

  <p>Acılı bir ifade Zaphod’un yüzlerinden sırayla geçti.</p>

  <p>“Keçileri mi kaçırdın?” dedi.</p>

  <p>“Hayır ama söyleyeceğimi işittiğinizde siz kaçıracaksınız.”</p>

  <p>Trillian yutkundu. Olanaksızlık uçuş güzergahı ekranındaki düğmelerle oynadı.</p>

  <p>“Telefon numarası mı?” dedi. “Bu şey telefon numarası mı dedi?”</p>

  <p>Sayılar yanıp söndü ekranda.</p>

  <p>Bilgisayar nazikçe duraksadı, sonra sürdürdü.</p>

  <p>“Söylemek istediğim şey...”</p>

  <p>“Zahmet etme lütfen,” dedi Trillian.</p>

  <p>“Bak, bu da ne?” dedi Zaphod.</p>

  <p>“Bilmiyorum,” dedi Trillian, “ama şu yabancılar-köprüye doğru geliyor olmalılar şu sefil robotla birlikte. Bir kamerayla izleyebilir miyiz onları?”</p>

  <h2 id="sigil_toc_id_12">13</h2>

  <p>Marvin hâlâ inleyerek koridordu zorlukla ilerliyordu.</p>

  <p>“...ve sonra sol tarafındaki bütün diotlardaki şu ağrı da var...”</p>

  <p>“Yazık,” dedi Arthur içtenlikle onun yanında yürüyerek.</p>

  <p>“Gerçekten mi?”</p>

  <p>“Ah evet,” dedi Marvin. “Değiştirmelerini de rica ettim ama kimsenin umurunda değil.”</p>

  <p>“Tahmin edebiliyorum.”</p>

  <p>O sırada Ford’dan belli belirsiz fısıltı ve homurtular geliyordu. “Peki iyi, pek güzel,” deyip duruyordu kendi kendine, “Zaphod Beeblebrox...”</p>

  <p>“Yine ne oldu biliyor musunuz?”</p>

  <p>“Hayır, ne?” dedi Arthur, aslında bilmek istemeyerek.</p>

  <p>“Şu kapılardan birine daha vardık.”</p>

  <p>Koridorun yan duvarında sürgülü bir kapı vardı. Marvin şüphe ile baktı ona.</p>

  <p>“Evet,” dedi Ford sabırsızlıkla. “Giriyor muyuz?"</p>

  <p>“Giriyor muyuz?” diye taklit etti Marvin. “Evet bu köprünün girişi, sizi köprüye getirmem söylendi. Muhtemelen entelektüel kapasitelerinden kuşku duymayacağım birilerinden bugün alacağım en büyük emir. Yavaşça, büyük bir nefretle, avının üzerine yürüyen bir avcı gibi kapıya yürüdü. Birdenbire açıldı kapı.</p>

  <p>“Teşekkür ederim,” dedi kapı, “basit bir kapıyı çok mutlu ettiğiniz için.”</p>

  <p>Marvin’in gırtlağının derinliklerinde dişliler gıcırdadı.</p>

  <p>“Komik,” dedi cenaze merasimindeki gibi bir tonla, “Hayat nasıl da tam daha kötü olamayacağını düşündüğünüz anda oluveriyor.”</p>

  <p>Kapıdan içeri attı kendini, geride Ford ile Arthur’u birbirlerine bakıp omuz silkerken bırakarak. İçeriden Marvin’in sesini duydular yine.</p>

  <p>“Yabancıları görmek istersiniz diye düşündüm.” dedi.</p>

  <p>“Bir köşeye oturup paslanmamı mı, yoksa önceden dikildiğim yerde mi durmamı istersiniz?”</p>

  <p>“Evet, içeri al onları Marvin.” dedi bir başka ses.</p>

  <p>Ford’a bakan Arthur onun güldüğünü görünce şaşırdı.</p>

  <p>“Neden...?”</p>

  <p>“Şşşşt,” dedi Ford, “İçeri gir.”</p>

  <p>Köprüye girdi.</p>

  <p>Arthur sinirli sinirli izledi onu. İçeride bir koltukta ayaklarını yönetim konsoluna uzatmış sallanarak sol eliyle sağ kafasındaki dişlerini karıştıran bir adam görünce irkildi. Sağ kafa tamamiyle kendini işine vermiş görünüyordu. Ama soldaki geniş, rahat ve umursamaz bir sırıtışla sırıtmaktaydı. Arthur’un görüp de inanamadığı şeylerin sayısı oldukça çoktu. Bir süre ağzı bir karış açık olduğu yerde donakaldı.</p>

  <p>Tuhaf adam Ford’a tembel tembel el salladı ve korkutucu yapmacık bir umursamazlıkla,</p>

  <p>“Ford, selam, nasılsın?” dedi. “Gemiye atlayabildiğine memnun oldum.”</p>

  <p>Ford yumuşayacak gibi değildi.</p>

  <p>“Zaphod,” dedi yayvan yayvan, “seni görmek ne güzel, iyi görünüyorsun, ek kol yakışmış sana. İyi gemi çalmışsın.”</p>

  <p>Arthur gözlerini faltaşı gibi açıp baktı Ford’a.</p>

  <p>“Yani bu adamı tanıyor musun?” dedi parmağını sertçe Zaphod’a doğru sallayarak.</p>

  <p>“Tanımak mı?” diye bağırdı Ford, “o...” durakladı, tanıştırmayı tersten yapmak geldi aklına,</p>

  <p>“Zaphod, bu benim arkadaşım Arthur Dent,” dedi, parçalanan gezegeninden ben kurtardım onu.”</p>

  <p>“Ha, öyledir.” dedi Zaphod, “selam Arthur, kurulabildiğine sevindim.” Sağ kafası teklifsizce döndü “selam” deyip dişlerin karıştırılması işine geri döndü.</p>

  <p>Ford sürdürdü tanıştırmayı “Arthur,” dedi, “bu benim yarı yarıya kuzenim Zaphod Beeb...”</p>

  <p>“Biz tanışıyoruz,” dedi Arthur keskince.</p>

  <p>Çevre yolunda seyrederken hani birkaç hızlı arabayı geçersiniz de kendinizden pek memnunken birden kazayla dörtden üçüncü yerine birinciye takıverirsiniz vitesi, motorunuz kaportadan darmadağınık fırlayacakmış gibi olur, hızınız kesilir, işte bu tavır da Ford’un hızını aynen böyle kesti.</p>

  <p>“Eeee...ne?” dedi.</p>

  <p>“Tanışıyoruz dedim.”</p>

  <p>Zaphod beceriksizce şaşırmış gibi yapıp damaklarından birini şaklattı.</p>

  <p>“Hey... eem, tanışmış mıydık? Hey... eeem...”</p>

  <p>Ford gözlerinde kızgın bir parıltı ile Arthur’a döndü.</p>

  <p>Tam kendini yeniden evine dönmüş gibi hissederken birden evren hakkında Ilford menşeli bir sivrisineğin Pekin hakkında bildiği kadar şey bilen bu ilgisiz ilkel tarafından madara edilmek ona dokunmuştu.</p>

  <p>“Ne demek yani tanışıyoruz?” diye sordu. “Bildiğin gibi bu Betelgeuse Bes’de Zaphod Beeldebrox, Croydon'dan allahın cezası Martin Smith değil.”</p>

  <p>“Beni ilgilendirmez,” dedi Arthur soğuk soğuk. "Biz tanışıyoruz değil mi Zaphod Beeblebrox, yoksa Phil mi demeliyim?”</p>

  <p>“Ne!” diye bağırdı Ford.</p>

  <p>“Biraz hatırlatmanız gerek” dedi Zaphod. “Türler konusunda hafızam berbattır.”</p>

  <p>“Bir partideydik” diye sürdürdü Arthur.</p>

  <p>“Ah, evet, şüphelenmeliydim.” dedi Zaphod.</p>

  <p>“Yeter artık Arthur!” dedi Ford.</p>

  <p>Arthur vazgeçmiyordu. “Altı ay önce verilen bir parti. Dünya’da İngiltere’de...”</p>

  <p>Zaphod dudaklarını kısıp gülümseyerek başını salladı.</p>

  <p>“Londra,” diye üsteledi Arthur. “Islington,”</p>

  <p>“Hah,” dedi Zaphod suçlu suçlu, “şu parti.”</p>

  <p>Bu Ford’un hiç hoşuna gitmemişti. Bir Arthur’a, bir Zaphod’a bakıyordu. “Ne?” dedi Zaphod’a. “Senin de o sefil gezegende bulunduğunu söyleme bana.”</p>

  <p>“Yo, tabii ki değildim,” dedi Zaphod soğukça. “Yani, belki kısa bir süre için şöyle bir uğramış olabilirim, hani geçerken...”</p>

  <p>"Ama on beş yıl orada mahsur kaldım ben!”</p>

  <p>“Evet, ama bunu bilmiyordum ki, değil mi ya?”</p>

  <p>“Peki ama ne yapıyordun orada?”</p>

  <p>“Öylesine bakınıyordum işte.”</p>

  <p>“Bir partiye davet edilmeden daldı,” dedi Arthur, hırsından titreyerek, “bir kıyafet balosuydu..."</p>

  <p>“Öyle olması gerekir, değil mi ama?" dedi Ford.</p>

  <p>“Bu partide,” diye diretti Arthur, “bir kız vardı... pekala artık hiçbir şeyin önemi yok. Bütün oraları duman oldu gitti.”</p>

  <p>“Allahın cezası gezegenin için surat asmayı bırakmanı dilerim,” dedi Ford. “Kimdi bu hanım?”</p>

  <p>“Öyle biri işte. Peki, tamam, pek iyi gitmiyordu aramız bütün akşam uğraşmıştım. Kahretsin çetin ceviz çıkmıştı. Güzel, çekici, müthiş akıllı, sonunda onunla biraz yalnız kalabilmiştik, tam konuşacak kıvama getiriyordum ki senin bu arkadaşın yanaşıp şöyle dedi Hey, bebek, bu herif içini mi bayıyor? Niye gelip benimle konuşmuyorsun? Ben başka bir gezegendenim. Kızı bir daha hiç görmedim.”</p>

  <p>“Zaphod,” diye bağırdı Ford.</p>

  <p>“Evet,” dedi Arthur, ona bakıp aptal görünmemeye çalışarak “Yalnızca tek kafası ve iki kolu vardı ve kendini Phil olarak tanıtmıştı, ama...”</p>

  <p>“Ama kabul et ki sonunda başka gezegenden olduğu ortaya çıktı,” dedi Trillian köprünün öte ucundan ortaya çıkarak. Arthur'a bir ton tuğla gibi gelen hoş bir gülücük yollayıp yine geminin kontrolüne döndü.</p>

  <p>Birkaç saniyelik sessizliğin ardından Arthur’un çalkalanmış beyninden birkaç kelime süzülüp geldi.</p>

  <p>“Tricia MacMillian?” dedi. “Ne arıyorsun burada?"</p>

  <p>“Senin gibi,” dedi Trillian “otostop çektim. Bir matematik ve bir astrofizik diploması ile başka ne yapılabilir ki? Ya bu ya da her pazartesi sadaka kuyruğu.”</p>

  <p>“Sonsuzluk eksi bir” diyerek çatırdadı bilgisayar “Olasılıksızlık toplamı şimdi denkleşti.”</p>

  <p>Zaphod çevresine bakındı. Ford’a Arthur’a ve sonra da Trillian'a.</p>

  <p>“Trillian,” dedi, “Olasılıksızlık Motoru’nu kullandığımız sürece buna benzer şeyler gelecek mi başımıza?”</p>

  <p>“Gayet olası, korkarım ki” dedi Trillian.</p>

  <h2 id="sigil_toc_id_13">14</h2>

  <p>Altın Kalp şimdi geleneksel foton motoru ile uzayın karanlığında sessizce yol alıyordu. Dört kişilik mürettebat kendi iradeleri ya da basit rastlantılar ile değil de insanlar arasındaki ilişkiler de atom veya moleküller gibi, fiziğin birtakım sapkınlıkları sayesinde bir araya geldiklerini bilmekten dolayı son derece rahatsızdılar.</p>

  <p>Geminin yapay gecesi çöktüğünde her biri ayrı kabinlere çekilip düşündüklerini akla uygun hale getirmeye çalışabildiklerine şükrediyorlardı.</p>

  <p>Trillian uyuyamamıştı. Bir kanepeye oturup Dünya ile tek ve son bağlarının -beraberinde getirebilmek için Zaphod’a ısrar ettiği iki beyaz fare- bulunduğu küçük bir kafesi seyretmeye koyuldu. O gezegenden bir daha hiç geri dönmemecesine ayrılmıştı, ama gezegenin yok olduğu haberi karşısında olumsuz tepki göstermekten rahatsızdı. Şimdi, ona öyle uzak ve gerçekdışı geliyordu ki neyi düşünmesi gerektiği bir türlü aklına gelmiyordu. Fareler dikkatini bütünüyle çekene dek kafeste ciyaklamalarını, oyuncak değirmenlerinde heyecanla koşmalarını izledi. Aniden silkilenerek kalktı ve yanıp sönen ışıklara bakmaya gitti. Düşünmemeye çalıştığı şeyin ne olduğunu bilmeyi isterdi.</p>

  <p>Zaphod uyuyamamıştı. O da düşünmeye uğraştığı şeyin ne olduğunu bilmeyi isterdi. Hatırlayabildiği kadarıyla uzaklara dalıp gitmenin başının etini yiyen esrarlı duyumundan rahatsız oluyordu çoğu zaman bu düşüncesini bir kenara koyup endişelerinden sıyrılabiliyordu ama Ford Prefect ile Arthur Dent’in gelişiyle yeniden ayaklanmıştı düşünceleri. Bir şekilde bu olay göremediği bir resmi tamamlıyordu.</p>

  <p>Ford uyuyamamıştı. Yeniden yollara düşmenin heyecanı içindeydi. Tam umudunu kesmeye başlamışken onbeş yıllık fiili hapis sona ermişti. Zaphod ile biraz takılmak çok eğlenceli olacakmış gibi geliyordu ama yarı-kuzeninde anlayamadığı işkillendirici tuhaf bir şeyler vardı. Galaksi Başkanı olması gerçeği açıkça şaşırtıcıydı, işi terk ederkenki davranışı da öyle. Bunun ardında bir neden var mıydı? Bu soruyu Zaphod’a sormak yararsızdı, çünkü yaptığı hiçbir şeyin arkasında bir neden varmış gibi görünmezdi: anlaşılmazlığı sanat haline getirmişti. Hayatta her şeye olağandışı bir deha ve basit yeteneksizliğin karışımıyla sarılırdı, çoğu zaman hangisinin hangisi olduğu anlaşılmazdı.</p>

  <p>Arthur uyumuştu: Fena halde yorgundu.</p>

  <p class="yildiz">* * *</p>

  <p>Zaphod’un kapısında bir tıkırtı duyuldu. Kayarak açıldı kapı.</p>

  <p>“Zaphod...?”</p>

  <p>“Evet?”</p>

  <p>Trillian, arkasından vuran oval ışıkta bir gölge olarak durdu.</p>

  <p>“Sanırım aradığın şeyi bulduk.”</p>

  <p>“Ya, öyle mi?”</p>

  <p class="yildiz">* * *</p>

  <p>Ford uyuma çabasını yarıda kesti. Bulunduğu kabinin bir köşesinde küçük bir bilgisayar ekranı ve bir klavye vardı. Rehber için Vogonlar konusunda yeni bir madde yazmak amacıyla bir süre aletin başında oturdu ama aklına yeteri kadar parlak bir fikir gelmeyince bundan da vazgeçip bir sabahlığa sarınarak köprünün yolunu tuttu.</p>

  <p>İçeri girdiğinde aletlerin üzerine heyecanla eğilmiş iki gölge görüp şaşırdı.</p>

  <p>“Gördün mü? Gemi yörüngeye girmek üzere” diyordu Trillian. “Orada bir gezegen var. Tam da öngördüğün koordinatlarda.”</p>

  <p>Zaphod bir ses duyup döndü.</p>

  <p>“Ford”, diye fısıldadı. “Hey, gel de şuna bir bak.” Ford gidip baktı. Ekranda yanıp sönen bir dizi şekil vardı.</p>

  <p>“Bu Galaktik koordinatları tanıdın mı?” dedi Zaphod. “Hayır.”</p>

  <p>“Sana bir ipucu vereceğim. Bilgisayar!”</p>

  <p>“Selam bizim takım!” diye coşkuyla seslendi bilgisayar.</p>

  <p>“Gayet sosyal olduk değil mi?”</p>

  <p>“Kes sesini,” dedi Zaphod, “ekranları göster bize.” Köprünün ışıkları söndü. Konsolların üzerinde oynayan ışıklar dışarıyı görüntüleyen ekranlara bakan dört çift gözde parıldıyordu.</p>

  <p>Ekranlarda kesinlikle hiçbir şey görünmüyordu.</p>

  <p>“Bunu tanıdın mı?” diye fısıldadı Zaphod.</p>

  <p>Ford geri çekildi.</p>

  <p>“Eee, hayır,” dedi.</p>

  <p>“Ne görüyorsun?”</p>

  <p>“Hiçbir şey.”</p>

  <p>“Tanımadın mı?”</p>

  <p>“Neden söz ediyorsun?”</p>

  <p>“Atbaşı Nebulasında bulunuyoruz. Koca geniş kara tek bir bulut.”</p>

  <p>“Ne yani, bunu boş bir ekrana bakarak mı anlayacaktım?”</p>

  <p>“Galakside boş bir ekran görebileceğin tek yer karanlık bir Nebulanın içidir.”</p>

  <p>“Pek güzel.”</p>

  <p>Zaphod güldü. Açıkça bir şeylerden dolayı çocukça bir heyecan duymuştu.</p>

  <p>“Hey, bu gerçekten müthiş, bu kadarı çok fazla!”</p>

  <p>“Bir toz bulutuna saplanmakta bu kadar büyütülecek ne var?” dedi Ford.</p>

  <p>“Burada ne bulmayı tasarlamıştın?” diye sordu Zaphod.</p>

  <p>“Hiçbir şey”</p>

  <p>“Bir yıldız? Bir gezegen?”</p>

  <p>“Hayır.”</p>

  <p>“Bilgisayar!” diye bağırdı Zaphod, “görüş açısını bir-seksen dereceye çevir ve gördüklerin hakkında tek kelime söyleme!”</p>

  <p>Bir an hiçbir şey olmuyormuş gibi göründü, sonra dev ekranın kenarında bir parıltı belirti. Küçük bir tepsi büyüklüğünde kırmızı bir yıldız ekranda kayarken onu bir diğeri izledi - ikili bir sistem. Sonra büyük bir hilal görüntüsünün bir köşesini dilimledi- gezegende gecenin yaşandığı zifiri karanlık bölümde bir yarım kızıl fener gibi asılı duruyordu.</p>

  <p>“İşte onu buldum!” diye bağırdı Zaphod, konsola yumruğunu indirerek. “Buldum onu!”</p>

  <p>Ford şaşkınlıkla baktı görüntüye.</p>

  <p>“Nedir bu?” dedi.</p>

  <p>“Bu...” dedi Zaphod, “varolan en olanaksız gezegen.”</p>

  <h2 id="sigil_toc_id_14">15</h2>

  <p>(Her Otostopçu’nun Galaksi Rehberinden alıntı, sayfa 634784, Bölüm 5a. madde: Magrathea)</p>

  <p>Geçmişte, tarihin sisleri içinde, eski Galaktik imparatorluğun büyük ve görkemli günlerinde yaşam vahşi, zengin ve büyük ölçüde vergiden muaftı. Kuvvetli uzay gemileri egzotik güneşler arasında macera ve ganimet arayarak Galektik uzayın en uzak uçlarında ilerlerdi. O günlerde yürekler cesur, bahisler yüksek, erkekler gerçek erkek, kadınlar gerçek kadın, alfa Centauri’li tüylü küçük yaratıklar da gerçek Alfa Centauri'li tüylü küçük yaratıklardı. Ve bütün hepsi gözüpekçe bilinmeyen tehlikelere atılırlar, görkemli işler yaparlar, insanoğlunun gitmediği sonsuzluklara gitmeye cüret ederlerdi, işte İmparatorluğun tavrı böyle verildi.</p>

  <p>Doğal olarak birçokları fena halde zengin oldular ama bu tamamen doğal bir şeydi ve bunda utanılacak bir şey yoktu çünkü kimse gerçek anlamda fakir sayılmazdı -en azından söz edilmeye değecek hiç kimse. Zengin ve başarılı birçok tüccar için yaşam kaçınılmaz olarak çok sıkıcı ve iç bayıcı bir hale geldi, onlar da kusuru, üzerinde yaşadıkları gezegende aramaya başladılar - hiçbiri tümüyle doyumlu değildi: ya iklim öğleden sonranın ikinci yarısında hoş değildi, veya gün yarım saat fazlaydı ya da deniz kesinlikle pembenin yanlış bir tonundaydı.</p>

  <p>Şaşkınlık verici özel bir zenaat dalı için uygun koşullar böylece yaratıldı: ısmarlama lüks gezegen yapımı. Bu zenaatin asıl yeri hiper uzay mühendislerinin beyaz deliklerden emdikleri madde ile rüya gezegenleri döktükleri Magrathea gezegeniydi - hepsi Galaksi’nin en zengin adamlarının doğal olarak bekledikleri standartlara tamı tamına uygun sevimli ürünler. Bu iş o denli başarılıydı ki Magrathea kısa bir süre sonra Galaksi’nin geri kalanını sefil bir yokluğa sürükleyerek bütün zamanların en zengin gezegeni oldu. Böylece sistem bozuldu, İmparatorluk çöktü ve bir milyar aç dünyanın üzerine, yalnızca okumuşların geceler boyu planlı bir ekonominin faydaları üzerine yazdıkları kendini beğenmiş makalelerin kalem gıcırtılarının bozduğu, asık suratlı bir sessizlik çöktü.</p>

  <p>Magratheo da silinip gitti ve anısı bir süre sonra sisli bir masala dönüştü. Şu aydınlanmış günümüzde tabii ki hiç kimse bunun tek kelimesine dahi inanmıyor.</p>

  <h2 id="sigil_toc_id_15">16</h2>

  <p>Arthur tartışanların gürültüleriyle uyanıp köprüye yollandı. Ford ellerini kollarını sallayıp duruyordu.</p>

  <p>“Sen delisin Zaphod” diyordu, “Magrathea bir mit, bir peri masalı, annelerin büyüyünce ekonomist olmak isteyen çocuklarına geceleri anlattıkları bir hikaye, bir..."</p>

  <p>“Ve şu anda yörüngesinde bulunduğumuz şey,” diye üsteledi Zaphod.</p>

  <p>“Bak, şahsi olarak şu anda neyin yörüngesindesin bilemem, ama bu gemi..."</p>

  <p>“Bilgisayar!” diye bağırdı Zaphod.</p>

  <p>“Hayır, olamaz.”</p>

  <p>“Herkese selam! Ben Eddie, gemi bilgisayarınız, şu anda zımba gibiyim çocuklar, çalıştıracağınız bütün programların üstesinden gelebilirim.”</p>

  <p>Arthur soru soran bakışlarla baktı Trillian’a. Trillian sessizce beklemesini işaret etti.</p>

  <p>“Bilgisayar,” dedi Zaphod “bize tekrar bulunduğumuz yörüngeyi bildir.”</p>

  <p>“Gerçek bir zevk,” diye homurdandı bilgisayar, “Şu anda üçyüz mil yükseklikte efsane gezegen Magrathea çevresinde yörüngedeyiz.”</p>

  <p>“Hiçbir şey demek değil bu,” dedi Ford. “Kendi adıma bu bilgisayara güvenmiyorum.” .</p>

  <p>“Size yardım edebilirim tabii ki,” diye yüreklendirdi bilgisayar daha çok şerit yazarak. “Eğer yararı olacaksa kişilik problemlerinizi de on ondalık basamağa kadar çözümleyebilirim.”</p>

  <p>Trillian araya girdi.</p>

  <p>“Zaphod,” dedi “her an gezegenin, adı her neyse, gündüz tarafına dönebiliriz,” dedi.</p>

  <p>“Hey, ne demek istiyorsun yani? Gezegen tam öngördüğüm yerde öyle değil mi?”</p>

  <p>“Evet, orada bir gezegen var, doğru. Kimseyle tartışmıyorum ben yalnızca Magrathea’yı diğer herhangi bir soğuk kaya parçasından ayırt edemem. Eğer ilgileniyorsan şafak sökmek üzere.”</p>

  <p>“Tamam. Tamam,” diye söylendi Zaphod, “en azından gözlerimiz şenlensin biraz. Bilgisayar!”</p>

  <p>“Herkese selam! Sizin için...”</p>

  <p>“Sadece çeneni kapa ve bize gezegeni göster yine.” Karanlık şekilsiz bir kütle bir kez daha ekranları kapladı. Gezegen altlarında dönmekteydi.</p>

  <p>Bir süre sessizce izlediler, ama Zaphod heyecandan yerinde duramıyordu.</p>

  <p>Kısık bir sesle “İşte şimdi gece yüzünü aşıyoruz...” dedi. Gezegen dönmeyi sürdürdü.</p>

  <p>“Gezegen yüzeyi şu anda üçyüzmil altımızda...” diye devam etti. Kendisini coşkuya boğan bu anın, herkeste çok önemli bir an olduğu duygusunu yaratmaya çabalıyordu. Magrathea! Ford’un şüpheci tepkisi onu kırmıştı. Magrathea!</p>

  <p>“Birkaç saniye içinde,” diye sürdürdü “görebiliyor olmalıyız... işte!”</p>

  <p>Ve o an geldi. En pişkin yıldızlararası serseri mayın bile uzaydan izlenen gündoğumu manzarası karşısında ürpermekten kendini alamaz, hele çift güneşli bir sistemdeki gündoğumu Galaksi’nin harikalarından biridir. Mutlak karanlık aniden göz kamaştırıcı bir ışık noktası ile delindi. Yanlara doğru hafif bir açı ile uzayarak ince hilal şeklinde bir bıçak ağzı haline geldi ve birkaç saniye sonra her iki güneş de ortaya çıktı. İki ışık fırını, ufuğun karanlık kıyısını akkoru ile dağlıyordu. Şiddetli renk çubukları altlarındaki ince atmosferi dilimlemekteydi.</p>

  <p>“Şafağın alevleri...!” diye soluklandı Zaphod. “İkiz güneşler soulianis ile Rahm...!”</p>

  <p>“Veya her neyse,” diye yavaşça söylendi Ford.</p>

  <p>“Soulianis ile Rahm!” diye üsteledi Zaphod.</p>

  <p>Güneşler uzayın zifiri karanlığında parıldarken hafif mistik bir müzik köprüyü okşamaktaydı: Marvin alaylı hırıldanıyordu, insanlardan öylesine nefret ediyordu ki.</p>

  <p>Ford önlerindeki ışıktan manzaraya bakarken heyecandan yanıp tutuşuyordu ama bu yalnızca tuhaf yeni bir gezegen görmenin verdiği heyecandı, onun için bu yeterliydi. Zaphod’un görüntüye gülünç fantaziler ekleyip onu etkilemeye çalışması onu hafifçe yaralamıştı. Bütün bu Magrathea zırvası çocukça geliyordu. Bir bahçenin güzel olduğunu görmek için illa da altında perilerin yaşadığına inanmak mı gerekiyordu?</p>

  <p>Bütün bu Magrathea muhabbeti Arthur için tümüyle anlaşılmazdı. Trillian’a yanaşıp neler döndüğünü sordu.</p>

  <p>“Yalnızca Zaphod’un bana söylediklerini biliyorum” diye fısıldadı Trillian. “Açıkça görülüyor ki Magrathea öyküsü çok eskilere uzanan hiç kimsenin inanmadığı bir efsane gibi bir şey. Dünya’nın Atlantis’i gibi, ama bir tek farkla, efsaneler Magrathealıların gezegen imal ettiklerini söylüyor.”</p>

  <p>Arthur ekranlara bakın önemli bir şeyler kaçırdığı hissine kapıldı. Birdenbire bunun ne olduğunun ayırdına vardı.</p>

  <p>“Bu gemide çay bulunur mu?” diye sordu.</p>

  <p>Altın Kalp yörüngesinde ilerlerken altlarındaki gezegen daha ayrıntılı görünmeye başladı. Çifte güneş artık karanlık gökyüzünde asılı duruyorlardı, şafağın fişek gösterisi sona ermişti gezegen günün olağan ışığında kasvetli ve yasaklanmış gibi görünüyordu -gri, tozlu ve üzerindeki belli belirsiz yer şekilleri ile. Bir temel boşluğu gibi ölü ve soğuk görünüyordu. Zaman zaman uzaktaki ufukta bir şeyler vaadeden biçimler beliriyordu-nehir yatakları, belki dağlar, hattâ belki de kentler- ama daha yaklaştıkça çizgiler soluklaşıyor, belirsizliğe gömülüyor, sonunda ortaya hiçbir şey çıkmıyordu. Zaman ve üzerinde yüzyıllar ve yüzyıllar boyu sürüklenen ince bayat havanın ağır hareketleri gezegen yüzeyini bulanıklaştırmıştı.</p>

  <p>Açıkça çok çok yaşlıydı gezegen.</p>

  <p>Altlarındaki gri manzarayı izlerken bir anlık şüphe uyandı Ford’un içinde. Zamanın yoğunluğu endişelendirdi onu, elle tutulabilecek bir şey gibiydi. Genzini temizledi.</p>

  <p>“Pekala, diyelim ki..."</p>

  <p>“Ama öyle” dedi Zaphod.</p>

  <p>“Ki öyle değil,” diye sürdürdü Ford. “Ne istiyorsun? Orada hiçbir şey yok.”</p>

  <p>“Yüzeyde yok” dedi Zaphod.</p>

  <p>“Peki bir şeyler olduğunu varsayalım, burada endüstri arkeolojisi adına bulunmadığını sanıyorum. Neyin peşindesin?”</p>

  <p>Zaphod'un başlarından biri uzaklara daldı. Diğer başı birincisinin neye baktığını görmek için döndü, özel bir şeye bakmıyordu.</p>

  <p>“Evet” dedi Zaphod sakince, “kısmen merak, kısmen macera isteği, ama galiba en çok para ve şöhret için...” Ford ona keskin bir bakış fırlattı. Zaphod’un burada neden bulunduğu konusunda en ufak bir fikri olmadığı izlenimine kapıldı.</p>

  <p>“Biliyor musunuz bu gezegenin görünüşünden hiç hoşlanmadım.” dedi Trillian ürpererek.</p>

  <p>“Aman boşver aldırma,” dedi Zaphod, “üzerinde bir yerlerde eski Galaktik İmparatorluğu’nun malvarlığının yarısı olduktan sonra biraz rüküş görünmeyi kaldırabilir.”</p>

  <p>Kahretsin, diye içinden geçirdi Ford. Buranın yitip gitmiş bir eski uygarlığın merkezi olduğu gibi birkaç aşırı derecede olağanüstü şey farz edilse bile, bu göz alabildiğince büyük hâzinenin bugün bir değer taşımasının olanağı yoktu. Omuzlarını silkti.</p>

  <p>“Ölü bir gezegen işte.” dedi.</p>

  <p>“Boşlukta asılı kalmaktan sıkıldım,” dedi Arthur huysuzca.</p>

  <p class="yildiz">* * *</p>

  <p>Stres ve tedirginlik günümüzde Galaksi’nin her yanında görülen ciddi toplumsal sorunlardır, bu sorunun ağırlaşmaması için aşağıdaki gerçekler peşinen açıklanmaktadır.</p>

  <p>Söz konusu gezegen gerçekten Magrathea’dır. Kısa bir süre sonra antik bir savunma sistemince başlatılacak olan ölümcül füze saldırısı ise üç kahve fincanının ve bir fare kafesinin kırılmasına, birilerinin üstkolunun berelenmesine ve bir kase dolusu petunya ile masum bir spermeçek balinasının zamansız ortaya çıkışına ve ani ölümüne neden olacaktır. Bir esrar havasının korunması amacı ile kimin üst kolunun berelendiği konusunda bu noktaya kadar bir açıklama yapılmamıştır. Bu gerçek bir şey değiştirmeyeceği için rahatlıkla havada kalabilir.</p>

  <h2 id="sigil_toc_id_16">17</h2>

  <p>Güne oldukça keyifsiz başlayan Arthur’un kafasında, bir önceki günden kalan sarsıntılı kırıntılar birleşmeye başlamıştı. Ona hemen hemen, ama tamamen değil, bütünüyle çaya benzemeyen plastik bir bardak dolusu sıvı veren bir Beslen-Matik makinesi buldu. Makinenin çalışması çok ilginçti. İçecek düğmesine basıldığında makine kişinin tad alma bezlerini kısa bir an içinde detaylı olarak inceler, ışınlarla metabolizmanın analizini yapar ve neyin hoşa gidebileceğini belirlemek için kişinin sinir sisteminden beynin tad alma merkezlerine küçük deneysel sinyaller yollardı. Yine de kimse bunları neden yaptığını tam olarak bilmiyordu çünkü hiç değişmeksizin verdiği şey bir fincan dolusu, hemen hemen ama tamamen değil, bütünüyle çaya benzemeyen sıvıydı. Beslen-Matik, günümüzde şikayet bölümü Sirius Tau yıldız sisteminin üç büyük gezegenindeki bütün belli başlı kara parçalarını kaplayan Sirius Sibernetik Şirketi’nce tasarlanmış ve imal edilmişti.</p>

  <p>Arthur sıvıyı içince bir canlılık hissetti. Tekrar ekranlara bakıp birkaç yüz millik çorak griliğin daha kayıp geçmesini izledi. Birdenbire kendisini rahatsız eden bir soruyu sormak geldi aklına.</p>

  <p>“Emniyetli mi?”</p>

  <p>“Magrathea beş milyon yıldır ölü.” dedi Zaphod, “tabii ki emniyetli. Şimdiye kadar hayaletler bile yerleşip çoluk çocuğa karışmışlardır.”</p>

  <p>Tam o anda tuhaf ve açıklanamayan bir ses aniden köprüde yayıldı... Uzaklarda kalmış bir karnaval müziği boş, tiz, sahici olmayan bir ses. Bunu aynı derecede boş, tiz ve sahici olmayan bir konuşma izledi. Ses şöyle diyordu “Selam sizlere..."</p>

  <p>Ölü gezegenden birileri onlarla konuşuyordu. “Bilgisayar!” diye bağırdı Zaphod “Herkese selam!”</p>

  <p>“Ha, bize yayın yapan beş milyon yıllık bir kayıt yalnızca.”</p>

  <p>“Bir ne? Kayıt mı?”</p>

  <p>“Şşşt!” dedi Ford. “Devam ediyor.”</p>

  <p>Ses yaşlı, kibar, neredeyse cana yakındı ama şaşmaz bir tehditle ifadenin altı çizilmişti.</p>

  <p>“Bu kaydedilmiş bir duyurudur.” diyordu ses, “ne yazık ki şu anda hiç kimse yerinde değil. Magrathea ticaret konseyi değerli ziyaretiniz için teşekkür eder..."</p>

  <p>(“Antik Magrathea’dan bir ses!” diye bağırdı Zaphod. “Tamam. Tamam,” dedi Ford.)</p>

  <p>“... fakat ne yazık ki, ” diye sürdürdü ses, “bütün gezegen geçici olarak kapalıdır. Teşekkür ederiz. Adınızı ve sizi bulabileceğiniz bir gezegenin adresini bırakmak isterseniz, lütfen düdük sesinden sonra konuşunuz.”</p>

  <p>Kısa bir parazit izledi bunu, sonra sessizlik.</p>

  <p>“Bizden kurtulmak istiyorlar,” dedi Trillian sinirli sinirli. “Ne yapacağız?”</p>

  <p>“Yalnızca bir kayıt bu,” dedi Zaphod. “Devam ediyoruz. Anlaşıldı mı bilgisayar?”</p>

  <p>“Anlaşıldı,” dedi bilgisayar ve gemiye biraz daha hız verdi.</p>

  <p>Beklediler.</p>

  <p>Birkaç saniye sonra karnaval müziği yine duyuldu, ardından da ses.</p>

  <p>“İşyerimiz açılır açılmaz günün en moda olan dergilerinde ve renkli eklerinde gerekli duyuruları yapacağız. Böylece müşterilerimizin yine çağdaş coğrafyanın en iyi örneklerini seçebilecekleri konusunda sizleri temin etmekten mutluluk duyarız. İfadedeki tehdit daha keskin bir tane bürünmüştü. “Şimdilik müşterilerimize nazik ilgileri için teşekkür eder, uzaklaşmalarını rica ederiz. Hemen!”</p>

  <p>Arthur arkadaşlarının sinirli gözlerinde gezdirdi bakışlarını.</p>

  <p>“Öyleyse gitmemiz daha iyi olur, değil mi?” diye önemde bulundu Arthur.</p>

  <p>“Şşşt!” dedi Zaphod. “Endişelenecek hiçbir şey yok.” “Öyleyse herkes neden bu kadar gergin?”</p>

  <p>“Sadece merak!” diye bağırdı Zaphod. “Bilgisayar, atmosfere girmeye başla ve inişe hazırlan.”</p>

  <p>Bu kez müzik baştan savma, ses özellikle soğuktur.</p>

  <p>“Gezegenimize olan ilginizin,” dedi “eksilmeden sürmesi memnun edici. Sizi temin ederim ki şu anda geminize yaklaşmakta olan güdümlü füzeler bütün ısrarlı müşterilerimize sunduğumuz hizmetin bir parçasıdır , tam donanımlı nükleer başlıklar da hiç şüphe yok ki ince bir ayrıntıdır. İlişkimizin ilerideki hayatlarınızda da sürmesi dileğiyle... teşekkürler.” Ses kesildi.</p>

  <p>“Oh,” dedi Trillian.</p>

  <p>“Eeem...” dedi Arthur.</p>

  <p>“Sonra?” dedi Ford.</p>

  <p>“Bana bakın,” dedi Zaphod, “aklınızı başınıza toplayın. Bu yalnızca kayıtlı bir mesaj. Milyonlarca yıl önce kaydedilmiş. Bizi bağlamaz, anladınız mı?”</p>

  <p>“Füzelerden,” dedi Trillian yavaşça, “ne haber?” “Füzeler mi? Güldürmeyin beni?”</p>

  <p>Ford Zaphod’un omuzuna vurarak ekranını gösterdi. Arkalarında, uzakta iki gümüş ok atmosferde tırmanarak gemiye doğru geliyordu. Görüntünün çabucak büyütülmesiyle yakın çekime geçtiler. İki sahici kütlevi roket gökyüzünde şimşekler çakarak ilerliyordu. Olayın aniliği sarsıcıydı.</p>

  <p>“Bizimle ilgilenmek için iyi bir yol seçmişler,” dedi Ford. Zaphod şaşkınlıkla onlara baktı.</p>

  <p>“Hey, bu bir felaket!” dedi. “Aşağıda birileri bizi öldürmeye çalışıyor!”</p>

  <p>“Felaket,” dedi Arthur.</p>

  <p>“Ama bunun anlamını kavrayamadınız mı?”</p>

  <p>“Evet. Öleceğiz.”</p>

  <p>“Evet, ama bundan başka,”</p>

  <p>“Bundan başka?”</p>

  <p>“Demek ki doğru yoldayız!”</p>

  <p>“Yoldan ayrılmamız ne kadar sürer?”</p>

  <p>Saniyeler geçtikçe ekrandaki füzelerin görüntüleri büyüyordu. Şimdi de başlarını gemiye doğru çevirmiş dikine geliyorlardı, görülebilen tek yerleri savaş başlıklarıydı.</p>

  <p>“Meraktan soruyorum,” dedi Trillian, “ne yapıyoruz şimdi?”</p>

  <p>“Yalnızca soğukkanlılığınızı yitirmemeye bakın,” dedi Zaphod.</p>

  <p>“Hepsi bu mu?” diye bağırdı Arthur.</p>

  <p>“Hayır, ayrıca... eeem... savunma önlemleri alacağız!” dedi Zaphod ani bir panik atağıyla. “Bilgisayar, ne gibi savunma önlemleri olabiliriz?”</p>

  <p>“Ehm, korkarım hiçbir şey yapamayız çocuklar” dedi bilgisayar.</p>

  <p>“,,.veya bir şeyler,” dedi Zaphod “...eeem...” dedi. “Yönlendirme sistemlerimde bir sıkışma var gibi görünüyor,” diye açıkladı bilgisayar rahatça, “çarpışma eksi kırkbeş saniye. Eğer rahatlamanızı sağlayacaksa bana Eddie diyebilirsiniz.”</p>

  <p>Zaphod aynı anda birkaç aynı derecede belirleyici yöne kaçmaya çalıştı. “Tamam!” dedi. “Eem... gemiyi elle yöneteceğiz.”</p>

  <p>“Bunu uçurabilir misin?” diye memnuniyetle sordu Ford.</p>

  <p>“Hayır, ya sen?”</p>

  <p>“Hayır.”</p>

  <p>‘Trillian, sen?”</p>

  <p>“Hayır.”</p>

  <p>“İyi,” dedi Zaphod rahatlayarak. “Öyleyse birlikte yapacağız.”</p>

  <p>“Ben de yapamam,” dedi Arthur. Kendini kanıtlamanın zamanının geldiğini hissetmişti.</p>

  <p>“Bunu tahmin ediyordum zaten,” dedi Zaphod. “Pekala bilgisayar bütün kumandayı ele almak istiyorum. “Kumanda sizde” dedi bilgisayar.</p>

  <p>Birçok büyük masanın sürgülü duvarları kayarak açıldı ve içlerindeki kumanda tabloları önlerine serildi. Polyester ambalaj ve rülo selefon topları ekibin önüne serildi: Kumanda panelleri daha önce hiç kullanılmamıştı.</p>

  <p>Zaphod vahşice baktı olanlara.</p>

  <p>“Tamam Ford” dedi, “tam yol geri ve sancak tarafına on derece. Veya bunun gibi bir şey...”</p>

  <p>“Şansınız açık olsun çocuklar,” diye cıvıldadı bilgisayar, “çarpışma eksi otuz saniye...”</p>

  <p>Ford kumanda panellerinin üzerine atıldı... yalnızca birkaçı ilk bakışta anlaşılabilir gelmişti ona, hepsini çekti. Yönlendirici roketler gemiyi her yöne aynı anda itmek isterken gemi sarsıldı ve gıcırdadı. Kumanda panellerinin yarısını bıraktığında gemi dar yarıçaplı bir yay çizerek geldiği yöne, doğruca gelen füzelerin üzerine yöneldi.</p>

  <p>Herkes duvarlara doğru fırlarken bir anda duvarlardaki hava yastıkları şişmeye başladı. Birkaç saniye için eylemsizlik kuvvetleri onları yerlerine mıhlayarak nefessiz ve hareketsiz bıraktı.</p>

  <p>Zaphod son bir çabayla, delice bir çabayla doğrulup, sonunda yön verme sisteminin bir parçası olan küçük bir kola vahşi bir tekme attı.</p>

  <p>Kol kapanıverdi. Gemi sertçe kıvrılıp yukarı fırladı. Kumanda odasındakiler şiddetle kabinin karşı tarafına fırladı. Ford'un Her Otostopçunun Galaksi Rehberi de kontrol konsolünün başka bir kısmına çarpmasının bir sonucu olarak dinlemek isteyen herkese Antarean papağanı bezlerini Antares dışına kaçırmanın en iyi yollarını anlatmaya başladı. (Küçük bir çubuğun ucuna geçirilmiş Antarean papağanı bezi mide bulandırıcı ama aynı zamanda çok aranan bir kokteyl çeşnisidir, bu çeşni için diğer enayileri etkilemek isteyen enayiler tonla para öder), aynı anda çarpmanın başka bir sonucu olarak gemi gökyüzünde bir taş gibi düşmeye başladı.</p>

  <p class="yildiz">* * *</p>

  <p>Tam bu anda ekipdekilerden birinin omzu fena halde berelendi. Bu noktanın belirtilmesi gerekiyor çünkü önceden açıklandığının aksine gemidekilerin tümü yarasız beresiz kurtulmuş olacaklardı. Sonuçta ölümcül nükleer füzeler gemiyi ıskaladılar. Gemidekilerin güvenliği tam olarak sağlandı.</p>

  <p class="yildiz">* * *</p>

  <p>“Çarpışma eksi yirmi saniye çocuklar...” dedi bilgisayar.</p>

  <p>“Öyleyse tekrar çalıştır şu kahrolası motorları!” diye feryat etti Zaphod.</p>

  <p>“Oh, bittabii, çocuklar,” dedi bilgisayar. Gevşek bir gümbürtüyle motorlar tekrar çalıştı, gemi dalıştan yumuşakça doğrularak burnunu yeniden füzelere çevirdi.</p>

  <p>Bilgisayar şarkı söylemeye başladı.</p>

  <p>“Fırtınada yürürken...'' diye inledi burnundan, “başını dik tut...”</p>

  <p>Zaphod ona sesini kesmesi için bağırdı ama sesi çok-doğal olarak yıkımın neden olduğunu sandıkları patırtı içinde gitti.</p>

  <p>“Ve... karanlıktan... sakın korkma!” diye figan etti Eddie.</p>

  <p>Gemi aslında başaşağı doğrulmuştu ve şimdi tavanda uzanıyor olduklarından ekiptekilerden herhangi birinin söylendirici sistemlere erişmesi olanaksızdı.</p>

  <p>“Fırtına sona erdiğinde...” diye yanık yanık söyledi Eddie.</p>

  <p>İki kütlevi füze geminin üzerine şimşekler çekerek gelirken olduklarından daha ürkünç görünüyorlardı.</p>

  <p>"...altın bir gökyüzü..</p>

  <p>Fakat olağandışı şanslı bir rastlantı sonucu uçuş rotalarını düzeltemediği için dengesizce sağa sola yalpalanan gemi füzelerini sıyırıp geçti.</p>

  <p>“Ve bülbülün tatlı gümüş sesi... Gözden geçirilmiş çarpışma zamanı onbeş saniye arkadaşlar... Rüzgarda yürü hiç durmadan ...”</p>

  <p>Füzeler keskin bir dönüş yaparak gemiyi yeniden izlemeye başladılar.</p>

  <p>“İşte buraya kadar,” dedi Arthur onlara bakarak. “İşte şimdi tam anlamıyla öleceğiz, öyle değil mi?”</p>

  <p>“Şom ağzını kapasan iyi olur” diye bağırdı Ford.</p>

  <p>“Evet öleceğiz, ölmeyecek miyiz?”</p>

  <p>“Evet, öyle”</p>

  <p>“Rüzgarda yürü...” diye şakıdı Eddie.</p>

  <p>Bir fikir geldi Arthur’un aklına. Ayağa kalkmaya çabaladı.</p>

  <p>“Neden kimse şu Olasılıksızlık Motoru şeyini çalıştırmıyor?” dedi Zaphod. Uygun biçimde programlanmadığında her şey olabilir.</p>

  <p>“Şu aşamada fark eder mi?” diye bağırdı Arthur.</p>

  <p>“Hayallerin yıkılmış olsa bile... diye şakıdı Eddie.</p>

  <p>Arthur tavan ile duvarın birleştiği noktadaki büyük dökme kıvrım parçalarından birine doğru tırmandı.</p>

  <p>“Yürü, yürü, yüreğinde umutla..."</p>

  <p>“Arthur Olasılıksızlık Motoru’nu neden çalıştıramıyor bileniniz var mı?” diye bağırdı Trillian.</p>

  <p>“Hiç yalnız kalmayacaksın yürürken... Çarpışma eksi beş saniye, sizi tanımak çok güzeldi çocuklar, Tanrı sizi korusun...</p>

  <p>“Hiç...yal...nız...kal...ma...ya...cak...sın...yü...rür...ken!</p>

  <p>“Size soruyorum” diye bağırdı Trillian, “bileniniz var mı...”</p>

  <p>O anda baş döndürücü bir ışığı izleyen müthiş bir patlama duyuldu.</p>

  <h2 id="sigil_toc_id_17">18</h2>

  <p>Bundan sonra gerçekleşen ilk ses Altın Kalp’in oldukça alımlı yeni bir iç dizayn ile normale dönüp yoluna devam etmesiydi: Biraz daha genişleyen içerisi yeşil ve mavinin lezzetli solgun gölgeleri ile bezenmişti. Tam ortada özel olarak bir yere çıkmayan sarmal bir merdiven yerden fışkıran eğreltiotları ve sarı çiçekler arasından yükseliyordu, hemen yanındaki taş güneş saati kaidesinin üzerinde bilgisayarın ana terminali duruyordu. Dağılımı ustaca yapılmış ışıklandırma ve aynalar keyifle düzenlenmiş geniş bir bahçeye bakan limonlukta bulunulduğu duygusunu veriyordu. Limonluğun çeperinin kıyısında oya gibi işlenmiş demir ayaklar üzerinde duran mermer masalar vardı. Mermerin parlak yüzeyine bakıldığında aletlerin bulanık görüntüleri seçilebiliyordu, masaya dokunulduğunda ise alet ellerin altında maddeleşiveriyordu. Doğru açıdan bakıldığında aynalar nereden yansıdıkları belli olmasa da gerekli bütün göstergeleri yansıtıyordu. Gerçekten nefes kesici güzellikteydi her şey.</p>

  <p>Hasır bir iskemlede gevşemekte olan Zaphod Beeblebrox, “Ne oldu?” dedi.</p>

  <p>“Yalnızca, diyordum ki,” dedi Arthur küçük bir başlıklı havuzun kenarına yayılmış yatarken, “şuralarda bir yerde Olasılıksızlık Motoru kolu vardı...” Kolun olması gerektiği yere doğru salladı elini. Orada saksı içinde bir bitki duruyordu artık.</p>

  <p>“Peki ama nerdeyiz?” dedi, elinde iyice soğutulmuş bir bardak Pan Galaktik Gargara Bomba ile sarmal merdivende oturan Ford.</p>

  <p>“Tamı tamına önceden olduğumuz yerde sanırım...” dedi Trillian, çevrelerindeki aynalar birdenbire altlarında uzanan Magrathea’nın kupkuru manzarasını göstermeye başlarken.</p>

  <p>Zaphod oturduğu yerden fırladı.</p>

  <p>“Öyleyse füzelere ne oldu?” dedi.</p>

  <p>Yeni ve hayret verici bir görüntü aynalarda göründü.</p>

  <p>“Bir kase petunya ile şaşkın görünüşlü bir balinaya dönüşmüşler sanki” derdi Ford endişeyle.</p>

  <p>“Sekizmilyon yediyüzaltmış bin yüzyirmisekizde bir!" diye araya girdi hiç değişmemiş olan Eddie “düzeyinde bir Olasılıksızlık Faktörü ile, “Zaphod Arthur’a baktı.</p>

  <p>'Bunu hesaplamış miydin, Dünyalı? diye sordu.</p>

  <p>“Aslında,” dedi Arthur, “yaptığım tek şey...”</p>

  <p>“Çok iyi fikir biliyor musun. Kontrol ekranlarını görmeden bir an için Olasılıksızlık Motorunu çalıştırmak. Hayatlarımızı kurtardın evlat, bunu biliyor muydun?</p>

  <p>“Yo,” dedi Arthur, “önemli bir şey değil canım..."</p>

  <p>“Ya, öyle mi?” dedi Zaphod. “Peki unut gitsin öyleyse. Pekala bilgisayar indir bizi yere.”</p>

  <p>“Ama...”</p>

  <p>“Unut gitsin dedik.”</p>

  <p class="yildiz">* * *</p>

  <p>Unutulan başka bir şey de olasılık dışı olmasına karşın bir sperm halindeki balinanın, yabancı bir gezegenin yüzlerce kilometre üzerinde ansızın yetişkin bir balinaya dönüşmesiydi.</p>

  <p>Bu bir balina için doğal bir durum olmadığından bu zavallı masum yaratığın, bir balina olmama hali ile tanışmasında önce, bir balina olarak kendi kimliği ile tanışması için çok az zamanı vardı.</p>

  <p>Aşağıda yaşamaya başladığı anda bitene kadar düşüncelerinin tam bir kaydını bulabilirsiniz.</p>

  <p>Ah...! Ne oluyor? diye düşünmüştü.</p>

  <p>Eee, afedersiniz, kimim ben?</p>

  <p>Merhaba?</p>

  <p>Niye buradayım? Yaşamımın amacı nedir?</p>

  <p>Kimim ben demekle ne kastediyorum?</p>

  <p>Sakinleş bakalım, sıkı dur şimdi... ah! çok ilginç bir duyum bu, nedir acaba? Bir çeşit... esneme, soğuktan yanma hissi gibi bir şey var şeyimde... neyimde... neyimde... en iyisi şeylere adlar bularak başlayayım eğer sözgelimi dünya diyeceğim şeyde iyi bir tartışma diyeceğim şey konusunda ilerleme sağlamak adına şeylere isim bularak başlamak daha iyi olur.</p>

  <p>İyi. Vaay, gittikçe güçleniyor. Ve de, hey, çevremde ıslık çalıp gürleyerek aniden kafam deyiverdiğim şeyi yalayarak geçen şey? Belki de şey diyebilirim buna... rüzgar! İyi bir ad mı bu? İdare eder... belki de ilerde ne işe yaradığını anlarsam daha uygun bir ad takabilirim ona. Çok önemli bir şey olsa gerek çevrede bu kadar çok olduğuna göre. Hey bu şey de ne? Bu... kuyruk diyelim tamam kuyruk. Hey! Çok da iyi sallıyorum değil mi?</p>

  <p>Vay be! Vay be! Çok iyi geldi bu! Çok da işe yaramadı aslında ama daha sonra ne işe yaradığını bulabilirim. Şimdi, acaba şeylerin mantıklı ve açık görüntülerini oluşturdum mu?</p>

  <p>Hayır.</p>

  <p>Boşver, hey, gerçekten heyecan verici, keşfedilecek, ilgilenilecek öyle çok şey var ki, sabırsızlanıyorum.</p>

  <p>Belki de rüzgardandır.</p>

  <p>Gerçekten de çok var çevrede ondan, değil mi?</p>

  <p>Vaay! İşte! Bana doğru büyük bir hızla gelen bu şey de nedir? Çok çok hızlı. Öyle büyük ki. Düz ve yuvarlak, büyük ve geniş sesler içeren bir ad bulmak gerekli. Şöyle... ooo... oop... opr... toprak! İşte buldum! Uygun bir ad-toprak!</p>

  <p>Acaba iyi arkadaş olabilecek miyiz onunla?</p>

  <p class="yildiz">* * *</p>

  <p>Ani ve ıslak bir pat sesinin ardından, sessizlik.</p>

  <p class="yildiz">* * *</p>

  <p>Şurası ilginçtir ki kasadaki petunyaların düşerken aklından geçen tek şey “Oh hayır, yine mi” oldu. Birçokları, eğer petunyaların bunu neden düşündüğünü tam olarak bilmiş olsaydı bugün evrenin doğası hakkında bildiklerimizden çok daha fazla şey biliyor olacağımız yorumunu yaptılar.</p>

  <h2 id="sigil_toc_id_18">19</h2>

  <p>“Bu robotu da yanımıza alıyor muyuz?” dedi Ford, köşede küçük bir palmiye ağacının altında kamburunu çıkartmış şekilsizce duran Marvin’e hoşnutsuzlukla bakarak.</p>

  <p>Zaphod bakışlarını Altın Kalp’in az önce inmiş olduğu kıvrak toprakları görüntüleyen ayna ekranlardan çevirerek,</p>

  <p>“Oh, şu Paranoid Android,”dedi. “Evet, onu da götürüyoruz.”</p>

  <p>“Ama manik depresif bir robot ile ne yapmayı umuyorsun?</p>

  <p>“Sorunların farkında olduğunu sanıyorsun” dedi Marvin yeni kapatılmış bir tabuta konuşur gibi, “eğer sen manik depresif bir robot olsaydın ne yapardın? Hayır, boşuna yanıt aramak için uğraşma, ben senden elli bin kere daha zeki olduğum halde yanıtı bilmiyorum. Sizin düzeyinizde düşünmeye çalışmaktan başıma ağrılar giriyorlar!'”</p>

  <p>Trillian kabininin kapısından fırladı.</p>

  <p>“Beyaz farelerin kaçmış!” dedi.</p>

  <p>Derin endişe ile ilgi ifadesi Zaphod’un iki yüzünü aynı anda kaplamayı başaramadı.</p>

  <p>“Başlarım şimdi beyaz farene,” diye yanıtladı kadını.</p>

  <p>Trillian ona kırgın bakışlar fırlatıp kayboldu yine.</p>

  <p>İnsanoğlunun (bağımsız gözlemcilerin büyük çoğunluğunun düşündüğü gibi) Dünya gezegeninde varolan yaşam biçimleri içinde ikinci değil de üçüncü en zeki yaratık olduğunun genel olarak farkına varılmış olsaydı Trillian’ın sözleri daha fazla dikkat çekebilirdi.</p>

  <p class="yildiz">* * *</p>

  <p>“İyi akşamlar çocuklar.”</p>

  <p>Ses hem oldukça tanıdık hem de oldukça farklıydı. Anaerkil bir tınısı vardı. Ses ekip gezegen yüzeyine çıkmalarını sağlayan hava kilitli servis kapısına eriştiği zaman anonsa başlamıştı.</p>

  <p>Şaşkınlıkla baktılar birbirlerine.</p>

  <p>“Bilgisayar bu,” diye açıkladı Zaphod. “Acil durumlarda kullanılabilecek yedek bir kişiliğinin olduğunu keşfettiğimde daha iyi iş görebileceğini düşündüm.”</p>

  <p class="yildiz">* * *</p>

  <p>Bu sizin tuhaf yeni bir gezegendeki ilk gününüz,” diye sürdürdü Eddie’nin yeni sesi, “giysilerinize sıkı sıkı sarının ve sakın patlak gözlü yaramaz uzay canavarlarıyla oynamayın.”</p>

  <p>Zaphod parmaklarıyla sabırsızca kapıyı vurdu.</p>

  <p>“Özür dilerim,” dedi, “sanırım bir hesap cetveli taşısak daha yararlı olur.”</p>

  <p>“Tamam!” diyerek sustu bilgisayar. “Hanginiz söyledi bunu?”</p>

  <p>“Lütfen çıkış kapağını açar mısınız sayın bilgisayar?” dedi Zaphod kızmamaya çalışarak.</p>

  <p>“Biriniz çıkıp da söylediğini sahipleninceye kadar açmayacağım,” diye üsteledi bilgisayar birkaç devresini kapatarak.</p>

  <p>“Tanrım,” diye bağırdı Ford, bir bölme perdesine yaslanıp ona kadar saymaya başladı. Bir gün duygusal yaşam biçimlerinin bunu yapmayı unutacakları konusunda umutsuzca endişeleniyordu. İnsanlar bilgisayarlardan bağımsız olduklarını sadece sayı sayarak gösterebilirlerdi.</p>

  <p>“Hadi ama,” dedi Eddie sertçe.</p>

  <p>“Bilgisayar...” diye başlayacak oldu Zaphod...</p>

  <p>“Bekliyorum,” diye onun sözünü kesti Eddie. “gerekirse bütün gün beklerim...”</p>

  <p>“Bilgisayar... “ diye yineledi Zaphod, bilgisayarı alt edebileceği ustaca bir mantık oyunu bulmaya çalışıyordu, sonra onunla onun çöplüğünde çekişmemeye karar verdi, “eğer şu kapağı hemen şu anda açmazsan ana veri depolarını siler seni de koskocaman bir balta ile yeniden programlarım, anlaşıldı mı?”</p>

  <p>Eddie sarsılmıştı, durakladı ve söylenenleri tarttı. Ford içinden saymayı sürdürdü. Bu bir bilgisayara karşı takınılabilecek en saldırgan tavırdır, bir insana yaklaşıp kan... kan... kan... kan... demekle aynı etkiyi yapar. Sonunda Eddie sessizce, “Sanıyorum bu ilişkinin üzerinde hepimizin düşünmesi gerekiyor” dedi ve servis kapısı açıldı. Buz gibi bir rüzgar yüzlerini yaladı, kollarını kovuşturup rampanın üzerinden Magrathea’nın tozlu zeminine indiler.</p>

  <p>“Gözyaşları temizler ancak bunu,” diye bağırdı arkalarından Eddie kapağı kapamadan önce.</p>

  <p>Birkaç dakika sonra onu bütünüyle şaşırtan, bir komuta karşılık olarak kapıyı tekrar açıp kapattı.</p>
</body>
</html>
