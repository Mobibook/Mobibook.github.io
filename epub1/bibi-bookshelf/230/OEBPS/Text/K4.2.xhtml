<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h2>10</h2>

  <p>“Üçüncü vuruşta saat bir... otuz ikiyi....yirmi saniye geçiyor olacak.</p>

  <p>“Biip biip biip.”</p>

  <p>Ford Prefect, kendini zorlayarak dudaklarına gelen şeytanca bir memnuniyet gülücüğünü zorla bastırdı, sonra bunu yapması için bir sebep olmadığını farketti ve yüksek sesle kötü ruhlu bir kahkaha attı.</p>

  <p>Sub-Eta kanalından aldığı sinyali geminin enfes süper nitelikli hi-fi sistemine bağladı ve inişli çıkışlı, oldukça doğallıktan yoksun, garip bir ses son derece net bir şekilde kabini doldurdu.</p>

  <p>“Üçüncü vuruşta saat bir....otuz ikiyi yirmi saniye geçiyor olacak.”</p>

  <p>“Biip.... biip.... biip,”</p>

  <p>Sesi bir parça yükseltirken gözünü geminin bilgisayar ekranındaki hızla değişen rakamlar tablosundan bir an için ayırmıyordu. Onun kafasındaki zaman süresi için, güç tüketimi konusu önemli hale geliyordu. Bir cinayete tanık olmak istemiyordu.</p>

  <p>“Üçüncü vuruşta saat bir.... otuz ikiyi kırk saniye geçiyor olacak.</p>

  <p>“Biip....biip....biip.”</p>

  <p>Küçük gemide şöyle bir etrafına bakındı. Kısa koridoru adımladı.</p>

  <p>“Üçüncü vuruşta...”</p>

  <p>Küçük, ama fonksiyonel, pırıl pırıl çelik banyodan içeri kafasını uzattı.</p>

  <p>“..olacak...”</p>

  <p>Ses buradan iyi geliyordu.</p>

  <p>Daracık uyuma bölümlerine baktı.</p>

  <p>“...bir... otuz iki...”</p>

  <p>Burada biraz boğuklaşmıştı. Hoparlörlerden birinin üzerinde bir havlu asılıydı. Onu “aşağı indirdi ....elli saniye geçiyor olacak.”</p>

  <p>Güzel.</p>

  <p>Sıkışık bir yer olan kargo deposunu kontrol etti ve ses durumunu hiç beğenmedi. Sesi engelleyecek, kutulanmış bir yığın lüzumsuz eşya vardı ortalıkta. Tekrar dışarı çıktı ve ardından kapının kitlenmesini bekledi. Kapalı kumanda kontrol panellerinden birini, kırarak açtı ve fırlatma düğmesine bastı. Bunu daha önce neden düşünmediğini merak ediyordu. Hızla ilerleyen bir şeylerin çıkardığı uğultu, sessizlik içinde çabucak kayboldu. Biraz aradan sonra, yeniden tıslamaya benzer hafif bir ses duyulabilir olmuştu.</p>

  <p>Durdu.</p>

  <p>Yeşil ışığın görünmesini bekledi ve ardından şimdi boş olan kargo deposunun kapısını açtı.</p>

  <p>“...bir... otuz üçü .... elli saniye geçiyor.”</p>

  <p>Çok hoş.</p>

  <p>“Biip biip biip.”</p>

  <p>Sonra gitti ve Tehlike Anında Acil Ertelenmiş Yaşam Odasını son bir kez, iyice gözden geçirdi. Burası sesin duyulmasını özellikle istediği yerdi.</p>

  <p>“Üçüncü vuruşta saat tam....bir...otuz...dört olacak.”</p>

  <p>Üzeri buzlanmış kapaktan içerideki yaşam formunun zor seçilen vücudunu görmeye çalıştı. Bir gün, kim bilir ne zaman, uyanacaktı ve uyandığında saatin kaç olduğunu bilebilecekti. Tam olarak yerel saati değil belki, ama ne fark ederdi ki.</p>

  <p>Buzdan yatağın üzerindeki bilgisayar ekranını bir kez daha kontrol etti, ışıkları azalttı, sonra ve yeniden kontrol etti.</p>

  <p>“Üçüncü vuruşta...”</p>

  <p>Parmaklarının ucuna basarak dışarı çıktı ve kontrol kabinine döndü.</p>

  <p>“...bir..otuz dördü yirmi saniye geçiyor“</p>

  <p>Ses Londra'da bir telefondan gelir gibi net geliyordu. Oysa Londra'da değillerdi, Londra yakınlarında bile sayılmazlardı.</p>

  <p>Dışarıdaki mürekkep gibi karanlık geceye baktı. Uzakta bir bisküvit kırıntısı gibi görünen, yıldız Zondostina idi. Ya da, doğallıktan yoksun inişli çıkışlı sesin geldiği dünyada bilinen adıyla, Pleidas Zeta.</p>

  <p>Görünebilir alanının yarısını kaplamış bulunan portakal rengi parlak kıvrım, dev boyutlu gaz gezegeni Sesefras Magna idi. Xaxisian savaş gemileri burada onarım görürdü. Onun ufuk çizgisi üzerinde yükselmekte olan küçük, havalı serin ay ise Epun'du.</p>

  <p>“Üçüncü vuruşta saat...”</p>

  <p>Yirmi dakika kadar oturdu ve gemiyle Epun arasındaki uzaklığın kapanışını izledi. Bilgisayar gemiye küçük ayın etrafında önce bir çember çizdirecek, ardından bu çemberi kapattırarak gemiyi orada, sonsuz bir yarı karanlıkta yörüngeye sokacak olan rakamları seçip yoğurmakla meşguldü.</p>

  <p>“Bir ...elli beş..”</p>

  <p>Asıl planı gemiyi bütün dış sinyallere ve radyasyona kapatıp onu, özellikle bakmadığınız sürece, mümkün olduğu kadar görünmez hale getirmekti. Ama sonra başka bir fikri tercih etti. Bu plana göre, gemiden kurşun kalem inceliğinde tek ve sürekli bir ışın çıkacak ve bu ışın saat ayarını yayınlayan sinyalin geldiği yer olan gezegene yayın yapacaktı. Oraya ışık hızıyla dört yüz yıldan önce varması mümkün değildi, ama vardığı zaman gezegende bir heyecan yaratacaktı herhalde.</p>

  <p>“Biip...biip...biip..”</p>

  <p>Kıs kıs güldü.</p>

  <p>Kendisini kıkırdayıp, kıs kıs gülen biri olarak düşünmekten hoşlanmıyordu ama neredeyse yarım saattir böyle yapmakta olduğunu da itiraf etmesi gerekiyordu.</p>

  <p>“Üçüncü vuruşta...”</p>

  <p>Gemi şimdi hemen hemen mükemmel bir şekilde, az tanınan ve hiç ziyaret edilmeyen ayın çevresindeki değişmez yörüngesine oturmuş bulunuyordu. Hemen hemen mükemmel bir şekilde.</p>

  <p>Yalnızca bir şey kalmıştı. Geminin küçük Kaçış Teknesini fırlatacak bilgisayar simulatörünü yeniden çalıştırdı, denge hareketlerini, karşı hareketleri, teğetsel güçleri, hareketin tüm matematiksel şiirini gözden geçirdi ve her şeyin iyi olduğunu gördü.</p>

  <p>Ayrılmadan ışıkları söndürdü.</p>

  <p>Minik, sigara çubuğuna benzeyen tahliye aracı, Sesefron Limanındaki yörüngede bulunan uzay istasyonuna kadar olan üç günlük yolculuğuna başlamak üzere kenetlendiği yerden ayrıldı. Birkaç saniye kadar yolculuğu kendisininkinden daha uzun sürecek olan kurşun kalem inceliğindeki ışın ile birlikte süzüldü.</p>

  <p>Üçüncü vuruşta saat iki...on üçü... elli saniye geçiyor olacak.”</p>

  <p>Kıkırdadı ve kıs kıs güldü. Aslında rahat rahat ve yüksek sesle gülecekti, ama buna yetecek yeri yoktu.</p>

  <p>“Biip...biip...biip.”</p>

  <h2 id="sigil_toc_id_105">11</h2>

  <p>“Nisan yağmurlarından özellikle nefret ederim.” Arthur her ne kadar kaçamak cevaplarla homurdanıyorduysa da, adam onunla konuşmakta kararlıydı. Acaba kalkıp bir başka masaya geçmeli mi diye düşündü, ama tüm kafeteryada bir tek boş masa yoktu. Öfkeyle kahvesini karıştırdı.</p>

  <p>“Allahın cezası nisan yağmurları. Nefret, nefret, nefret.”</p>

  <p>Arthur kaşlarını çatarak pencereden dışarı baktı. Hafif ve güneşli bir yağmur otoyolun üzerinde çiselemekteydi. Geri döneli iki ayı geçmişti. Eski yaşantısına dönmek, aslında gülünecek kadar kolay olmuştu. İnsanların hafızaları olağanüstü zayıftı, kendisininki de öyle. Galaksi çevresinde geçen sekiz yıllık çılgın gezgin yaşamı şimdi ona kötü bir rüya gibi değil de televizyondan kaydettiği ve bir dolabın dibinde saklayıp, izlemeye zahmetine girmediği bir film gibi geliyordu.</p>

  <p>Bununla birlikte hala etkisi devam eden şey ise geri dönmekten duyduğu neşeydi. Artık Dünya’nın atmosferi dışarıya tamamen kapandı diye düşündü yanlış bir yaklaşımla, bu yüzden içeride kalan her şey ona olağanüstü bir zevk veriyordu. Yağmurun gümüş rengi damlacıklarına bakarak adamı protesto etmek istedi.</p>

  <p>“Ben onları seviyorum,” dedi ansızın, “ve sebebi de çok açık. Bunlar hafif ve canlandırıcı yağmurlar. Pırıl parıldarlar ve insanın kendisini iyi hissetmesini sağlarlar.” Adam onu aşağılayarak burnundan soludu.</p>

  <p>“Herkesin söylediği bu,” dedi ve oturduğu köşeden karanlık gözlerle onu süzdü.</p>

  <p>Adam bir kamyon sürücüsüydü. Arthur bunu biliyordu, çünkü kimse tarafından kışkırtılmadan sarf ettiği açış cümleleri şunlar olmuştu, “Ben bir kamyon sürücüsüyüm. Yağmurda direksiyon kullanmaktan nefret ederim. Ne tezat bir durum değil mi? Lanet olası tezat bir durum.”</p>

  <p>Bu cümlede saklı bir çelişki vardıysa da Arthur bunu keşfedememişti ve küçük bir homurtu çıkarmakla yetinmişti, hoşsohbet ama özendirici olmayan bir küçük ses.</p>

  <p>Ama adamın cesareti o zaman da kırılmamıştı, şimdi de. “Lanet olası nisan yağmurları hakkında herkes aynı şeyi söylüyor, ” dedi. “Öyle lanet olası hoş, öyle lanet olası canlandırıcı, öyle lanet olası cazip bir hava.”</p>

  <p>Öne doğru eğildi, sanki hükumet hakkında olağanüstü bir şey söyleyecekmiş gibi yüzünü buruşturdu.</p>

  <p>“Bilmek istediğim şu,” dedi, “eğer bu hava hoş bir hava olacaksa, <i>niçin,”</i> dedi neredeyse tükürür gibi, “lanet olası yağmur olmadan hoş olamıyor?”</p>

  <p>Arthur vazgeçti. Kahvesini içmeyip bırakmaya karar verdi. Çünkü kahve çabuk içilmeyecek kadar sıcaktı ve soğuk içilmeyecek kadar da berbattı.</p>

  <p>“Peki, işte,” dedi ve kalktı. “Hoşçakal.”</p>

  <p>Servis istasyonunun dükkanında durdu ve geri döndü,</p>

  <p>sonra araba parkına doğru yürüyerek ince yağmurun yüzünde oynaşmasının zevkini çıkarmaya çalıştı. Devon Tepeleri üzerinde parlayan soluk bir gökkuşağı bile çıkmıştı. Bundan da zevk aldı.</p>

  <p>Tüm yıpranmışlığına karşı hala çok sevdiği siyah Golf GTI’na tırmandı lastikleri bağırtarak benzin pompalarının yanından geçti ve otoyola çıkan ara yola doğru ilerledi.</p>

  <p>Dünya’nın atmosferinin tamamen ve sonsuza kadar kapandığını düşünmekle yanılıyordu.</p>

  <p>Galaktik yolculuklarının kendisini içine çektiği karmaşık çözümsüzlükler ağını geride bırakabileceğini düşünmekle de yanılıyordu.</p>

  <p>Üzerinde yaşadığı büyük, sert, yağlı, kirli, gökkuşaklı Dünya’nın Evren’in hayallere sığmayan sonsuzluğu içinde kaybolmuş mikroskobik bir nokta üzerindeki başka bir mikroskobik nokta olduğunu düşünmekle yanılıyordu.</p>

  <p>Arabasını sürmeye devam etti, mırıldanarak ve bütün bu şeyler hakkında yanılarak.</p>

  <p>Yanılgısının sebebi, ara yolda küçük bir şemsiye altında öylece durmaktaydı.</p>

  <p>Arthur’un çenesi sarktı. Fren pedalına çarptığı ayak bileğini incitti ve öyle sert bir fren yaptı ki neredeyse arabaya takla attıracaktı.</p>

  <p>“Fenny,” diye haykırdı.</p>

  <p>Arabanın kıza çarpmasını son anda engellemişti ama ön kapının çarpmasına mani olamamıştı.</p>

  <p>Kapı kızın koluna vurmuş ve şemsiyenin elinden fırlayıp çılgınca bir hızla karşı kaldırıma yuvarlanmasına yol açmıştı.</p>

  <p>“Kahretsin!” diye bağıran Arthur, elinden geldiği kadar yardımsever bir tavırla kendi kapısından fırladı, Mc Kenna’nın Her Mevsimde Nakliye kamyonu tarafından ezilmekten son anda kurtularak, dehşet içinde, kamyonun kendisi yerine Feny’nin şemsiyesini ezişini izledi. Kamyon otoyol boyunca uzaklaşıp gitti.</p>

  <p>Şemsiye az önce vurulmuş uzun bacaklı bir leylek gibi, yerde acıklı bir şekilde uzanmış yatıyordu. Ufak rüzgar esintileri onun ara sıra titremesine sebep oluyordu.</p>

  <p>Arthur onu yerden kaldırdı.</p>

  <p>“Eee,” dedi. Bu şeyi kıza geri vermenin pek bir anlamı varmış gibi görünmüyordu.</p>

  <p>“Adımı nasıl bildiniz?” dedi kız.</p>

  <p>“Ee, şey, ” dedi. “Bakın, size yeni bir tane alırım.”</p>

  <p>Kıza baktı ve sesi soluğu kesildi.</p>

  <p>Fenny uzun boyluydu. Koyu renk saçları soluk ve ciddi bir yüzün etrafına dalgalar halinde dökülüyordu. Kıpırdamadan, tek başına durduğu yerde neredeyse acıklı denebilecek bir ifadesi vardı. Resmi bir bahçeye, önemli ama pek popüler olmayan bir fazilet için dikilmiş bir heykele benziyordu. İnsana, bakıyor gibi göründüğü şeyden başka bir şeye bakıyormuş hissini veriyordu.</p>

  <p>Ama şimdi yaptığı gibi, gülümsediği zaman, bir yerlerden ansızın geri dönmüş gibi oluyordu. Yüzüne sıcaklık ve yaşam akın etmiş, vücuduna imkansız zarafette bir hareketlilik yerleşmişti. Etkisi son derece çarpıcıydı ve Arthur’u fena halde çarpmıştı.</p>

  <p>Kız gülümsedi, çantasını arabanın arkasına attı ve kendisini ön koltuğa yerleştirdi.</p>

  <p>“Şemsiye için üzülmeyin,” dedi Arthur’a, arabaya binerken, “kardeşimin şemsiyesi idi ve sevdiğini hiç sanmıyorum, çünkü sevseydi bana vermezdi.” Güldü ve kemerini bağladı. “Siz kardeşimin bir arkadaşı değilsiniz, değil mi?”</p>

  <p>“Hayır.”</p>

  <p>“Buna memnun oldum” demeyen tek parçası kızın sesi idi.</p>

  <p>Onun arabadaki, kendi arabasındaki, fiziki varlığı Arthur için son derece olağanüstüydü. Arabayı yavaşça sürmeye başlarken, düşünemediğini, nefes bile alamadığını fark etti ve bu fonksiyonların hiçbirinin araba kullanmak için hayati önemi olmamasını diledi, yoksa başları derde girerdi.</p>

  <p>O halde, diğer arabada, yani Fenny’nin kardeşinin arabasında, yıldızlarda geçen kabus dolu yıllardan sonra eve döndüğü gece başına gelenlerin yalnızca o anın yarattığı bir dengesizlik olmaması gerektiğini düşündü. Eğer öyle olsaydı bile, Arthur şu anda o zamankinden en az iki misli dengesizdi ve dengeli insanların üzerinde durup denge sağlamaları beklenen şey her ne ise, Arthur onun üzerinden her an düşebilecek durumdaydı.</p>

  <p>“O halde...” dedi, konuşmayı heyecanlı bir başlangıca sürükleyebileceğini umarak.</p>

  <p>“Beni alması gerekiyordu -kardeşimin yani- ama telefon etti ve gelemeyeceğini bildirdi. Otobüs saatlerini öğrenmek istedim, ama oradaki adam saat cetveli yerine takvime bakmaya başlayınca otostop yapmaya karar verdim. İşte böyle.”</p>

  <p>“Demek öyle.”</p>

  <p>“Ve işte buradayım. Ama benim adımı nereden bildiğinizi öğrenmek isterim.”</p>

  <p>“Belki de daha önce bilmemiz gereken,” dedi Arthur arabayı otoyol trafiğine sokmaya çalışırken omzunun üzerinden dönüp arkaya bakıp, “sizi nereye götüreceğim.”</p>

  <p>Çok yakma olsun diye diledi yada çok uzağa. Yakına olması kendisine yakın bir yerde yaşadığı anlamına gelecekti, uzakta olması onu oraya kadar götürebileceği anlamına.</p>

  <p>“Taunton’a gitmek istiyordum,” dedi kız, “lütfen, eğer sizin için uygunsa. Fazla uzak değil. Beni şeyde bırakabilirsiniz...”</p>

  <p>“<i>Taunton</i>’da mı oturuyorsunuz? dedi Arthur, sesinin heyecandan ölen biri gibi değil de ilgi duyan biri gibi çıkmış olmasını dileyerek. Taunton ona çok yakındı. O zaman...</p>

  <p>“Hayır, Londra’ da oturuyorum,” dedi kız. “Bir saat içinde oradan bir tren var.”</p>

  <p>Olabilecek en kötü şeydi bu. Taunton otoyoldan yalnız birkaç dakika uzaklıktaydı. Ne yapması gerektiğini düşündü ve dehşet içinde ne yapacağını düşürürken kendi sesinin, “Oh, ben sizi Londra’ya götürebilirim. Sizi Londra’ya benim götürmeme izin verin,” dediğini duydu.</p>

  <p>Acemi sersem. Ne diye o kadar sersemce “izin” sözcüğünü araya sokuşturmuştu sanki? On iki yaşında bir çocuk gibi davranıyordu.</p>

  <p>“Siz Londra’ya mı gidiyordunuz?” diye sordu kız.</p>

  <p>“Gitmiyordum,” dedi, “ama...” Acemi sersem.</p>

  <p>“Çok naziksiniz,” dedi kız, “ama hayır gerçekten olmaz. Trenle gitmek istiyorum.” Ve birden uzaklaşıvermişti. Daha doğrusu, onu yaşama geri götüren tarafı ortadan kaybolmuştu. Oldukça ilgisiz bir şekilde pencereden dışarıyı seyretmeye usulca bir melodi mırıldanmaya başlamıştı.</p>

  <p>Buna inanamıyordu.</p>

  <p>Yalnızca otuz saniye konuşmuştu ve şimdiden her şeyi berbat etmişti.</p>

  <p>Yetişkin erkek, diye söylendi kendi kendine, yetişkin erkeğin nasıl davranması gerektiği ile ilgili asırlardır birikmiş kanıtların tamamen aksine, yetişkin bir erkek böyle davranmazdı.</p>

  <p>“Taunton 5 mil” yazdı bir işaret levhası.</p>

  <p>Direksiyonu öyle sıkı kavradı ki araba sarsıldı. İlgi çekici bir şeyler yapması gerekiyordu.</p>

  <p>“Fenny,” dedi.</p>

  <p>Kız kafasını çevirip sertçe ona baktı.</p>

  <p>“Hala bana adımı nereden....”</p>

  <p>“Dinle,” dedi Arthur, “söyleyeceğim, ama hikaye biraz garip. Çok garip.”</p>

  <p>Kız hala ona bakıyordu ama hiçbir şey söylemedi.</p>

  <p>“Dinle..”</p>

  <p>“Bunu söylemiştiniz.”</p>

  <p>“Söyledim mi? Oh. Seninle konuşmam gereken şeyler var ve söylemem gereken şeyler... sana anlatmam gereken bir hikaye var, ama bu hikaye...” Vücudu endişe</p>

  <p>içinde kıvranıyordu, “senin o güzelim saçlarının lülelerini birbirinden ayıracak ve tüylerinin herbirini huysuz kirpilerin dikenleri gibi ayağa kaldıracak” şeklinde bir şeyler döktürmek isterdi, ama bunu sürdüremeyeceğini düşündü, üstelik kirpi çağrışımı yaptırmak da istemiyordu.</p>

  <p>"... beş milden uzun sürer,” demekle yetindi sonunda, kendini oldukça yetersiz hissediyor ve korkuyordu. “Eee...” .</p>

  <p>“Sadece farzet,” dedi, “sadece farzet ki” - arkasından ne geleceğini bilmiyordu onun için sadece oturup kendisini dinlemeye karar verdi- “olağan dışı bir şekilde senin benim için çok önemli olduğunu, sen bunu bilmesen de benim de senin için çok önemli olduğumu, ama yalnızca beş millik yolumuz olduğu için ve ben de kamyonların altına girmemeye çalıştığım bir sırada henüz karşılaştığım birine çok önemli bir şeyi nasıl söyleyeceğimi bilemeyecek kadar aptal budalanın biri olduğum için, ne yapmam ...” çaresizce durakladı ve ona baktı, “gerektiğini... söylerdin?”</p>

  <p>“Yola dikkat edin!” diye haykırdı kız.</p>

  <p>“Lanet olsun!”</p>

  <p>İçinde yüz adet İtalyan çamaşır makinası taşıyan bir Alman kamyonuna yandan hızla çarpmaktan kıl payı kurtuldular.</p>

  <p>“Sanırım,” dedi kız, bir an rahatlayarak içini çekerken, “trenim kalkmadan önce bana bir içki ısmarlamanız gerekecek.”</p>

  <h2 id="sigil_toc_id_106">12</h2>

  <p>Ne sebeptendir bilinmez, istasyon yakınlarındaki pahların özellikle ciddi, asık suratlı bir havası, çok acayip bir kirliliği, oralarda satılan domuz etli böreklerin ise çok özel ve sağlıksız bir rengi vardı.</p>

  <p>Bununla birlikte domuz etli böreklerden de beteri orada bulacağınız sandviçlerdi.</p>

  <p>İngiltere’deki yaygın bir kanıya göre sandviçleri ilginç ve çekici kılacak veya onlara yenmesi hoş şeyler görünümü vermek için bir şey yapmak, yalnızca yabancılara mahsus günahkar bir işti. Ortak ulusal bilincin bir yerlerinde gömülü olan direktif “onları kurutun” şeklindeydi herhalde. “Onları lastik gibi yapın, lanet olası şeyleri taze tutmanız gerekiyorsa, bunu onları haftada bir yıkayarak gerçekleştirmelisiniz.” İngilizlerin işlediği ne kadar ulusal günah varsa onlardan arınmaları, Cumartesi günleri pablarda yedikleri sandviçler sayesinde mümkün olmaktaydı. Bu günahların ne olduğu konusunda pek emin değillerdi ve olmak da istemezlerdi. Çünkü günahlar insanların bilmek isteyeceği şeylerden değildirler.” Ama var olan günahlarından, kendilerini yemeğe zorladıkları bu sandviçler sayesinde onlardan yeterince arındıkları kesindi.</p>

  <p>Sandviçlerden daha kötü olan bir şey varsa, o da onların yanına kurulmuş oturan sosislerdi. Ucuz etlerde bolca bulunan kıkırdak ve sinir artıklarıyla dolu kasvetli tüpler yani. Sıcak ve kederli bir şeyden oluşan bir denizin içinde yüzerlerdi. Üzerlerine ahçıbaşının başlığı şeklinde bir iğne batırılmıştı: bunun dünyadan nefret eden, Stepney’deki arka merdivenlerde kedileri arasında bir başına ölmüş ve unutulmuş bir ahçıbaşının anısına yapıldığını hissederdiniz.</p>

  <p>Sosisler günahlarının ne olduğunu bilip de belirli bir günahtan arınmak isteyenler içindi.</p>

  <p>“Buralarda daha iyi bir yerler olması gerek,” dedi Arthur.</p>

  <p>“Zaman yok,” dedi Fenny, saatine bakarak. “Trenim yarını saat içinde hareket edecek.”</p>

  <p>Sallanan küçük bir masaya oturdular. Masada birkaç kirli bardak ve üzerinde şakalar yazılı olan birkaç lekeli bira altlığı vardı. Arthur Fenny’e bir domates suyu ve kendisine de yarım litrelik bira bardağı dolusu soda söyledi. Ve bir kaç sosis. Bunu niye yaptığını bilmiyordu. Onları, yapacak bir şeyler olsun diye almış olmalıydı.</p>

  <p>Barmen Arthur’un para üstünü bar tezgahının üzerinde birikmiş olan bira havuzuna daldırarak attı, Arthur bunun için ona teşekkür etti.</p>

  <p>“Pekala,” dedi Fenny, saatine bir göz atarak, “bana söylemeniz gereken şeyin ne Olduğunu anlatın.”</p>

  <p>Sesi tahmin edilebileceği gibi son derece şüpheciydi ve Arthur’un kalbi sıkışıyordu. Fenny orada ansızın giriverdiği soğuk ve savunmacı bir tutum içinde otururken, buranın ona açıklamaya çalışacağı şeyler için ortam olarak hiç de yardımcı olamayacağını düşündü. Bir çeşit rüyada kazandığı bir telepati yeteneği sayesinde Fenny’nin geçirdiği zihinsel çöküşün, aksine görüntülere rağmen, Dünya’nın yeni bir uzay çevre yoluna yer açmak amacıyla yıkılması ile ilgili olduğunu hissediyordu. Bu garip gerçeği Dünya’da tek bilen oydu, çünkü buna bir Vogon uzay gemisinden tanık olmuştu ve bunun da ötesinde hem vücudu hem ruhu Fenny için dayanılmaz bir sızı ile kıvranıyordu ve onunla mümkün olan en kısa zamanda yatmak istiyordu.</p>

  <p>“Fenny,” diyerek söze başladı.</p>

  <p>“Acaba çekilişimiz için bir bilet almak ister miydiniz? Ufak bir çekiliş.”</p>

  <p>Arthur başını kaldırıp sertçe baktı.</p>

  <p>“Emekli olacak olan Anjie için.”</p>

  <p>“Ne?”</p>

  <p>“Onun bir böbrek makinasına ihtiyacı var da.”</p>

  <p>Sert çizgili ince yapılı, kurallara uygun örgü bir tayyör giymiş, saçları kurallara uygun permalı, yüzünde, kurallara uygun küçük bir gülücük taşıyan orta yaşlı bir kadın üzerine eğilmişti.</p>

  <p>Kadının elinde bir bilet koçanı ile bir kumbara vardı. “Tanesi yalnızca on sent,” dedi, “onun için belki de iki tane bile alabilirsiniz. Bankayı iflas ettirmeden yani” Çınlayan, küçük bir kahkaha attı ardından ilgi çekecek kadar uzun bir iç geçirdi. “Bankayı iflas ettirmeden” demiş olmanın ona savaş günlerinde kendisine birkaç ere yatacak yer sağlama işi verildiğinden bu yana, duyduğu en büyük zevki verdiği çok açıktı.</p>

  <p>“Eee, evet, peki,” dedi Arthur, aceleyle ceplerini karıştırdı ve birkaç bozuk para çıkardı.</p>

  <p>Kadın, insanı kızdıran bir yavaşlık ve böyle bir özellik varsa, kurallara uygun bir oyunculukla iki bilet kesti ve onları Arthur’a verdi.</p>

  <p>“Dilerim siz kazanırsınız,” dedi kadın, yüzünde ansızın beliren ve origami sanatının gelişmiş bir ürününü andıran gülümsemeyle, “ödüller öyle hoş ki.”</p>

  <p>“Evet, teşekkür ederim,” dedi Arthur, aceleci bir tavırla biletleri cebine tıkıştırıp saatine bir göz atarak.</p>

  <p>Sonra Fenny’e döndü.</p>

  <p>Piyango biletlerini satan kadın da öyle.</p>

  <p>“Ya siz ne diyorsunuz, küçük hanım?” dedi, “Bu Anjie’nin böbrek makinası için. Anjie emekliye ayrılıyor da. Evet mi?” Yüzündeki küçük gülücüğü daha da yukarılara çekti. Bir an önce bu işe bir son verip gülümsemekten vazgeçmesi lazımdı yoksa cildinin yarılması kaçınılmazdı.</p>

  <p>“E, bakın, işte buyurun,” dedi Arthur ve kadının uzaklaşmasını sağlayacağını umarak eline bir elli sentlik sıkıştırdı.</p>

  <p>“Oh, paramız var, öyle değil mi?” dedi kadın uzun ve gülümseyen bir iç çekişle. “Londralı mıyız?”</p>

  <p>Arthur keşke bu kadar lanet olası yavaş konuşmasaydı diye düşündü.</p>

  <p>“Hayır, tamam, gerçekten de,” dedi, elini sallayarak ve kadın korkunç bir azimle, teker teker beş bileti sayıp koparmaya başladı.</p>

  <p>“Ama biletlerinizi almanız gerek,” diye ısrar etti, “yoksa ödülünüzü alamazsınız. Çok güzel ödüller, biliyor musunuz? Çok uygun.”</p>

  <p>Arthur biletleri kadının elinden kaptı ve elinden geldiği kadar sert bir tonla teşekkür etti.</p>

  <p>Kadın bir kez daha Fenny’e döndü.</p>

  <p>“Ve şimdi, siz ne...”</p>

  <p>“Hayır!” diyerek Arthur neredeyse haykırdı. “Bunlar onun için,” diye açıkladı elindeki beş bileti sallayarak.</p>

  <p>“Oh, anlıyorum! Ne hoş!”</p>

  <p>İkisine de hastalıklı bir şekilde gülümsedi.</p>

  <p>“Eh, umarım....”</p>

  <p>“Evet,” diye tersledi Arthur, “teşekkür ederiz.”</p>

  <p>Kadın nihayet masadan ayrılarak bitişik masaya geçti. Arthur ümitsizlik içinde Fenny’e döndü ve onun sessiz kahkahalarla sarsıldığını görerek bir nebze rahatladı.</p>

  <p>İçîni çekti ve gülümsedi.</p>

  <p>“Nerede kalmıştık?”</p>

  <p>“Bana Fenny diyordunuz ve ben de size bunu yapmamanızı söylemek üzereydim.”</p>

  <p>“Ne demek istiyorsunuz?”</p>

  <p>Kız domates suyunun içindeki küçük tahta kokteyl çubuğunu iki parmağının arasında tutarak döndürüyordu.</p>

  <p>“Bu yüzden kardeşimin bir arkadaşı olup olmadığınızı sordum. Aslında o benim üvey kardeşim. Beni Fenny diye çağıran tek kişi o ve ben bunu yapmasından hoşlanmıyorum.</p>

  <p>“O halde asıl ismin..?.”</p>

  <p>“Fenchurch.”</p>

  <p>“Ne?</p>

  <p>“Fenchurch.”</p>

  <p>“<i>Fenchurch</i> mü?”</p>

  <p>Kız ona ser sert baktı.</p>

  <p>“Evet,” dedi, “herkesin sorduğu ve bıkkınlıktan beni çığlık çığlığa bağırtacak o aptal soruyu sizin de sorup sormayacağınızı görmek için sizi bir vaşak gibi keskin gözlerle izliyorum. Eğer bunu yaparsanız çok kızacağım ve çok da hayal kırıklığına uğrayacağım. Üstelik çığlık atacağım. İzleyin de görün.”</p>

  <p>Gülümsedi, başını sallayarak saçlarını biraz öne düşürdü ve onların arasından Arthur’u gözledi.</p>

  <p>“Oh,” dedi Arthur, “bu biraz haksızlık ama, öyle değil mi?”</p>

  <p>“Öyle.”</p>

  <p>“Güzel.”</p>

  <p>“Pekala,” dedi kız gülerek, “Sorabilirsiniz. Bir an önce bu işi halletsek iyi olur. Beni Fenny diye çağırmaya devam etmenizden iyidir en azından.”</p>

  <p>“Herhalde...” dedi Arthur.</p>

  <p>“Yalnızca iki biletimiz kaldı, biliyor musunuz, ve sizinle daha önce konuştuğumda öyle cömerttiniz ki...” “Ne?” diye tersledi Arthur.</p>

  <p>Permalı, gülücüklü ve elinde hemen hemen bitmiş bilet koçanı tutan kadın şimdi elindeki son iki bileti Arthur’un burnunun dibinde sallıyordu.</p>

  <p>“Bu şansı size vermeliyim diye düşündüm, çünkü ödüller öyle güzel ki.”</p>

  <p>Kendinden emin bir tavırla burnunu buruşturdu.</p>

  <p>“<i>Çok zevkli.</i> Onları seveceğinizden eminim. Ve Bu Anjie’nin emeklilik hediyesi için, biliyorsunuz ya. Ona bir...”</p>

  <p>“Böbrek makinesi, evet,” dedi Arthur. “Buyurun.”</p>

  <p>Ona iki tane daha onluk uzattı ve biletleri aldı. Kadının aklına bir fikir gelmiş gibiydi. Bu çok yavaş yavaş gelen bir fikirdi. Gelişini bir kumsalda uzun bir dalganın gelişini izler gibi izleyebilirdiniz.</p>

  <p>“Oh, hayatım,” dedi, “bir şeye engel olmuyorum, değil mi?”</p>

  <p>İkisini de endişeyle gözlüyordu.</p>

  <p>“Hayır, her şey yolunda,” dedi Arthur. “Yolunda olabilmesi mümkün olabilecek her şey,” diye sürdürdü, “yolunda, sorun değil.”</p>

  <p>“Teşekkür ederiz.” diye ekledi.</p>

  <p>“Diyorum ki,” dedi kadın, mutlu ve endişeli bir heyecanı içinde, “siz... aşık değilsiniz, değil mi?”</p>

  <p>“Bunu söyleyebilmek çok güç,” dedi Arthur. “Henüz konuşma fırsatı bulamadık.”</p>

  <p>Fenchurch’e bir göz attı. O sırıtıyordu.</p>

  <p>Kadın çok bilmiş bir güvenle başını salladı.</p>

  <p>“Birazdan size ödülleri göstereceğim,” dedi ve uzaklaştı.</p>

  <p>İç çekerek dönen Arthur aşık olup olmadığını anlamakta zorlandığı kıza baktı.</p>

  <p>“Bana,” dedi kız, “bir soru sormak üzereydiniz.” “Evet,” dedi Arthur.</p>

  <p>“İsterseniz bunu birlikte yapabiliriz,”dedi Fenchurch. “Beni bir...?”</p>

  <p>“ el çantasının içinde....” diye ona katıldı Arthur.</p>

  <p>“......Kayıp Bagaj Ofisinde ..” dedi ikisi birlikte.</p>

  <p>“...... Fenchurch Caddesi İstasyonunda mı bul</p>

  <p>muşlar,” diyerek birlikte bitirdiler.</p>

  <p>“Ve cevap,” dedi Fenchurch, “hayır.”</p>

  <p>“Güzel,” dedi Arthur.</p>

  <p>“İlk tohumlarım orada atılmış.”</p>

  <p>“<i>Ne”</i></p>

  <p>“İlk toh...”</p>

  <p>“Kayıp Bagaj Ofisinde mi yani?” diye dehşet içinde haykırdı Arthur.</p>

  <p>“Hayır, tabii ki değil. Aptal olmayın. Kayıp Bagaj Ofisinde ailemin ne işi var?” dedi kız, bahsi geçen düşünceyle oldukça irkilerek.</p>

  <p>“Şey, ne bileyim,” diye aceleyle cevap verdi Arthur, “veya daha çok...”</p>

  <p>“Bilet kuyruğunda imişler.”</p>

  <p>“Bilet...”</p>

  <p>“Bilet kuyruğunda. Ya da öyle olduğunu iddia ediyorlar. Detay vermeyi reddediyorlar. Sadece Fenchurch Caddesi İstasyonundaki bilet kuyruğunun nasıl sıkıcı olabileceğine inanamazsınız diyorlar.”</p>

  <p>Ciddi bir tavırla domates suyundan bir yudum çekti ve saatine baktı.</p>

  <p>Arthur bir iki dakika yutkunmaya su gibi çağıldamaya devam etti.</p>

  <p>“Biraz sonra gitmek zorundayım dedi Fenchurch, “ve siz hala içinizi dökmek için o kadar heyecanlı olduğunuz bu dehşetli olağanüstü şeyin ne olduğunu bana anlatmaya başlamadınız.”</p>

  <p>“Niçin sizi Londra’ya götürmeme izin vermiyorsunuz?” dedi Arthur. “bugün Cumartesi, özel olarak yapacağım hiçbir işim yok, isterdim ki...”</p>

  <p>“Hayır” dedi Fenchurch, “teşekkür ederim, çok tatlısınız, ama hayır. Birkaç gün için yalnız kalmaya ihtiyacım var.” Gülümseyerek omuzlarını silkti.</p>

  <p>“Ama..”</p>

  <p>“Başka bir zaman anlatırsınız. Size telefon numaramı vereyim.”</p>

  <p>Kız rakamı kurşun kalemle bir kağıt parçası üzerine yazıp eline tutuştururken Arthur’un kalbi küt küt atıyordu.</p>

  <p>“Şimdi rahatlayabiliriz,” dedi kız. Yavaşça gülümsemesi Arthur’un içini öylesine doldurmuştu ki, patlayabileceğini düşündü.</p>

  <p>“Fenchurch,” dedi, ismi söylerken bundan haz alarak, “Ben...”</p>

  <p>“Bir koli,” diye onu bastırdı sırnaşık bir ses, “vişne likörü ve ayrıca, buna bayılacaksınız biliyorum, bir gramofon plağı kaydından iskoç gayda müziği.”</p>

  <p>“Evet teşekkür ederiz, çok hoş,” diye üsteledi Arthur.</p>

  <p>“Londra’dan geldiğiniz için,” dedi permalı kadın, ' “onları size göstersem iyi olur diye düşündüm...”</p>

  <p>Ödülleri Arthur’un görebilmesi için gururla uzatıyordu. O da bunların gerçekten de bir koli vişne likörü ve gramofondan kaydedilmiş bir gayda müziği albümü olduğunu görebiliyordu. Ödüller bunlardı.</p>

  <p>“Şimdi sizi rahat bırakayım da içkilerinizi bitirin,” dedi kadın, Arthur’un sızlayan omzuna hafifçe dokunarak, “ama görmek isteyeceğinizi biliyordum.”</p>

  <p>Arthur gözlerini Fenchurch’ünkilerle yeniden birleştirdi ve birden söyleyecek bir şey bulamadı. İkisi arasında bir an gelip geçmiş, ama o anın bütün ritmi şu lanet olası aptal kadın tarafından berbat edilmişti.</p>

  <p>“Merak etmeyin,” dedi Fenchurch, bardağının tepesinden ona gözlerini ayırmadan bakarken, “tekrar görüşeceğiz.” Bir yudum aldı.</p>

  <p>“Belki de,” diye ekledi, “o olmasaydı buradaki durum bu kadar iyi gitmezdi.” Bilmiş bir gülüşle gülümsedi ve saçlarını tekrar yüzüne döktü.</p>

  <p>Bu hiç de yalan değildi.</p>

  <p>Arthur itiraf etmeliydi ki bu bal gibi de gerçekti.</p>

  <h2 id="sigil_toc_id_107">13</h2>

  <p>O akşam Arthur evin içinde uzun adımlarla dolaşarak, yavaş hareketlerle mısır tarlasında geziniyormuş gibi yapıyor ve durmaksızın ani kahkaha tufanlarına kapılıyordu. Kazandığı gayda müziği albümünü dinlemeye bile dayanabileceğini düşündü. Saat sekizdi ve Fenchurch’e telefon etmeden önce plağın tamamını dinlemeye, dinlemek için kendisini zorlamaya karar verdi. Belki de telefonu yarına bile bırakması daha doğru olurdu. Hava atmak için böyle yapmalıydı. Veya gelecek haftaya ertelemeliydi.</p>

  <p>Hayır. Hayır oyun yoktu. Onu istiyordu ve bunu kimin öğreneceği umurunda değildi. Onu kesinlikle ve mutlaka istiyordu, ona hayrandı, onu arzuluyordu, onunla yapmak istediği şeylerin sayısı bu dünyada bir adı olan şeylerin sayısından daha fazlaydı.</p>

  <p>Kendisini resmen “Yippee” gibi bir şeyler haykırırken ve evde serseri mayın gibi oradan oraya dolaşırken buldu. Onun gözleri, onun saçları, onun sesi, her şeyi...</p>

  <p>Durdu.</p>

  <p>Gayda plağını çalacaktı. Sonra onu arayacaktı.</p>

  <p>Yoksa, onu daha önce mi aramalıydı?</p>

  <p>Hayır. Yapacağı şey şuydu. Gayda plağını çalmaya başlayacak, onu dinleyecekti, son ağıtın inleyen son namesine kadar dinleyecekti. Sonra onu arayacaktı. Uygun sıra buydu. Yapacağı şey de buydu.</p>

  <p>Dokunduğu zaman ortadan kay bolu verecekleri endişesiyle bir şeye dokunmaktan korkuyordu.</p>

  <p>Plağı eline aldı. Kaybolmadı. Karton kılıfından çıkardı. Pikabı açtı, ve ses yükselticileri çevirdi. Pikap da, yükselticiler de sağlamdı. İğneyi plağın üzerine indirirken aptal aptal kıkırdadı.</p>

  <p>Oturdu ve ciddiyetle “Bir İskoç Askeri” ni dinledi.</p>

  <p>“Hayran Eden Zerafeti” dinledi.</p>

  <p>İskoç dağlarındaki dar, derin vadilerle ilgili bir şey dinledi.</p>

  <p>Geçirdiği mucizevi öğle vaktini düşündü.</p>

  <p>Tam ayrılmak üzerelerdi ki, berbat bir “yuhuu” patlamasıyla irkilmişlerdi. Korkunç permalı kadın odanın öbür ucundan kırık kanatlı sersem bir kuş gibi kendilerine el sallamaktaydı. Pabdaki herkes onlara dönmüş bir tepki bekliyordu.</p>

  <p>Böbrek makinesinin alınabilmesi için toplanan 4.30 pound için Anjie’nin nasıl sevinip mutlu olacağı hakkındaki konuşmayı dinlememişlerdi. Bitişik masadan birinin bir koli vişne likörü kazandığını hayal meyal fark etmişler ve “Yu Huu” çeken bayanın 37 numaralı biletin onlarda olup olmadığını sorduğunu kavrayabilmeleri bir iki dakikalarını almıştı.</p>

  <p>Arthur biletin kendisinde olduğunu keşfetmişti. Kızgınlıkla saatine bakmıştı.</p>

  <p>Fenchurch onu dürtmüştü.</p>

  <p>“Hadi,” demişti, “git ve onu al. Aksilik etme. Onlara ne kadar memnun olduğunu anlatan bir konuşma yap ve sonra beni arayıp işlerin nasıl gittiğini anlat. Plağı da dinlemek isterim. Hadi.”</p>

  <p>Koluna vurmuş ve uzaklaşmıştı.</p>

  <p>Pab’ın devamlı müşterileri Arthur’un ödülünü kabul ederken yaptığı konuşmayı biraz abartılı bulmuşlardı. Alt tarafı, kazandığı şey bir gayda müziği albümü idi.</p>

  <p>Arthur bunları düşündü ve müziği dinledi ve durup durup kahkahalara boğuldu.</p>

  <h2 id="sigil_toc_id_108">14</h2>

  <p>Zırr Zırr.</p>

  <p>Zırr zırr.</p>

  <p>Zırr Zırr.</p>

  <p>“Alo, evet? Evet, doğru. Evet. Biraz bağırmanız gerek, burada çok gürültü var. Ne?</p>

  <p>“Hayır ben sadece akşamları bara bakıyorum. Öğle vakti çalışanlar Yvonne ve Jim, Jim mal sahibidir. Hayır ben yoktum. Ne?</p>

  <p>“Biraz bağırmanız gerek.</p>

  <p>“Ne? Hayır, çekilişten falan haberim yok. Ne? Ayrılma, ben Jim’i çağırayım.”</p>

  <p>Tezgahtaki kız elini alıcının üzerine kapatarak gürültülü barın üzerinden seslendi. “Adamın biri telefonda kazandığı piyangoya ilişkin bir şeyler anlatıyor. Durmadan biletinin 37 numara olduğunu ve kazandığını söylüyor.”</p>

  <p>“Hayır, burada bir adam vardı o kazandı,” diye bağırdı barmen.</p>

  <p>“O biletin bizde olup olmadığını soruyor.”</p>

  <p>“Eğer bileti bile yoksa kazandığını nasıl düşünebilir ki?”</p>

  <p>“Jim diyor ki, biletin bile olmadan kazandığını nasıl düşünebilirmişsin. Ne?”</p>

  <p>Kız elini tekrar alıcının üzerine kapattı.</p>

  <p>“Jim bu adam başımın etini yiyor. Biletin üzerinde bir numara olduğunu söylüyor.”</p>

  <p>“Tabii ki biletin üzerinde bir numara olacak, lanet olası bir piyango bileti değil mi bu?”</p>

  <p>“Diyor ki yani biletin üzerinde bir telefon numarası yazılı imiş.”</p>

  <p>“Şu telefonu kapatıp, lanet olası müşterilere servis yapar mısın sen?”</p>

  <h2 id="sigil_toc_id_109">15</h2>

  <p>Oradan sekiz saat uzaklıkta, batıda, bir adam kumsalda oturmuş anlatılmaz kaybı için yas tutuyordu. Kaybına ancak ufak paketler halinde üzülebiliyordu, çünkü tamamı, taşınması çok zor olan büyük bir yük oluşturuyordu.</p>

  <p>Uzun yavaş pasifık dalgalarının kumsala yaklaşmasını seyrediyor ve olmayacağını bildiği bir hiçbir şey için bekliyor, bekliyor, bekliyordu.</p>

  <p>Olmamasının zamanı geldiğinde, usule uygun şekilde, olmadı. Akşam üzeri böylece kendi kendini tükettiğinde, güneş de denizin uzun ufuk çizgisinin gerisine düştü ve gün bitmiş oldu.</p>

  <p>Kumsal ismini veremeyeceğimiz bir kumsaldı, çünkü adamın özel malikanesi orada bulunuyordu. Burası, Los Angeles’in önce batıya doğru uzanan o yüzlerce millik kıyı şeridi üzerinde yer alan küçük, kumluk bir uzantıydı. <i>Otostopçunun Galaksi Rehberi</i><i>'</i>nin son baskısındaki bir bölümde “nafile, mafile, menhus, uğursuz ve bu anlamda başka ne kelime varsa o ve her türlü kötü özelliğe” sahip bir yer olarak bahsi geçmiş, bundan bir kaç saat sonra yazılmış bir başka bölümde ise, buranın “Amerikan Ekspres’in reklam mektuplarından oluşmuş ama Amerikan Ekspres’in derin ahlak duygusundan yoksun binlerce dönümlük bir yer olduğu, bunların da ötesinde, her nedense burada gökyüzünün de sarı renkli olduğu” anlatılmıştı.</p>

  <p>Kıyı şeridi batıya doğru uzanıp sonra kuzeye, <i>Rehber’</i> in “gidilecek güzel bir yer” olarak nitelediği, San Fransisko’nun puslu körfezine doğru dönmekteydi. Orada karşılaştığınız herkesin ayrı zamanda bir uzay yolcusu da olduğuna inanmanız çok kolaydı. Onların tarzında “merhaba” demek sizin için yeni bir din başlatmak anlamına gelebilirdi. Yerleşip de oranın usullerini iyice kavrayıncaya kadar, herhangi birinin sorduğu her dört sorunun üçünü “hayır” diyerek cevaplamak çıkarınızaydı. Çünkü orada süregelen bazı çok garip şeyler vardı ve bunların bir kısmı bir şeyden şüphelenmeyen uzaylı yabancının çok ihtiyaç duyduğu şeyler olabilirdi.” <i>Rehber'</i>de, kıvrılarak uzanan yüzlerce millik kayalık ve kumsaldan, palmiyelerden, dalga kıranlar ve gün batımlarından “kaçırılmaması gereken bir fırsat” olarak bahsedilmekteydi.</p>

  <p>Ve kıyı şeridinin kaçırılmaması gereken bu uzantısı üzerindeki bir yerde, birçoklarının deli olarak nitelendirdiği, teselli edilemeyen adamın evi yer almaktaydı. Kendisinin söylediğine göre, ona deli denmesinin tek sebebi, öyle olmasıydı.</p>

  <p>İnsanların onun deli olduğunu düşünmelerinin birçok sebebinden bir tanesi, çoğu kişinin evlerinin öyle veya böyle garip olduğu bu yerde bile, onun evinin gariplikte oldukça aşırıya kaçmış olmasındandı.</p>

  <p>Evinin ismi Tımarhanenin Dışı idi.</p>

  <p>Kendi ismi sadece John Watson’dı, ama o- bazı arkadaşlarının da şimdi isteksizce kabullendiği gibi- Akıllı Wonko olarak çağrılmak istiyordu.</p>

  <p>Evinde bir dizi garip şey vardı ve altına sekiz kelime kazınmış olan gri bir cam kavanoz da bunların içindeydi.</p>

  <p>Daha sonra ondan bahsedecek çok fırsatımız olacak bu sefer ki yalnızca gün batımını izlemek ve onun da orada olup izlediğini söylemek için bir başlangıçtı.</p>

  <p>Değer verdiği her şeyi kaybetmişti ve şimdi dünyanın sonunun gelmesini bekliyordu- bu sonun çoktan gelip geçtiğinin pek farkında değildi.</p>

  <h2 id="sigil_toc_id_110">16</h2>

  <p>Arthur, Taunton’daki bir bar’ın arkasındaki çöp tenekelerini karıştırarak geçirdiği ve hiçbir şey ne bir piyango bileti ne de telefon numarası bulabildiği iğrenç bir Pazar gününün ardından, Fenchurch’ün kendisini bulabilmek için elinden gelen her şeyi yaptı. O daha çok şey denedikçe aradan, daha çok haftalar geçti.</p>

  <p>Kendi kendisini azarlıyor, kendisine, kaderine, dünyaya ve havasına hiddetleniyordu. Bu üzüntüsü ve öfkesi sırasında onunla karşılaşmadan hemen önce gitmiş olduğu benzin servis istasyonun kafeteryasına bile gidip oturdu.</p>

  <p>“Beni özellikle huysuzlaştıran bu ince ince yağan yağmur.”</p>

  <p>“Lütfen yağmurdan şikayet etmeyi kes artık,” diye terslendi Arthur.</p>

  <p>“Yağmur kesilseydi ben de şikayet etmeyi keserdim.” “Bak...”</p>

  <p>“Ama sana yağmur kesildikten sonra ne olacağını anlatayım mı?”</p>

  <p>“Hayır.”</p>

  <p>“Meleyecek.”</p>

  <p>“Ne?”</p>

  <p>“Gökgürültüleri meleyecek.”</p>

  <p>Arthur kahve fincanının kenarları üzerinden dışarıdaki berbat havaya baktı. Burasının, içinde bulunabileceği en gereksiz yer olduğunu fark etti. Kendisini oraya mantığından çok, batıl inancı çekmişti. Bununla birlikte, kader böyle rastlantıların gerçekten de mümkün olabileceğini ortaya atarak onu tavlamak istercesine, onu orada bulunduğu son seferde karşılaşmış olduğu kamyon sürücüsü ile yeniden karşılaştırmıştı.</p>

  <p>Onu görmemezlikten gelmeye çalıştıkça, kendisini adamın insanı tüketen konuşmasının yarattığı girdabın çekimine daha çok kaptırıyordu.</p>

  <p>“Sanırım,” dedi Arthur belli belirsiz bir sesle, bunu söyleme zahmetine katlandığı için kendi kendisine küfrederek, “yağmur azalıyor.”</p>

  <p>“Ha!“</p>

  <p>Arthur sadece omuz silkti. Gitmeliydi. Yapması gereken buydu. Sadece kalkıp gitmeliydi.</p>

  <p>“Hiç durmuyor!” diye söylendi kamyon şoförü yüksek sesle. Masayı yumrukladı, çayını döktü ve bir an için öfkeden tütüyormuş gibi gözüktü.</p>

  <p>Böyle bir söz üzerine yürüyüp gidemezdiniz.</p>

  <p>“Tabii ki duruyor,” dedi Arthur. Bu pek de zarif bir karşı ifade şekli sayılmazdı ama, söylenmesi de gerekliydi.</p>

  <p>“<i>Yağıyor</i> ..... <i>hiç</i>.... <i>durmaksızın, ”</i> dedi adam çılgın</p>

  <p>bir öfke içinde kelimelere tempo tutarak masayı yeniden yumruklarken.</p>

  <p>Arthur başını salladı.</p>

  <p>“<i>Hiç durmadan</i> yağdığını söylemek aptalca...” dedi. Adamın kaşları hayretle yükseldi.</p>

  <p>“<i>Aptalca mı!</i> Niçin aptalca olsun? Hiç durmadan yağmur yağdığını söylemek niçin aptalca olsun? Eğer hiç durmadan, biteviye yağıyorsa?”</p>

  <p>“Dün yağmadı.”</p>

  <p>“Darlington’da yağdı.”</p>

  <p>Arthur bıkkın bir şekilde durakladı.</p>

  <p>“Dün bana nerede olduğumu mu soracaktın? diye sordu adam. “Hı?”</p>

  <p>“Hayır” dedi Arthur.</p>

  <p>“Ama sanırım tahmin edebilirsin.”</p>

  <p>“Öyle mi sanırsın.”</p>

  <p>“D ile başlıyor.”</p>

  <p>“Öyle mi?”</p>

  <p>“Ve yağmurun orada adamı deli ettiğini sana söyleyebilirim.”</p>

  <p>“Orada oturmamalıydın, arkadaş,” dedi yanından geçen, tulum giymiş bir yabancı, neşeyle. “Orası Fırtınabulutu Köşesi. Bizim Raindrops Keep Falling On My Head için özel rezervasyonlu köşemizdir orası. Burası ile güneşli Danimarka arasındaki her otoyol kahvesinde böyle bir köşe ayrılmıştır. Benim sana tavsiyem, buradan dümen kırıp uzaklaşman. Hepimiz öyle yapıyoruz. Nasıl gidiyor, Rob? Meşgul musun? Yağışlı hava lastiklerin takılı, değil mi? Hah hah ha.”</p>

  <p>Tulumlu adam kısa sürede oradan uzaklaşarak yakınlardaki masalardan birine bir Brit Ekland fıkrası anlatmaya gitti.</p>

  <p>“Görüyorsun ya, serseri heriflerin hiçbiri beni ciddiye almıyor,” dedi Rob McKenna. “Ama” diye ekledi, karanlık bir ifadeyle öne eğilip, gözlerini devirerek, “ama hepsi söylediklerimin doğru olduğunu biliyor!"</p>

  <p>Arthur kaşlarını çattı.</p>

  <p>“Karım gibi,” diye tısladı Mc Kenna Her Mevsimde Nakliye’nin tek sahibi ve şoförü. “O bunun saçma olduğunu ve benim boşuna titizlenip, huysuzlandığımı söylüyor, ama,” dramatik bir tavırla durakladı ve gözlerinden etrafa tehlikeli bakışlar fırlattı, “ona ne zaman telefon edip eve gelmekte olduğumu söylesem, hemen çamaşırları toplaması gerektiğinden bahsediyor!” kahvesinin kaşığını iki parmağı arasında çevirdi. “Buna ne anlam veriyorsun?”</p>

  <p>“Şey..”</p>

  <p>“Benim bir defterim var,” diye devam etti, ” bir defterim var. Bir günlük. On beş senedir tutuyorum. Şimdiye kadar gittiğim her yeri kapsıyor. Her gününü. Ve orada havanın nasıl olduğunu. Bütün Ingiltere’de , İskoçya’da, Galler’de bulundum. Bütün Avrupa’da, İtalya’da, Almanya’da. Danimarka’ya gidip geldim, Yugoslavya’da bulundum. Hepsi burada işaretli ve kayıtlı. Kardeşimi ziyaret ettiğim bile yazılı,” diye ekledi, “Seattle’da.”</p>

  <p>“Evet,” dedi Arthur, nihayet gitmek için ayağa kalkarak, “belki onu birilerine göstermelisin.”</p>

  <p>“Göstereceğim,” dedi Rob McKenna.</p>

  <p>Ve gösterdi.</p>

  <h2 id="sigil_toc_id_111">17</h2>

  <p>Acı. Keder. Daha çok acı ve daha çok keder. Bir projeye ihtiyacı vardı ve kendisine bir proje yarattı.</p>

  <p>Mağarasının nerede olduğunu bulacaktı.</p>

  <p>Tarih öncesi Dünya’da bir mağarada yaşamıştı. Bu, iyi bir mağara değildi, hatta berbat bir mağaraydı ama.... Aması yoktu. Tam anlamıyla berbat bir mağaraydı ve o orada beş sene yaşamıştı. Bu beş koca sene boyunca orayı evi olarak düşünmüştü ve insanlar evlerinin izini sürmeyi severlerdi. Arthur Dent de böyle insanlardan biriydi. Bu yüzden Exeter’e, bir bilgisayar almaya gitti.</p>

  <p>Evet, istediği şey buydu, bir bilgisayar. Ama bunun için kafasında bilgisayarcıya bildirebileceği ciddi bir amacı olması gerektiğini düşündü. Yoksa öylece gidip, insanların oynayacak bir şey aradığını sanmalarını istemiyordu. Arthur’un ciddi bir amacı vardı. Tarih öncesi Dünya’da bir mağaranın tam yerini tespit etmek. Bunu dükkandaki adama açıkladı.</p>

  <p>“Niçin?” dedi dükkandaki adam.</p>

  <p>Bu tehlikeli bir soruydu.</p>

  <p>“Peki, bunu geçelim,” dedi dükkandaki adam. “Nasıl?”</p>

  <p>“Şey, bu konuda sizin bana yardımcı olabileceğinizi umuyordum.”</p>

  <p>Adam içini çekti ve omuzlan düştü.</p>

  <p>“Bilgisayar kullanmada hiç deneyiminiz var mı?”</p>

  <p>Arthur sorunları birkaç saniye içinde çözen <i>Altın Kalp</i>’deki gemi bilgisayarı Eddie’den ya da Derin Düşünce’den bahsedip bahsetmemeyi düşündü- sonra bahsetmemeye karar verdi.</p>

  <p>“Hayır,” dedi.</p>

  <p>“Eğlenceli bir öğleden sonra olacağa benziyor,” dedi dükkandaki adam, ama bunu yalnız kendisi duydu.</p>

  <p>Her şeye rağmen Arthur bir Apple aldı. Birkaç gün sonra astronomi ile ilgili birtakım yazılımlar da temin etti. Yıldızları tespit etti, geceleri mağarasından baktığı zaman yıldızları nasıl gördüğünü hatırlayıp onların diyagramlarını çizdi ve bunlar üzerinde haftalarca uğraştı ve sonunda varacağı kaçınılmaz sonucu neşe içinde erteledi. Bu kaçınılmaz sonuç projenin baştan sona saçma olduğuydu.</p>

  <p>Hatıralardan yola çıkarak çizilen tahmini çizimler faydasızdı. Yaşadıklarının ne kadar uzun bir süre önce yaşanmış olduğunu bile bilmiyordu. Ford Prefect o zaman birkaç milyon yıl olduğuna ilişkin kaba taslak tahminlerde bulunmuştu ama onun matematikle arası hiç iyi değildi.</p>

  <p>Yine de onu en azından bir sonuca ulaştırabilecek bir yöntem buldu. Kullandığı parmak hesabının olağanüstü karmaşası, yaklaştırmaların çılgınlığı ve tahminlerin gizemliliği yüzünden, doğru galaksiyi bulabilmesi şansa kalmıştı. Ama o gene de devam etti ve bir sonuca vardı.</p>

  <p>Buna doğru sonuç diyecekti. İşin aslını kim biliyordu ki?</p>

  <p>Bununla birlikte, rastlantı bu ya, kaderin sayısız ve görünmez cilvelerinden biri onun tamı tamına doğru sonuca ulaşmasını sağlamıştı, ama tabii o bunu hiçbir zaman öğrenemeyecekti. Öylece Londra’ya gitti ve gözüne kestirdiği bir kapıyı çaldı.</p>

  <p>“Oh, önce telefon edersin sanıyordum.”</p>

  <p>Arthur şaşkınlık içinde nefesini tuttu.</p>

  <p>“Sadece birkaç dakikalığına girebilirsin,” dedi Fenchurch. “Tam da dışarı çıkıyordum.”</p>

  <h2 id="sigil_toc_id_112">18</h2>

  <p>Islington’da bir yaz günü. Antika mobilya tamiri yapan makinaların yaslı inleyişleri ile dolu bir gün.</p>

  <p>Fenchurch’ün öğleden sonraki işini boş vermesi imkansızdı ve bu yüzden Arthur kendi başına, ama onu sonunda bulduğu için mutluluktan uçarak, hülyalar içinde dolaştı, vitrinleri seyretti. Eski tahta oyma aletlerine, Boer Savaşı miğferlerine, zenne kıyafetlerine, ofis mobilyasına veya balığa ihtiyacı olan herkesin de rahatlıkla doğrulayabileceği gibi, Islingtonda bu faydalı dükkanlardan bir sürü vardı.</p>

  <p>Güneş çatıların ve bahçelerin üzerinde tüm gücüyle parlıyordu. Mimarlar ve musluk tamircileri üzerinde, haydutlar ve hırsızlar üzerinde parlıyordu. Pizzalar üzerinde, emlakçilerin özel eşyaları üzerinde parlıyordu.</p>

  <p>Restorasyon görmüş mobilya dükkanlarından birine giren Arthur’un üzerinde parlıyordu.</p>

  <p>“İlginç bir bina,” dedi sahibi neşe içinde. “Bodrumda, yakın pab’lardan biri ile bağlantı sağlayan gizli bir geçidi var. Anladığım kadarıyla, Prens Regent için yaptırılmış, istediği zaman kaçamak yapabilsin diye.”</p>

  <p>“Yani birilerinin onu soyulmuş çam mobilya alırken yakalamasını engellemek için kullanılmak üzere mi demek istiyorsunuz?” dedi Arthur.</p>

  <p>“Hayır,” dedi mal sahibi, “o sebepten değil.”</p>

  <p>“Beni mazur görmelisiniz,” dedi Arthur. “Müthiş mutluyum da.”</p>

  <p>“Anlıyorum.”</p>

  <p>Hülyalı bir şekilde dolaşmaya devam etti ve kendini Greenpeace ofislerinin bulunduğu yerde buldu. Üstüne “Yapılacak İşler- Acil!” diye yazmış olduğu dosyasının içindekiler aklına geldi. Bu zaman içinde dosyayı bir daha açmamıştı bile. Neşeli bir gülümseme ile içeri girdi ve yunusların özgürlüğü için onlara biraz para vermeye geldiğini söyledi.</p>

  <p>“Çok komik,” dediler ona, “git buradan.”</p>

  <p>Beklediği reaksiyon tam olarak bu olmadığı için yeniden denedi. Bu sefer ona epeyce kızdılar. Bu yüzden, yine de biraz para bırakarak; oradan ayrıldı ve yeniden dışarı güneş ışığına çıktı.</p>

  <p>Saat altıyı biraz geçe, bir şişe şampanyayı kaptığı gibi, dar bir sokak üzerinde bulunan Fenchurch’ün evine yöneldi.</p>

  <p>“Tut şunu” diyen Fenchurch eline kalın bir ip tutuşturdu, sonra büyük beyaz, tahta kapıdan içeri girerek kayboldu. Kapının üzerinde koca bir asma kilit ve onun üzerinde de siyah bir demir çubuk sallanıyordu.</p>

  <p>Ev, artık kullanılmadığı için bakımsızlıktan dökülen Islington Ziraat Odası’nın arkasındaki hafif sanayi mahallesinde, ahırdan bozma küçük bir yerdi. Kocaman ahır kapılarının dışında bir de normal görünümlü, cilalanmış bir tahtadan yapılmış ve siyah yunus balığı şeklinde bir tokmağı bulunan bir kapısı daha vardı. Bu kapıdaki tek gariplik eşiğin iki buçuk metre yüksekliğinde olmasıydı. Bu nedenle kapı iki katın üzerine kondurulmuştu ve önceleri muhtemelen atları doyurmak için içeriye kuru ot taşınmasında kullanılıyordu.</p>

  <p>Girişin üzerindeki tuğlaların arasından, dışarı doğru eski bir makara uzanıyordu ve Arthur’un tutmakta olduğu ip bunun üzerinden geçiyordu. İpin öbür ucuna ise bir çello asılıydı.</p>

  <p>Kapı başının üzerinde bir yerden açıldı.</p>

  <p>“Tamam,” dedi Fenchurch, “ipi çek ve çelloyu elinle tutup, dengele. Bana yukarı gönder.”</p>

  <p>Arthur ipi çekti, çelloyu tutup, dengeledi.</p>

  <p>“İpi tekrar çekemiyorum,” dedi, “çelloyu bırakmadan yani.”</p>

  <p>Fenchurch aşağı sarktı.</p>

  <p>“Ben çelloyu tutuyorum,” dedi. “Sen ipe asıl.”</p>

  <p>Çello ile kapı arasındaki mesafe azaldı ve hafifçe sallanan Çello’yu kız usta bir hareketle içeri çekti.</p>

  <p>“Sen de yukarı gel,” diye seslendi Fenchurch aşağı doğru.</p>

  <p>Arthur eşyalarının durduğu torbayı aldı ve heyecandan uyuşmuş bir şekilde ahır kapılarından geçerek içeri girdi.</p>

  <p>İlk geldiğinde şöyle bir görmüş olduğu alt oda pek düzenli değildi ve bir sürü ıvır zıvırla doluydu. Dökme demirden yapılmış büyük ve eski silindirli bir çamaşır sıkma makinası orta yerde duruyordu. Bir köşede ise şaşırtıcı sayıda mutfak eşyası yığılıydı. Arthur’un görünce bir an için paniklediği bir bebek beşiği bile vardı bunlar arasında, ama neyse ki eski bir şeydi ve kitaplarla doluydu.</p>

  <p>Eski ve lekeli beton döşeme heyecan verici çatlaklarla doluydu. İşte sallanan tahta merdivenlerden yukarı çıkmaya başladığında, Arthur’un ruh hali buydu. Çatlaklarla dolu beton döşeme bile ona dayanılmaz biçimde haz verici bir şey gibi görünüyordu.</p>

  <p>“Bir mimar arkadaşım bana buraya ne harika şeyler yapabileceğini söyleyip duruyor” dedi Fenchurch sohbet eder gibi, Arthur döşemenin arasından göründüğü sırada. “Durmadan buraya geliyor, ortada durup şaşkın bir hayranlıkla kullanabileceği boşluklardan, eşyalardan, partilerden bahsediyor ve muhteşem ışık kalitesiyle ilgili birtakım şeyler mırıldanıyor, sonra bir kaleme ihtiyacı olduğunu söylüyor ve ardından haftalarca ortadan kayboluyor. Bu yüzden o muhteşem şeyleri bugüne kadar gerçekleştiremedi.</p>

  <p>Aslında diye düşündü Arthur etrafına bakınırken, en azından üst oda epeyce düzenliydi. Dekorasyonu son derece sadeydi. Etrafa koltuk kanepe yerine büyük minderler konulmuştu. Stereo set ve hoparlörleri Stonehenge’in yaratıcılarını bile etkileyebilecek cinstendi.</p>

  <p>Her yerde solmuş çiçekler ve ilginç resimler vardı.</p>

  <p>Çatı boşluğunda Fenchurch’ün deyişi ile ancak bir kedinin sığabileceği bir banyonun bulunduğu asmakat denilebilecek bir yer vardı. “Ama” diye ekliyordu Fenchurch, “kedinin oldukça sabırlı bir hayvan olması ve kafasında açılacak birkaç kötü yarığa aldırmaması gerekiyor. Yani. İşte böyle.”</p>

  <p>“Evet.”</p>

  <p>Bir an için birbirlerine baktılar.</p>

  <p>Bu an daha uzun bir an oldu ve ansızın çok uzun bir an haline geldi, öylesine uzundu ki bu kadar zamanın nereden çıktığının anlaşılması bile zordu.</p>

  <p>İsveç Peynir Bitkisiyle bile yeterince uzun bir süre yalnız kaldığında kendini rahatsız hissedip utanmayı başarabilen Arthur için bu an, gecikmiş bir mutluluk anıydı ve hiç de korktuğu gibi bir şey değildi. Birden, hayvanat bahçesinde doğan ve hep orada kapalı kalan ve bir sabah uyandığında kafesinin kapısının sessizce ardına kadar açıldığını gören bir hayvan gibi hissetti kendini. Gri tropik çayırlar, uzakta pembelikler içinde yükselen güneşe doğru uzanırken, her tarafta yeni sesler uyanıyordu.</p>

  <p>Fenchurch’ün apaçık bir ilgiyle aydınlanmış yüzüne ve paylaştıkları bir şaşkınlıkla gülümseyen gözlerine bakarken, bu yeni seslerin ne olduğunu merak etti.</p>

  <p>Yaşamın insanlarla konuştuğunu, her zaman merak ettiği ve sorup durduğu sorulara cevap verdiğini daha önce fark etmemişti, bunu bilinçli olarak hiç saptamamış veya bu sesin tonlarını tanımamıştı, ta ki o ses şimdi ona, daha önce hiç söylemediği bir şeyi söyleyinceye, yani “evet” deyinceye kadar.</p>

  <p>Fenchurch nihayet, ufak bir baş silkişle gözlerini indirdi.</p>

  <p>“Biliyorum,” dedi. “Her zaman, senin basit bir kağıt parçasını bir ödül almadan iki dakika bile elinde tutmayacak cinsten biri olduğunu hatırlamam gerekecek.”</p>

  <p>Arkasını döndü.</p>

  <p>“Hadi yürüyüşe çıkalım,” dedi çabuk çabuk. “Hyde Park’a gidelim. Ben üzerime daha uygun bir şeyler giyeyim.”</p>

  <p>Oldukça tutucu görünüşlü, sade, koyu renk bir giysi vardı üzerinde. Pek biçimli bir şey olduğu söylenemezdi ve aslında ona da pek yakışmamıştı.</p>

  <p>“Bunu özellikle çello öğretmenim için giyiyorum” dedi. “İyi bir çocuk ama bazen bütün o yay çekme işinin onu biraz heyecanlandırdığım sanıyorum. Bir dakikada hazır olurum.”</p>

  <p>Merdivenleri neşeyle çıkarak asma kata çıktı ve aşağı seslendi, “Şişeyi daha sonrası için dolaba koy.”</p>

  <p>Arthur, şampanya şişesini dolabın kapısına yerleştirirken aynı yumurta ikizi bir başka şişenin kendisininkine bitişik oturmakta olduğunu gördü.</p>

  <p>Pencereye doğru yürüdü ve dışarı baktı. Tekrar döndü ve plaklara bakmaya başladı. Yukarıdan elbisesinin yere düşerken çıkardığı hışırtıyı duydu. Kendi kendine ne biçim bir insan olduğuna ilişkin söylendi. Kendi kendisine, en azından şu an için, gözlerini kesinlikle ve hiç kaldırmadan onun plakları üzerine kilitli tutmasını, plakların isimlerini okumasını, beğenmiş bir ifadeyle başını sallamasını, mecbur kalırsa lanet olası şeyleri saymasını sıkı sıkıya tembih etti. Başını aşağıda tutacaktı.</p>

  <p>Bunu yapmakta, tamamen, son derece ve aşağılık bir şekilde başarısız oldu.</p>

  <p>Fenchurch yukarıdan kendisine öyle ısrarlı bir şekilde bakıyordu ki Arthur’un da yukarı kendisine baktığını bile fark etmemiş gibiydi. Sonra birden kafasını salladı, hafif yazlık elbisesini üzerine geçirdi ve çabucak banyoya girip kayboldu.</p>

  <p>Bir dakika sonra dışarı çıktığında, gülümsüyordu. Başında bir güneş şapkası vardı ve basamakları birer ikişer sıçrayarak, olağanüstü bir hafiflikle indi. Yürüyüşü ilginç bir dans figürünü andırıyordu. Arthur’un bunu fark ettiğini gördü ve başını hafifçe bir yana eğerek sordu.</p>

  <p>“Sevdin mi?” dedi.</p>

  <p>“Şahane görünüyorsun,” dedi Arthur yalnızca, çünkü öyleydi.</p>

  <p>“Hmmmm,” dedi kız, sanki Arthur sorusunu gerçekten cevaplamamış gibi.</p>

  <p>Bütün bu zaman boyunca açık kalmış olan üst kattaki ön kapıyı kapattı ve küçük odaya, onu bir müddet tek başına bırakılabilmesi için her şeyin uygun olup olmadığını anlamak ister gibi şöyle bir baktı. Arthur’un gözleri de onunkileri izledi ve o başka bir yana bakarken, kız bir çekmeceden aldığı bir şeyi taşıdığı keten çantasına sokuşturdu.</p>

  <p>Arthur tekrar ona baktı.</p>

  <p>“Hazır mıyız?”</p>

  <p>“Benim bir sorunum olduğunu,” dedi kız azıcık şaşırmış bir gülümsemeyle, “biliyor muydun?”</p>

  <p>Onun konuya bu kadar dolaysız girişi Arthur’u hazırlıksız yakalamıştı.</p>

  <p>“Şey,” dedi, “bazı ne olduğu belirsiz şeyler işitmiştim...”</p>

  <p>“Benim hakkımda ne kadar şey bildiğini merak ediyorum,” dedi kız. “Eğer duyduklarını benim tahmin ettiğim yerden duymuşsan, o zaman bahsettiğim o değil. Russel adeta durduğu yerde bir şeyler uyduran tiplerdendir. Çünkü gerçek sorunla başa çıkamaz o.”</p>

  <p>Arthur’un içinden keskin bir endişe dalgası geçti.</p>

  <p>“O zaman nedir bu sorun?” dedi. “Bana anlatabilir misin?”</p>

  <p>“Endişe etme.” dedi, “Hiç kötü bir şey değil. Sadece alışılmamış. Hiç, hiç alışılmamış.”</p>

  <p>Arthur’un eline dokundu, sonra eğilip ona küçük bir öpücük kondurdu.</p>

  <p>“Bunun ne olduğunu bu akşam çözüp çözemeyeceğin,” dedi “benim çok ilgimi çekecek.”</p>

  <p>Arthur, eğer kendisine o sırada hafifçe dokunan biri olsa, anlayabileyeceğini hissetti. Tipti gri balık kavanozuna baş parmağının tırnağıyla vurduğu zaman onun çıkardığı uzun, derin çınlama sesi gibi sesler çıkarabilirdi.</p>

  <h2 id="sigil_toc_id_113">19</h2>

  <p>Durmadan silah sesleriyle uyandırılmak Ford Prefect’i rahatsız ediyordu.</p>

  <p>Bakım atölyesi girişinden yavaşça dışarı süzüldü. Etrafındaki en parıltılı makineyi susturup onu havlularla sarmalayarak kendisi için bir yatak haline dönüştürdü. Basamaklardan indi, sessiz adımlarla ve berbat bir ruh hali içinde koridorlarda dolaşmaya başladı.</p>

  <p>Koridorlar çok dardı ve kötü aydınlatılmışlardı. Işık devamlı titreşiyor ve gemide büyük sarsılmalara ve gıcırtılı homurtulara sebep olan gücün ansızın bir orada, bir burada yükselmesiyle daha da kısıklaşıyordu.</p>

  <p>Sorun bu değildi.</p>

  <p>Soluk ışıklı koridorda aşağı doğru kulak tırmalayan berbat sesler çıkararak gelen elektrikli matkaba benzer gümüş renkli küçük bir şey durup duvara dayanan Ford Prefect’i sıyırıp geçti.</p>

  <p>Sorun bu da değildi.</p>

  <p>Huzursuz bir şekilde ve güçlükle tırmanarak, gemi bölmelerinden birinin kapısından daha geniş ama yine kötü aydınlatılmış bir başka koridora geçti.</p>

  <p>Gemi ansızın öne doğru fırladı. Bunu oldukça sık yapar olmuştu ama, bu seferki daha kuvvetli bir sarsıntıydı. Küçük bir manga robot, korkunç madeni gürültüler çıkararak yanından geçti.</p>

  <p>Ama sorun bu da değildi.</p>

  <p>Koridorun bir ucundan keskin bir duman yükseldiğini görünce, diğer yöne doğru yürüdü.</p>

  <p>Bir dizi gözlem monitörünün önünden geçti. Monitörler duvarların içindeydiler ve sertleştirilmiş olduğu halde yine de çizilmiş olan pleksiglas tabakaların arkasına yerleştirilmişlerdi. Ekranlardan biri, Tek Aşamalı Oy sistemi hakkında abartılı ve saçma sapan şeyler söyleyen, çirkin görünüşlü, yeşil, pullu bir sürüngeni gösteriyordu. Sisteme karşı mı, yoksa taraftar mı olduğunu anlamak zordu, ama bu konuda çok güçlü şeyler hissettiği kesindi. Ford sesi kıstı.</p>

  <p>Bununla birlikte, sorun bu da değildi.</p>

  <p>Bir başka monitöre geçti. Bunda, kullandığınız takdirde size kendinizi özgür hissettireceği anlaşılan bir diş macununun reklamı vardı. Reklama berbat, çatlak boru sesli bir müzik eşlik ediyordu, ama Ford’u rahatsız eden bu değildi.</p>

  <p>Gümüş renkli, muazzam büyüklükteki Xaxisian gemisinin dışını kontrol altında tutan, üç boyutlu ve daha geniş bir başka ekranın önüne geldi.</p>

  <p>O izlerken, ayın karanlık gölgesinden sıyrılarak ortaya çıkan, ürkütücü şekilde silahlı, bin adet Zirzla yıldız savaş gemisi, Xaxis yıldızının gözleri körelten yuvarlağı karşında dizildiler ve aynı anda Xaxisian gemisinin tüm delikleri, onlara doğru anlatılmaz, iğrenç, kötülük dolu bir ateş kusmaya başladı.</p>

  <p>İşte Ford’un sorunu buydu.</p>

  <p>Huzursuz bir şekilde kafasını salladı ve gözlerini ovuşturdu. Donuk gümüşi renkli bir robot enkazının üzerine yığılıp, oturdu. Kolayca anlaşılabileceği gibi bu robot daha önce yanmıştı, ama artık üzerine oturulabilecek kadar soğumuş bulunuyordu.</p>

  <p>Esnedi ve sırt çantasının içinden <i>Otostopçunun Rehberi'</i><i>ni</i> bulup, çıkardı. Ekranı açtı ve üçüncü düzeydeki birtakım kayıtlar arasında öylesine gezinmeye başladı. Uykusuzluğuna karşı bir çare arıyordu. DİNLENME önerisine rastladı. Buna gerçekten ihtiyacı olduğunun o da farkındaydı. Sonra karşısına DİNLENME VE NEKAHAT bölümü çıktı. Tam ona geçmek üzereyken, ansızın kendisinin daha iyi bir fikri olduğunu fark etti. Ekrana baktı. Savaş her saniye artan ateşli bir öfkeyle sürüyordu ve gürültü korkunçtu. Gemi sarsılıyor, çığlıklar atıyor ve gönderdiği veya isabet aldığı her olağanüstü enerji şimşeği ile, öne doğru yeni bir hamle yapıyordu.</p>

  <p>Yeniden <i>Rehber’</i><i>e</i> baktı ve bir iki olası bölüm arasında dolaştı. Birden gülmeye başladı ve yeniden çantasını karıştırdı.</p>

  <p>İçinden küçük bir hafıza kopyalama modülü çıkardı. Üzerindeki pamukçukları ve bisküvi kırıntılarını silkeledi ve <i>Rehber’</i> in arkasındaki soketlerden birine onun fişini soktu.</p>

  <p>İlgili olduğunu düşündüğü tüm bilgiler modüle aktarılınca, bağlantıyı kesti, modülü avucunun içinde hafifçe havaya atıp tuttu, Rehber’i çantasına koydu, alaycı bir gülümseyişle sırıttı ve gemi bilgisayarının bilgi bankasını aramaya gitti.</p>
</body>
</html>
