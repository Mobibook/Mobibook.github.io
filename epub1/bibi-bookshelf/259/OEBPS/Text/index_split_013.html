<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Ana Tanrıça Şeytan</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_32" id="id_Toc398718521">EJDER ANA TIAMAT</p>

  <p class="block_31" id="id_Toc398718522">1. Kaos Ejderi</p>

  <p class="block_16">Suyu ve denizi anlattım geçen bölümde. Bu arada Tiamat adlı canavardan da kısaca söz ettim. Şimdi biraz daha detaya girelim; bakalım Tiamat da bazı gerçekler gizlemekte mi gerisinde… Bazı gerçekler mi? Ne diyorsunuz? Her şey şimdi anlaşılacak! Önceki sayfalarda azar azar görmekte olduğumuz planın ne eski, ne köklü olduğunu anlayacağız. Bakalım negatif enerjiler sadece modern insanı ele geçirmekle mi sınırlı kalmış? Yoksa şimdilerde çoktan unutulmuş zamanlarda da cinsel enerjiyi yok etme planı tam gaz etkin miymiş?</p>

  <p class="block_16">“Mezopotamya; Dicle ve Fırat nehirlerinin arasında kalan bölgenin coğrafi adıdır. Eski çağlarda bu bölgenin kuzeyinde Asur’lular, güneyinde Sümer’ler ve Sümer’lerin kuzeyinde de Akad’lar yaşamaktaydı. Bölgede genelde şehir devletleri vardı Sümer’ler İÖ. 2000’de yıkılınca içlerinde Babil de ve Asur da olmak üzere birçok küçük krallığa bölündüler” demekte Chris B Siren.</p>

  <p class="block_16">İÖ. 1895-1595 yılları arasındaki 1. Babil hanedanına dek Babil ufak bir taşra kentiydi. Mezopotamya’da Asur Ninive Kiş Şıpar, Nippur, Ur, Urak gibi başka merkezler de vardı Kimisi Sümer, kimisi Asur- Babylonia -yani Sami- uygarlık geleneğini sürdürürlerdi. Hamurabi başa geçtiğinde (İÖ. 1792-50) ise giriştiği atılımla Babil’i başkent yaptı ve tanrı Marduk’u inanç sistemine temel oluşturdu, baş tanrılığa yükseltti.</p>

  <p class="block_16">Bölgenin coğrafyası böyle... Peki tahtını -birazdan öğreneceğiniz gibi- Marduk’a kaptıran Tiamat kim?</p>

  <p class="block_16">Şimdi de ondan söz edeyim size, diğer bir deyişle onun için söylenenleri bir de ben tekrarlayayım. Ama biliyorum ki, önceki sayfalarda anlattıklarımın ışığında, eğer ki sizi gösterdiğim kanıtlara inandırabilmişsem, birçok gerçeği yoruma gerek kalmadan çözeceksiniz artık.</p>

  <p class="block_16">Babil mitlerine göre Tiamat çok başlı korkunç bir dişi ejderha. Evrenin düzenini yıkmaya çalışan bir ejderha hem de. Yani tüm diğer ejderler gibi. Karmaşa yaratan karanlık bir güç.</p>

  <p class="block_16">Din bilimciler onun doğanın kaotik, düzensiz gücü olduğu konusunda uzlaşıyorlar. (Doğanın gücünün düzensiz ve kaotik olduğunu öne süren bu bilimcilere burada saygılarımı sunarım. Batılı dostlarımız o düzensiz güçleri, kutsal düzenleriyle düze düze -pardon, çok pardon- uygarlaştıra uygarlaştıra yüzecek deniz, yiyecek balık, soluyacak hava bırakmadılar ya neyse).</p>

  <p class="block_16">Tiamat hep bu yıkıcı/kaotik/düzensiz nitelikler ile ön plana çıkarılmış. Örneğin hem ülkemizdeki, hem de batıdaki bazı metalci müzik toplulukları, ne korkunç, ne kötü ve ne tehlikeli adamlar olduklarını vurgulamak için kendilerine hop diye Tiamat adını takıveriyorlar.</p>

  <p class="block_16">Tiamat hakkındaki bilgileri veren kaynak -ilerki sayfalarda kapsamlı olarak söz edeceğim- Babil yaratılış destanı Enuma Eliş. Bu kaynak “doğanın düzensiz gücü olan bu canavarın” kimsenin pek üzerinde durmadığı bir özelliğini daha söylüyor: Tiamat bir deniz ejderi... Denizin tuzlu sularının tek hükmedicisi, hem de kendisi. Hani suları insanın özsularına doğadaki en yakın sıvı olduğu için birçok doktorun “denizden çıkınca birkaç saat duş almayın” diye çırpındıkları denizden...</p>

  <p class="block_16">Gerçek içeriği unutulup, sağdan soldan birtakım “uzmanların” söylediği laflarla bilinen Enuma Eliş, Tiamat ile ilgili daha çarpıcı bir gerçek de sunuyor ki, o da Tiamat’ın evrendeki her şeyin yaratıcısı ve annesi olduğu. Bir diğer adı Hubur Ana olan Tiamat, gökler ve yer dahil tüm evreni yaratmış olan güç/Tanrıça. Hepsi bu kadar değil. Çünkü o kara el -her kimse, her neyse- onun da çocuklarını canavarlar olarak yazmış veya yazdırmış binlerce yıllık tabletlere bile (Bu noktada Lilith’i, Ekhidna’yı, Niobe’yi, Lamia’yı ve daha hatırlayamadığım bebekleri öldürülmüş; çocuklarına şeytan denmiş ve deniz ile ilgili ana tanrıçaları hatırlayın).</p>

  <p class="block_16">Enuma Eliş’e göre her şeyden önce var olan deniz tanrıça Tiamat (yoksa arketipsel dişilik prensibi mi diyeyim), tatlı su tanrı (illa da su) Apsu ile birleşip diğer tanrılar dahil her şeyi doğuruyor. Ama anlatacağım öyküden sonra Marduk tarafından öldürülüyor. Hani Hamurabi’nin yerel, önemsiz bir tanrıyken baş tanrılığa yükselttiği, düzenin temsilcisi Marduk tarafından.</p>

  <p class="block_16">O zaman biraz bu Marduk’u tanımaya çalışalım.</p>

  <p class="block_16">Babil kentinin baş tanrısı Marduk, başlarda hiç de popüler bir tanrı değilmiş insanlar arasında. Sonradan Babil şehrinin önem kazanmasıyla baş tanrı olmuş. İlginçtir ki Enuma Eliş’de de böyle yazmakta. Marduk yaratıcı filan değil, ama sonrada tüm tanrıların onayı ile hepsinin mutlak lideri oluyor.</p>

  <p class="block_16">Bir fırtına ve rüzgar tanrısı olan Marduk, Sümerlilerin Enlil’inin karşılığı. Karısının adı ise Sarpanitu.</p>

  <p class="block_16">Marduk’un ışık ve düzen tanrısı olduğuna da inanılıyor. Tam 50 tane de ismi var. (Burada bir bilgi notu düşeyim: bildiğim kadarı ile birden fazla ismi olan bir tek İslam’ın tanrısı Allah. Allah’ın 66 esması -güzel ismi- var). Marduk, bazen sadece “efendi” anlamına gelen “Bel” adı ile çağrılıyor.</p>

  <p class="block_16">Bu tanrının Tiamat ile çarpışması ise -mite boş verin- çok doğal çünkü Tiamat “doğanın düzensiz gücünü” sembolize ederken; Marduk’un kendisi kanun, düzen ve nizamdan yana. Bu Marduk’u insanoğlunun başına saran Hammurabi’nin de ilk yazılı kanunları yapan zat olması rastlantı değil yani. Tencere kapak hesabı, insanoğlunu bu denli zapt-ı rapt altına alma heveslisi Hamurabi tutupta Anadolulu şölen, içki ve orji tanrıları Pan’a, Baküs’e tapacak değildi tabii.</p>

  <p class="block_16">Aslında Enuma Eliş’de anlatılan olay görünüşte çok basit. Yüce Marduk, iğrenç ejderi yenip insanlara mutluluk getiriyor, kanunlar koyuyor. Kitap kapanıyor, herkes ölene kadar mutlu yaşıyor.</p>

  <p class="block_16">Oysa ne yazık ki bu bir masal değil. Çok derin gerçekleri; zamanla insanoğlundan giderek gizlenen sırları açıklayan bir mit.</p>

  <p class="block_16">O yüzden Enuma Elişi okuyup, gizlerini söküp almak lazım gibi gelmekte bana.</p>

  <p class="block_28" id="id_Toc398718523">2. Pek Kutsal Bir Kitap</p>

  <p class="block_16">Büyük bilgin Azra Erhat’dan öğrendiğimize göre “Bir Zamanlar Yukarda” şeklinde tercüme edilen Enuma Eliş adındaki mit, Babil kaynaklı bir yaratış destanı. Yedi kil tablet üzerine şiir olarak yazılmış; daha doğrusu kazınmış. Tüm yapıtın 1050 dize olduğu sanılıyor ama sadece 910 dizesi farklı yerlerden gün ışığına çıkan, farklı tarihler taşıyan, farklı parçalardan toplanmış. Şiirin ilk kaleme alınış tarihi 1. Babil hanedanı dönemine rastlıyor.</p>

  <p class="block_16">Babil’in baş tanrısı Marduk’un ne müthiş, efendime söyleyeyim, ne yenilmez, ne güçlü bir tanrı olduğunu anlatmak için yazıldığını düşünüyor Azra Erhat, (Belki de tıpkı Tevrat ve İncil gibi). Marduk tapımının başlıca din merkezlerinde okunan resmi metin olarak kabul edilmiş; yılbaşı bayramlarında milletin toplaşıp bir ağızdan okuduğu bir kutsal metine dönüşmüş. Yani aynı kilise usulü... Aslında insanların -bir diğer insanın yazdığı bir metni- “aman ne müthiş bir şeymiş bizim tanrı” diye okumaları ilk başta garip geliyor, ama <i class="calibre2">Tevrat</i> ve <i class="calibre2">İncil’in</i> vahiy yolu ile mi yazdırıldığını sanıyordunuz yoksa?!</p>

  <p class="block_16">Oysa yine de birçok okültist Enuma Eliş’in, Yaratılış üzerine Tevrat ve İncil’de anlatıldığından daha net bilgiler içerdiğini öne sürmekte. Sanki bazı gerçekler yıllar ilerledikçe altlarına gizlenecekleri kılıfları giderek daha dikkatli dokuyarak anlatılmaya başlanmış gibi!</p>

  <p class="block_16">Enuma Eliş ile ilgili bu kadar girizgahtan sonra şunu bir de biz okuyalım. Ama bilin ki bir dolu okültist, okuyacağınız dizeleri, ne değişmez kutsal gerçekleri yansıtan kutsal bir metin, ne de ilkel bir ilkçağ adamının kısır hayalinden yazdığı şiir olarak görmekte. Bilin ki çoğu araştırmacı bu metnin çok zararlı bir gücün; kendine taptıracak ve böylece de çıkan beyinsel enerji ile beslenmek zorunda olan bir gücün, insanoğluna beyinsel bilgi transferansı denilebilecek bir yöntemle gerçekleri çarpıtıp yansıtması olduğunu düşünmekte. Dikkatle okuyun bu satırları, önyargılarınızı geride bırakarak... kim bilir belki bu kez bilinç altınızda binyıllardır uyuyan gerçekleri uyandırabilirsiniz.</p>

  <p class="block_11"> </p>

  <p class="block_16">TABLET I</p>

  <p class="block_11"> </p>

  <p class="block_16">“Bir zamanlar yukarda, gökler daha isimlendirilmemişken</p>

  <p class="block_16">Aşağıdaki toprağın da ismi telaffuz edilmemişken,</p>

  <p class="block_16">Apsu, İlk Olan, ve onları taşıyan eden</p>

  <p class="block_16">Ve ana Tiamat, onları doğuran,</p>

  <p class="block_16">Birlikte sularını karıştırdılar,”</p>

  <p class="block_33">diye başlıyor şiir.</p>

  <p class="block_16">Ve ilk başta sadece Apsu’nun ve her şeyi doğuran Tiamat ana’nın varolduğunu söylüyor. Apsu, tatlı sular; Tiamat ise deniz tanrıça. Bunlar sularını karıştırıyor ve “kırları ve sazlıkları oluşturmuyor fakat tanrıları yaratıyorlar”.</p>

  <p class="block_16">Önce Lahmu ve Lahamu doğuyor, isimleri söyleniyor, onlar bütünüyle geliştikten sonra Anshar ve Kishar doğuyor ve “onları geçiyor”. Ardından Anshar ve Kishar in ilk oğulları Anu doğuyor ama atalarına rakip oluyor.</p>

  <p class="block_16">Anu da kendine benzer Ea(Enki)’nin babası oluyor ve o da atalarından daha üstün. “Kolları çok güçlü”, akıllı, büyükbabası Anshar Han da üstün. Tanrılar arasında rakibi yok.</p>

  <p class="block_16">Anlatacaklarımın daha kolay anlaşılması için babadan oğula sıralayayım:</p>

  <p class="block_16">(Tiamat/Apsu)-(Lahmu/Lahamu)-(Anshar/Kishar)-(Anu)-(Ea). Buraya dek tanrılar oluştu. Ve özetlemeye başlayayım.</p>

  <p class="block_16">Bu son kuşak tanrılar toplaşıp gürültü yapmaya ve Tiamat’ın “göbeğini karıştırmaya” başlarlar:</p>

  <p class="block_16">“Apsu onları susturamadı, Tiamat ise onların karşısında sessiz kaldı,</p>

  <p class="block_16">Tavırları ne kadar kötü olsa da, onlara çok düşkündü.”</p>

  <p class="block_16">Çok şefkatli bir “iğrenç ejder” ile karşı karşıyayız. Öyle ki ejder olmayan kocasından bile sabırlı.</p>

  <p class="block_16">Sonunda Apsu “ulu tanrıların babası”, veziri Mumu’yu çağırıp, Tiamat’a gitmeyi ve “onun karşısına oturup” şikayet etmeyi söyler. Çocuk sever Tiamat, diğer yandan da kocasını karşısına ricacı kimliğinde getirebilecek kadar güçlü bir tanrıça.</p>

  <p class="block_16">Apsu, Tiamat’a der ki:</p>

  <p class="block_16">“Yaptıkları ve yolları beni çok üzüyor, gündüzleri dinlenemiyorum, geceleri uyuyamıyorum,</p>

  <p class="block_16">Yollarını bozacağım ve onları dağıtacağım, böylece huzur sağlayıp, uyuyabileceğim”.</p>

  <p class="block_16">Bunu duyan iğrenç ejder ise kocasına çok kızar, “çocuklarını öldürmeyi nasıl düşünürsün?” diye bağırır. Ama diğer yandan da kötülüğü göbeğine gömer. Canavar değil, sanki öfkeli kocası ve yaramaz çocuklarının arasını bulmaya çalışan ev kadını! Ve ekler “Kendimize, kendi yarattıklarımızı öldürmeye nasıl izin verebiliriz? Yolları çok acı verici de olsa sabırla çekmeliyiz”,</p>

  <p class="block_16">Oysa vezir, Apsu’ya bu gürültüye bir son vermesini, böylece Tiamat’ın da rahatlayacağını söyleyerek Apsu’yu etkiler ve onun kötülük planlamaya başladığını görünce -gariptir ama- kucağına oturup onu dudaklarından şehvetle öper! Neyse, iyisi mi burayı fazla karıştırmayalım ve okumaya devam edelim.</p>

  <p class="block_16">Genç tanrılar ise bu planı haber alırlar. Başları büyük derttedir, ne yapacaklarını şaşırmış durumda kalakalırlar. Bilgili Ea ise bir büyü yapar, Apsu’yu uyutur, vezir Mummu’yu da burnuna ip geçirip boğazlar.</p>

  <p class="block_16">Burdan sonrası ise anlaşılmaz, çünkü Ea, Apsu’nun özel odasına girip sessizce dinleniyor, orada kendi yerini buluyor, karısı ile görkem içinde orada oturuyorlar. Büyük olasılıkla sevişiyorlar, çünkü:</p>

  <p class="block_16">“Kaderler odasında, projeler holünde, akıllıların akıllısı Marduk doğdu”.</p>

  <p class="block_16">Sonrası ise daha anlaşılmaz:</p>

  <p class="block_16">“Apsu’nun içinden Marduk yaratıldı, Apsu’un saf hali içinden Marduk doğdu (Babası Ea ama Apsu’nun içinden doğuyor), babası Ea, Marduk’u yarattı, annesi Damkina doğurdu, tanrıçalar emzirdi”. İşin içinden çıkmak zor.</p>

  <p class="block_16">Marduk öyle bir tanrıdır ki onu her gören etkilenmektedir. Gururlu bir görünümü, dik bakışları vardır. İlk baştan güçlüdür. Büyükbabası Anu onu kucağına alınca büyük sevinç duyar, öyle mükemmel yapar ki, tanrısallığı katlanır. Her bakımdan süperdir bu tanrı; dört gözü, dört kulağı vardır, dudakları oynayınca ağzından ateş fışkırmaktadır (bu özelliklerin ejderde olması gerekmiyor mu?) Anu dört rüzgar yaratır ve onları oynasın diye Marduk’a verir.</p>

  <p class="block_16">Önceki gürültülere aldırmamış olan Tiamat artık rahatsız olmaya başlamıştır. Diğer tanrılar da dinlenemiyor, acı çekiyorlardır. Sonunda annelerine gidip, onu “gaza getirmeye” uğraşırlar:</p>

  <p class="block_16">“Onlar aşkını öldürdü, sen sessiz kaldın,</p>

  <p class="block_16">dört rüzgarı ile bile isteye göbeğini karıştırıyor,</p>

  <p class="block_16">Apsu kalbinde değil mi? Sen ne biçim annesin?</p>

  <p class="block_16">Ya biz ne olacağız, böyle dinlenemeden?</p>

  <p class="block_16">Bizi de mi sevmiyorsun?</p>

  <p class="block_16">Bir savaş başlat ve intikam al.”</p>

  <p class="block_16">Tiamat onları dinleyince savaşmaya karar verir.</p>

  <p class="block_16">“Ve Hubur ana, her şeyi yaratmış olan,</p>

  <p class="block_16">dayanılmaz bir silah yarattı: dev yılanlar doğurdu</p>

  <p class="block_16">vücutlarını kan yerine zehir ile doldurdu...”</p>

  <p class="block_34">diye sürüyor şiir ve Tiamat’ın doğurduğu canavarları detaylı olarak anlatıyor. Kimler yok ki bunların arasında: boynuzlu yılan, Mushussu-canavarı, Ugallu şeytanı, akrep adam, Ummu şeytanları, balık adam, öküz-adam... Son olarak ise bu orduya bir baş komutan doğuruyor: Kingu. Onu tahta oturtuyor, büyü ile tanrıların en güçlüsü kılıyor, aşığı yapıyor ve kader tabletlerini göğsüne bağlıyor.</p>

  <p class="block_35"> </p>

  <p class="block_16">TABLET II</p>

  <p class="block_11"> </p>

  <p class="block_16">Ea, yine bir şekilde bu hazırlıkları haber alıyor ve soluğu büyükbabası Anshar’ın yanında alıp, her şeyi anlatıyor. Bu genç kuşak tanrılar grubunun dışında kalan tanrıların Tiamat çevresinde toplandığını ve savaşa hazırlandıklarını söylüyor. Bunu duyan Anshar’da da şafak atıyor ve göbeği dinlenemiyor. Apsu’yu onun öldürdüğünü ve kendinin savaş açması öğüdünü veriyor; ama Ea, Tiamat’ın ordusunu görünce geri dönüyor. Görev bu kez Anu’ya veriliyor. O da korkuyor gördüklerinden. Ve sonunda iş Marduk’a kalıyor.</p>

  <p class="block_16">Marduk memnun, görevi sevine sevine üstleniyor, fırtına arabası ile Tiamat’a saldırmaya karar veriyor ama bir koşulu var.</p>

  <p class="block_16">“Büyük tanrılar, eğer gerçekten ben sizin şampiyonunuzsam, eğer Tiamat’ı yenip sizin hayatınızı kurtaracaksam, bana özel bir kader yapın, öyle ki ben kendi kaderimi kendim yapayım, benim yarattığım yıkılamasın, dudaklarımın arasından çıkan geri alınmasın”</p>

  <p class="block_11"> </p>

  <p class="block_16">TABLET III</p>

  <p class="block_11"> </p>

  <p class="block_16">Tanrılar canlarını kurtarmak için bu teklifi kabul ediyorlar. Marduk’a özel bir kader hazırlıyor ve yiyip içmeye koyuluyorlar.</p>

  <p class="block_16">“Yüce tanrılar arasında onurlandırıldın, kaderin benzersiz, kelimelerin güçlü.</p>

  <p class="block_16">Bu günden sonra emirlerin değiştirilemeyecek.</p>

  <p class="block_16">Senin gücün hem yücelten, hem indiren olacak.</p>

  <p class="block_16">Sözün kanun olsun, sözün yalanlanamasın.</p>

  <p class="block_16">Hiçbir tanrı senin sınırını geçemeyecek.</p>

  <p class="block_16">Tanrıların tapınaklarının bağışları senin olsun.</p>

  <p class="block_16">Ne zaman tapınakları olursa, seninki için yapılacak.</p>

  <p class="block_16">Marduk bizim başkanımızsın!</p>

  <p class="block_16">Sana tüm evrenin hükümdarlığını veriyoruz.</p>

  <p class="block_16">Silahların hedeften şaşmasın, düşmanlarını parçalasın.</p>

  <p class="block_16">Ey Tanrımız, sana güvenenlerin hayatlarını koru.</p>

  <p class="block_16">Kötü olan tanrının yaşamını em!</p>

  <p class="block_16">Yıkmak için emret, yeniden yaratmak için emret.</p>

  <p class="block_16">Emret yıldızlar yok olsun.</p>

  <p class="block_16">Tekrar emret, yıldızlar yeniden görünsün.</p>

  <p class="block_16">Kelamını etti, yıldızlar yok oldu.</p>

  <p class="block_16">Kelamını etti, yıldızlar yeniden göründü.</p>

  <p class="block_16">Tanrılar onun sözünün -kelamının- ne güçlü olduğunu görünce</p>

  <p class="block_16">Çok sevindiler ve dediler: Marduk kralımızdır.</p>

  <p class="block_16">Ona asa verdiler, ona taht verdiler.</p>

  <p class="block_16">Ona düşmanlarını paralayacak yenilmez silah verdiler.</p>

  <p class="block_16">Git ve Tiamat’ın yaşamdan kes.</p>

  <p class="block_16">Rüzgarların onun kanını getirsin bize.”</p>

  <p class="block_11"> </p>

  <p class="block_16">TABLET VI</p>

  <p class="block_11"> </p>

  <p class="block_16">Marduk, Anu’nun verdiği dört rüzgarını Tiamat’ın hiçbir şekilde kaçamayacağı gibi sıraya koyar. Ama bununla yetinmeyip bir imhullu-rüzgarı (kötü rüzgar) yaratır. Bunlar Tiamat’ın “içinde” karmaşa yaratacaklardır. Bu hazırlıklardan sonra korkunç fırtına arabasına biner ve Tiamat’a birebir çarpışma teklif eder. Bunu duyan ejder ihtirasla bağırır.</p>

  <p class="block_16">“Yüzyüze geldiler, tanrıların ulusu Tiamat ve Marduk.</p>

  <p class="block_16">Tanrı bir ağ attı, Tiamat’ın çevresine, yüzüne de imhulu-rüzgarını, dudaklarını kapatamasın diye,</p>

  <p class="block_16">Vahşi rüzgarlar göbeğini şişirdi, içi sıkıştı ve ağzını çok büyük açtı,</p>

  <p class="block_16">Marduk da göbeğine okunu attı.</p>

  <p class="block_16">İkiye böldü, kalbini böldü, hayatını aldı</p>

  <p class="block_16">Cesedi aşağı attı, üzerine çıktı.</p>

  <p class="block_16">Onun topluluğunu da dağıttı, onun yardımcısı tanrılar, onun yanında yürüyenler,</p>

  <p class="block_16">panikle kaçtılar.</p>

  <p class="block_16">Kingu’yu da yendi, onu da ölü tanrılara kattı</p>

  <p class="block_16">Ondan kader tabletlerini aldı, onları kendi mühürüyle mühürledi, göğsüne bastırdı.</p>

  <p class="block_16">Tanrı Tiamat’ın alt kısmını çiğnedi</p>

  <p class="block_16">Müthiş kargısı ile kafasını parçaladı ve kanını kuzey rüzgarına verip,</p>

  <p class="block_16">iyi haber olarak tanrılara yolladı.</p>

  <p class="block_16">Tanrı dinlendi, cesedi inceledi,</p>

  <p class="block_16">canavar şekli bölüp ondan harikalar yarattı.</p>

  <p class="block_16">Onu kuruyan bir balık gibi ikiye dilimledi:</p>

  <p class="block_16">yarısını göğün tavanına koydu,</p>

  <p class="block_16">sularını öyle ayarladı ki kaçamasın.”</p>

  <p class="block_11"> </p>

  <p class="block_16">Marduk ayrıca tanrıları üst ve alt diye böler, güçleri dağıtır. Anu, Enlil ve Ea’ya tapım merkezleri kurar. Tanrılar da bu eşsiz yardım nedeniyle Marduk için Babil şehrini inşa ederler ve ona kendi güçlerinden “yaratan ve yıkan” ve “affeden ve cezalandıran” benzeri 50 tane isim verirler.</p>

  <p class="block_16">Tablet şöyle biter:</p>

  <p class="block_16">“Nabu-belshu, Nald-Marduk oğlu, demirci oğlu, bunu kendi yaşamı ve evinin yaşamı için yazdı”.</p>

  <p class="block_16">Bu laflardan sonra bana da “Amen” demek kalıyor!</p>

  <p class="block_16">Bir diğer tablette yukarıdaki bilgilerin kimisi eksik, ama bu 146 satırlık şiirde olmayan bilgiler de var. Şimdi de onu inceleyelim:</p>

  <p class="block_16">Marduk, Ea’ya planından söz etti.</p>

  <p class="block_16">“Bırak kanlarını toplayayım, kemikler de yapayım.</p>

  <p class="block_16">Bırak bir canlı yapayım: adı insan olsun.</p>

  <p class="block_16">Bırak bir canlı yapayım.</p>

  <p class="block_16">Tanrıların işleri üzerine yüklensin, onlar dinlensin,</p>

  <p class="block_16">Bırak tanrıların yolunu mucizeyle değiştireyim,</p>

  <p class="block_16">Onlar da “bir” olsunlar ama ikiye de bölünmüş.”</p>

  <p class="block_11"> </p>

  <p class="block_16">Bu tablet, onun varlığını onurlandırmak için gizli talimatla yazıldı, yaşlı adamlar varlığını nakletsinler ve gelecektekilerin okusun diye.</p>

  <p class="block_16">Tanrıların yarattığı Marduk halkı, hikayeyi görsün, ve onun adını yüceltsin</p>

  <p class="block_16">Marduk’un anısına söylensin,</p>

  <p class="block_16">o ki, Tiamat’ı yenip, krallığı aldı”.</p>

  <p class="block_16">Bu da ikinci bir Enuma Eliş.</p>

  <p class="block_16">Bu kutsal metinlere bir diğer kutsal metinden alıntı yapayım:</p>

  <p class="block_16">“Sen kudretin ile denizi böldün;</p>

  <p class="block_16">Deniz canavarlarının başını sular içinde kırdın”. <i class="calibre2">Tevrat</i> Mezmurlar 74:13.</p>

  <p class="block_28" id="id_Toc398718524">3. O mu? Değil mi?</p>

  <p class="block_16">Biliyorum; çoğunuzun ilk kez karşılaştığı Marduk, bir kısmınıza göre “morardık” veya “yamuk” kelimeleri ile fonetik benzerliği olan unutulmuş bir tanrıdan başka bir şey değil. Belki de böylesi eski bir hikayenin üzerinde durmayı da anlamsız buluyorsunuz. Hak veriyorum aslında size; çünkü bazı şeyleri başından anlatmalıydım. Sanırım o zaman Marduk’un neden bu denli önemli olduğunu anlardınız.</p>

  <p class="block_16">Öncelikle söyleyeyim ki Marduk, geniş bir grup bilim adamına göre Sümer dininin baştanrısı Enlil’in ta kendisi. Hatta hatta Yunan dininin baştanrısı Zeus! Metafizik-din-tarih üçgeninde araştırma yapan uzmanlar, aynı bilinçli metafizik enerjinin farklı uygarlıklara, “araziye uymak için” kamuflaj giysisi kuşanıp farklı adlarla çıktığını iddia ediyorlar; çünkü aşağıda anlatacağım gibi bu üç tanrının kimlikleri de, mitleri de üç aşağı, beş yukarı aynı!</p>

  <p class="block_16">Üstelik hepsi bu kadar da değil. Marduk/Zeus/Enlil -kabullenilmesi zor olsa da- çok yakından tanıdığınız bir tanrıya daha benziyor. O olup olmadığı konusunda gümbürtülü tartışmalar oluyor batıda.</p>

  <p class="block_16">Kime mi benziyor? Hemen söyleyeyim: Tevrat’ın Tanrısı Yahweh’e! İsmi, Türkçe Tevrat’ta dilimize Rab- Allah olarak -eşdeyişle İslam’ın Tanrısının adı ile- tercüme edilmiş olsa da, orijinal Tevratta ya Yahweh veya Elohim olarak geçen farklı bir güç bazı din tarihçilerine göre o.</p>

  <p class="block_16">Ekleyeyim ki Yahweh’in özellikleri ve mitleri de diğer üç tanrıyla çok benzer. Bu noktada bir saptama yaparak geçen bölümleri anımsatayım: Önceki sayfalarda Lilith’in de farklı zamanlarda farklı isimler ile tanındığını (çoğunlukla da kötülendiğini), ama gerçekte Ana Tanrıça’nın tezahürlerinden başka birşey olmadığını anlatmaya çalışmıştım.</p>

  <p class="block_16">Şimdi baş tanrıların garip benzerliklerini göstermek için, elimizdeki bilgileri sıralayalım. İlkin şu “baş tanrılık” işine kısaca göz gezdirelim; çünkü adı geçen üç zat-ı muhterem tek ve de baş olmaya çok önem vermekteler:</p>

  <p class="block_16">“Marduk, 26. yüzyılda kral Buhtunnasr tarafından tektanrı sayıldı, böylece tektanrıların ilki oldu, 14.yüzyılda Mısır’lı Amenotep IV’ün tektanrısı Aton, 12, yüzyılda Musa’nın tektanrısı Yehova onu izledi. İnançsal tarihi 4000’e dek iner. Eski Mezopotamya inançlarında özdeğe biçim veren ve detayı yaratan tanrıdır, insanı balçıktan yaratan odur, Jüpiter gezegeni ile simgelenir. “ <i class="calibre2">İnanç Sözlüğü,</i> Orhan Hançerlioğlu, Marduk.</p>

  <p class="block_16">Bir not düşeyim: Zeus’un bir adı da Jüpiter’dir, ve Roma imparatorluğunda Zeus yerine Jüpiter adıyla tapılırdı.</p>

  <p class="block_16">“Kral Nabukadnezzar, tanrı Sin, Enlil ve Şamaş’ı birleştirip tek tanrı saydı. Bu tek tanrıların ilkiydi. Sonra Amenotep IV’ün Aton’u var. Musa’nın Yehova’sı XII. yüzyıl” <i class="calibre2">Antik Zaman İlahları (</i>yazan belirsiz).</p>

  <p class="block_16">Öncelikle bilinmelidir ki Zeus, Enlil ve Marduk’un üçü birden hava (bulut, rüzgar ve fırtına) tanrılarıdır; ama yağmurla, karla ilgileri yoktur. (Tiamat mitinde yağmur, ölü Tiamat’ın gözyaşlarından yapılmıştır. Yani ölü olsa da su elementi illa Ana Tanrıçayla ilgilidir), Bu yağmursuz hava tanrıları sadece fırtına koparıp, şimşek atarlar. Zaten antik dinlerin çoğunda baştanrılar fırtına tanrısıdırlar; örneğin -Zeus, Enlil ve Marduk’tan başka, Hitit’lerin baştanrısı Teşup da fırtına tanrısıdır.</p>

  <p class="block_16">Enlil, Sümerlerin fırtına ve rüzgar tanrısıdır. Baştanrıdır. Kader tabletlerini elinde bulundurur.</p>

  <p class="block_16">Marduk da fırtına ve rüzgar tanrısıdır. Daha çocukluğunda oynasın diye büyükbabası Anu tarafından ona dört rüzgar verilmiş, o da kendinden “kötü rüzgarı” yaratarak oyuncaklarına eklemiştir. Tiamat’ı, ağzının içine rüzgar sokarak öldürdüğünü ve kader tabletlerini Tiamat’ın baş komutanını öldürerek göğsünden çaldığını anımsayın.</p>

  <p class="block_16">Zeus’un lakabı ise “bulut toplayan” Zeus’dur (Zeus Nephele-gereta). Sık sık da “Zeus Asteropetes” (şimşek savuran) ve “Zeus Erigdoupos” (yüksekte kuvvetle gürleyen) isimleri ile anılır.</p>

  <p class="block_16">Şimdi gelelim Yahweh’e... Bazı ayetleri yorumsuz okuyalım kitabından:</p>

  <p class="block_16">“Ve işte bulutlarla geliyor”. <i class="calibre2">İncil</i>, Vahiy bölümü 1:7.</p>

  <p class="block_16">“Ve işte buluttan bir ses: Sevgili oğlum budur (İsa için), ondan razıyım, onu dinleyin dedi”. <i class="calibre2">İncil</i>, Matta 17:5.</p>

  <p class="block_16">“Dinleyin gürlemesini dinleyin. Onu bütün göklerin altına, şimşeğini de yerin uçlarına salar. Onun ardınca bir ses gümbürder, haşmetinin sesiyle gürler. Ve sesi işitilince şimşekleri alıkoymaz. Allah sesi şaşılacak surette gürler”. <i class="calibre2">Tevrat</i>, Eyüp 37:3-5 (Burada Allah kelimesinin islam dininin Tanrısına özgü ve çok derin bir içeriği olan bir isim olduğunu; ilk ve tek olarak sadece Kuran’da yer aldığını; bu nedenle de Tevrat’taki Yahweh ismi yerine kullanılmasının doğru olmadığını belirtmek isterim).</p>

  <p class="block_16">“Gök gürültüsüne ilkçağlarda Yahudiler Yehova’nın sesi derlerdi.” <i class="calibre2">İslam İnançları Sözlüğü</i>, Orhan Hançerlioğlu, sayfa 709.</p>

  <p class="block_16">Ve üzerinde durmadan geçemeyeceğim üç benzerlik daha:</p>

  <p class="block_16">Homer, <i class="calibre2">İlliada</i> VIII-130</p>

  <p class="block_16">“(İnsanların, tanrıların babası o sıra)</p>

  <p class="block_16">Korkunç gürültülerle savurdu ak şimşeği,</p>

  <p class="block_16">Diomedes’in atları önünde sapladı toprağa,</p>

  <p class="block_16">yanan kükürtten korkunç bir alev çıktı”.</p>

  <p class="block_16">Homer, <i class="calibre2">Odysseia</i> XIV-305</p>

  <p class="block_16">(Odysseus anlatıyor)</p>

  <p class="block_16">“Zeus hem gürledi, hem yıldırımlar yağdırdı gemiye.</p>

  <p class="block_16">Altüst oldu kükürtlü yıldırımla çarpılan gemi”.</p>

  <p class="block_16">“Ve Rab Sodom üzerine ve Gomorra üzerine Rab tarafından göklerden kükürt ve ateş yağdırdı”. <i class="calibre2">Tevrat</i>, Tekvin 19:24</p>

  <p class="block_16">Sadece rastlantı mı? Belki... Oysa kükürtlü silah işini bir tarafa bıraksak bile, yukarda gördüğünüz gibi tüm baş tanrılar rüzgar ve hava ile ilgili.</p>

  <p class="block_16">Peki nedir bu hava? Sanırım hava ile sembolize edilen niteliği çözmek için Tarot bilgeliğine başvurmak zorundayız. Aynı denizin anlamını önceki bölümlerde Kabala aracılığı ile çözdüğümüz gibi.</p>

  <p class="block_16">Tarot, aynı iskambil kağıtları gibi, dört kart grubu üzerine kuruludur. Ama kupa, sinek, karo ve maça yerine dört elementi temsel eder: Ateş, hava, toprak, suyu. Ateş yakıcıdır ve eylemciliği, içgüdüselliği gösterir. Toprak, değişmezdir ve maddeyi sembolize eder. Su; hisler, mutluluk ve aşktır. Hava ise akıl ve kavga... Tarot ve tüm esoterik tradisyonlarda Hava kartı ve hava elementi en belalı kart grubudur. Bu noktada Athena’nın da zeka ve savaş tanrıçası olduğunu, cinsellikle ilgisi olmayan bakire bir tanrıça olarak kabul edildiğini, bir annenin cinsel organı yerine, babası Zeus’un kafasından doğduğunu, annesiz olduğunu, eşdeyişle cinsel ilişki olmaksızın oluştuğunu anımsayın! Yani savaş ve akıl -ki okültizmde hava grubu ile temsil edilir- hep cinselliğe yabancı bir kavramdır.</p>

  <p class="block_16">Dört Tarot elementinin sembollerinden de hava grubunun ne menem birşey olduğunu anlayabilirsiniz: Ateş grubu asa, toprak grubu metal para, su grubu kap ile gösterilirken, entelektüellik ve zekayı anlatan hava grubu kılıç ile şekillendirilir! “Akıl ile kavganın ne ilgisi var?” diyeceksiniz. Ben de size “buna kişisel bazda yorumlayın” diye cevap verecek olsam da bir bilgiyi hatırlatmadan da geçemeyeceğim; akıl tanrıçası, erkek düşmanı Athena, babasının kafasından üzerinde zırh ve elinde kılıçla doğmuştur. Ve yine hatırlayın ki sadece akıl değil, akıl ve savaş ilahesidir; Homeros’un <i class="calibre2">Odyssea</i>’sında “Talan tanrıçası Athena” diye anılır XVI-208.</p>

  <p class="block_16">Okültistler bu elementleri söyle tanrılaştırır:</p>

  <p class="block_16">Şeytan ateştir, içgüdülerdir; dünyanın ateşi magma da, Şeytan da yerin altındadır.</p>

  <p class="block_16">Tanrıça sudur, topraktır (toprak ana) duygulardır; denizler ve karalar ise magmanın üzerindedir. (Bu arada minik bir not: bazı tradisyonlarda deniz tanrıçanın kendi olduğu halde tatlı sular -ırmaklar, nehirler ve yağmur- toprak tanrıçanın dölleyicisi -kocası- erkek eleman olarak nitelenir. Biz de bu şekilde yorumlarsak Tanrıça toprak (toprak ana)/denizler ve kocası nehirler yanyana ve magma üzerindedir diyeceğiz. Zaten Tiamat’ın kocası Apsu’nun tatlı sular, Tiamat’ın da tuzlu sular -deniz-tanrısı olduğunu görmüştük. Düşünecek olursanız toprak, ancak su ile sulandığında bitki ve meyva verir; bir diğer anlatımla döllenir ve doğurur, insanlarda da doğum yapan dişinin rahmi ancak bir diğer su -semen/meni- ile sulanırsa döllenebilir).</p>

  <p class="block_16">Marduk/Zeus/Enlil havadırlar, akıl ve kavgadırlar; gök, magmadan da, sulardan da yukarıdadır.</p>

  <p class="block_16">Hava tanrısı Zeus’un, diğer adıyla Jüpiter’in astrolojik rengi mavidir. Gök de güneşten aldığı ışığın atmosferde kırılması nedeniyle mavi renktedir. Tanrıça ise denizdir, sudur; oysa deniz de mavidir... diyecekseniz yanılmış olacaksınız; çünkü su ve deniz renksizdir. Deniz sadece göğün rengini aldığı için mavidir. Bir diğer deyişle gök ne renkse, deniz de o renktir. Madem ki deniz tanrıça Tiamat hava tanrısı Marduk’a yenilmiştir; bu sonuç doğaldır. Zaten maji ve astrolojide de su elementinin rengi (ve de tüm antik dinlerde tanrıçanın simgesi ay planetinin rengi) gümüş rengidir. Ana tanrıçanın doğayı temsil ettiğini söylemiştim. En yaygın emanasyonunun ise Afrodit olduğunu... Afrodit’in diğer adı olan Venüs’ün astrolojideki rengi ise doğanın rengi yeşildir.</p>

  <p class="block_16">Bu inancın vücuda yansıması da şöyledir: Şeytan cinsel organları (seksi), Tanrıça kalbi (sevgiyi), Marduk, Zeus ve Enlil beyni (mantığı) yönetmektedir. Zaten cinsel organlar en aşağıda, kalp ortada, beyin en yukarıdadır. Bu gerçek psikoloji biliminde de şemalaştırılmıştır. En üstte sadece kurallar koyarak kısıtlayan süper ego, altta sadece iten hayvanca içgüdüler vardır... ve bunların dengelenmiş hali olan ego ise ortadadır!</p>

  <p class="block_16">Anlatılanlardan şöyle bir sonuca varılmaktadır: Tanrıçanın yönettiği mutluluk olgusu ancak cinsellik ve mantık arasında denge kurulduğu zaman gerçekleşebilir. Zaten babaerkil Yunan dininde fahişelikle bir tutulan, aslında Ana tanrıçanın tezahürü olan ve denizden çıkan Afrodit, gerçekte güzellik, aşk, gülüş vs. tanrıçası olmaktan öte, temelde uyum tanrıçasıdır. Ya da uyum ve mutluluk... Eşdeyişle uyumdan gelen mutluluk. Tanrıçanın diğer adı olan Venüs ise -astrolojide dengede duran bir terazi ile sembolize edilen- Terazi burcunun yöneticisidir.</p>

  <p class="block_16">Dört element ve onları yöneten güçler... ve de tabiidir ki niyetler, amaçları... İşte birçok mistik grubun en gizli sırrı bu bilgidir.</p>

  <p class="block_31" id="id_Toc398718525">4. Garip Benzerlikler</p>

  <p class="block_16">Peki, hepsi aynı güç ise, Marduk/Zeus/Enlil’i incelersek, Tevrat tanrısı Yahweh’le ilgili kimi -pek de ortada olmayan-özellikleri deşifre etmiş olur muyuz? Bilmiyorum, belki... Dilerseniz biz bu soruyu yanıtsız bırakalım ve teori gereği -dört maskeli de olsa- sadece tek bir metafizik enerjinin farklı görünümlerinin ortak noktalarını incelemeye koyulalım.</p>

  <p class="block_16">Söz konusu 4 maskeli tanrı:</p>

  <p class="block_16">a) Ejdere karşı egemenlik savaşı vermiştir.</p>

  <p class="block_16">b) Savaşı doğal gücü ile kazanmamış, diğer tanrılardan aldığı silahlar yardımıyla galip gelmiştir.</p>

  <p class="block_16">c) Yaratıcı değildir; diğer tanrılarca baştanrı yapılmıştır.</p>

  <p class="block_16">d) Bütün’ü böler (yoksa siz hiç -böl ve yönet- diye bir söz duymadınız mı?).</p>

  <p class="block_16">e) Baştanrı olduktan sonra kendini başa geçiren tanrıları da bölerek tümüne egemenlik alanları vermiştir.</p>

  <p class="block_16">f) İnsanı yaratmıştır.</p>

  <p class="block_16">g) İnsanı hizmetinde kullanmak için yaratmıştır.</p>

  <p class="block_16">h) Beğenmeyince insanı yok eder.</p>

  <p class="block_16">Şimdi bu özelliklerin Marduk/Zeus/Enlil’e ait olup olmadığını inceleyelim.</p>

  <p class="block_11"> </p>

  <p class="block_16">a) Ejdere karşı bir egemenlik savaşı vermiştir:</p>

  <p class="block_16">Marduk’un Tiamat ile yaptığı savaşı önceki bölümde okudunuz. Bilin ki Zeus’un da, evren oluşurken girdiği böylesi korkunç bir egemenlik savaşı olmuş ve baş-tanrılığı böyle ele geçirmiştir. Savaşı Typhon adlı bir yaratıkla yapılmıştır... bu arada söylemeyi unuttum; Typhon da çok başlı bir ejderdir!</p>

  <p class="block_16">“825: Yüz yılan başı yükselir omuzlarından. Çıkarıp korkunç kara dillerini. Bu ejder kafasındaki gözler de; ateş, alev saçar kaşların altından. 836: Az kalsın kıyamet kopacaktı o gün, Typhon kralı olacaktı ölümlü ve ölümsüzlerin; Ama tanrılar ve insanların babası Zeus, keskin görüşü ile farkına vardı onun, birden gürledi olanca öfkesiyle, yer yerinden oynayıp sarsıldı. 855: Yakalayıp şimşeklerini, yıldırımlarını dikildi Olympos’un başına ve vurdu korkunç canavarı.</p>

  <p class="block_16">Yediği kamçıyla duraklayan Typhon, yıkıldı yere, kolu kanadı kırılarak.</p>

  <p class="block_16">Bir alev fışkırdı yıldırım yiyen devden, yükseldi sarp, kara vadilerden yukarı dibine düştüğü Etna dağının. 868: Zeus’un öfkesiyle böyle atıldı Typhon, yerin dibindeki koca Tartaros’a.” Hesiodos, <i class="calibre2">Theogonia</i>.</p>

  <p class="block_16">Typhon bir titan. Titanlar ise Zeus ve Olimpos’lulardan önce hüküm süren bir çeşit tanrılar topluluğu. Zeus egemenliği Titanomakhia adlı savaşta bunların ellerinden zorla almış. Eşdeyişle Zeus’un baştanrılığı da -aynı Marduk’unki gibi- anadan doğma ya da babasından “veraseten intikal” değil; hele hele yaratıcı hiç değil. Krallığı kıra döke, yaka yıka elde etmiş.</p>

  <p class="block_16">Typhon -adları her ne kadar fonetik benzerliğe sahipse de-Tiamat gibi dişi değil, erkek. Ama karısı kim biliyor musunuz? Önceki sayfalarda anlattığım ve Lilith’in antik Yunan dinindeki tezahürlerinden olan Ekhidna! Hatırlayın ki onun da belden aşağısı koca bir yılan. Bu nedenle kimi okültistler Typhon ve Ekhidna’nın Samael ve Lilith olduğu görüşünde birleşiyorlar. Hani baştanrıca bölünmeden önceki ilksel bütünlük. Bu birbirine geçmiş yılanın (bütünlüğün) İbrani dininde dişi bölümü, Yunan dininde ise erkek bölümü ön plana çıkarılmış.</p>

  <p class="block_16"><i class="calibre2">İncil’</i>de ise Yahweh’in ejder ile -bu kez geçmişte yaptığı değil, dünyanın sonunda yapacağı- bir savaş anlatılıyor. Adı geçen çarpışma, insanlara “ibret” olsun diye aziz Yuhanna’ya izletilmiş, o da İncil’in son bölümünde gördüklerini anlatıyor.</p>

  <p class="block_16">“Sonra gökte başka bir belirti göründü. Baktım, kocaman bir ejder; al renkli, yedi başlı, on boynuzlu. 4: Kuyruğu gökteki yıldızların üçte birini ardından sürükleyip yeryüzüne fırlattı. 7: Ardından gökte savaş oldu. Michael ve melekleri ejdere karşı savaştılar.</p>

  <p class="block_16">Ejder de melekleriyle birlikte savaştı. 8: Ama üstün gelemediler.” <i class="calibre2">İncil</i> Vahiy 12.</p>

  <p class="block_11"> </p>

  <p class="block_16">b) Savaşı doğal gücü ile kazanmamış, diğer tanrılardan aldığı silahlar yardımıyla galip gelmiştir.</p>

  <p class="block_16">Zeus-Marduk arasındaki bir diğer benzerlik de adı geçen semai savaşı her ikisinin de başkalarından aldıkları silahlarla kazanmalarıdır Anımsayacağınız gibi Marduk’un silahları olan rüzgarları ona Anu vermişti. Zeus’a ise yıldırımlarını, titanlarca yer altına tutsak edilmişlerken kurtardığı Kyklop’Iar armağan olarak vermişlerdir.</p>

  <p class="block_16">“Kyklop’Iar, Kronos tarafından Tartaros (yeraltına) zincirlenirler. Sonunda ancak onların yardımıyla zafere ulaşabileceği bir kahin tarafından kendisine bildirilen Zeus, bu üç Kyklop’u serbest bıraktı. Bunun üzerine, onlar da ona gök gürültüsünü, şimşeği ve yıldırımı verdiler. Ayrıca, Hades’e, giyeni görünmez yapan bir miğfer, Poseidon’a da 3 dişli bir yaba verdiler. Bu şekilde silahlanan Olimpos tanrıları, Titanları bozguna uğrattılar ve onları Tartaros’a attılar. Kyklop’Iar temelde tanrısal yıldırımı yapan demircilerdir”. <i class="calibre2">Mitoloji Sözlüğü</i>, Pierre Grimal.</p>

  <p class="block_16">Hesiodos, <i class="calibre2">Theogonia</i> 502:</p>

  <p class="block_16">“Sonra kurtardı babasının kardeşlerini, ki Uranüs zincire vurmuştu çılgınca.</p>

  <p class="block_16">Bu iyiliğini unutmadılar onlar Zeus’un; verdiler ona gök gürültüsünü, kavurucu yıldırım ve şimşekle birlikte;</p>

  <p class="block_16">Onları toprakana saklıyordu bağrında. O günden sonra Zeus’un eline geçtiler.</p>

  <p class="block_16">Ve onları buyruğu altına aldı Zeus, bütün ölümlüleri ve ölümsüzleri”.</p>

  <p class="block_11"> </p>

  <p class="block_16">c) Diğer tanrılarca baştanrı yapılmıştır:</p>

  <p class="block_16">Zeus, Olimpos’da oturan ve Olimpos’lular olarak adlandırılan tanrılara karşı egemenlik savaşı veren titanları yenerek onları yer altına kapatınca diğer tanrıların başına geçer:</p>

  <p class="block_16"><i class="calibre2">Theogonia</i> 882-885</p>

  <p class="block_16">“Tanrılar şereflerini zorla kurtarınca titanlardan</p>

  <p class="block_16">engin bakışlı Zeus’a başvurdular.</p>

  <p class="block_16">Ölümsüzlerin başına geçmesini</p>

  <p class="block_16">Olympos’un kralı olmasını istediler ondan.</p>

  <p class="block_16">Ve Zeus geçip başına tanrıların</p>

  <p class="block_16">yetki paylarını dağıttı her birine”</p>

  <p class="block_16">Marduk da öyle...</p>

  <p class="block_16">Enuma Eliş:</p>

  <p class="block_16">Marduk yüce tanrıları topladı</p>

  <p class="block_16">Emirler verdi hepsine</p>

  <p class="block_16">Tüm tanrılar dinlediler dikkatle onu</p>

  <p class="block_16">Kral, Anunnaki’ye (Tanrıların yaşadığı dağ olan Olimpos’un Babil dinindeki karşılığı) dedi ki:</p>

  <p class="block_16">“Madem ki beni seçtiniz</p>

  <p class="block_16">kanunları ben yapacağım, gücümün içinde”.</p>

  <p class="block_11"> </p>

  <p class="block_16">d) Bütün’ü böler:</p>

  <p class="block_16">Yahweh’in androgynous olan Lilith ve Samael’i -yani ilksel evrensel bütünlüğü- nasıl böldüğünü önceki sayfalarda okumuştunuz.</p>

  <p class="block_16">Marduk da Tiamat’ı böler ve ondan yer ile göğü yapar:</p>

  <p class="block_16">Enuma Eliş:</p>

  <p class="block_16">IV: “Marduk, Tiamat’ın göbeğine oku attı, onu ikiye böldü, kalbini de böldü, hayatını aldı”.</p>

  <p class="block_16">Sonra Tanrı dinlendi, cesede dikkatle baktı; koca canavar bedeni böldü, mucizeler yarattı,</p>

  <p class="block_16">Onu kuru balık gibi dilimledi ve yarısını göğe tavan yaptı”.</p>

  <p class="block_16">Zeus için ise Ovidius’un Metamorfozlarında şöyle yazıyor:</p>

  <p class="block_16"><i class="calibre2">Metamorfozlar</i> I:20</p>

  <p class="block_16">“Sınır koymuş öğelere</p>

  <p class="block_16">tanrı, gelişen doğaya. Göğü yerden ayırmış,</p>

  <p class="block_16">toprağı sudan, birebir ayrı yer vermiş kuru yele,</p>

  <p class="block_16">parlak göğe, bir bir ayırdıktan sonra öğeleri</p>

  <p class="block_16">yığından uzaklaştırmış, yer göstermiş onlara</p>

  <p class="block_16">tek tek”.</p>

  <p class="block_16">I:68</p>

  <p class="block_16">“Saydam aeter’i koymuş en üste. Bozamaz özünü topraksı nesneler, ağırlığını. O gün belirlemiş sınırları bütün nesnelerin, bu biçimsiz yığında gizli kalan yıldızlar başlamış gökte ışıl ışıl yanmaya gökte. Yoksun kalmasın diye bir bölge yaratıklardan, bir yandan tanrılar doldurmuş göğü, bir yandan yıldızlar, dalgalar arasında pırıl pırıl balıklar, karalarda hayvanlar oluştu, gökte kuşlar”.</p>

  <p class="block_16">I:117</p>

  <p class="block_16">“Bir yılı bölmüş dörde, daraltmış”.</p>

  <p class="block_16">Tevrat <i class="calibre2">Mezmurlar</i> 74:17</p>

  <p class="block_16">“Yerin bütün sınırlarını sen koydun;</p>

  <p class="block_16">Yazı ve kışı sen yarattın”</p>

  <p class="block_16">Sümer’lerde de Enlil annesi Ki (toprak) ve babası An’ı (hava) -bunlar bir dağ bütünlüğündedirler- bölerek babası An’ın gücünü almıştır,</p>

  <p class="block_11"> </p>

  <p class="block_16">e) Baştanrı olduktan sonra kendini başa geçiren tanrıları da bölerek tümüne egemenlik alanları vermiştir:</p>

  <p class="block_16">Enuma Eliş IV:</p>

  <p class="block_16">“Sonra (savaşı kazandıktan sonra) kral Marduk tanrıları böldü,</p>

  <p class="block_16">Annunaki’yi (tanrılar topluluğu), tümünü, yukarı ve aşağı olarak,</p>

  <p class="block_16">………..</p>

  <p class="block_16">Tüm hükümlerini böylece verince,</p>

  <p class="block_16">Anunnaki’yi gök ve yer olarak böldü”</p>

  <p class="block_16">Zeus’un ise savaş sonrası güçleri paylaştırıp yeraltını kardeşi Hades’e, denizleri -gerçekte deprem tanrısı olan- Poseidon’a verip, gökleri de kendine ayırdığını mitoloji okumuş herkes bilir.</p>

  <p class="block_16">Yunan mitolojisindeki Zeus/Poseidon/Hades üçlemesine karşılık, Sümer’de Enlil/Ea/Anu triad’ı görülür.</p>

  <p class="block_11"> </p>

  <p class="block_16">f) İnsanı yaratmıştır:</p>

  <p class="block_16">Yunan tradisyonunda Zeus’ken insanı yaratışı:</p>

  <p class="block_16">Ovidius, <i class="calibre2">Metamorfozlar</i></p>

  <p class="block_16">155.</p>

  <p class="block_16">Bu korkunç savaşta yığılmış ölüler dağca,</p>

  <p class="block_16">Sormuş kanlarını ıslanmış toprak. Bu kan</p>

  <p class="block_16">Daha sıcakken yeni bir soy yaratmış Zeus ondan,</p>

  <p class="block_16">Bir belirti kalsın diye soyundan.</p>

  <p class="block_16">160.</p>

  <p class="block_16">insan biçimi vermiş ona (yeni yarattığı insana).</p>

  <p class="block_16">Metamorfozlar 1:87</p>

  <p class="block_16">“Toprak, o düzensiz biçimsiz varlık, dönmüş bilinmeyen insan kılığına”.</p>

  <p class="block_16">Hesiodos<i class="calibre2">, İşler ve Günler</i></p>

  <p class="block_16">142</p>

  <p class="block_16">“Bir üçüncü soy yarattı tanrılar babası Zeus</p>

  <p class="block_16">156</p>

  <p class="block_16">Toprak yeniden örtünce bu soyu da, bir kuşak daha yarattı Zeus”</p>

  <p class="block_16">Babil dininde Marduk’ken insanı yaratışı:</p>

  <p class="block_16">Enuma Eliş</p>

  <p class="block_16">“(Marduk) bir şaheser yapmaya karar verdi. Söz alarak seslendi Ea’ya: “Kanı yapmak istiyorum, kemikleri olsun istiyorum, bir yaratık (Lullu) yapmak, adı insan olacak, insan diye bir yaratık yaratmak”.</p>

  <p class="block_16">Enuma Eliş VI:</p>

  <p class="block_16">“Bağladılar onu sımsıkı ve Ea’nın önüne diktiler.</p>

  <p class="block_16">Cezasını verdiler: kestiler damarlarını.</p>

  <p class="block_16">Kanından insanlığı yarattı”</p>

  <p class="block_16">Sümer inancında Enlil’ken de insanı o yaratmıştır:</p>

  <p class="block_16">Enlil de insanı çamur’dan yaratmıştır. Alt bir tanrı olan We, insanın yaratılabilmesi için öldürülür. Kanı ile tanrıça Mami’nin tükürüğü karıştırılır, bunlar çamura katılıp insan oluşturulur.</p>

  <p class="block_16">İlginçtir ki Tevrat’ta da benzer bir bilgi vardır. Tekvin 2:7 “ve Rab-Allah yerin toprağından adamı yaptı”.</p>

  <p class="block_11"> </p>

  <p class="block_16">g) İnsanı hizmetinde kullanmak için yaratmıştır:</p>

  <p class="block_16">“Alt tanrılar Enlil ve diğer tanrılar için 40 yıl çalıştıktan sonra, daha fazla çalışmayı reddettiler O zaman Enlil’in danışmanı Enki ortaya bir fikir attı; bu işler için insanı yaratmayı teklif etti. Tanrıça Mami’nin tükürüğü, tanrı We’nin kanı ve çamuru karıştırıp insan yaratıldı” Christopher B. Siren. Enuma Eliş:</p>

  <p class="block_16">“Tanrıları çalışıp didinmekten kurtaracak, onların işlerini üstlenecekti.</p>

  <p class="block_16">Akıllı Ea insanı şekillendirdi,</p>

  <p class="block_16">Tanrıların işlerini ona yükledi”.</p>

  <p class="block_16">Azra Erhat; <i class="calibre2">Hesiodos</i>, Eseri ve Kaynakları:</p>

  <p class="block_16">“İnsanın yaratılış efsanesine gelince, evrenin yer ve gök diye ikiye bölünmesinden sonra baştanrı Marduk’un ilk işi olarak ortaya çıkar. Demiurgos, yaratıcı tanrı, bir şaheser yaratma fikrini akıl-tanrı Ea’ya danışır, kan ve kemik diye özle biçimini tasarladıktan sonra, adını da koyar: Lullu. İşlev ve görevini de saptar: Tanrılara hizmet edecektir, tanrılar artık dinlenmek isterler”.</p>

  <p class="block_16">Bu düşüncenin izleri Prometheus mytos’unda da bulunur: aslında Zeus’un Prometheus’a bu kadar çok kızması Mekone olayı ile açıklanmaktadır: İnsan tanrı için çalışacakken, kurbanları ile tanrıyı beslemesi gerekirken, Prometheus araya girip hem tanrıları gerçek besinlerinden yoksun kılar, hem de baş tanrının yetisi olan ateşi de tutar insanlara götürür verir. Kulluk diye bir şey kalmaz ortada.</p>

  <p class="block_16">Enuma Eliş</p>

  <p class="block_16">“(Marduk) bir şaheser yapmaya karar verdi,</p>

  <p class="block_16">adı insan olacak, insan diye bir yaratık yaratmak.</p>

  <p class="block_16">………..</p>

  <p class="block_16">Tanrılara hizmet etmek ona düşsün, ki dinlensin tanrılar...”</p>

  <p class="block_16">Enuma Eliş VI:</p>

  <p class="block_16">“Kanından insanlığı yarattı,</p>

  <p class="block_16">Tanrıların hizmetini yükledi ona,</p>

  <p class="block_16">Bu zahmetten tanrılar kurtulsun diye”.</p>

  <p class="block_16">Yine gariptir ki, Tevrat’ta bu düşünceyi de çağrıştıracak ayetler vardır:</p>

  <p class="block_16">“Ve Rab-Allah (yarattıktan hemen sonra) adamı aldı, baksın ve onu korusun diye Aden bahçesine koydu”. Tekvin 2:15.</p>

  <p class="block_11"> </p>

  <p class="block_16">h) Beğenmeyince insanı yok eder.</p>

  <p class="block_16">“Enlil insanların yaptığı gürültüden yoruldu. Bu problemi gidermek için insanların üzerine seri halinde felaketler yolladı. Ama İnsanlar hep kurtuluyorlardı. O da son olarak Tufan’ı gönderdi. Ama insanın yaratılışında görev almış olan Enki, Atrahasis’i uyarıp bir tekne yapmasını önerdi ve Atrahasis kurtuldu”. Christopher B. Siren.</p>

  <p class="block_16">Yunan dininde ise Zeus akılları hep cinsellikte olan ve gerektiği kadar kurban kesmeyen insanlara kızmıştır.</p>

  <p class="block_16">Aiskhylos, <i class="calibre2">Zincire Vurulmuş Prometheus</i> 239:</p>

  <p class="block_16">“Zeus zavallı ölümlülerin soylarını ortadan kaldırmak,</p>

  <p class="block_16">Bambaşka yeni bir soy yaratmak istiyordu”.</p>

  <p class="block_16">Ovidius, <i class="calibre2">Metamorfozlar</i> 1:245-250</p>

  <p class="block_16">“Üzmüş tanrıları kişi soyunun yok olacak olması,</p>

  <p class="block_16">sormuşlar Jüpiter’den(Zeus): Neye yarar boş dünya?</p>

  <p class="block_16">Kim götürür sunaklara günlük,</p>

  <p class="block_16">Yabanlara mı kalsın ortalık?</p>

  <p class="block_16">Karşılık vermiş başbuğ tanrı, yüklenmiş sorumluluğu,</p>

  <p class="block_16">üzülmeyin demiş, yeni bir kuşak yaratırım eskisine benzemeyen”.</p>

  <p class="block_16"><i class="calibre2">Metamorfozlar</i> I:186</p>

  <p class="block_16">“Oysa ben, yeryüzünde oturan kişi soyunu kaldırmalıyım ortadan” 189: Yapılmış elden gelen, onulmaz bir yara bu, azıtmadan kesilmeli Kılıçla.</p>

  <p class="block_16">I:195</p>

  <p class="block_16">“Bırakalım onlara yeryüzünü, inanır mısınız onların korkusuz yaşayacağına ey yüce tanrılar, buyruğumda yıldırım ve yüce krallık gücüm varken?”</p>

  <p class="block_16">I:202:</p>

  <p class="block_16">“… titremiş bütün insanlar, sarsılmış baştanbaşa korkudan yeryüzü”.</p>

  <p class="block_16">Ama bu kez de Olimpos’lulara rakip tanrı kuşağı Titanlardan Prometheus’un, oğlu Deukalion ve gelini Pyrrha’yı uyarmış. Bu karı koca büyük bir sal yapıp Zeus’un tufanından kurtulmuşlardır. I:251-420.</p>

  <p class="block_16">“Ve rab dedi: Yarattığım adamı, ve hayvanları, sürünenleri ve göklerin kuşlarını toprağın yüzü üzerinden sileceğim; çünkü onları yaptığıma nadim oldum. Fakat Nuh Rabbin gözünde inayet buldu.”</p>

  <p class="block_16">6:17 “Ve ben, işte ben, göklerin altında, kendisinde hayat nefesi olan bütün beşeri yok etmek için yeryüzü üzerine sular tufanı getiriyorum; yeryüzünde olanların hepsi ölecektir”.</p>

  <p class="block_16">7:23 “Ve adamdan sığırlara kadar, sürünenlere kadar ve göklerin kuşlarına kadar, yeryüzü üzerinde yaşayan herşey silindi; ve yeryüzünden silindiler; ve yalnız Nuh ve kendisi ile beraber gemide olanlar kaldılar”. <i class="calibre2">Tevrat</i>, Tekvin 6:7-8.</p>

  <p class="block_31" id="id_Toc398718526">5. Denizlerdeki Gizli Gerçek</p>

  <p class="block_16">Hiç kimseden çekmedi Yahweh’in şu denizden çektiği kadar!... Keşke var olanı beğenseymiş de bu denli bölmelere filan kalkıp birsürü savaşa neden olmasaymış. Çok mu kötü olurdu acaba evreni -ilk hali olan kaotik sular şeklinde bırakıp- zapt-ı rapta almak istemese. Ama durun bir dakika; ilksel yapının kaotik olduğunu kim söylüyor bir düşünün? Sadece Eloah! Diğer başka mitolojilerde -affınıza mağruren matriarkal mitolojilerde- deniz hep iyiliğin kaynağıdır. Bilirim ki kimileriniz için için bu sözlerime dudak büküp “kim yoğurdum ekşi der ki?” diyeceksiniz. “Deniz ile bir tutulan anaerkil düşünce, tabii ki kendine -ben kötüyüm- demez” şeklinde bir düşünce de geçecek aklınızdan. Ama hatırlayın ki, ilk yaşam denizde -deyim yerindeyse deniz ananın rahminde- doğup, oradan toprak ananın bağrına çıkmıştır. Su insanın özü anlayacağınız... kötülük ile eş tutulan su!</p>

  <p class="block_16">Bu kötü su veya deniz, tek tanrılı dinler öncesinde birçok iyi veya yaratıcı tanrıçanın kaynağıdır. Örneğin Sümer inancında bile ilksel yaratıcı tanrıça, ilksel bir denizin “derinlerin” tanrıçasıdır. Toprak ve Göğü -hatta tanrılar dahil- her şeyi o doğurmuştur.</p>

  <p class="block_16">Şimdi ünlü araştırmacı Joanna Powell Colbert’e kulak verelim:</p>

  <p class="block_16">“Antik Babil inancının deniz ejderi Tiamat, birçok folklor, mitoloji ve dinin deniz tanrıçasından başkası değildir. Adları değişiktir bu deniz tanrıçaların: Mari veya Mare, Meri, Mere-Ama, Amphritite, Mama Cocha, Thalassa, Sedna, Toyota-Mahime, White Shell Woman, Yemaya, Lamanja ve Stella Maris, Star of the Sea”.</p>

  <p class="block_16">Kim mi bu deniz tanrıçaları? İşte birkaç örnek:</p>

  <p class="block_16">AFRODİT ANADYOMENE: Adının anlamı “Denizlerden doğan”dır. Sanskritçede aşk tanrıçası teriminin anlamı “ambleminde balık olan”dır. Afrodit’in de yunus balığına binmiş birçok resmi vardır. (Monaghan)</p>

  <p class="block_16">AMPHRITITE (Yunan): Helenik dünyada inanıldığı halde, Helenizmin yaygınlaşmasından çok önce tapılan bir tanrıçadır. Yunan dini baskınlaştıkça bu tanrıça aslında deprem tanrısı olan Poseidon ile evlendirilmiş, kendi bir deniz kızına ve deniz ruhuna, Poseidon ise denizler tanrısına dönüştürülmüştür. İçlerinde kıymetli taşlar ve derinlerin memelilerini beslediği deniz mağaralarında yaşar. (Monaghan)</p>

  <p class="block_16">BHEARA (İrlanda, İskoçya): Deniz ihtiyarı. Yakışıklı ve genç bir adam ona iyi davramnca genç bir kıza dönüşüp onu ödüllendirir.</p>

  <p class="block_16">GÜZEL HANIM/ WHAHT-KAY (Lummi kabilesi): Temiz göğün kız kardeşi. Uyuyup kalınca Speiden adası oldu. (Clark, Erdoes &amp; Ortiz, Allen).</p>

  <p class="block_16">IAMANJA (Brezilya): Amerikaya köle gemileri ile gelince Yemaya adı lamanja’ya dönüştü. Denizin Kutsal Kraliçesi diye tanınırdı. Yerliler yazgündönümünde kayıkları ile denize açılıp suya küçük çiçekler atarak onu onurlandırırlardı. (Stone, Edwards)</p>

  <p class="block_16">ILMATAR (Finlandiya): Dünyayı yarattığına inanılan su anası. (Stone).</p>

  <p class="block_16">KWAN YIN (Çin), KWANNON (Japonya): Bir yunus’un üzerinde resmedilen tanrıça. (Monaghan, Jonson)</p>

  <p class="block_16">MAMA COCHA (Peru): Anne deniz. Eski Perunun en eski tanrısı. İnkalarca da tapıldı. Balina tanrıça olarak da görülür ve tüm besinlerin kaynağı oduğuna inanılır. (Monaghan).</p>

  <p class="block_16">MAMI WATA (Gana): Suların kadını. Bir denizkızı şeklinde tahayyül edilir.</p>

  <p class="block_16">MORGANA (İngiltere): Kelt tanrıçası, inanışa göre Avalon’da yaralanan kral Arthur, Morgan tarafından kurtarıldı. Gelecekteki mutlak kral olan Arthur bu gün bile hâlâ onunla dinlenmekte. Daha sonra bu öykü Yuvarlak Masa şövalyelerine ve Morgan da kötü Morgan La Fey’e dönüştürüldü. (Monaghan, Stewart, Mattews).</p>

  <p class="block_16">TETIS (Yunan): En eski Helen dini öncesi deniz tanrıçası. Dişi yaratıcı. (Anadolu’nun anaerkil krallığı Truva kurulduğu gün, Truvayı yıkacak katil Aşil’in babası ile evlendirildi).</p>

  <p class="block_16">THALASSA (Yunan): Her şeyin anası. Tetis’in diğer adı. Adının anlamı “deniz”. Dişi yaratıcı. (Monaghan).</p>

  <p class="block_16">YEMAYA-OLOKUN (Kuzey Afrika’nın Yoruba adaları): Denizin anası. Yaratılışın rahmi. Dolunay, denizkızı, insanlığın anlayabileceğinden çok öte bir gerçeklik.</p>

  <p class="block_16">Deniz tanrıçaları listesi daha uzatılabilir ama ben son bir isim ekleyerek son vermek istiyorum. Söyleyeceğim isim belki de o ilksel, denizlerle, yaşamla sembolize edilen ana tanrıçanın en önemli adlardından: Stella Maris. Stella, yıldız; maris ise deniz demek. Yani denizin yıldızı. Mavi elbiseli ve inci kolyeli olarak imajine edilir. Aslında bu isim “denizyıldızı” olarak adlandırılan su canlısı ile ilişkili değil, burada deniz yıldızının şekli önemli; çünkü yıldız, tüm okült tradisyonlarda (tek kolu üste gelecek şekilde yerleşmesi kaydıyla) Tanrıçanın amblemi sayılan şekil.</p>

  <p class="block_16">Yıldız esoterik dinlerde Tanrıçanın sembolü olduğu kadar, iyiliğin ve yaşamın da sembolü. Bu nedenle satanistler onu iki ucu yukarıda olacak şekilde ters çevirerek kendi sembollerini yaratmışlar.</p>

  <p class="block_16">Öte yandan Mari, Tanrıçanın temel adı. Marian, Mariamne, Myrrhine, Myrrha, Marratu, Maria, Maerin, Mariana ve Marina olarak da tanınıyor ama asıl isim Mari. Akrofonolojik olarak (isimden karakter okuma sanatı) M harfinin sesi zaten annelik, ev kurma ve besleme, duygular gibi nosyonları yönetiyor. Mari adında ismin başında olduğu için ana enerji “M”. Son “i” harfi ise sanat ve güzellik harfi. İsmin sonunda olduğu için işleri sona nasıl bağlandığını gösteriyor. İçteki “a” aksiyon bazlı erkeksi enerjiyi, “r” ise akıl ve mantık bazındaki erkeksi enerjiyi taşıyan bir ses. “A” ve “R” harfleri ise alfabenin Mars ile yönetilen yegane harfleri. Mars’ın erkeklik ve maskülenite tanrısı olduğunu biliyorsunuzdur. Öyle ki, tıpta erkek organlar Mars’ın sembolü ile gösterilir. Yani tanrıça kocasını, onu dölleyen faktörü içinde beslemekte.</p>

  <p class="block_16">Deniz; Fransızcada “la mer”, İspanyolcada “ la mar”, Galcede “mor”. Anne ise Fransızca “la mere”; İngilizce “mother” ve Farsça dahil diğer tüm dillerde “mama”. Yani Mari isminin anlamı “anne deniz”.</p>

  <p class="block_16">Stelle Maris, başta st. Jerome olmak üzere birçok Katolik din adamlarınca kim ile eş tutulmuş dersiniz? Meryem Ana ile... İngilizce: Virgin Mary. Yine Mari adı!</p>

  <p class="block_16">Nereden, nereye...</p>

  <p class="block_16">Düşünün Meryem ana hakkında bir kez; üç büyük dine iman etmiş; ve biribirinin kutsal evini genelde düşman gören insanları kendi evinde -Efes’te- hâlâ o birleştirmiyor mu? İsa, bizim dinimizde hiçbir fonksiyonu olmayan bir peygamberken onun annesinin seveninin bu denli çok olması hiç mi garip gelmedi size? Nice müslüman gönül rahatlığı ile kiliselere -örneğin İstanbul Saint Antoine’a- girip onun adına mum yakıp dua etmiyor mu?</p>

  <p class="block_16">İşte böyle sevgili okurlar... Kim ne derse desin bilin ki, Yahweh’ce ikiye bölünmüş o iyilik enerjisi, önüne çekilen tüm duvarlara karşın birleştiriciliğini hâlâ yaymaya devam ediyor. Belki kolayca ulaşamıyor ama hep var, sonunda her şey ona dönüyor.</p>

  <p class="block_31" id="id_Toc398718527">6. Kötü Dişi Güçler ve İyilikler!</p>

  <p class="block_16">Kötü kadınlar, tanrıçalar, deniz tanrıçaları, sudan çıkan canavarlar... öyle çok ki patriark dinlerde! Bilmem içinizde onların belki de kötü olmadığı hakkında kuşkular uyandı mı? Uyanmadıysa?.. Bu bir inanç, seçim, duyum sorunudur ve herkesin doğrusu kendine en uygun olandır. Sözler söylenir... ve yaşam kendi haline bırakılır. Dileyen dilediği yönde giderek kendi yanlışlarını yaşar, kazanımlarını elde eder; ya yön değiştirir veya kendi yolunda ilerler. Bu nedenle daha fazla “ikna edici” sözler söylemeyeceğim. Karar okuyucunundur.</p>

  <p class="block_16">Ola ki, adı geçen kuşkular uyandıysa yüreğinizde, belki de aşağıdaki bilgileri de duymak istersiniz.</p>

  <p class="block_16">Evet, şeytan tanrıçalar çokluk denizden, sudan çıkmakta. Biraz irdeleyelim bu konuyu.</p>

  <p class="block_16">İlk örneğim Lilith: Önceki sayfalardan korkulası Lilith’in de Zmargad kraliçesi olduğunu, evinin de burada bulunduğunu, Aquamarin (aquaisu; marin:deniz) taşından bir sarayda yaşadığını okumuştunuz.</p>

  <p class="block_16">Ve şimdi önceden söz etmediğim örneklerime geçerek kimi korkutucu bilgileri, sınırları fazla aşmamaya çaba göstererek vereceğim:</p>

  <p class="block_28" id="id_Toc398718528">a. Hydra:</p>

  <p class="block_16">Ekhidna’nın (önceki sayfalarda anlattığım altı yılan, üst tarafı kadın olan olan Yunan dininin dişi şeytanı) bir kızı vardır; Hydra. Adının anlamı yılan veya ejder olan bir başka canavar... Bir bataklık canavarı. Korkunç, iğrenç, zehirli...</p>

  <p class="block_16">Hesiodos, <i class="calibre2">Tbeogonia</i> 313</p>

  <p class="block_16">“Hydra, o bataklık canavarı ki, tüyler ürpertir bütün yaptıkları.”</p>

  <p class="block_16">Hydra öylesine iğrenç olarak algılanmış ki, adı zoolojide su-yılanlarına isim analığı etmiş. “İşte bir zararlı yaratık daha!”.. mı dersiniz? Bilmiyorum. Ama belki adının anlamını biraz bildik kelimelere benzetsek bir anlam çıkartabiliriz!</p>

  <p class="block_16">Bir kez dikkat edin: Hydra ne yılanına isin anneliği etmiş? Bataklık yılanına mı? Hayır. Su yılanına! Neden? Çünkü hatırlayacağınız gibi “hydro” tüm batı dillerinde “suya ait” demektir. Örnek bol:</p>

  <p class="block_16">Hydrat: Su ile karıştırarak bileşik meydana getirme.</p>

  <p class="block_16">Hydrolik: Su kuvvetiyle işleyen.</p>

  <p class="block_16">Hydroelektrik: Su gücüyle oluşan elektrik.</p>

  <p class="block_16">Hydrojen peroksit: Oksiyenli su.</p>

  <p class="block_16">Hydrosel: Tıpta bazı organların su tutması.</p>

  <p class="block_16">Bu listeyi öylesine uzatabiliriz ki, uykunuz gelebilir. Görülmesi çok kolay tek bir noktayı vurgulayarak konuyu kapatayım: Bu kelime ve tamlamaların hiçbirinin ne iğrençlikle, ne de bataklıkla ilgisi vardır!</p>

  <p class="block_28" id="id_Toc398718529">b. Sirenler:</p>

  <p class="block_16">Gelelim Sirenlere... Yunan mitolojisindeki Sirenler deniz kızlarıdır. Bildiğimiz denizkızı efsanelerinin kaynağı... Zaten klasik mitolojide deniz erkeği hiç işlenmemiş bir modeldir. Ayrıca deniz kızlarının kural olarak uzun saçlı betimlenmeleri ve çokluk yunus balığına binmeleri hep rastlantı olabilir mi? İlginçtir, Sirenler birçok kaynakta bizim bildiğimiz denizkızlarına benzemez, “deniz demonları” (deniz şeytanları) olarak geçerler.</p>

  <p class="block_16">Sirenler, bir adada yaşarlar (Foça yakınlarında), güzel seslerini kullanarak gemicileri büyüler, onların karaya oturmalarına sebep olurlar, sonra da onları yerlerdi. Tabii ki çok da güzeldiler. Sadece Argonoutlar (önemli işler yapmak için bir gemide toplaşmış kahraman erkekler topluluğu. Ama Hylas adlı çok güzel bir delikanlı, ki Herakles’in oğlanıydı, bu kahraman erkek oğlu erkeklerin elinden zor kaçmıştı) ve Odissea destanının kahramanı Odysseus (bu zat da Truva’yı yıllarca savaşarak alamayan Yunan ordusuna, tahta at hilesini yaptıraran “kahraman”) onların bölgesinden geçerken paçayı kurtardılar. Orpheus’un şarkısı Sirenler’inkini yendi ve adaya yanaşma gereksinimi duymadılar, böylece yenmekten kurtuldular. Odysseus ise başına gelebilecekleri bildiğinden gemicilerinden kulaklarını balmumuyla tıkadı, kendisini de, geminin direğine bağlattı.</p>

  <p class="block_16">Birçok okur, en gözüpek erkekleri böylesine yıldıran bu korkunç canavarların soyunu, sopunu öğrenince şaşırır; çünkü onlar sanat perisi Melpomene ile ırmak tanrı Akheloos’un kızlarıdırlar!</p>

  <p class="block_16">Gerçeklerin bu tutarsızlıklar sonucu çıkması ise, konuşmamış olsa yakayı kurtarabilecek bir katilin sadece söylediği yalanlar sonucu yakalanmasına benzer! Sirenlerin büyülü sesi olarak geçen kavram gerçekte kadından gelecek olan ve erkekleri savaşmaktan, yıkmaktan, saldırmaktan alıkoyabilecek dişicil çağrı/yaklaşım/kişilik/özelliktir..</p>

  <p class="block_16">(Od. XII, 39 vd.):</p>

  <p class="block_16">Kim yaklaşırsa bilmeden ve dinlerse onları, yandı,</p>

  <p class="block_16">Bir daha evinde onu ne karısı karşılar, ne çocukları.</p>

  <p class="block_16">Sirenler onu çağlayan ezgileriyle büyüler,</p>

  <p class="block_16">Çayırın çevresinde kemikler vardır, öbek öbek,</p>

  <p class="block_16">Bunlar kemikleridir etleri çürüyen insanların,</p>

  <p class="block_16">Büzük büzük durur kemiklerinin üstünde deriler.</p>

  <p class="block_16">Durma orada, yürü, arkadaşlarının da tıka kulaklarını,</p>

  <p class="block_28" id="id_Toc398718530">c. Thetis:</p>

  <p class="block_16">Nereid’ler de Yunan mitolojisinin bir başka deniz kızlarıdır. Deniz tanrı Nereus ile deniz tanrıça Doris’in kızlarıdırlar.</p>

  <p class="block_16">Aralarından bazıları çok eski devirlerin yaratıcı ve bolluk verici deniz tanrıçalarıdır. Thetis gibi... Amphitrire gibi…</p>

  <p class="block_16">Amphitrire, Poseidon’un evlenmek istediği deniz tanrıçadır. Çok kaçmıştır ama sonunda onunla evlenmek zorunda kalmıştır ve adının anlamı dünyayı kuşatan sudur.</p>

  <p class="block_16">Ve Thetis... uzun bir öykü!</p>

  <p class="block_16">Mitolojide pek de önemsenmeyen Thetis, Helen dini öncesi çok önemli bir deniz tanrıçasıydı. Dişi yaratıcı olarak saygı görürdü. Zaman içinde Yunan dini egemen olunca önemini yitirdi, eski inanç ve tanrıçanın gerçek içeriği unutuldu. Yeni enerjiler(!) -aynı Tiamat’ın yenilip pasivize edilmesi gibi- eski enerjileri bastırdı; bu değişim yepyeni mitlerle anlatıldı:</p>

  <p class="block_16">“Thetis, hem Zeus’un, hem de Posedion’un elde etmek istedikleri bir deniz tannçasıdır. Ama Themis adlı tanrıça bir kehanette bulununca ikisi de bu arzularından vazgeçerler; çünkü kehanete göre Thetis’den doğacak erkek çocuğu, babasından güçlü olacaktı.</p>

  <p class="block_16">Onlar vazgeçtikten sonra tanrıçanın peşine kral Peleus düştü. Thetis bu ‘izdivac’a karşı durabilmek için çok çaba gösterdi. Şekilden şekile girebilme özelliğini kullandı ama sonunda Peleus onu yenmeyi ve onunla evlenmeyi başardı.” <i class="calibre2">Mitoloji Sözlüğü</i>, Pierre Grimal, Thetis.</p>

  <p class="block_16">Bu noktada bazı yorumlar yapmayı gerekli görüyorum:</p>

  <p class="block_16">Yeni enerjilerden Zeus ve Poseidon adlı olanlar eski gücü yenmek için onu yutmayı planladılar, ama başaramayacalarını Themis söyleyince görev Peleus’a verildi; çünkü Peleus’un oğlu Akhilleus, Truva’yı yıkacak olan “kahramandı” ve babasından önemli olması sadece yeni enerjilerin işine yarardı.</p>

  <p class="block_16">Tanrıça kaçmaya çalıştı... ama başaramadı... Tiamat gibi yenildi.</p>

  <p class="block_16">Thetis, doğacak bir çocuğun kendi çocuğu olsa bile, babasının Peleus gibi “diğer yandan” birisi olduğunu bildiği ve belki de o çocuğun yapacaklarından insanlığı korumak için kimi önlemler alır. Azra Erhat’a ait <i class="calibre2">Mitoloji Sözlüğü</i> adlı kitaptan okuyalım.</p>

  <p class="block_16">“Thetis’in birçok çocukları olur, ama o çocuklarını ölümsüz kılmak için geceleri kalkar ve onları ateşin üzerine tutarmış. Birçok çocuğu böylece yanarak ölmüş. Bir gece Peleus kalkmış, bir bakmış ki, Thetis çocuğunu topuğundan tutmuş, aleve vermiş. Tepesi atmış, çocuğu kaptığı gibi almış ve Thetis’i evinden kovmuş”. <i class="calibre2">Mitoloji Sözlüğü,</i> Azra Erhat, Akhilleus.</p>

  <p class="block_16">Bu sözleri de fazla yorumlamaya gerek duymuyorum. Tek ekleyeceğim şey Akhilleus’un en sonunda topuğundan vurularak öldüğü ve bu olaydan sonra Thetis’in denizlere döndüğü!</p>

  <p class="block_16">Grimal’e dönerek okumayı sürdürelim.</p>

  <p class="block_16">“Peleus ve Thetis’in bir oğulları oldu: Akhilleus. Bu yiğit 9 yaşına gelince kahin Kalkhas bir kehanette bulundu; Truva şehri Akhilleus olmadan alınamayacaktı. Thetis oğlunun bu şehirde öleceğini hissetti bu nedenle delikanlı olup Truva savaşı için komutan toplanırken onu kral Lykomedes’in yanına götürdü ve kadınların arasına gizledi. Ama Akhilleus tanındı”. <i class="calibre2">Mitoloji Sözlüğü</i>, Pierre Grimal, Thetis.</p>

  <p class="block_16">Thetis’in oğlu ve Truva’yı korumak için yaptıklarını fazla yoruma gerek yok. Sadece Grimal’in kitabında yer almayan bir bilgiden söz edeyim. Akhilleus olmazsa Truva’nın alınamayacağını bilen Odysseus, kralın haremine girerek iki bohça açar. Birinde giysiler ve çiçekler, diğerinde silahlar vardır. Kızlardan sadece Akhilleus silahlarla ilgilenir ve bu seçimi sonrasında tanınarak belki de yazgısını çizer.</p>

  <p class="block_16">“Thetis bu sefer oğlunun yanına hatalarını önlemekle görevli olarak Tenes’i kattı, Truva veliahtı Hektor’u öldürmekten vazgeçirmeye çalıştı, yaralandığı zaman destek oldu”</p>

  <p class="block_16">Oysa Akhilleus, yine annesini dinlemeyerek yönünü seçmiş ve kaderini çizmiş; Tenes’i öldürmüş, Hektor’u öldürmekle kalmayıp cesedini ayaklarından savaş arabasının gerisine bağlayarak şehrin etrafında turlar atmış... ama bu kahramanlıklarına karşın ağlayarak annesine sığınmaktan da geri durmamıştır! <i class="calibre2">İlliada’</i>dan okuyalım:</p>

  <p class="block_16"><i class="calibre2">İlliada</i> I-350</p>

  <p class="block_16">“Çekildi Akhilleus, kırçıl denizin kıyısına oturdu. Mor engine dikip gözlerini, boşandı birden, uzattı anacığına ellerini, yalvardı biteviye:</p>

  <p class="block_16">…………….</p>

  <p class="block_16">Boşana boşana, ulu anne ta dipte, babasının yanında onu duydu, fırladı kırçıl denizin üzerine bir duman gibi, oturdu göz yaşı döken oğlunun önüne, eliyle okşadı onu, konuştu diller döktü”.</p>

  <p class="block_16">Peki sonradan Akhilleus’a ne olmuştur? Kimi yerde tanrılarla aynı sofrada yemek yediği yazılıdır. Kimi yerde de hortlayarak kendine insan kurban etmelerini istediği!... Bilmem şimdi kurban, kan, enerji isteyen vampir tanrılar sözlerimi anımsayanınız oldu mu? Akhilleus’un hortlamasıyla ilgili iki ayrı bilgi var elimizde. Önce mezarına saldıran Amazonları geri püskürtmek için hortlar. İkinci olayı ise Eurupides, Hekabe adlı yazısında anlatmaktadır: Akhilleus, oğlunun rüyasına girerek Truva prensesi Polyksene’nin, mezarı üzerinde kurban edilmesini istediğini yazar. Böylece Yunanlıların yurtlarına kolay dönmeleri sağlanacaktır. Yunanlılar bu arzuyu yerine getirirler!</p>

  <p class="block_16">(Adı geçen eylemin gerçekliğine günümüzde Yunanlılar büyük bir çabayla karşı çıkmaktaydılar. 2500 yıl boyunca başardılar da bunu. Oysa gün 1994’e geldi; Gümüşçay kazılarında çok iyi korunmuş bir lahit ele geçti. İÖ. 520-500 arası tarihleniyor ve Anadolu’da bulunan en eski lahit olma niteliğini taşıyordu. Bu lahitin en önemli özelliği ise dört yanında Poyksene’nin Yunanlılar tarafından kurban edilmesi rölyefinin bulunmasıydı! Bir çarpıcı yanı daha vardı lahitin... Gün ışığına çıkarıldığı yerin adı Kızöldün tepesiydi!)</p>

  <p class="block_16">Yazık olmuş Akhilleus’a... o da kendine benzer -enerji küplerinin sonundan kurtulamamış. Zaten kimi kaynaklar cesedinin çürümesin diye Athene tarafından ambroisisa (tanrıların ölümsüz kalabilmek için yedikleri besin) ile bulandığını yazar. Artık varın siz düşünün bu akıbetin hoşluğunu!</p>

  <p class="block_16">Grimal kitabında bir sondan daha söz etmektedir. Aynen alıyorum:</p>

  <p class="block_16">“Thetis’in cesedi Tuna nehrinin ağzındaki beyaz Ada’ya götürdüğü ve Akhilleus’un orada esrarengiz bir hayat yaşamaya başladığı söylenir. Denizciler bu adanın yakınından geçerken, gündüzleri sürekli silah şakırtıları, geceleri de kadeh tokuşturma sesleri ve hiç bitmeyen bir şölenden yükselen şarkıları duyduklarını söylemişlerdir”. <i class="calibre2">Mitoloji Sözlüğü</i>, Pierre Grimal, Akhilleus.</p>

  <p class="block_28" id="id_Toc398718531">d. Babil Fahişesi:</p>

  <p class="block_16">Sanırım çoğunuz bu adı ilk kez duymaktasınız, ama o İncil’e göre dünyanın sonunu getirecek olan yaratıklardan ve batıda aynı Lilith gibi çok popüler! Konuyu kısaca açayım;</p>

  <p class="block_16">İncil’in son kısmı olan Vahiy bölümü dünyanın sonunun nasıl geleceği konusundadır ve birbirinden “ilginç” felaketleri, tanrının kutsal meleklerinin insanoğlunun başına nasıl getireceğini 24 sayfa boyunca en küçük detayına dek betimler. İnsanların çekecekleri acılar, oluşacak doğal felaketler, tanrı tarafından oluşturulacak ekolojik yıkımlar... hepsi “ballandırılarak” anlatılır. Aziz Yuhanna tarafından Roma imparatoru Domitian (IS.81-96) zamanında kaleme alınmıştır. Bu zat-ı muhterem, olacakların kendisine gösterildiğini iddia eder ve izlediklerini tanımlar. Heavy metal gruplarının -aynı Tiamat gibi- pek severek sürekli üzerine beste yaptıkları ve nice korku filminin (meşhur Omen dahil) kaynağı 666, İncil’in bu bölümünde, daha da detaylı olarak isterseniz 13. Bapında yer almaktadır.</p>

  <p class="block_16">Neler yoktur ki Vahiy bölümünde? Dünyanın sonunu getireceği belirtilen Deccal’ler, canavarlar, ejderler ve... denizden çıkan canavarlar! Anlatıma göre dünyanın sonunu bu garabet yaratıklar getirecektir ama insanoğluna iğrenç acılar çektirenler hep kutsal meleklerdir! İnsanların üzerine ateşten taşlar dökerler, kavururlar, korkunç yaralar açarlar, taşları yedirirler... Hassas kişilerin geceleri yatmadan önce okumamalarını tavsiye edeceğim bölümlerdir bunlar.</p>

  <p class="block_16">Babil Fahişesi de işte bu bölümde anlatılır. Ben de alıntılarla özetlemeye başlayayım.</p>

  <p class="block_16">İnsanoğlunun üzerine felaket döken meleklerden biri Yuhanna’yı çağırarak olacak felaketleri gösterirken bir yandan da Babil fahişesi hakkında bilgiler vermeye koyulur;</p>

  <p class="block_16">“Onunla yerin kralları zina ettiler, ve onun zinasının şarabı ile yeryüzünde oturanlar sarhoş oldular”. <i class="calibre2">İncil</i>, Vahiy 17:2</p>

  <p class="block_16">Ardından Yuhanna anlatmaya devam eder;</p>

  <p class="block_16">“Ve beni Ruhta çöle götürdü; ve 7 başı ve 10 boynuzu olan küfür isimleriyle dolu kırmızı canavarın üzerine binmiş bir kadın gördüm. Ve kadın çirkinlikler ve kendi zinasının mekruh şeyleriyle dolu bir altın kase elinde olarak erguvani ve kırmızı ile kuşanmış, ve altın ve kıymetli taş ve incilerle bezenmişti. Ve alnı üzerine bir isim yazılmıştır: SIR, BÜYÜK BABİL, DÜNYANIN FAHİŞELERİNİN VE ÇİRKİNLİKLERİNİN ANASI”. Vahiy 17:3</p>

  <p class="block_16">(Son cümle orijinal metinde de büyükharf olarak yazılmıştır) Bir “ifşaatta” bulunayım; yukarıda okuduğunuz bölümün girişini -yani ilk satırını (17:2’yi), özellikle çıkarttım... dikkatinizi çeksin diye... ve şimdi onu veriyorum;</p>

  <p class="block_16">“Ve kendilerinde 7 tas olan 7 melekten biri geldi ve benimle söyleşip dedi: Buraya gel, çok sular üzerinde oturan büyük fahişenin hükmünü sana göstereceğim. 2: Onunla yerin kralları zina ettiler, ve onun zinasının şarabı ile yeryüzünde oturanlar sarhoş oldular. Vahiy 17:1.</p>

  <p class="block_16">Bir ayet daha; yine Babil Fahişesi hakkında, ama bu kez ilerki sayfalardan:</p>

  <p class="block_16">“Fahişenin üzerinde oturduğunu gördüğün sular, kavmlar ve cemiyetler, ve milletler, ve dillerdir”. Vahiy 18:15.</p>

  <p class="block_16">Bu ayetlerden iki şey öğreniyoruz: 1- Fahişe Babil’li 2- Sular üzerinde.</p>

  <p class="block_16">Fahişe olmasa da, Babil, İncil’den başka, Tevrat’ta da yer alan bir şehir; burada da günahkar; ve yine anlatımda su ve deniz teması yer almakta:</p>

  <p class="block_16">“Babilin ortasından kaçın, ve herkes canını kurtarsın; çünkü Rabbin öç alma vaktidir. 13: Ey sen, çok sular üzerinde oturan bol hazineleri olan, sonun geldi.” <i class="calibre2">Tevrat</i>, Yermaya 51:6.</p>

  <p class="block_16">“Bundan dolayı Rab şöyle diyor: İşte davanı ben göreceğim ve senin öcünü alacağım; ve onun denizini kurutacağım; ve pınarının suyunu keseceğim. 51:36.</p>

  <p class="block_16">“Rab Babil’i helak ediyor; onun içinden büyük sesi susturuyor; onun dalgaları çok sular gibi gürlüyorlar...” 51:55.</p>

  <p class="block_16">Yorumcular Babil’in bir sembol olduğu konusunda hemfikir. Bu Babil, Yuhanna’nın felaketini izlediği şehir ise, ve de Yuhanna’ya gerçekten gelecekte olanlar gösterilmişse, şöyle bir yorum yapabiliriz: Gelecekte, Babil olarak adlandırılan bir şehir tanrı tarafından korkunç bir yıkıma uğrayacak!</p>

  <p class="block_16">Şimdi Tevrat ve İncil’deki ilgili ayetleri yan yana getirerek olacaklar hakkında kehanetler oluşturmak istiyorum. Önce Tevrat’ı inceleyelim.</p>

  <p class="block_16">a) Bu şehir, o devirlerin yaygın savaşma aracı olan kılıçlarla değil, oklarla vurulacak:</p>

  <p class="block_16">“Çünkü işte, Babil e karşı büyük milletler cümhurunu, şimal diyarından ben uyandırıp çıkaracağım; ve ona karşı dizilecekler; o yandan alınacak; onların okları hünerli yiğidin oku gibi olacak; hiçbiri boş dönmeyecek”. Yeremaya 50:9.</p>

  <p class="block_16">b) Yüksek bir şehir olacak!</p>

  <p class="block_16">“... çünkü onun hükmü göklere erişiyor, ve asumana yükseldi”. 51:9.</p>

  <p class="block_16">“Helak edici dağ! Sen ki, bütün dünyayı helak ediyorsun, Rab diyor, işte, ben sana karşıyım; ve elimi senin üzerine uzatacağım, ve seni kayalardan aşağı yuvarlayacağım, ve seni yanmış bir dağ edeceğim” .51:25.</p>

  <p class="block_16">“Babil göklere de çıksa, kuvvetinin yüksekliğini de pekiştirse, yine benim tarafımdan ona helak ediciler gelecek, Rab diyor”. 51:53.</p>

  <p class="block_16">c) Şehir uzun süre yanacak:</p>

  <p class="block_16">“ ... ve onun şehirlerinde ateş tutuşturacağım, ve çevresinde olanların hepsini yiyip bitirecek”.</p>

  <p class="block_16">d) Bu olay bütün dünyayı etkileyecek:</p>

  <p class="block_16">“Babil’in alınması velvelesinden dünya titriyor, ve milletler arasında çığlık işitiliyor”. 50:46.</p>

  <p class="block_16">Şimdi incil’e dönelim; bilin ki orada Babil fahişesi ayrıcalıklı bir yere sahip olsa da, Yuhanna’ya arada da yıkılacak bir şehir olduğu gösterilmiş ve yıkım izi ettirilmiştir.</p>

  <p class="block_16">“... buraya gel, çok sular üzerinde oturan büyük fahişenin hükmünü sana göstereceğim”. <i class="calibre2">İncil</i>, Vahiy 17:1.</p>

  <p class="block_16">“Fahişenin üzerinde oturduğunu gördüğün sular, kavmlar ve cemiyetler ve milletler ve dillerdir”. 17:15.</p>

  <p class="block_16">“Ve gördüğün kadın, dünyanın kralları üzerine krallığı olan büyük şehirdir”. 17:18.</p>

  <p class="block_16">e) Muhteşem güzellikte bir şehirdir bu:</p>

  <p class="block_16">“Vay, vay, zarif keten ve erguvanı ve kırmızıyla kuşanmış ve altın ve kıymetli taş ve inci ile bezenmiş büyük şehir!” 17:16.</p>

  <p class="block_16">“Ey sen, çok sular üzerinde oturan, bol hazineleri olan, sonun geldi, kötü kazancının ölçeği doldu”. <i class="calibre2">Tevrat</i> 51:13.</p>

  <p class="block_16">f) Bir günde tanrısal saldırı ile çökecektir:</p>

  <p class="block_16">“Bunun için onun belaları, ölüm ve matem ve kıtlık, bir günde gelecekler; ve ateşte yakılacaktır; çünkü ona hükmeden Rab Allah kudretlidir”. <i class="calibre2">İncil</i>, Vahiy 18:8.</p>

  <p class="block_16">g) Bu şehir denize yakındır:</p>

  <p class="block_16">“Çünkü 1 saatte bu kadar servet perişan oldu, diyecekler. Ve her gemi reisi, ve gemiyle bir yere giden her yolcu, ve gemiciler ve deniz işleriyle geçinenlerin hepsi uzakta durdular, 18: Ve onun yanmasının dumanını gördükleri zaman: Büyük şehre benzer hangisidir? diyerek bağırıyorlardı”. 18:17</p>

  <p class="block_16">g) Yanmakta olan bu güçlü şehire ardından en çok tacirler ağlayacaktır:</p>

  <p class="block_16">“Ve kendisiyle zina ve sefahat etmiş olan dünyanın kralları onun yanmasının dumanını gördükleri zaman, 10: Onun eziyetinin korkusundan uzakta durup: Vay, büyük şehir, kuvvetli şehir, Babil! Çünkü senin hükmün bir saatte geldi, diyerek onun hakkında ağlayacaklar ve dövünecekler. 11: Ve dünyanın tüccarı onun hakkında ağlarlar ve matem ederler”; 18:9.</p>

  <p class="block_16">Yazık olmuş veya olacak o şehre... O yüksek, zengin, ticaretle ilgili dağların oklarla vurulacağı o şehre!!!</p>

  <p class="block_16">“Peki bu saldırıdan sonra neler olacak acaba?” diye merak edenleriniz varsa onlar için de kutsal kitapta açıklama olduğunu müjdeleyeyim. Ama bu kez bilgi Tevrat’tan gelmekte.</p>

  <p class="block_16">“Rabbin öfkesinden ötürü onun içinde oturan olmayacak, ancak bütün bütün ıssız kalacak; Babil’den geçenlerin hepsi şaşacaklar, ve onun belalarından ötürü ıslık çalacaklar”. <i class="calibre2">Tevrat</i>, Yehemaya 50:13.</p>

  <p class="block_16">“Bundan dolayı çölün canavarları kurtlarla beraber orada oturacaklar, ve orada devekuşları oturacaklar, ve artık ebediyyen orada oturulmayacak; ve nesilden nesile içinde oturanı olmayacak”. 50:39.</p>

  <p class="block_16">“Ve Babil taş yığınları, çakal yeri, şaşılacak ve ıslık çalınacak bir şey olacak, içinde oturanı kalmayacak”. 51:37.</p>

  <p class="block_16">“Şehirleri virane, kurak bir yer, ve çöl, kimsenin oturmadığı bir memleket oldu, ve ademoğlu oradan geçmiyor”, 51:43.</p>

  <p class="block_16">Ürkünç değil mi? Dilerim bu sözler gerçekleşmez!</p>

  <p class="block_16">Bu noktada kitabın Lilith bölümünde (4. CANAVARLARIN TOPLANTISI) yer verdiğim bir ayetten daha söz edeyim. Bu ayet Babil’den söz etmese de, yukarıdakilerle garip bir benzerlik içinde:</p>

  <p class="block_16">“Ve saraylarında dikenler, hisarlarında ısırganlar ve kara dikenler bitecek; ve çakallar yurdu, deve kuşlarının avlusu olacak”. <i class="calibre2">Tevrat</i>, İşaya 34:13.</p>

  <p class="block_16">Demek ki tanrının düşmanlarına davranışı hep aynı. Nasıl? İnanmadınız mı? Oysa bu sözlerimin doğruluğu Tevrat’ta bile onaylanmakta:</p>

  <p class="block_16">“Ey gök, ve mukaddesler, ve resuller, ve peygamberler, onun üzerine mesrur olun; çünkü Allah ona hükmederek hakkınızı aldı”. 51:20.</p>

  <p class="block_9" id="calibre_pb_13"> </p>
</body>
</html>
