<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">DR. JEKYLL OLDUKÇA RAHATTI</h2>

  <p class="normal">On beş gün sonra, doktor şanslı bir rastlantı eseri beş altı eski, yakın arkadaşını hoş geçen akşam yemeklerinden birine davet etti; gelenlerin hepsi de ünlü, zeki insanlardı ve hepsi de iyi şaraptan anlıyorlardı; Mr. Utterson herkesin ayrılmasından sonra bir yolunu bulup doktorun yanında kaldı. Bu aslında yeni bir şey değildi, çoğu zaman böyle olurdu. Utterson sevildiği yerlerde gerçekten sevilirdi. Ev sahipleri, neşeli, çenesi düşük misafirleri evden ayrılmak için kapının eşiğine geldiklerinde, bu sessiz, kendi halinde avukatı yanlarında alıkoymayı severlerdi; onun sırnaşık olmayan dostluğuyla bir süre yalnız oturmaktan hoşlanırlar; adamın derin sessizliğinde eğlencenin verdiği yorgunluk ve gerginlikten kurtulurlardı. Bu kural Dr. Jekyll için de değişmezdi; şimdi şöminenin karşısında otururken –iri kıyım, yapılı, elli yaşlarında yakışıklı bir adam– Mr. Utterson’a içten ve sıcak bir yakınlık duyduğunu bakışlarından anlayabilirdiniz.</p>

  <p class="normal">“Ben de seninle konuşmak istiyordum, Jekyll,” diye söze başladı avukat. “Vasiyetnameni hatırlıyorsun, değil mi?”</p>

  <p class="normal">Dikkatli bir gözlemci bu konunun tatsız bir konu olduğunu anlayabilirdi; ama doktor neşeyle konuşmasını sürdürdü. “Benim zavallı Utterson’ım,” dedi, “böyle bir müvekkilin olduğu için şanssızsın. Benim vasiyetnamem yüzünden senin kadar gerilen başka bir adam daha görmedim; bilgiçlik taslayan at gözlüklü Lanyon’un benim çalışmalarıma bilimsel sapkınlıklar demesinin dışında. Ah, biliyorum, iyi bir insan o, kaşlarını çatmana gerek yok, mükemmel bir insan ve ben onu daha sık görmek istiyorum, ama o dar görüşlü; cahil, küstah, kendini beğenmişin biri. Hiçbir insanda Lanyon’dan daha fazla hayal kırıklığına uğramadım.”</p>

  <p class="normal">“O vasiyeti hiçbir zaman onaylamadığımı biliyorsun,” diye sözlerini sürdürdü Utterson, yeni açılan konuyu kabaca duymazlıktan gelmişti.</p>

  <p class="normal">“Vasiyetnamem mi? Evet, elbette, bunu biliyorum,” dedi doktor, biraz sertçe. ”Bana söylemiştin bunu.”</p>

  <p class="normal">“Pekâlâ, yeniden söylüyorum,” diye devam etti avukat. “Genç Hyde ile ilgili bir şeyler öğrendim.”</p>

  <p class="normal">Dr. Jekyll’ın geniş yakışıklı yüzü dudaklarına kadar soldu, gözlerine bir karanlık yerleşti. “Bu konuda daha fazla şey duymak istemiyorum,” dedi. “Bu konuda daha fazla konuşmayacağımıza dair anlaştık sanıyordum.”</p>

  <p class="normal">“Duyduklarım iğrençti,” dedi Utterson.</p>

  <p class="normal">“Bu hiçbir şeyi değiştirmez. İçinde bulunduğum durumu anlamıyorsun,” diye cevap verdi doktor, tavırlarında gözle görülür bir tutarsızlık vardı. “Çok zor bir durumdayım, Utterson; durumum çok garip. Konuşmakla düzeltilemeyecek türden birtakım işler.”</p>

  <p class="normal">“Jekyll,” dedi Utterson, “beni tanıyorsun: Güvenilecek biriyim. Bana her şeyi açıkça anlat; seni bu durumdan kurtarabileceğimden hiç kuşkun olmasın.”</p>

  <p class="normal">“Benim iyi yürekli dostum Utterson,” dedi doktor, “bu senin iyiliğin, gerçekten de çok iyi yüreklisin, sana teşekkür etmeye yetecek söz bulamıyorum. Sana bütün kalbimle inanıyorum; yaşayan herkesten çok sana güvenirim, eğer böyle bir seçim yapabilseydim, kendimden bile daha çok güvenirdim sana; ama gerçekten de sandığın gibi değil; aslında her şey o kadar da kötü değil; sırf senin iyi yüreğini rahatlatmak için bir şey söyleyeceğim: İstediğim her an, Mr. Hyde’dan kurtulabilirim. Sana bu konuda yemin ediyorum; ve sana tekrar tekrar teşekkür ediyorum; yalnızca küçük bir şey daha ekleyeceğim Utterson, eminim yanlış anlamazsın: bu özel bir konu ve yalvarırım sana, bırak, kendi halinde kalsın.”</p>

  <p class="normal">Utterson ateşe bakarak bir süre düşünceye daldı.</p>

  <p class="normal">“Tamamen haklı olduğundan yana kuşku duymuyorum,” dedi en sonunda, ayağa kalkarken.</p>

  <p class="normal">“Pekâlâ, bu konuya değindiğimize göre, ki umarım son defa olur bu,” diye devam etti doktor, “anlamanı istediğim bir nokta var. Zavallı Hyde’a karşı büyük bir ilgi duyuyorum. Senin onu gördüğünü biliyorum; bana, kendisini gördüğünü söyledi; korkarım kabalık etmiş. Ama bu genç adama karşı samimi olarak büyük, ama çok büyük bir ilgi duyuyorum ve eğer ben buralarda olmazsam, Utterson, onunla ilgileneceğine ve haklarını koruyacağına dair bana söz vermeni istiyorum. Olan biten her şeyi bilseydin, bunu yapardın eminim; eğer söz verirsen üzerimden büyük bir yük kalkacak.”</p>

  <p class="normal">“Asla ondan hoşlanıyormuş gibi davranamam,” dedi avukat.</p>

  <p class="normal">“Senden bunu istemiyorum,” diye yalvardı Jekyll, elini ötekinin kolunun üzerine koyarak; “yalnızca adalet istiyorum; artık ben burada olmadığım zaman, benim hatırım için ona yardımcı olmanı istiyorum senden.”</p>

  <p class="normal">Utterson engellenemez bir şekilde içini çekti. “Pekâlâ,” dedi, “söz veriyorum.”</p>
</body>
</html>
