<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">PENCEREDEKİ OLAY</h2>

  <p class="normal">Bir Pazar günü Mr. Utterson ile Mr. Enfield her zamanki yürüyüşlerine çıktıklarında, yolları bir kez daha ara sokağa çıktı; kapının önüne geldiklerinde her ikisi de durup kapıyı gözden geçirdiler.</p>

  <p class="normal">“Pekâlâ,” dedi Enfield, “en azından bu hikâye sona erdi. Artık Mr. Hyde’ı daha fazla görmeyeceğiz.”</p>

  <p class="normal">“Umarım görmeyiz,” dedi Utterson. “Sana onu daha önce bir kere gördüğümü ve senin hissettiğin iğrenme duygusunun aynısını hissettiğimi söylemiş miydim?”</p>

  <p class="normal">“Biri olmadan ötekinin olması olanaksız zaten,” diye karşılık verdi Enfield. “Bu arada, benim buranın Dr. Jekyll’ın evinin arka girişi olduğunu bilmediğim için tam bir aptal olduğumu düşünmüş olmalısınız! Ama bunu anlamama biraz da sizin yaptığınız bir hata neden olmuştu.”</p>

  <p class="normal">“Demek bunu anladın, öyle mi?” dedi Utterson. “Ama eğer öyleyse avluya girip pencerelere bir bakabiliriz. Sana gerçeği söylemem gerekirse, zavallı Jekyll konusunda hiç rahat değilim; biz dışarıdayken bile, yanında bir arkadaşının bulunmasının ona iyi geleceğini hissediyorum.”</p>

  <p class="normal">Avlu çok serin ve bir parça nemliydi, güneş az da olsa parlak olmasına karşın, buraya erken bir alacakaranlık çökmüştü. Üç pencereden ortadaki yarı yarıya açıktı; Utterson, kederli bir tutsak gibi, sonsuz üzgün bir çehreyle pencerenin yanı başına oturmuş hava alan birini gördü; bu Dr. Jekyll’dı.</p>

  <p class="normal">“Bu da nesi! Jekyll!” diye bağırdı. “Daha iyice olduğuna eminim.”</p>

  <p class="normal">“Çok kötüyüm, Utterson,” diye cevap verdi doktor, kasvetli bir ses tonuyla, “çok kötüyüm. Tanrı’ya şükür ki bu durum uzun sürmeyecek.”</p>

  <p class="normal">“Çok fazla evde kalıyorsun,” dedi avukat. “Dışarı çıkmalısın biraz, Mr. Enfield’la benim yaptığım gibi kan dolaşımını hızlandırmalısın. (Bu benim kuzenim Mr. Enfield, Dr. Jekyll.) Hadi gel; şapkanı al da bizimle hızlı bir tur at.”</p>

  <p class="normal">“Çok iyisin,” diyerek içini çekti öteki. “Bunu yapmayı çok isterdim; ama hayır, olmaz; bu imkânsız; buna cesaret edemem. Ama gerçekten Utterson, seni gördüğüme çok sevindim; bu benim için gerçekten büyük bir zevk. Seni ve Mr. Enfield’ı yukarı çağırmak isterdim, ama her taraf öylesine dağınık ki.”</p>

  <p class="normal">“Peki o zaman,” dedi avukat dostça, “yapabileceğimiz en iyi şey burada durup, seninle buradan konuşmak.”</p>

  <p class="normal">“Ben de tam bunu isteyecektim sizden,” diye cevap verdi doktor gülümseyerek. Ama daha sözler ağzından çıkar çıkmaz, yüzünden gülümsemesi silindi ve yerini öylesine sefil bir dehşet ve umutsuzluk ifadesi aldı ki, aşağıdaki iki adamın damarlarındaki kan dondu. Bunu yalnızca bir anlığına görebilmişlerdi, çünkü pencere o anda kapandı; ama gördükleri şey yeterliydi, tek bir söz etmeden dönüp avludan çıktılar. Sessizlik içinde ara sokağı arşınladılar; Pazar günü olmasına karşın hâlâ yaşam kıpırtıları olan komşu caddeye gelinceye kadar Mr. Utterson dönüp de arkadaşına bakmadı bile. Her ikisi de solgundu ve gözlerinden dehşet okunuyordu.</p>

  <p class="normal">“Tanrı bizi bağışlasın! Tanrı bizi bağışlasın!” dedi Mr. Utterson.</p>

  <p class="normal">Ama Mr. Enfield yalnızca ciddi ciddi başını salladı ve bir kere daha sessizlik içinde yürümeye koyuldu.</p>
</body>
</html>
