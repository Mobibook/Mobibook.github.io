<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_8">MEKTUP OLAYI</h2>

  <p class="normal">Mr. Utterson, Dr. Jekyll’ın kapısına vardığında neredeyse akşam üzeri olmuştu. Poole, onu hemen içeri aldı; mutfaktan girip bir zamanlar bahçe olan bir avluyu geçtiler, sonra da laboratuvar ya da otopsi odası olarak bilinen binaya girdiler. Doktor bu evi ünlü bir cerrahın mirasçılarından satın almıştı; anatomiden çok, kimyaya ilgi duyduğundan bahçenin ucundaki binanın kaderini değiştirmişti. Dostunun evinin bu kısmına avukatın ilk gelişiydi bu; pis, penceresiz binayı merakla gözden geçirdi, bir zamanlar öğrencilerin doldurduğu ama şimdi kasvetli ve sessiz olan ameliyathaneyi geçerken tatsız bir gariplik duygusuyla çevresine bakındı; masaya kimyasal gereçler yığılmış, yerlere kafesli sandıklar ve paketleme samanları saçılmıştı, yukarıdaki sisli kubbeden içeri loş bir ışık sızıyordu. En uzaktaki köşede, bir merdiven kırmızı çuhayla kaplanmış bir kapıya çıkıyordu; Mr. Utterson en sonunda bu kapıdan geçip doktorun odasına girdi. Burası büyükçe bir odaydı, duvarlarda camlı dolaplar vardı, başka eşyaların yanı sıra bir de boy aynası ve çalışma masası bulunuyor ve odanın demir parmaklıklı, tozlu üç penceresi avluya bakıyordu. Ocakta ateş yanıyordu; baca rafında duran lamba da yakılmıştı, çünkü artık evlerin içini bile sis basmıştı ve orada, ateşin yanı başında, ölümcül derecede hasta görünen Dr. Jekyll oturuyordu. Misafirini karşılamak için ayağa kalkmadı, yalnızca buz gibi elini uzattı ve değişmiş bir ses tonuyla ona hoş geldin dedi.</p>

  <p class="normal">“Evet dostum,” dedi Mr. Utterson, Poole odadan çıkar çıkmaz, “haberleri duydun mu?”</p>

  <p class="normal">Doktor tepeden tırnağa ürperdi. “Meydanda bağrışıyorlardı,” dedi. “Yemek odamdan duydum onları.”</p>

  <p class="normal">“Tek bir şey söyleyeceğim,” dedi avukat. “Carew benim müvekkilimdi, ama sen de öylesin ve ben ne yaptığımı bilmek istiyorum. Bu adamı saklayacak kadar çıldırmadın değil mi?”</p>

  <p class="normal">“Utterson, Tanrı’ya yemin ederim ki!” diye haykırdı doktor, “Tanrı’ya yemin ederim ki bir daha onu görmeyeceğim. Sana şerefim üzerine yemin ediyorum, bu dünyada onunla işim bitti artık. Sonuna kadar bitti. Ayrıca benim yardımımı da istemiyor; sen onu benim tanıdığım kadar tanımazsın; o güven içinde, hem de çok güvende; sözlerime kulak ver, artık kimse onun adını bile duymayacak.”</p>

  <p class="normal">Avukat karamsar bir halde dinliyordu; arkadaşının ateşli tavırları hoşuna gitmemişti. “Ondan yana oldukça emin görünüyorsun,” dedi; “senin iyiliğin için umarım haklısındır. Eğer bu olay mahkemeye götürülürse senin de adın karışabilir.”</p>

  <p class="normal">“Ondan yana hiç şüphem yok,” diye karşılık verdi Jekyll; “bunun için kesin nedenlerim var ama kimseyle paylaşamam. Ama bir tek konuda bana öğüt verebilirsin. Bir... bir mektup aldım; polise göstermem gerekip gerekmediğini bilmiyorum. Bu işi senin ellerine bırakmak istiyorum, Utterson sen ne yapılması gerektiği konusunda akıllıca bir karar verebilirsin, bundan eminim; sana o kadar çok güveniyorum ki.”</p>

  <p class="normal">“Sanırım, bu mektubun onun yakalanmasına yol açabileceğinden korkuyorsun, değil mi?” diye sordu avukat.</p>

  <p class="normal">“Hayır,” dedi öteki. “Hyde’ın başına ne geleceği umurumda bile değil; onunla işim bitti benim. Ben kendi adımın bu işe karışıp karışmayacağını düşünüyorum daha çok.”</p>

  <p class="normal">Utterson bir süre düşünceye daldı; arkadaşının bencilliği karşısında şaşırmış, ama yine de böyle düşünmesi içini rahatlatmıştı. “Pekâlâ,” dedi, “şu mektuba bir bakayım.”</p>

  <p class="normal">Mektup garip, dikey bir el yazısıyla yazılmış ve “Edward Hyde” olarak imzalanmıştı. Mektupta, kesinlikle güvendiği kaçış olanakları bulunduğu için, bunca zamandır kendisine hak etmediği sayısız iyilikler yapmış olan koruyucusu Dr. Jekyll’ın, onun güvenliğinden endişe etmemesi gerektiği yazılıydı. Bu mektup avukat için çok hoştu, çünkü ikisinin arasındaki yakınlık konusunda kendi aradığından daha da açık ipuçları veriyordu; geçmişte duyduğu kuşkular için kendini suçladı.</p>

  <p class="normal">“Zarf da sende mi?” diye sordu.</p>

  <p class="normal">“Zarfı yaktım,” diye cevap verdi Jekyll, “neyle karşı karşıya olduğumu düşünmemiştim daha. Ama üzerinde posta damgası yoktu. Elden ulaştırılmış.”</p>

  <p class="normal">“Mektup bende kalsın mı?” diye sordu Utterson.</p>

  <p class="normal">“Her şeye benim yerime senin karar vermeni istiyorum,” oldu cevap. “Kendime güvenim kalmadı artık.”</p>

  <p class="normal">“Pekâlâ, bunu düşüneceğim,” diye cevap verdi avukat. “Şimdi senden bir şey daha söylemeni istiyorum: Vasiyetnamendeki senin ortadan kaybolmanla ilgili koşulları yazdıran Hyde mıydı?”</p>

  <p class="normal">Doktor neredeyse bayılacakmış gibi görünüyordu; ağzını sıkıca kapatıp başını evet anlamında salladı.</p>

  <p class="normal">“Bunu biliyordum,” dedi Utterson. “Seni öldürmeye niyetliydi. Ucuz kurtuldun.”</p>

  <p class="normal">“Ama umduğumdan çok daha anlamlı bir şey kazandım,” diye karşılık verdi doktor ciddi bir sesle: “Bir ders aldım. Ah Tanrım, Utterson, öyle bir ders aldım ki!” Sonra da bir anda elleriyle yüzünü örttü.</p>

  <p class="normal">Dışarı çıkarken avukat durup Poole’a bir iki şey söyledi. “Bu arada,” dedi, “bugün teslim edilen bir mektup varmış: Mektubu getiren nasıl birine benziyordu?” Ama Poole postayla gelenlerden başka mektup gelmediğinden kesinlikle emindi; “onlar da yalnızca birtakım broşürlerdi,” diye ekledi.</p>

  <p class="normal">Bu haberi duyan ziyaretçi yeni korkulara kapıldı. Açık ki, mektup laboratuvar kapısından teslim edilmişti; belki de odanın içinde yazılmıştı; eğer böyleyse, olan biteni daha farklı değerlendirmek ve daha dikkatli ele almak gerekiyordu. Sokakta yürürken gazete satan çocukların yaya kaldırımlarında boğuk seslerle bağırdıklarını duyuyordu: <span class="ideitalik">“Özel baskı! Yazıyooor! Parlamento üyesinin korkunç bir şekilde öldürülüşünü yazıyor!”</span> Bu sözler, arkadaşı ve müvekkili olan bir adamın arkasından verilen ölüm söyleviydi; skandal girdabının bir başka temiz adı daha içine çekmesinden endişelenmekten kendini alamıyordu. Vermesi gereken karar, en azından çok nazik bir karardı; alışkanlığı olduğu üzere her zaman kendi sorunlarını kendi çözen biri olarak şimdi, birilerinin kendisine öğütte bulunmasını arzuluyordu. Öyle dosdoğru sorulabilecek bir şey değildi bu; ama hiç olmazsa ortamı biraz yoklayabilirdi.</p>

  <p class="normal">Avukat, az sonra, başkâtibi Mr. Guest’le birlikte kendi şöminesinin başında oturuyordu. Tam ortalarında, ateşten iyi hesaplanmış bir uzaklıkta duran özel bir şarap şişesi vardı. Şarap, uzun zamandır evinin bodrumunda güneş ışığı görmeden dinlendirilerek yıllanmıştı. Sis, donuk kentin üzerinde uyumayı sürdürüyor; kentin lambaları çıban başları gibi parlıyor; yere inmiş olan bulutların boğucu örtüsünün arasından, kent yaşamının hayhuyu güçlü bir rüzgârın sesi gibi büyük caddelerde hâlâ duyuluyordu. Ama odanın içi şöminenin ışığıyla canlı ve neşeliydi. Şişedeki asitler çözüleli çok olmuştu; kraliyet kırmızısı renk zamanla açılmış, tıpkı boyalı camlardaki renkler gibi olmuştu; sıcak sonbahar akşam üstlerinin yamaçlardaki üzüm bağlarındaki ışıltısı serbest kalıp Londra’nın üzerindeki sisleri dağıtmaya hazırdı. Mr. Guest’in dışında çok az insandan sır saklardı; ayrıca bu adamın yeteri kadar sır saklayıp saklamadığından da emin olamıyordu. Guest, doktorla birlikte çok sık çalışmıştı: Poole’ı tanıyordu; Mr. Hyde’ın o evle yakınlığı konusunda hiçbir şey duymamış olması olası değildi; bundan kendi kendine birtakım sonuçlar çıkarabilirdi; öyleyse bu esrarengiz işi yerli yerine oturtacak olan mektubu görmesi de gerekmez miydi? Her şeyden önce Guest, el yazısını tanıma konusunda çok iyi bir öğrenci ve eleştirmen olduğuna göre böyle bir adım atmak doğal ve aynı zamanda da zorunlu bir şey değil miydi? Bunun yanı sıra kâtip danışılabilecek biriydi; böylesine garip bir belgeyi okuyup da düşüncelerini belirtmemesi olacak şey değildi ve onun bu düşüncelerinden yararlanarak Mr. Utterson gelecekte izleyeceği yolu şekillendirebilirdi.</p>

  <p class="normal">“Sir Danvers’ın başına gelenler üzücü,” dedi.</p>

  <p class="normal">“Evet, efendim, gerçekten de. Halkı galeyana getirdi,” diye karşılık verdi Guest. “Bu işi yapan adam kesinlikle delinin biri olmalı.”</p>

  <p class="normal">“Senin bu olayla ilgili ne düşündüğünü öğrenmek istiyorum,” diye cevap verdi Utterson. “Elimde o adamın el yazısıyla yazılmış bir belge var; ama ikimizin arasında kalmalı, çünkü ben de bu belgeyi ne yapacağımı bilmiyorum; en hafifinden söylersek berbat bir iş bu. Ama belge bu işte; tam senin anlayacağın türden bir katilin el yazısı.”</p>

  <p class="normal">Guest’in gözleri parladı, bir an önce oturup tutkuyla el yazısını incelemeye başladı. “Hayır, efendim,” dedi; “deli değil bu; ama garip bir el yazısı.”</p>

  <p class="normal">“Yazan da her açıdan garip biri,” diye ekledi avukat.</p>

  <p class="normal">Tam o sırada uşak elinde bir notla içeri girdi.</p>

  <p class="normal">“Dr. Jekyll’dan mı gelmiş, efendim?” diye sordu kâtip. “Sanırım yazıyı tanıyorum. Özel bir şey mi, Mr. Utterson?”</p>

  <p class="normal">“Hayır, yalnızca bir yemek daveti. Neden sordun? Sen de görmek ister misin?”</p>

  <p class="normal">“Bir dakika. Teşekkür ederim, efendim.” Kâtip her iki kâğıdı da yan yana koydu ve gayretli bir şekilde yazıları birbiriyle karşılaştırdı. “Teşekkür ederim, efendim,” dedi en sonunda, her iki kâğıdı da avukata uzatırken; “çok ilginç bir el yazısı.”</p>

  <p class="normal">Bir sessizlik oldu, bu sırada Mr. Utterson kendi kendisiyle mücadele ediyordu. “Niçin karşılaştırdın onları, Guest?” diye sordu birdenbire.</p>

  <p class="normal">“Şey, efendim,” diye karşılık verdi kâtip, “iki yazı arasında benzerlik var; iki el pek çok noktada birbirinin aynı; yalnızca harflerin eğimleri farklı.”</p>

  <p class="normal">“Oldukça garip,” dedi Utterson.</p>

  <p class="normal">“Dediğiniz gibi, oldukça garip,” diye karşılık verdi Guest.</p>

  <p class="normal">“Bu nottan hiç söz etmemeliydim, biliyorsun,” dedi avukat.</p>

  <p class="normal">“Haklısınız, efendim,” dedi kâtip. “Sizi anlıyorum.”</p>

  <p class="normal">Mr. Utterson notu o gece yalnız kalır kalmaz, o günden sonra bir daha hiç çıkarmamak üzere kasasına kilitledi. “Nasıl olur!” diye düşünüyordu. “Henry Jekyll bir katil için sahtekârlık yapıyor!” Damarlarındaki kan dondu sanki.</p>
</body>
</html>
