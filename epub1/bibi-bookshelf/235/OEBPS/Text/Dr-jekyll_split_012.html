<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">DR. LANYON’UN ANLATTIKLARI</h2>

  <p class="normal">Dokuz Ocak’ta, bundan dört gün önce, akşam postasıyla meslektaşım ve eski okul arkadaşım Dr. Jekyll tarafından bana gönderilen taahhütlü bir mektup aldım. Bu beni epeyce şaşırttı; çünkü hiç böyle haberleşme alışkanlığımız yoktu; daha bir gece önce onu görmüş ve birlikte yemek yemiştim; konuşmalarımızdan bu formaliteleri haklı gösterebilecek hiçbir şey çıkaramıyordum. Zarfın içindekiler merakımı kamçıladı; çünkü mektupta şunlar yazılıydı:</p>

  <p class="sagitalik">“10 Aralık, 18..</p>

  <div class="clrb"></div>

  <p class="normal"><span class="ideitalik">Sevgili Lanyon,</span></p>

  <p class="normal"><span class="ideitalik">Sen benim en eski arkadaşlarımdan birisin; bilimsel konularda zaman zaman anlaşmazlığa düşmüş olsak da, bugüne kadar en azından kendi açımdan birbirimize duyduğumuz sevgide bir azalma olduğunu hatırlamıyorum. Hayatım boyunca bir gün yoktur ki sen bana, “Jekyll, hayatım, onurum, aklım sana bağlı,” desen, sana yardım etmek için bütün servetimi ya da sol kolumu feda etmeye hazır olmayayım. Lanyon, hayatım, onurum, aklım, hepsi senin merhametine kaldı; eğer bu gece bana yardım etmezsen, her şeyimi tamamen kaybedeceğim. Mektuba böyle başlamamdan sonra senden onursuz bir şey yapmanı isteyeceğimi düşünebilirsin. Buna kendin karar ver.</span></p>

  <p class="normal"><span class="ideitalik">Bu gece bütün öteki randevularını ertelemeni istiyorum –evet, bir imparatorun yatağının başına çağrılmış olsan bile; eğer kendi araban şu anda kapıda değilse bir araba tut ve göstermek üzere elinde bu mektupla dosdoğru benim evime gel. Uşağım Poole’a gereken emirler verildi; yanında bir çilingirle seni bekler bulacaksın onu. Odamın kapısı zorlanmak zorunda kalacak; sen içeri yalnız girmelisin; sol taraftaki camlı dolabı (E harfli olanı) açacaksın, eğer kapalıysa kilidi kıracaksın ve içindeki her şeyle birlikte yukarıdan dördüncü çekmeceyi ya da aşağıdan üçüncü çekmeceyi (ki ikisi de aynı şey) çekip çıkaracaksın. Aşırı zihinsel sıkıntı içinde olduğum için seni yanlış yönlendirmekten ölesiye korkuyorum; ama bir hata yapıp da yanlış yazdıysam bile, hangi çekmecenin doğru çekmece olduğunu içinde bulunan şeylere bakınca anlayabilirsin: İçinde kimi tozlar, bir ilaç şişesi ve kâğıt kaplı bir defter var. Bu çekmeceyi olduğu gibi Cavendish Meydanı’na getirmeni rica ediyorum senden.</span></p>

  <p class="normal"><span class="ideitalik">Yapacağın şeylerin ilk kısmı bu: Şimdi sıra ikinci kısma geldi. Eğer bu notu alır almaz hemen yola çıkarsan gece yarısı olmadan çok önce geri dönmüş olman gerekir; ama sana bu kadar zaman vermemin nedeni yalnızca önlenemez ve önceden tahmin edilemez engellerle karşılaşman korkusu değil, ama aynı zamanda bundan sonra yapılacak işler için hizmetçilerinin yattıkları bir saati tercih ediyor olmam. Gece yarısı olunca, senden muayene odanda yalnız olmanı, benim adımı vererek kendisini tanıtan bir adamı kendi ellerinle içeri almanı ve odamdan alıp getirmiş olacağın çekmeceyi ona vermeni istemek zorundayım. Bütün bunlardan sonra benim için yapmanı istediklerimi yerine getirmiş ve minnettarlığımı kazanmış olacaksın. Eğer bir açıklama yapmam konusunda ısrarcı olursan, beş dakika sonra bütün bu düzenlemelerin nasıl da hayati bir önemi olduğunu anlamış olacaksın; ne kadar tuhaf görünürlerse görünsünler yapmanı istediklerimden bir tekini bile göz ardı edersen, vicdanını, ölümümün ya da aklımı yitirmemin getirdiği yıkıma mahkûm etmiş olacaksın.</span></p>

  <p class="normal"><span class="ideitalik">Bu isteğimi hafife almayacağına ne kadar güvensem de böyle bir olasılığın yalnızca düşüncesi bile yüreğimin sızlamasına ve ellerimin titremesine neden oluyor. Bu saatte bir de benim halimi düşün, tuhaf bir yerde, hiçbir hayal gücünün abartamayacağı kadar kara bir ıstırabın pençesinde kıvranıyorum, ama yine de dediklerimi tam vaktinde yerine getirirsen, dertlerimin anlatılıp bitirilmiş bir masal gibi geride kalacağının farkındayım. Bana yardım et, sevgili arkadaşım Lanyon, beni kurtar.</span></p>

  <p class="sagitalik">Arkadaşın,<br class="chapter" />
  H. J.</p>

  <div class="clrb"></div>

  <p class="normal"><span class="ideitalik">Not: Tam mektubu mühürlemiştim ki yeni bir dehşet ruhumu sardı. Postanın gecikmesiyle bu mektubun yarın sabaha kadar eline geçmemesi mümkün. Böyle bir durumda, sevgili Lanyon, sana söylediğim işi gün içinde senin için en uygun olan saatlerde yap ve bir kere daha ulağımın gece yarısı sana gelmesini bekle. O zaman belki de her şey için çok geç kalınmış olabilir; eğer o gece hiçbir olay olmadan geçerse bil ki, Henry Jekyll’ın sonu gelmiş demektir.”</span></p>

  <p class="normal">Bu mektubu okuduktan sonra, meslektaşımın delirmiş olduğuna emin olmuştum; ama bu durum kuşkuya yer bırakmayacak şekilde kanıtlanmadıkça benden istediklerini yapmaya meyilliydim. Bu karmakarışık şeylerden ne kadar az anlıyorsam, bunların önemini yargılamaktan da o kadar uzaktım; böyle dile getirilen bir istek çok büyük bir sorumluluk yüklenmeden bir kenara bırakılamazdı. Masamdan kalktım, bir arabaya bindim ve dosdoğru Jekyll’ın evine gittim. Uşak kapıda beni bekliyordu; benimle aynı sıralarda akşam postasıyla talimatları içeren taahhütlü bir mektup almış, hemen bir çilingir ve bir marangoz çağırtmıştı. Biz konuşurken onlar da geldiler; hep birlikte eskiden Dr. Denman’ın ameliyathanesi olan yere geçtik, Jekyll’ın özel odasına (senin de bildiğin gibi) en rahat buradan giriliyordu. Kapı çok sağlam, kilit ise kusursuzdu; marangoz eğer kapının zorlanması gerekiyorsa çok fazla uğraşması gerektiğini ve kapıya çok fazla hasar vereceğini açıkça söyledi; çilingir ise neredeyse umutsuzluğa kapılmıştı. Ama bu sonuncusu becerikli biriydi ve iki saatlik bir çalışmanın ardından kapı açıldı. E harfiyle işaretli camlı dolap kilitli değildi; ben de çekmeceyi olduğu gibi çıkardım, içini samanla doldurup bir örtüye sararak bağladım ve çekmeceyle birlikte Cavendish Meydanı’na geri döndüm.</p>

  <p class="normal">Burada içindekileri incelemeye giriştim. Tozlar oldukça düzenli bir şekilde hazırlanmıştı, ama bir eczacının ilaç hazırlamaktaki inceliğine sahip değillerdi; bunları Jekyll’ın kendisinin hazırladığı açıkça belliydi; paket sargılarından birini açtığımda bana beyaz renkli kristal tuza benziyor gibi gelen bir şey buldum. Daha sonra dikkatimi çeken ilaç şişesi yarısına kadar kan kırmızısı bir sıvıyla dolu gibiydi; sıvının keskin bir kokusu vardı ve bana öyle geldi ki fosfor ya da uçucu eter içeriyordu. Bu sıvının karışımında başka hangi maddeler bulunabileceği konusunda bir tahmin yürütemedim. Defter sıradan bir defterdi, içinde bir dizi tarihten başka pek bir şey yoktu. Bu tarihler birkaç yıllık bir dönemi kapsıyordu; ama girişlerin yaklaşık bir yıl önce oldukça ani bir biçimde kesildiğini fark ettim. Oraya buraya tarihlerin yanına küçük notlar düşülmüştü ve genellikle tek bir kelimeden ibarettiler: toplam yedi yüz giriş içinde belki de altı kez “çift” kelimesi geçiyordu; listenin en başlarında bir yerlerde çok sayıda ünlem işaretiyle “tam başarısızlık!!!” yazıyordu. Bütün bunlar, merakımı kışkırtmasına karşın, bana kesin bir şeyler ifade etmiyordu. İçinde sıvı olan bir ilaç şişesi, bir tür tozla dolu bir kâğıt parçası ve (Jekyll’ın birçok araştırmasında olduğu gibi) sonunda pratik hiçbir yarar sağlamayan bir dizi deneyin kayıtları. Bu şeylerin benim evimde bulunmaları nasıl olurdu da benim havai meslektaşımın onurunu, aklını ya da yaşamını etkileyebilirdi? Eğer ulağı bir yere gidebiliyorsa neden başka bir yere de gidemiyordu? Eğer bir engel olduğunu kabul etsem bile, neden bu beyefendinin benim tarafımdan gizlice karşılanması gerekiyordu? Düşündükçe, bir beyin rahatsızlığı vakasıyla karşı karşıya olduğuma gittikçe daha fazla ikna oluyordum; hizmetçilerimi yataklarına göndermeme karşın, kendimi savunmam gereken bir durum ortaya çıkabilir düşüncesiyle eski tabancamı doldurdum.</p>

  <p class="normal">Saat on ikinin çanları Londra üzerinde çınlarken, kapım usulca vuruldu. Kapıyı açmaya kendim gittim ve revaktaki sütunlara yaslanıp çömelmiş ufak tefek bir adamla karşılaştım.</p>

  <p class="normal">“Dr. Jekyll’dan mı geldiniz?” diye sordum.</p>

  <p class="normal">Zorlanarak “Evet,” dedi; içeri girmesi için davet ettiğimde, dönüp meydanın karanlığını kolaçan etmeden girmedi. Çok uzakta olmayan bir yerde bir polis vardı, elinde feneriyle bize doğru yaklaşıyordu; onu görmek sanırım ziyaretçimi ürkütmüştü, hemen aceleyle içeri girdi.</p>

  <p class="normal">Bu gördüklerimin hiç hoşuma gitmediğini itiraf ediyorum; onun arkasından muayene odasının parlak ışığına yürürken, elim silahımın üzerinde hazır bekliyordu. Burada, sonunda, onu açıkça görme şansını elde ettim. Daha önce onu hiç görmemiştim, bu kesindi. Daha önce de dediğim gibi, ufak tefek biriydi; yüzündeki sarsıcı ifadenin yanı sıra kaslarındaki hareketlilik ve yapısındaki belirgin güçsüzlük –ve bunlardan daha az olmamak üzere– onun yakınında olmanın uyandırdığı garip rahatsızlık beni adeta çarpmıştı. Bu, yeni başlayan bir titremeyi andırıyor ve nabzımın giderek daha az atması da bu duruma eşlik ediyordu. İlk anda bunu, içinde bulunduğum duruma bağlı kişisel bir hoşnutsuzluğa yordum ve yalnızca belirtilerin bu kadar kesin oluşunun nedenlerini merak ettim; ama sonra nedenin çok daha derinlerde, karşımdaki adamın yaradılışında yattığına ve nefretten daha soylu bir duyguyu canlandırdığına inandım.</p>

  <p class="normal">İçeri girdiği ilk andan itibaren bende yalnızca iğrenme dolu bir merak diye tanımlayabileceğim bir etki uyandıran bu kişi, sıradan bir insanı gülünç kılacak bir tarzda giyinmişti; giysileri iyi ve kaliteli kumaştan yapılmış olmasına karşın, her bakımdan aşırı büyüktü; pantolonu topuklarından aşağı sarkıyordu ve paçaları yere sürünmesin diye kıvrılmıştı, ceketinin beli kalçalarına kadar iniyordu ve yakası omuzlarına kadar yayılmıştı. Söylemesi garip ama bu gülünç kıyafet beni güldürmekten çok uzaktı. Daha çok, şimdi karşımda duran bu yaratığın özünde sanki anormal, yanlış biçimlenmiş bir şeyler vardı –insanın kafasına takılan, şaşırtıcı ve karşı koymaya yönelten bir şeyler– giysileriyle adam arasındaki bu uyumsuzluk yalnızca bu garipliğe uygun olmaktan ve bu etkiyi güçlendirmekten başka bir şeye yaramıyor gibiydi; öyle ki adamın yaradılışına ve karakterine duyduğum ilgiye, geçmişine, yaşamına, dünyadaki yeri ve konumuna duyduğum merak da eklenmişti.</p>

  <p class="normal">Yazılması bu kadar uzun süren bu gözlemler aslında yalnızca birkaç saniyelikti. Ziyaretçim kasvetli bir heyecanla yanıp tutuşuyordu.</p>

  <p class="normal">“Getirdiniz mi?” diye haykırdı. “Getirdiniz mi?” Sabırsızlığı o kadar taşkındı ki, kolumdan tutup beni sarsmaya başladı.</p>

  <p class="normal">Onu geriye doğru uzaklaştırdım, dokunmasıyla birlikte buz gibi bir sancının kanımdan aktığını hissetmiştim. “Bakın, beyefendi,” dedim. “Henüz sizinle tanışma şerefine erişemediğimi biliyorsunuz. İsterseniz, şöyle buyurun, oturun biraz.” Ona örnek olsun diye her zamanki yerime oturdum ve elimden geldiğince, saatin geç olmasının, kafamdaki kaygıların ve misafirimin neden olduğu dehşet duygusunun izin verdiği ölçüde sıradan bir hastaya karşı takındığım tavrı takınmaya çalıştım.</p>

  <p class="normal">“Kusuruma bakmayın, Dr. Lanyon,” diye karşılık verdi oldukça kibar bir tavırla, “söylediklerinizde çok haklısınız; sabırsızlığım, kibarlığımın canına okudu. Buraya meslektaşınız Dr. Henry Jekyll’ın isteği üzerine bir işi yerine getirmek için gelmiş bulunuyorum ve anladığım kadarıyla...” Sözün burasında durakladı ve elini boğazına götürdü, kendini toparlamış gibi görünmesine karşın, yaklaşan bir histeri krizine karşı boğuşmakta olduğunu görebiliyordum. “Anladığım kadarıyla, bir çekmece...”</p>

  <p class="normal">Ama burada misafirimin belirsizlik içinde beklemesine acıdım, belki biraz da merakım giderek artmıştı.</p>

  <p class="normal">“İşte şurada, efendim,” dedim, bir masanın arkasında yerde duran ve üzeri hâlâ örtüyle kaplı olan çekmeceyi göstererek.</p>

  <p class="normal">Çekmeceye doğru bir hamle yaptı, sonra durakladı, elini kalbine götürdü; çenesi titrediği için dişlerinin gıcırdadığını duyabiliyordum; yüzü öylesine hayalet gibi olmuştu ki, yaşamı ve akıl sağlığı konusunda telaşlanmaya başladım.</p>

  <p class="normal">“Kendinizi toplayın,” dedim.</p>

  <p class="normal">Bana dönerek korkunç bir gülümseme fırlattı, umutsuzluğun verdiği kararlılıkla çekmecenin örtüsünü çekti. Çekmecenin içindekileri görünce, rahatlayarak öyle yüksek sesle ağlamaya başladı ki bu görüntü karşısında taş kesildim. Sonra birden, oldukça kontrol altına alınmış bir ses tonuyla, “Ölçü kabınız var mı?” diye sordu.</p>

  <p class="normal">Çaba göstererek yerimden kalktım ve benden istediği şeyi ona verdim.</p>

  <p class="normal">Başını sallayıp gülümseyerek teşekkür etti, kırmızı sıvıdan birkaç damla ölçtü ve tozlardan birine ekledi. İlk başta kırmızımsı bir renk alan karışım, içindeki kristaller eridikçe parlak bir renk kazanmaya, duyulur bir şekilde kabarmaya ve küçük buhar bulutları fışkırtmaya başladı. Ansızın, karışımdaki kaynaşma dindi ve karışım önce koyu mora dönüştü, sonra yavaş yavaş sulu yeşil bir renk aldı. Bu dönüşümleri keskin bir gözle seyreden ziyaretçim gülümsedi, bardağı masanın üzerine koydu, sonra dönüp araştıran gözlerle bana baktı.</p>

  <p class="normal">“Ve şimdi,” dedi, “geri kalanına karar verme zamanı. Aklın sesine kulak verecek misiniz? Sağduyulu olacak mısınız? Bu bardağı elime alıp başka bir şey konuşmadan evinizden çıkıp gitmeme izin verecek misiniz? Yoksa merakınız sizi kontrolü altına alacak kadar büyük mü? Cevap vermeden önce düşünün, çünkü her şey sizin verdiğiniz karara göre yapılacak. Verdiğiniz karara göre, eskiden nasılsanız öyle kalabilirsiniz, ne daha zengin ne de daha akıllı; elbette öldürücü bir sıkıntı içinde olan bir insana yardım etmiş olma duygusu ruhu zenginleştirici bir şey olarak görülebilir. Ya da eğer böyle olmasını seçerseniz, burada, bu odada, tam bu anda yeni bir bilgi alanı, ün ve güce götüren yeni yollar açılacak önünüzde; görüşünüz, şeytana inanamayışın gücünü bile sarsacak bir mucize kazanabilir.”</p>

  <p class="normal">“Beyefendi,” dedim, sakin görünmeye çalışarak, ki aslında sakin olmaktan çok uzaktım, “bilmece gibi konuşuyorsunuz, sizi çok büyük bir inançla dinlemediğimi görünce sanırım şaşırmıyorsunuz. Ama açıklanamaz hizmetler yapmakta o kadar ileri gittim ki, sonunu görmeden durmak istemiyorum.”</p>

  <p class="normal">“Pekâlâ,” diye karşılık verdi ziyaretçim. “Lanyon, umarım yeminlerini hatırlıyorsundur; bundan sonra olacak her şey mesleğinizin gizlilik prensibine giriyor. Ve şimdi, uzun zamandır maddeci görüşlere bağlı kalan sen, tıbbın sınırlarını aşmanın erdemlerine kulak tıkayan sen, senden üstün olanlarla alay eden sen; gözlerini dört aç!”</p>

  <p class="normal">Bardağı dudaklarına götürüp bir yudumda içti. Bunu bir çığlık izledi; yalpaladı, sendeledi, masaya sımsıkı yapıştı, kanlı gözleriyle dimdik bakarak, açık ağzından güç bela nefes alarak bekledi; karşımda değişmeye başladığını görüyordum –sanki şişiyordu– yüzü birdenbire karardı, yüz hatları eriyip değişmeye başlamıştı. Aniden yerimden fırlayarak duvara doğru sıçradım, kolum beni bu olağanüstü yaratıktan korumak için yukarı kalkmış, aklım dehşete bulanmıştı.</p>

  <p class="normal">“Aman Tanrım!” diye bağırdım, “Aman Tanrım!” dedim tekrar tekrar; çünkü gözümün önünde –ölümden dönmüş bir adam gibi solgun ve titrek, yarı baygın, el yordamıyla yürümeye çalışan– Henry Jekyll duruyordu!</p>

  <p class="normal">Sonraki bir saat boyunca bana anlattıklarını buraya yazmaya yetecek kadar hatırlayamıyorum. Göreceğimi gördüm, duyacağımı duydum ve ruhum bunlarla hasta oldu; yine de gördüğüm şeyler gözlerimin önünden silindikçe kendi kendime bunlara inanıp inanmadığımı soruyor ve verecek bir cevap bulamıyorum. Yaşamım derinden sarsıldı; uyku uyuyamaz oldum; ölümcül dehşet duygusu gece ve gündüzün hiçbir saatinde peşimi bırakmıyor; günlerimin sayılı olduğunu ve ölmem gerektiğini hissediyorum; ölürken bile kuşkuda olacağım. Bu adamın önümde sergilediği ahlaki alçaklıklara gelince, gözlerindeki pişmanlık yaşlarına karşın, bunları yalnızca hatırladığımda bile, dehşet duygusuna kapılmadan bu olayı düşünemiyorum. Yalnızca tek bir şey söyleyeceğim, Utterson, bu da (eğer zihnini buna inandırmaya hazırlayabilirsen) her şey için fazlasıyla yeterli olacak. Dr. Jekyll’ın itiraf ettiğine göre, o gece gizlice evime gelen Hyde adıyla bilinen ve ülkenin her köşesinde Carew’in katili olarak aranan adammış.</p>

  <p class="sagnormal">HASTIE LANYON</p>

  <div class="clrb"></div>
</body>
</html>
