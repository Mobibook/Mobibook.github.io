<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">HENRY JEKYLL’IN OLAYLA İLGİLİ BÜTÜN ANLATTIKLARI</h2>

  <p class="normal">18— yılında doğdum, doğar doğmaz da büyük bir servete kondum, ayrıca bana mükemmel nitelikler bahşedilmişti, doğuştan çalışkanlığa yatkın bir yaradılışım vardı, bilge insanların saygısını kazanmaya düşkündüm ve arkadaşlarım tarafından sevilmeyi istiyordum, böylece, tahmin edilebileceği gibi, onurlu ve seçkin bir gelecek için her güvenceye sahiptim. Ama gerçekten de hatalarımın en büyüğü biraz sabırsız ve neşeli bir mizaca sahip olmamdı; böyle bir şey birçok kimseyi mutlu edebilir, ama bu mizacımı insanların karşısında kafamı dik tutmak ve ağırbaşlı bir tavır takınmak için duyduğum büyük arzuyla bağdaştıramıyordum. Ben de zevklerimi gizlemeye başladım; düşünecek yaşa gelip de çevreme bakmaya başladığımda ve dünyada ne kadar ilerlediğimi ve nerede durduğumu düşündüğümde kendimi şimdiden ikili bir yaşama derinden gömülmüş buldum. Birçok insan kendimi suçlu bulduğum böylesi yanlışları önemsemeden geçiştirebilirdi; ama önüme koyduğum yüksek hedeflerden ötürü bu yanlışlarımı neredeyse utanç verici iğrenç şeyler olarak görüyor ve herkesten saklıyordum. Beni ben yapan şey, insanın ikili yaradılışını oluşturan ve beyni ikiye ayıran iyilik ve kötülük bölgelerini, bende insanların çoğunluğundan da derin bir uçurumla koparan şey, yanlışlarımın özellikle aşağılık şeyler olmasından çok, titizlik isteyen arzularımdı. Bu durumda, dinin temelinde yer alan ve en verimli dert kaynaklarından biri olan acımasız yaşam yasası üzerine derin ve müzminleşmiş düşüncelere dalmaya yöneldim. Çift kişilikli bir yaşamı o kadar derinlemesine sürdürmeme karşın, hiçbir şekilde ikiyüzlü değildim; her iki yanım da kesinlikle gerçekti; hiçbir zaman, kısıtlamalarımı bir yana bırakıp utanç verici şeylere daldığım zaman, gün ışığında bilginin ilerletilmesi ya da acı ve sıkıntılarımın rahatlatılması için çabaladığım zamankinden daha fazla kendim değildim. Şans eseri, bütünüyle esrarengiz ve aşkın bir yöne doğru ilerleyen bilimsel çalışmalarım, beni oluşturan parçalar arasındaki sürekli savaşımın üzerine güçlü bir ışık düşürdü. Böylece her geçen gün, beynimin hem ahlaki hem de düşünsel yanıyla, tam olarak keşfedemediğim için beni böylesine korkunç bir yıkıntı olmaya yazgılı kılan şu gerçeğe sürekli olarak daha da yaklaşıyordum: İnsan, gerçekte bir değil, iki kişidir. İki diyorum, çünkü kendi bilgim bunun ötesine geçemiyor. Başkaları aynı konuda beni izleyecek ve beni de geçecektir. Ve en sonunda insanın çok çeşitli, kendi içinde bağdaşmaz ve bağımsız kişiliklerin bir araya gelmesinden başka bir şey olmadığını tahmin etme cüretinde bulundum. Ben, kendi payıma, yaşadığım hayatın doğası yüzünden yanılmadan tek bir yönde, yalnızca tek bir yönde ilerledim. Bu işin ahlaki yanıydı, kendi kişiliğimi inceleyerek insanın ilkel ikiliğini baştan başa kabul etmeyi öğrendim; bilinç alanımda çarpışan iki karakterden biri olduğumu söylemem doğru olsa bile, bunun nedeninin aslında kökten bir biçimde ikisi de olmam olduğunu gördüm ve çok erken tarihlerden başlayarak, bilimsel buluşlarımın izlediği yön bana böyle bir mucizenin çıplak olasılıklarını sunmadan bile önce, bu öğelerin birbirlerinden ayrılmaları düşüncesi üzerinde zevkle düşünmeyi öğrenmiştim. Eğer bunların her biri, diyordum kendi kendime, farklı kimliklere yerleştirilebilseydi, yaşam, onu dayanılmaz kılan her şeyden kurtulabilirdi; kendisinden daha dürüst olan ikizinin arzularından ve neden olduğu pişmanlıklardan kurtarılan adaletsiz kimse kendi yolunda gidebilir, adaletli kimse kendi yolunda sebatla ve güvenle yürüyebilir, kendi zevk aldığı şeyleri yapabilir ve bundan böyle artık dışındaki bu kötülükten kaynaklanan pişmanlık ve acıdan uzak durabilirdi. Bu bağdaşmaz karakterlerin bu şekilde birbirlerine bağlanmaları ve bu zıt ikizlerin bilincin acılı rahminde sürekli mücadele halinde olmaları, insanoğlunun üzerindeki lanetti. Öyleyse bunlar nasıl birbirlerinden koparılabilirdi?</p>

  <p class="normal">Daha önce de söylediğim gibi, öylesine derin düşüncelere dalmıştım ki, laboratuvar masasından sorunun üzerine düşen ışık zihnimde parıldamaya başladı. Üzerimize giyinmiş olarak dolaştığımız, böylesine katıymış gibi görünen bedenin titreyen önemsizliğini, sise benzeyen geçiciliğini şimdiye kadar hiç olmadığı kadar derinden algılamaya başlamıştım. Bu etten yapılma cüppeyi, rüzgârın bir verandanın perdelerini savurması gibi sarsacak ve sonra yeniden bir araya toplayacak güce sahip belirli maddeler olduğunu keşfettim. İki önemli nedenden dolayı, itirafımın bu bilimsel yönüne çok derinlemesine girmeyeceğim. Birincisi, yaşamımızın yükünün ve yazgısının sonsuza dek insanın omuzlarına yüklenmiş olduğu bize öğretildiğine göre, bu yükü omuzlarımızdan atmaya kalktığımızda daha alışılmadık ve ağır baskılarla tekrar üzerimize yönelir. İkincisi de anlattıklarımdan da çok açık anlaşılabileceği üzere, keşiflerim henüz tamamlanmamış durumdadır. Bu yüzden, yalnızca kendi doğal bedenimin, ruhumu oluşturan belli güçlerin yaydığı hâle ve parıltıdan başka bir şey olmadığını kabul etmekle kalmadım, aynı zamanda bu güçlerin üstünlüklerini ellerinden alan ve ruhumun aşağılık öğelerinin ifadesi olan ve bana göre ilkinden daha az doğal olmayan ikinci bir biçim ve yüz ifadesi yaratacak bir ilaç yapmayı da başardım.</p>

  <p class="normal">Bu teoriyi pratikte uygulamaya koymadan önce uzun süre tereddüt içinde kaldım. Kendimi ölüm tehlikesine attığımı çok iyi biliyordum; çünkü benliğin kalesini böylesine güçlü bir biçimde kontrol eden ve sarsan herhangi bir ilaç en küçük bir aşırı dozda ya da uygulama anındaki en küçük bir hatada, değiştirmesini istediğim o maddesel olmayan tapınağı bütünüyle ortadan kaldırabilirdi. Ama bir keşif yapmanın baştan çıkarıcılığı öylesine eşsiz ve öylesine derindir ki, sonunda bu tehlikeye aldırmaz oldum. Sıvıyı hazırlayalı çok olmuştu; hemen toptancı bir ecza firmasından, yaptığım deneyler sonucu bana gereken en son madde olduğunu bildiğim özel bir tuzdan yüklü miktarda satın aldım ve lanetli bir gece geç saatlerde bu maddeleri karıştırdım, şişede birlikte kaynayıp dumanlar çıkarışını seyrettim ve kaynama sona erdiğinde güçlü bir cesaret kıvılcımıyla iksiri bir dikişte içtim.</p>

  <p class="normal">Ardından işkence verici sancılar başladı: kemiklerim öğütülüyordu sanki, öldürücü bir mide bulantısı baş gösterdi ve ruhun, doğum ya da ölüm halinde hissettiği dehşetin bile aşamayacağı türden ruhsal bir dehşet hissettim. Sonra bu acılar hızla yatışmaya başladı, sanki büyük bir hastalıktan kalkıyormuş gibi kendime geldim. Duyularımda garip bir şeyler vardı, tanımlanamayacak ölçüde yeni bir şeyler ve bu yeniliğinden dolayı inanılmaz şekilde tatlı bir şeyler. Kendimi bedensel olarak daha genç, daha hafif, daha mutlu hissediyordum; içimde şiddetli bir yerinde duramamazlık hissi vardı; düzensiz duyusal imgelerin hayalimde bir değirmenin çarkından akar gibi aktıklarının, zorunluluk bağlarının birer birer çözüldüğünün, bilmediğim ama hiç de masum olmayan bir ruhsal özgürlüğe kavuştuğumun bilincindeydim. Bu yeni yaşamın ilk nefesini aldığımda artık daha kötü biri olduğumu, on kat daha kötü biri olduğumu, daha önceden içimde yatan kötülüğün elinde köle olduğumu biliyordum; o anda bu düşünce beni şarap içmişim gibi kışkırtıp neşelendirdi. Bu duyguların tazeliğinin verdiği sevinçle ellerimi uzattım; bunu yaptığım anda da ansızın cüssemin küçülmüş olduğunun farkına vardım.</p>

  <p class="normal">O tarihte odamda ayna yoktu; şimdi yazarken yanımda duran aynayı daha sonra, bu dönüşümleri izlemek amacıyla odama getirttim. Ne var ki artık sabah olmak üzereydi –hava kapkaranlık olmasına karşın gün doğumuna gebeydi– evimde yaşayanlar en derin uykularına gömülmüşlerdi ve ben umut ve zaferle kanatlanmış bir halde, yeni şeklim içinde yatak odama kadar gitmeye karar verdim. Avludan geçerken, burada takımyıldızları beni seyrediyorlardı, öyle düşündüm ki, uykusuz geçen nöbetleri sırasında şimdiye dek ilk kez bu tür bir yaratık görmüşlerdi; koridorlardan sessizce geçtim, kendi evimde bir yabancıydım; odama geldiğimde ilk kez Edward Hyde’ın görüntüsüyle karşılaştım.</p>

  <p class="normal">Şimdi burada yalnızca teorik olarak konuşmak, sadece bildiğim şeyi değil, ama en olası olduğunu düşündüğüm şeyi söylemek zorundayım. Büyük bir başarıyla kendimi dönüştürmüş olduğum yaradılışımın kötü yanı, henüz kurtulmuş olduğum iyi yanımdan daha sağlıksız, daha az gelişmişti. Yine, bu kötü yan, onda dokuzu çaba, erdem ve denetim üzerine kurulmuş olan bütün yaşamım boyunca çok daha az çalışmış, çok daha az yorulmuştu. Ve bundan dolayı, diye düşündüm, Edward Hyde, Henry Jekyll’dan çok daha küçük, çelimsiz ve genç biri olmuştu. Birinin yüzünde iyilik nasıl parlıyorsa, ötekinin yüzünde de açıkça kötülük yazılıydı. Üstelik kötülük (ki hâlâ onun insanın öldürücü yanı olduğuna inanıyorum) bu bedende biçim bozukluğunun ve çürümenin izlerini bırakmıştı. Yine de aynada bu çirkin sevgiliye bakarken hiç iğrenme hissi duymuyordum, aksine ona hoş geldin demek için içimde bir istek vardı. Bu da bendim. Doğal ve insani görünüyordu. Benim gözümde ruhun daha canlı bir imgesini barındırıyordu, o güne dek kendim diye seslenmeye alışmış olduğum kusurlu ve bölünmüş yüzden daha dışa dönük ve eşsizdi. Ve buraya kadar hiç kuşkusuz haklıydım. Edward Hyde kişiliğine büründüğümde, hiç kimsenin, gözle görülür bir endişe hissetmeden yanıma yaklaşamadığını gözlemledim. Bunun nedenini şöyle bir düşündüğümde, karşılaştığımız bütün insanların iyiyle kötünün bir karışımı olmasından kaynaklandığını gördüm: İnsanlık saflarında, katıksız tek kötü insan Edward Hyde’dı.</p>

  <p class="normal">Aynanın karşısında bir dakikadan çok oyalanmadım: Yapılması gereken ikinci ve nihai bir deney daha vardı; şimdi geriye benliğimi bir daha geri kazanıp kazanamayacağımı görmem ve eğer kendi benliğimi geri kazanamayacaksam gün ağarmadan artık benim olmayan bu evden kaçmam gerekiyordu; aceleyle odama dönüp ilacı hazırlayarak bir bardak daha içtim, bir kez daha vücudumun şekil değiştirmesinden kaynaklanan sancılar çektim, bir kez daha kendime geldiğimde Henry Jekyll’ın karakterine, bedenine ve yüzüne bürünmüştüm.</p>

  <p class="normal">O gece ölümcül bir yol ayrımına varmıştım. Eğer bu keşfe daha soylu bir ruhla koyulmuş olsaydım, yüce gönüllü veya dindar arzuların etkisi altında böyle bir deney yapma riskine girseydim, her şey başka türlü olurdu ve bu ölüm ve doğum acılarından ortaya bir düşman yerine bir melek çıkardı. İlaç fark gözetmiyordu; ne şeytani ne de tanrısal bir ilaçtı; ama yaradılışımın hapishanesinin kapılarını sarsıyordu; tıpkı Philippi’nin tutsakları gibi, içeride olanları dışarı çıkarıyordu. O sıralarda erdemim içimde uyukluyordu; hırs tarafından uyanık tutulan kötü yanım, fırsatı ele geçirmek için alarm halindeydi ve bunların yansıttığı şey Edward Hyde oldu. Bu yüzden, iki dış görünüşüm olduğu gibi iki de karakterim olmasına karşın, bunlardan biri tamamen kötüydü, öteki de ıslah edilmesinden ve gelişmesinden daha şimdiden umudumu kesmeyi öğrenmiş olduğum bağdaşmaz bileşen eski Henry Jekyll’dı. Bu nedenle bütün hareket daha da kötü olana doğru olmuştu.</p>

  <p class="normal">O zamanlar bile, çalışma yaşamının kuruluğuna duyduğum tiksintinin üstesinden gelememiştim. Zaman zaman hâlâ neşeli olduğum anlar oluyordu ve zevklerim (en hafifinden söylersek) hiç de vakur şeyler değildi, yalnızca iyi tanınan ve saygı gören bir kişi olmakla kalmayıp aynı zamanda giderek yaşlanıyordum, bu yüzden yaşamımdaki bu tutarsızlık her geçen gün daha da hoş karşılanmayan bir şey haline geliyordu. Yeni gücümün beni bir köle haline getirene kadar baştan çıkarması için yalnızca bardaktaki sıvıyı içmem, tanınmış profesörün bedenini üzerimden çıkarmam ve kalın bir palto gibi Edward Hyde’ın bedenine bürünmem yetiyordu. Bu düşünceye gülüyordum; o zamanlar bana eğlenceli geliyordu; hazırlıklarımı çok büyük bir özenle yaptım. Soho’da polislerin Hyde’ın izini buldukları evi tutup döşedim; kimseyle tek kelime konuşmayacağını ve vicdansız olduğunu çok iyi bildiğim bir yaratığı hizmetçi olarak işe aldım. Öte yandan kendi hizmetçilerime Mr. Hyde adındaki adamın (onlara tarif etmiştim) meydandaki evimde her türlü özgürlüğe ve söz hakkına sahip olduğunu bildirdim; aksilikleri bertaraf etmek için evde tanıdık biri olması amacıyla ikinci karakterime bürünerek kendi evimi ziyarete bile geldim. Daha sonra senin o kadar karşı çıktığın vasiyetnameyi hazırladım; böylece Dr. Jekyll kişiliğimde başıma bir şey gelirse, parasal bir kaybım olmaksızın Edward Hyde kişiliğime girebilecektim. Böylece kendimi her bakımdan sağlama aldığımı düşünerek yeni konumumun garip dokunulmazlıklarından yararlanmaya başladım.</p>

  <p class="normal">İnsanlar eskiden suç işlemeleri için parayla katil tutar, böylece kendilerini ve saygınlıklarını koruma altına alırlardı. Bunu kendi zevkleri için yapan ilk insan ben olmuştum. Toplumun önüne saygın bir kişi olarak çıkan ve sonra bir anda, sıkılmaya başlayınca, bir okul çocuğu gibi bu bağları üzerinden atan ve özgürlük denizine balıklama dalan ilk insan bendim. Bana gelince, hiçbir şeyin nüfuz edemediği pelerinimin içinde güvenliğim tamdı. Bir düşünsene –hayatta bile değildim! Gereken tek şey, laboratuvar kapımdan içeri dalıp her zaman hazır tuttuğum iksiri karıştırıp içebilmeye yetecek bir iki dakikam olmasıydı; Edward Hyde ne yaparsa yapsın bir aynanın üzerindeki buğu gibi uçup gidiveriyor; onun yerinde, evinde sakince oturan, çalışma odasında lambasını ayarlayan başka bir adam Dr. Jekyll duruyor ve kuşkulara gülüp geçiyordu.</p>

  <p class="normal">Daha önce de söylediğim gibi, kılık değiştirdiğimde peşinden koşmakta acele ettiğim zevkler hiç de yakışık alır şeyler değildi; bundan başka bir deyim kullanmam zor olur. Ama Edward Hyde’ın ellerinde bunlar çok geçmeden canavarca şeylere dönüştüler. Bu yolculuklardan geri döndüğümde vekilimin yaptığı ahlak dışı şeyler karşısında sık sık büyük bir şaşkınlığa düşüyordum. Kendi ruhumdan dışarı çıkardığım ve zevkine göre yaşaması için dünyaya saldığım bu tanıdık parçam doğuştan kötü ve alçak biriydi; her eylemi ve düşüncesi kendi üzerine odaklanmıştı; başkalarına yaptığı işkencelerden hayvanca bir hırsla hazzı içiyordu; taş yürekli bir insan gibi amansızdı. Kimi zaman Dr. Jekyll, Edward Hyde’ın yaptığı şeyler karşısında donakalıyordu; ama bu durum sıradan yasalardan bağımsızdı, vicdanın kavrayışlarını sinsice gevşetmişti. Bunları yapan Hyde’dı, yalnızca Hyde suçluydu. Jekyll kötüleşmemişti; iyi özellikleri hiçbir zarar görmeden uyanıyordu sabahları; hatta, eğer mümkünse, Hyde’ın yaptığı kötülükleri telafi etmek için elinden geleni yapıyor ve böylece vicdanını rahatlatıyordu.</p>

  <p class="normal">Böylesine göz yumduğum (çünkü şimdi bile bunları benim yaptığımı kabul etmek istemiyorum) alçaklıkların ayrıntılarına girmek gibi bir niyetim yok. Yalnızca yaklaşan cezamın ayak seslerine ve uyarılarına işaret etmek istiyorum. Önemli sonuçlara neden olmadığı için yalnızca kısaca değineceğim bir olay geldi başıma: Bir çocuğa karşı zalimce davranışım yoldan geçen birinin bana öfke duymasına neden oldu, ertesi gün bu kişinin akraban olduğunu öğrendim; doktor ve çocuğun ailesi de ona katıldı; hayatımın tehlikede olduğunu hissettiğim anlar oldu; sonunda, çok haklı olan öfkelerini yatıştırmak için Edward Hyde onları kapıya getirmek ve Henry Jekyll tarafından imzalanmış bir çek vermek zorunda kaldı. Ama ileride böyle bir tehlikenin baş göstermesi, bir başka bankada Edward Hyde adına bir hesap açtırılarak bertaraf edildi ve kendi elimi geriye doğru eğip ikimiz için bir imza icat ettiğimde yazgının bana ulaşamayacağını sandım.</p>

  <p class="normal">Sir Danvers’ın öldürülmesinden iki ay kadar önce, maceralarımdan yeni birini yaşamak için dışarı çıkmış, eve geç bir saatte dönmüştüm, ertesi gün yatağımda birtakım garip duygularla uyandım. Boş boş çevreme bakınıp duruyordum; güzel mobilyaları, meydandaki odamın yüksek duvarlarını anlamsız gözlerle seyrettim; yatak perdelerinin desenini ve maun çerçevelerin biçimini tanıyordum, ama boşunaydı; içimde, olduğum yerde olmadığım, uyanmam gereken yerde uyanmadığım, Edward Hyde’ın bedenine büründüğüm zamanlar uyumaya alışkın olduğum Soho’daki küçük odada bulunduğum konusunda ısrar eden bir his vardı. Kendi kendime gülümsedim ve tembel tembel bu yanılsamanın öğelerini psikolojik açıdan incelemeye başladım; ama bunu yaparken bile arada sırada keyifli bir sabah uykusuna dalıyordum. Uyanık olduğum anlardan birinde gözüm elime ilişti. Henry Jekyll’ın eli (senin de sık sık belirttiğin gibi) biçim ve büyüklük olarak mesleğine çok uygundu; büyüktü, sağlamdı, beyazdı ve güzeldi. Ama şimdi, Londra sabahının sarı ışığında yeterince açık olarak gördüğüm, yatak örtülerinin altında yarı kapalı duran bu el, inceydi, damarlıydı, boğum boğumdu, kararmış gibi soluktu ve siyah kıllarla örtülüydü. Bu, Edward Hyde’ın eliydi.</p>

  <p class="normal">Şaşkınlığın verdiği sersemlikle, duyduğum dehşet duygusunun çanları aniden, ürkütücü bir şekilde çalmadan önce, neredeyse yarım dakika kadar gözümü o ele dikmiş olmalıyım; sonra yatağımdan sıçrayıp aynaya koştum. Gözlerimin gördüğü manzara karşısında kanım donmuştu. Evet, yatağa Henry Jekyll olarak girmiş, Edward Hyde olarak uyanmıştım. Bunun açıklaması ne olabilir? diye sordum kendi kendime;sonra başka bir dehşet dalgasına kapıldım –bu durum nasıl düzeltilecekti? Sabah saatleri ilerliyordu; hizmetçiler kalkmıştı; bütün ilaçlarım çalışma odamdaydı –dehşete düşmüştüm, bulunduğum odadan çıkmam, iki merdivenden inmem, arka geçitten, açık avludan ve anatomi ameliyathaneden geçmem, kısacası uzun bir yolculuk yapmam gerekiyordu. Belki yüzümü örtebilirdim; ama bedenimdeki değişikliği gizleyemedikten sonra ne yararı olurdu? Sonra inanılmaz tatlılıkta bir rahatlama duygusuyla, benim ikinci benimin eve gelip gitmesine hizmetçilerin zaten alışkın oldukları geldi aklıma. Çok geçmeden elimden geldiğince hızla öteki bedenime göre yapılmış giysileri giyindim; evin içinden geçtim; Bradshaw, Mr. Hyde’ı böyle bir saatte ve böyle garip giysiler içinde görmenin şaşkınlığıyla bakakalmıştı; on dakika sonra kendi bedenine bürünmüş olan Dr. Jekyll geri döndü ve çatık kaşlarla kahvaltı edecekmiş gibi masaya geçti.</p>

  <p class="normal">Gerçekten de iştahım çok azdı. Bu açıklanamaz olay, önceki deneyimimin böylesine tersine dönüşü, duvarda görünerek hakkımdaki yargıyı ilan eden Babil yazısına benziyordu; çifte varoluşumun sorunları ve olanakları üzerine daha öncekinden çok daha ciddi olarak düşünmeye başladım. Dışarı yansıtma gücünü bulduğum parçam son zamanlarda çok çalışmış ve iyi beslenmişti; bana öyle geliyordu ki, Edward Hyde’ın bedeni son zamanlarda gelişmişti, sanki (bu bedene büründüğümde) daha güçlü bir kan akışı olduğunun farkına varıyordum; eğer bu iş daha fazla uzatılırsa, yaradılışımdaki dengenin sürekli olarak bozulabileceği, kendi isteğimle yaptığım bu değişikliğin gücünün artacağı ve karakterimin geri döndürülmez bir şekilde Edward Hyde’ın karakterine dönüşeceği tehlikesini açıkça sezmeye başladım. İlacın etkisi her zaman aynı güçte değildi. Bir keresinde, işin başlarındayken bu konuda bütünüyle başarısızlığa uğramıştım; o zamandan beri birçok kereler dozu iki katına çıkarmak zorunda kaldım ve bir keresinde ölüm tehlikesini göze alıp miktarı üç katına çıkardım; arada sırada baş gösteren bu belirsizlikler şimdiye kadar yalnızca gönül rahatlığıma gölge düşürmekle kalmıştı. Ama şimdi, bu sabah meydana gelen olayın ışığında, başlangıçtaki Jekyll bedeninden kurtulma zorluğunun, son zamanlarda yavaş yavaş ama kesin bir şekilde benliğimin öteki yanına aktarılmış olduğunu görmek zorunda kalıyordum. Bu da şu noktayı gösteriyordu ki: yavaş yavaş ilksel ve iyi yanımın kontrolünü yitiriyor, ağır ağır ikinci ve kötü olan yanımla bütünleşmeye başlıyordum.</p>

  <p class="normal">Artık ikisi arasında bir seçim yapmak zorunluluğunu hissediyordum. İki yaradılışımın hafızaları ortaktı, ama bütün öteki yetenekleri her ikisi arasında büyük ölçüde aynı oranda değildi. Jekyll (yani bileşik olan) şimdi en duyarlı endişelerle, en aç gözlü zevklerle Hyde’ın zevklerini ve maceralarını paylaşıyordu; ama Hyde’ın Jekyll’a aldırdığı yoktu, ya da en fazlası, tıpkı bir eşkıyanın kendisini kovalayanlardan kaçarken sığındığı bir mağarayı hatırlaması gibi hatırlıyordu onu. Jekyll bir baba gibi ilgiliydi; Hyde ise bir oğulun kayıtsızlığına sahipti. Talihimi Jekyll’ın ellerine bırakmak uzun zamandır gizliden gizliye düşkünlük gösterdiğim ve son zamanlarda tadını çıkardığım arzuları öldürmek demek olacaktı. Kendimi Hyde’a bırakmak ise binlerce ilgimi ve isteğimi öldürmek ve tek bir darbede, sonsuza kadar aşağılanan, arkadaşsız birine dönüşmek demek olacaktı. Pazarlık eşitsiz gibi görünebilirdi; ama hâlâ kefeye konulabilecek bir başka düşünce daha vardı; Jekyll zevklerinden yoksun kalmanın acısını çekecekken, Hyde ne kaybettiğinin bilincinde bile olmayacaktı. İçinde bulunduğum koşulların tuhaf olmasına karşın, bu tartışmanın tarafları insanlığın kendisi kadar eski ve yaygındı; tahriklere kapılmış, korkudan titreyen her günahkâr aynı kandırmalar ve uyarılar için zar atardı; insanların büyük çoğunluğu gibi ben de en iyi yanı seçmek ve bu kararı korumak için kuvvetli olmayı istemek zorundaydım.</p>

  <p class="normal">Evet, ben de etrafı arkadaşlarla çevrili, dürüst umutlar taşıyan, yaşlı ve memnuniyetsiz doktoru seçtim ve Hyde kılığına girdiğim zaman tadını çıkardığım özgürlüğe, göreceli gençliğe, çevik adımlara, nabız atışlarına ve gizli zevklere kesin olarak elveda dedim. Belki de bu seçimi bazı bilinçsiz önlemler alarak yapmıştım, çünkü ne Soho’daki evden çıktım, ne de Edward Hyde’ın hâlâ odamda duran giysilerini ortadan kaldırdım. Ne var ki, iki ay boyunca verdiğim karara sadık kaldım; iki ay boyunca şimdiye kadar hiçbir zaman yaşamadığım ölçüde ciddi bir yaşam sürdürdüm ve kimliğimi onaylayan bir vicdanın karşılığında bana tattırdığı zevki yaşadım. Ama geçen zamanla birlikte endişelerim hafifledi; vicdanımın övgüleri sıradanlaştı; Hyde’ın özgür kalmak için mücadele etmeye başlamasıyla birlikte içimdeki ıstırap ve özlemlerle işkence çekmeye başladım; sonunda, ahlaki bir düşkünlük anında, bir kez daha dönüştürücü ilacı hazırlayıp içtim.</p>

  <p class="normal">Bir sarhoşun yaptığı kötülükleri usa vurduğunu hiç sanmıyorum, hayvani duygusuzluğu sırasında başına gelen tehlikelerden hep sıyrılmıştır; ben de, içinde bulunduğum tehlikeler göz önüne alındığında, Edward Hyde’ın başlıca karakter özellikleri olan tam bir ahlaki duygusuzluk ve kötülük yapmaya amansız yatkınlığına tamamen göz yummadığımı söyleyebilirim. Yine de ben bunlar tarafından cezalandırıldım. Şeytanım uzun süredir kafesteydi ve kükreyerek dışarı çıktı. Daha ilacı içerken bile, kötülük yapmak için dizginlenemez, daha ateşli bir eğilim taşıdığımın bilincindeydim. Mutsuz kurbanımın kibar sözlerini dinlerken ruhumdaki sabrı tüketen ve benliğimi kışkırtan da bu olmuş olmalı; en azından, Tanrı’nın huzurunda açıklıyorum ki, ahlaki olarak aklı başında olan hiçbir insan böylesine zavallı bir kışkırtma ile böyle bir suçu işleyemezdi; hasta bir çocuğun oyuncağını parçalamasından daha akıllı bir ruh haliyle vurmamıştım ona. Ama en kötü insanın bile kışkırtmaların arasında belli bir sarsılmazlıkla yürümeye devam ettiği sırada başvurduğu dengeleyici içgüdüleri ben gönüllü olarak üzerimden sıyırıp atmıştım ve benim durumumda, kışkırtılmak, ne kadar hafif olursa olsun, devrilmek demekti.</p>

  <p class="normal">Anında içimde cehennem duygusu uyandı ve şiddetle köpürdü. Neşeyle kendimden geçerek, dirençsiz bedene saldırdım, indirdiğim her darbeden çılgınca bir zevk alıyordum; ancak yorgunluk hissedince birdenbire, çılgınlığımın doruğunda, yüreğimde uyanan soğuk bir dehşet ürpertisi ile kendime geldim. Bir sis dağılmıştı; yaptıklarımın cezası olarak yaşamımın ziyan olacağını gördüm; bir yandan zafer duygusuyla bir yandan da tir tir titreyerek bu aşırılıklar sahnesinden kaçarken, kötülük arzum doyurulmuş ve yaşama sevgim son derecesine kadar uyarılmıştı. Soho’daki eve koşturdum, (kendimi iki kat güvenceye almak için) kâğıtlarımı imha ettim; sonra lambalarla aydınlatılmış sokaklarda yürümeye başladım, zihnimin ikiye bölünmüş esrikliği içinde işlediğim suç üzerinde düşündüm, hafiflemiş bir ruhla gelecekte işleyeceğim suçları tasarladım, ama yine de uyandığımda beni bekleyecek olan intikamcının yaklaşan ayak seslerine telaşla kulak veriyordum. İksiri hazırlarken Hyde bir şarkı mırıldanıyordu ve bunu, öldürdüğü adamın şerefine içti. Henry Jekyll minnet ve pişmanlık gözyaşlarına boğulmuş bir halde dizlerinin üzerine çöküp sıktığı ellerini Tanrı’ya kaldırıp şükredinceye kadar dönüşümün sancıları içini parçalamamıştı. Kendime gösterdiğim hoşgörünün peçesi tepeden tırnağa kadar yırtılmıştı; yaşamımı tümüyle gözlerimin önünde görüyordum: Babamın elinden tutup yürüdüğüm çocukluk günlerime kadar yaşamımı gözden geçirdim, meslek yaşamımın özverili çabaları içerisinden geçip, yeniden ve yeniden, aynı gerçek dışılık duygusuyla akşamın lanetlenmiş dehşetine ulaştım. Yüksek sesle çığlık koparabilirdim; belleğimin arı gibi başıma üşüştürdüğü korkunç imgeler ve sesler kalabalığını gözyaşları ve dualarla bastırmaya çalıştım; yine de, dualarımın arasında, kötülüğümün çirkin yüzü ruhumun derinliklerine gözünü dikiyordu. Bu pişmanlık yavaş yavaş dinince, yerini neşe duygusu aldı. Artık nasıl davranacağım sorunu çözülmüştü. Bundan böyle Hyde olmam olanaksızdı; istesem de istemesem de varoluşumun iyi parçasına hapsedilmiştim artık; ve ah, bunu düşünmek içimi nasıl da rahatlatıyordu! Doğal yaşamın kısıtlamalarını yeniden kucaklarken nasıl da istekle boyun eğiyordum! O kadar sık girip çıktığım kapıyı kilitledim ve anahtarı ayaklarımın altındaki yere gömdüm!</p>

  <p class="normal">Ertesi gün, cinayet işlendiği haberi geldi ve Hyde’ın suçunu, kurbanın halkın çok değer verdiği biri olduğunu bütün dünya öğrendi. Bu yalnızca bir suç değildi, aynı zamanda trajik bir aptallıktı. Sanırım bunu öğrendiğime memnun olmuştum; sanırım iyi güdülerimin böylece desteklenmesinden ve idam sehpasının dehşetinden korunmasından mutlu olmuştum. Jekyll artık benim sığındığım kentti; Hyde bir an için kafasını dışarı uzatacak olsa, bütün insanların elleri onu öldürmek için havaya kalkacaktı.</p>

  <p class="normal">Gelecekteki davranışlarımla geçmişin kefaretini ödemeye karar verdim; dürüstçe söyleyebilirim ki, kararım birtakım iyi sonuçlar verdi. Sen de biliyorsun, geçen yılın son aylarında acılardan kurtulmak için ne kadar dürüst çabalar gösterdim; başkaları için çok şey yapıldığını ve günlerin benim için sakin, neredeyse mutlu geçtiğini biliyorsun. Bu iyiliksever ve masum yaşamdan sıkıldığımı da söyleyemem; hatta her geçen gün daha da çok hoşuma gidiyordu; ama hâlâ ikili yapımla lanetlenmiştim; pişmanlığımın ilk keskinliği zayıflamaya başlayınca, uzun zamandır zevklerine gömülmüş, kısa bir süredir zincire vurulmuş olan aşağılık yanım özgür kalmak için kükremeye başladı. Hyde’ı yeniden diriltmek gibi bir şeyi hayalimden bile geçirmiyordum; yalnızca düşüncesi bile kanımı donduruyordu: hayır, bir kez daha vicdanımla oynamaya kışkırtılan benim kendi kişiliğimdi; sıradan bir günahkâr gibi sonunda kışkırtmaların saldırıları karşısında yenik düştüm.</p>

  <p class="normal">Her şey burada son buluyor; çok büyük ölçü kabı bile iksirle dolup taşmıştı; kötülüğüme gösterdiğim bu küçük eğilim bile sonunda ruhumun dengesini bozdu. Yine de telaşa kapılmamıştım; düşüşüm doğal görünüyordu, keşfi yapmadan önceki günlerime bir dönüş gibiydi. Güzel, berrak bir ocak günüydü, buzlar yeni eridiği için ayağımın altındaki toprak ıslaktı, ama havada bulut yoktu; Regent Parkı kuş cıvıltılarıyla doluydu ve havada ilkbaharın tatlı kokusu vardı. Güneşin altında bir banka oturdum; içimdeki hayvan hafıza kırıntılarını yalıyordu; ruhsal yanım biraz uyuşmuştu, beni pişman edeceğine söz veriyordu, ama henüz harekete geçmemişti. Her şeyden önce, diye düşündüm, ben de öteki insanlara benziyordum; sonra kendimi diğer insanlarla, etkin iyi niyetimi onların görmezden geldiği şeylerle karşılaştırarak gülümsedim. Böyle mağrur mağrur düşünürken birden üzerime bir vicdan azabı çöktü, korkunç bir mide bulantısı ve öldürücü bir titreme başladı. Bunlar geçtiğinde neredeyse bayılacak gibi olmuştum; bu baygınlık hissi yavaş yavaş geçerken, düşüncelerimde bir değişim gerçekleştiğini fark etmeye başladım, daha cesur olmaya başlamışlardı, tehlikeyi hor görüyorlardı, zorunluluğun bağları çözülüyordu. Üzerime baktım; giysilerim, küçülen kol ve bacaklarımdan biçimsizce sarkıyordu; dizimin üzerinde duran elim damar damar ve kıllıydı. Bir kere daha Edward Hyde olmuştum. Daha bir saniye önce bütün insanların karşısında güvendeydim, saygın, zengin, sevilen biriydim; evde yemek odasında benim için sofra hazırlanıyordu; şimdiyse insanlığın ortak avıydım, kimsesiz, evsiz, aranan bir katildim, darağacına götürülecektim.</p>

  <p class="normal">Zihnim bulanmış, ama beni bütünüyle terk etmemişti. Birçok kereler ikinci kişiliğime bürünmüşken, yeteneklerimin çok keskinleştiğini, ruh durumumun daha gergin bir esneklik kazandığını gözlemlemiştim; gene böyle oluyordu; Jekyll’ın yenik düşeceği yerde, Hyde o anın önemiyle ayaklanıyordu. İlaçlarım çalışma odamdaki camlı dolapların birindeydi: Onlara nasıl ulaşacaktım? Bu, çözmek için kafamı yormam gereken bir konuydu (ellerimle şakaklarıma bastırıyordum). Laboratuvar kapısını kapatmıştım. Eğer eve girmeye çalışırsam, kendi hizmetçilerim beni darağacına yollarlardı. Bu iş için bir başkasını bulmam gerektiğini anladım ve Lanyon’u düşündüm. Ona nasıl ulaşacaktım? Nasıl ikna edecektim? Sokaklarda yakalanmaktan kurtulduğumu varsaysam bile onun karşısına çıkacak yolu nasıl bulacaktım? Ve benim gibi tanınmayan, rahatsız edici bir ziyaretçi, ünlü doktoru meslektaşı Dr. Jekyll’ın çalışma odasının kapısını kırmaya nasıl razı edecekti? Sonra asıl kimliğimden bana kalan parça aklıma geldi: Kendi el yazımla yazabiliyordum; bir kere bu kıvılcım çakınca izlemem gereken yol başından sonuna aydınlanmıştı.</p>

  <p class="normal">Bunun üzerine, giysilerimi elimden geldiği kadar düzelttim, yoldan geçen bir arabayı çevirip Portland Caddesi’nde, adını her nasılsa hatırladığım bir otele gittim. Görünüşüm karşısında (giysilerim ne kadar trajik bir yazgıyı örtüyor olsa da gerçekten de yeterince gülünçtü) arabanın sürücüsü gülümsemesini gizleyemedi. Şeytanca bir öfkeyle ona bakıp dişlerimi gıcırdattım; yüzündeki gülümseme çürüdü –bu onun için iyi bir şeydi– benim için ise çok daha iyi bir şeydi, çünkü az kalsın onu oturduğu yerden çekip indirecektim. Otelden içeri girerken çevreme öyle karanlık bir yüzle baktım ki hizmetçiler titremeye başladılar; ben oradayken birbirlerine tek bir kez bile bakamadılar; dalkavukluk ederek emirlerimi dinlediler, beni özel bir odaya çıkardılar ve yazmam için gerekli şeyleri getirdiler. Yaşamı tehlikede olan Hyde benim için yeni bir yaratıktı: Aşırı bir öfkeyle sarsılıyordu, cinayet işleyecek kadar gergindi, acı vermek arzusuyla yanıp tutuşuyordu. Yine de yaratık dirayetliydi; büyük bir irade göstererek öfkesine hâkim oldu; biri Lanyon, diğeri Poole’a olmak üzere iki önemli mektup yazdı, gönderildikleri konusunda elinde kanıt olması için her ikisinin de taahhütlü olarak gönderilmesi talimatını verdi.</p>

  <p class="normal">Bunları yaptıktan sonra, bütün gün özel odasında, tırnaklarını kemirerek ateşin karşısında oturdu; yemeğini orada yedi, korkularıyla baş başa otururken garsonun gözlerinin önünde korkudan sindiği görülebiliyordu; sonra, gece tamamen bastırdığında, kapalı bir arabanın köşesine oturup kentin sokaklarında bir aşağı bir yukarı dolaşmaya başladı. O, diyorum –ben diyemiyorum. Cehennemin bu çocuğunun insani olan hiçbir yanı yoktu; içinde korku ve nefretten başka bir şey yaşamıyordu. Sonunda, sürücünün kuşkulanmaya başlamış olabileceğini düşünerek, arabadan indi ve üzerine uymayan elbiselerinin içinde yaya olarak dolaşmaya başladı. Gece sokakta dolaşanlar için ilgi konusu oluyor, alçak tutkusu, içinde fırtınalar estiriyordu. Hızlı hızlı yürüyor, korkuları tarafından kovalanıyor, kendi kendine konuşuyor, daha tenha caddelere sıvışıyor ve onu gece yarısından ayıran dakikaları sayıyordu. Bir ara bir kadın onunla konuştu, sanırım bir kutu kibrit satmaya çalışmıştı. Kadının yüzüne vurdu, kadın da kaçıp gitti.</p>

  <p class="normal">Lanyon’un evinde kendime geldiğimde, sanırım eski dostumun yüzünde gördüğüm dehşet beni bir parça etkiledi: Bilmiyorum, en azından geriye dönüp baktığımda gördüğüm nefret denizinde bir damla gibiydi. Kendimde bir değişiklik oldu. Artık darağacından korkmuyordum, bana işkence eden şey Hyde olmanın verdiği dehşetti. Lanyon’un kınamalarını dinlerken yarı rüyada gibiydim; evime gelip yatağıma girdiğimde de rüyada gibiydim. Günün yorgunluğundan sonra, beni avucunun içine alan kâbusların bile kesintiye uğratamadığı güçlü ve derin bir uykuya daldım. Sabahleyin sarsılmış, güç kaybetmiş, ama tazelenmiş olarak uyandım. Hâlâ içimde uyuyan hayvanın düşüncesinden nefret ediyor ve korkuyordum, elbette bir gün önce yaklaştığım tehlikeleri unutmamıştım; ama bir kez daha evdeydim, kendi evimdeydim ve ilaçlarımın yakınındaydım; kaçışımın uyandırdığı minnet duygusu ruhumda öylesine güçlü bir şekilde parlıyordu ki, neredeyse umut ışıklarıyla yarışabilecek bir haldeydi.</p>

  <p class="normal">Kahvaltıdan sonra tembel tembel avluyu arşınlıyor, havanın serinliğini zevkle içime çekiyordum ki, o anda değişimi haber veren o tarif edilmesi imkânsız duygulara yakalandım yine; bir kez daha Hyde’ın kükreyen ve dondurucu tutkularıyla çırpınmadan önce, ancak çalışma odama sığınacak kadar zamanım vardı; ve heyhat! Altı saat sonra, oturmuş üzgün üzgün ateşe bakarken, sancılar yeniden başladı, yeniden ilaç içmek gerekiyordu. Kısacası, o günden sonra ancak ilacın etkisiyle Jekyll’ın yüzüne bürünebilir olmuştum. Günün ve gecenin her saatinde değişimi haber veren titremelerle sarsılıyordum; hepsinden öte, eğer uyuduysam ya da sandalyemde bir an için uyukladıysam, her defasında Hyde olarak uyanıyordum. Sürekli tehdit eden bu kaderin gerginliğiyle ve kendimi mahkûm ettiğim uykusuzlukla, ki bunun herhangi bir insanın dayanabileceğinin ötesinde olduğunu düşünüyordum, ateşin yiyip bitirdiği bir adama dönmüş, yavaş yavaş hem bedensel hem de zihinsel olarak zayıf düşmüştüm, tek bir düşünceyle doluydum: Öteki benliğimin dehşeti. Ama uyuduğum zaman, ya da ilacın etkisi kaybolduğunda, neredeyse dönüşümü hiç fark etmeden (çünkü dönüşümün acıları her geçen gün daha da azalıyordu) korku dolu hayallere, nedensiz kinlerle kaynayan bir ruha, köpüren yaşam enerjisini taşımaya yetecek kadar güçlü görünmeyen bir bedene geçiyordum.</p>

  <p class="normal">Hyde’ın güçleri, sanki Jekyll’ın hastalığıyla birlikte artmıştı. Artık onları birbirinden ayıran nefretin her iki yanda da eşit güçte olduğu kesindi. Jekyll’da bu, yaşam içgüdüsüydü. Bilincinin olağanüstülüğünü kendisiyle paylaşmış olan bu yaratığın biçimsizliğini görmüştü ve bu yaratık ölüm halinde onunla aynı kaderi paylaşacaktı. Sıkıntısının en keskin yanı olan bu toplumsal bağların ötesinde yaşama enerjisinin bütünüyle birlikte Hyde’ı sadece cehennemi bir varlık olarak değil, aynı zamanda cansız bir şey olarak da görüyordu. Sarsıcı olan bu şeydi; sanki balçık çukurundan çığlıklar ve sesler yükseliyordu; bu şekilsiz toz yığını hareket ediyor ve günah işliyordu; ölü olan, biçimi olmayan, yaşama el koyan bir şeydi. Bu kafa tutan dehşet ona bir eşin olduğundan daha yakından bağlıydı, gözlerinden daha yakındaydı; kendi bedeninde kafesteydi, onun, orada homurdandığını duyuyor, yeniden doğmak için mücadele ettiğini hissediyor ve her zayıf anında, uykusuzluğa yenik düştüğü her an, ona üstün geliyor, onu yaşamdan sürüp atıyordu. Hyde’ın Jekyll’a duyduğu kin ise başka türden bir şeydi. Darağacı korkusu Jekyll’ı sürekli olarak gelip geçici intihar girişimlerine sürüklüyor ve Hyde’ın bir kişilik olması yerine, benliğinin alt konumuna dönmesinin zorunlu olduğunu düşünüyordu; ama Hyde bu zorunluluktan nefret ediyor, Jekyll’ın şimdi içine düştüğü umutsuzluktan iğreniyor ve onun kendisinden nefret etmesine güceniyordu. İşte bu yüzden bana maymun gibi oyunlar oynuyor, kendi elimle kitaplarımın sayfa kenarlarına sövgüler yazdırıyor, mektuplarımı yakıyor, babamın resmini tahrip ediyordu. Eğer gerçekten de, ölümden korkmasaydı, beni de yok edebilmek için çok önceden kendini yok ederdi. Ama olağanüstü bir yaşama sevgisi var; daha da ileri gideyim; yalnızca onun varlığının düşüncesiyle bile hasta olan ve kanı donan ben, bu bağlılığın gücünü ve dayanıklılığını hatırladığımda, bu gücümün kendimi öldürüp onu da yok edeceğinden ne kadar çok korktuğunu düşündüğümde, yüreğimin derinliklerinde ona karşı bir acıma hissediyorum.</p>

  <p class="normal">Bu anlattıklarımı daha fazla uzatmak yararsız; hiç kimse böylesi işkenceler çekmemiştir demem yeterli olacaktır; ama bunlara bile alışılıyor –hayır, hafifleme değil– ama ruhun belli ölçüde nasırlaşması, belli ölçülerde kedere boyun eğiş; benim cezam yıllar boyu devam edebilirdi, ama üstüme çöken bu son felaket benim yüzümü ve doğamı sonunda benden kopardı. İlk deney yaptığım tarihten bu yana yenilenmemiş olan tuz stokum azalmaya başladı. Yeni bir miktar tedarik etmek için adam gönderdim ve iksiri hazırladım; kaynamaya başladı ve ardından ilk renk değişimi geldi ama ikincisi gelmedi; sıvıyı içtim, ama etkisi olmadı. Bütün Londra’yı nasıl altüst ettiğimi Poole’dan öğreneceksiniz; ama boşunaydı; şimdi ilk kullandığım tuzun saf olmadığı konusunda ikna olmuş durumdayım, iksiri etkili kılan da saf olmayan bu tuzun içindeki bilinmeyen maddeydi.</p>

  <p class="normal">Yaklaşık olarak bir hafta geçti, şimdi bu yazıyı eski tozlardan arta kalan en son tozun etkisiyle yazıyorum. Eğer bir mucize olmazsa bu benim Henry Jekyll olarak son günlerim ve kendi yüzümü (ne kadar da hüzünlü bir şekilde değişmiş olsa da!) aynadaki son görüşüm. Yazıma son vermeyi geciktirmemem gerekiyor; çünkü eğer anlattıklarım şu ana kadar imha edilmekten kurtulduysa bu, temkinli ve şanslı olmamın sonucu. Eğer değişim sancıları beni yazı yazarken tutarsa Hyde yazdıklarımı parçalara ayırır, ama eğer bunları yazıp da bir kenara koyduktan sonra biraz zaman geçerse, onun muhteşem bencilliği ve zamanın kısıtlı oluşu, yazdıklarımı büyük olasılıkla onun maymunsu kininden korur. Gerçekten, her ikimiz için de yaklaşan kader saati şimdiden onu değiştirdi ve ezdi. Şu andan sonraki yarım saat içinde, yeniden ve sonsuza dek bu nefret edilen kişiliğe büründüğümde, titreyerek ve ağlayarak koltuğuma oturacağımı ya da gergin ve korku dolu bir esriklikle bu odada (yeryüzündeki bu son sığınağımda) bir aşağı bir yukarı yürüyeceğimi ve beni tehdit eden her sese kulak kabartacağımı biliyorum. Hyde darağacında can verecek mi? Yoksa son dakikada kendini kurtaracak cesareti bulabilecek mi? Tanrı bilir; umurumda değil; bu, benim gerçek ölüm saatim, bundan sonra olacak olanlar beni değil, başkalarını ilgilendirir. Burada, şimdi, kalemimi bırakıp itiraflarımı mühürlemeye koyulurken, mutsuz Henry Jekyll’ın yaşamını sona erdiriyorum.</p>

  <div class="calibre1" id="calibre_pb_15"></div>
</body>
</html>
