<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_5">MR. HYDE’IN PEŞİNDE</h2>

  <p class="normal">O akşam Mr. Utterson bekâr evine döndüğünde içi sıkıntılıydı, pek iştahı olmamasına karşın akşam yemeğini yemek üzere sofraya oturdu. Pazar günleri, yemeğini bitirdikten sonra, şöminenin başına oturup komşu kilisenin çanı gece saat on ikiyi çalana kadar çalışma masasında can sıkıcı herhangi bir ilahiyat kitabını okumak gibi bir alışkanlığı vardı. Daha sonra son derece ciddi ve minnet hisleriyle dolu bir şekilde yatağına girerdi. Ama o gece, paltosunu verir vermez, bir mum aldı ve çalışma odasına gitti. Kasasını açtı, en gizli bölmesinden bir zarf çıkardı. Zarfın üzerinde “Dr. Jekyll’ın Vasiyetnamesi” yazılıydı. Kaşlarını çatarak içindekileri incelemeye koyuldu. Vasiyetname, sahibinin el yazısıyla yazılmıştı, çünkü Mr. Utterson vasiyetnameyi saklama işini üstlenmesine karşın, hazırlanışında en ufak bir yardımda bulunmayı reddetmişti; belgede yalnızca, Henry Jekyll’ın ölümü halinde sahip olduğu her şeyin “arkadaşı ve velinimeti Edward Hyde’ın” ellerine geçeceği belirtilmekle kalmıyor, aynı zamanda Dr. Jekyll’ın “üç ayı aşan bir süre boyunca ortada görünmemesi ya da açıklanamaz bir şekilde ortadan yok olması” durumunda, Edward Hyde’ın hiç gecikme olmaksızın Henry Jekyll’ın yerini alacağı yazıyordu. Aynı zamanda Edward Hyde, doktorun ailesine ödenecek küçük bir tutar dışında herhangi bir yükümlülük ya da sorumluluk da taşımayacaktı. Bu belge uzun zamandır avukatın gözüne batıyordu. Belge onu hem bir avukat olarak hem de hayatın aklı başında ve geleneksel yanlarını seven biri olarak rahatsız ediyordu. Avukatın gözünde hayal peşinde koşmak kendini beğenmişlik demekti. Ve o güne kadar Mr. Hyde hakkında hiçbir şey bilmemesi de öfkesini artırıyordu; şimdiyse ani bir dönemeçte öğrendiği şey onu kızdırmıştı. Bu adla ilgili daha fazla şey öğrenememesi zaten yeterince kötüydü. Bu ad bir de iğrenç niteliklerle donanmaya başlayınca daha da beter olmuştu; uzun süredir onu şaşırtan değişken, hayali sis perdesinden şimdi aniden bir iblis ortaya çıkmıştı.</p>

  <p class="normal">“Önceleri bunun bir delilik olduğunu düşünüyordum,” dedi, tiksindirici kâğıtları kasaya geri koyarken, “şimdiyse bunun bir yüz karası olmasından korkmaya başladım.”</p>

  <p class="normal">Bunları söyledikten sonra mumu üfleyip söndürdü, sırtına bir palto geçirdi ve tıbbın kalesi olan Cavendish Meydanı’na doğru yola koyuldu. Arkadaşı, büyük Dr. Lanyon’un sayıları gittikçe artan hastalarını kabul ettiği evi de buradaydı. “Eğer bunu bilen biri varsa o da Lanyon’dur,” diye düşünmüştü.</p>

  <p class="normal">Ağırbaşlı baş uşak onu tanıyordu ve içeri buyur etti; çok fazla bekletilmedi ve kapıdan dosdoğru yemek odasına alındı. Dr. Lanyon yalnız başına oturmuş, şarap içiyordu. Lanyon candan, sağlıklı, şık, kırmızı yüzlü bir beyefendiydi; gür saçları erken beyazlamıştı, şamatacı ve kendinden emindi. Mr. Utterson’ı karşısında görür görmez, sandalyesinden kalktı ve her iki elini uzatarak onu karşıladı. Adamın kendi tarzı olan içtenliği insana biraz tiyatral görünüyor, ama aslında gerçek duygularını dışa vuruyordu. Çünkü bu ikisi eski arkadaşlardı, aynı okulda ve kolejde okumuşlardı, birbirlerine ve kendilerine saygı duyarlar ve birbirlerinin arkadaşlığından büyük zevk alırlardı.</p>

  <p class="normal">Kısa bir süre havadan sudan konuştuktan sonra avukat sözü, kafasını meşgul eden konuya getirdi.</p>

  <p class="normal">“Sanırım, Lanyon,” dedi, “sen ve ben Henry Jekyll’ın en eski dostlarıyız, değil mi?”</p>

  <p class="normal">“Ah, keşke bu dostlar daha genç olsaydı,” diye kıkırdadı Dr. Lanyon. “Ama sanırım öyleyiz. Peki ne olmuş? Şimdilerde onu çok az görüyorum.”</p>

  <p class="normal">“Öyle mi!” dedi Utterson. “Ben de ortak ilgi alanlarınızın aranızda bir bağ oluşturduğunu sanıyordum.”</p>

  <p class="normal">“Öyleydi,” oldu cevap. “Ama benim için Henry Jekyll fazla hayalperest olalı on yıldan fazla oluyor. Yanlış işler yapmaya başladı, yanlış yola girdi; ama elbette yine de, ne derler, eski günlerin hatırına, onunla ilgilenmeye devam ediyorum ama onu çok az görüyorum. Böylesi bilimdışı saçmalıklar,” diye ekledi doktor, birdenbire mosmor kesilmişti, “Damon ile Pythias’ın<sup class="calibre2"><a href="../Text/Dr-jekyll_split_026.html#footnote-1569-3" id="footnote-1569-3-backlink">[3]</a></sup> bile arasını açardı.”</p>

  <p class="normal">Doktorun bu küçük öfke patlaması Mr. Utterson’ın içini rahatlattı. “Demek yalnızca bilimsel konular bakımından aralarında ayrılık olmuş,” diye düşündü; bilimsel ihtirasları olmayan (iletkenlere duyduğu ilgi dışında) biri olarak ekledi: “Bundan daha kötü bir şey değil!” Kendisini toparlaması için arkadaşına birkaç dakikalık bir zaman tanıdı ve daha sonra asıl sormak istediği soruyu sordu.</p>

  <p class="normal">“Sen hiç Jekyll’ın, Hyde diye birine vasilik ettiğini duymuş muydun?”</p>

  <p class="normal">“Hyde mı?” diye tekrarladı Lanyon. “Hayır. Bu adamın ismini hiç duymadım. Benim zamanımda böyle biri yoktu.”</p>

  <p class="normal">Avukatın sabaha kadar bir o yana bir bu yana dönüp durduğu büyük, karanlık yatağına taşıdığı bilgi sadece bu kadardı. Kafası sürekli sorularla meşguldü, bir an bile rahat yüzü görmemişti, yalnızca karanlıkta sorularla boğuşup duruyor ve sorular tarafından kuşatılıyordu.</p>

  <p class="normal">Mr. Utterson’ın kaldığı evin yakınındaki kilisenin çanları saat altıyı çaldığında o hâlâ bu sorunlarla boğuşuyordu. O güne kadar olay, onu yalnızca düşünsel yanıyla ilgilendiriyordu; ama şimdi işin içine bir de hayal gücü karışmıştı, daha doğrusu Mr. Enfield’ın anlattıklarının tutsağı olmuştu; perdeleri çekili odada ve gecenin zifiri karanlığında yatağında sağa sola dönüp dururken, Mr. Enfield’ın anlattığı hikâye zihninin önünden ışıklı resimler dizisi gibi geçiyordu: Geceleyin bir kentin büyük bir lamba tarlasına benzediğini fark ediyordu; sonra hızla yürüyen bir adamın gölgesini gördü; sonra doktorun evinden koşan bir çocuk; sonra her ikisi karşılaştılar ve insan kılığındaki Juggernaut, çocuğu ezip çığlıklarına aldırmadan geçti gitti. Ya da zengin bir evde bir oda görüyordu, arkadaşı orada yatmış uyuyordu, rüya görüyor ve rüyasında gülüyordu; sonra odanın kapısı açılıyor, yatağın perdeleri çekiliyor, uyuyan adam uyanıyordu, ve o da nesi! Yanında, kendisine yetki verilen biri duruyor ve onun da gecenin bu geç saatinde bile ayağa kalkıp emredilen işi yapması gerekiyordu. İki sahnede de ortaya çıkan adam bütün gece avukatın peşini bırakmadı; eğer arada sırada uyukladıysa da rüyalarında bu adamın uyuyan evlerin arasından sinsice kayıp gittiğini ya da lambalarla aydınlatılmış kentin geniş labirentlerinde hızlı, daha hızlı, giderek daha hızlı, baş döndürücü bir şekilde dolaştığını, her sokağın köşesinde bir çocuğu ezdiğini ve onu çığlıklar atarken bırakıp gittiğini görüyordu. Ama bu adamın hâlâ tanıyabileceği bir yüzü yoktu; rüyalarında bile yüzünü göremiyordu ya da gözlerinin önünde gidip gelen bir hayal ve sonra eriyip giden bir yüz vardı; böylece avukatın içinde hızla, gerçek Mr. Hyde’ın yüzünü görme merakı canlandı. Eğer adamı yalnızca bir kez görebilse, sırrın açığa çıkacağını ve iyi araştırılan bütün esrarengiz şeylerde olduğu gibi belki de tümüyle ortadan kalkacağını düşünüyordu. Arkadaşının garip tercihi ya da köleliği (hangisini söylerseniz söyleyin), hatta vasiyetnamesindeki şaşırtıcı cümleleri için bile bir neden bulabilirdi. Ve en azından görmeye değer bir yüz olmalıydı: merhametsiz bir adamın yüzü: yalnızca kendini göstermekle bile, kolay kolay her şeyden etkilenmeyen Enfield’da, kalıcı bir nefret duygusu uyandırabilen bir yüz.</p>

  <p class="normal">O geceden sonra Mr. Utterson dükkânların bulunduğu ara sokaktaki kapıyı sık sık kolaçan etti. Artık, sabah, işe başlamadan önce, öğlenleri işleri başından aşkın ve zamanı kısıtlıyken, geceleri puslu kent mehtabının altında, her tür ışıkta, tenha saatlerde, kalabalık saatlerde, avukat artık seçtiği köşede nöbetteydi.</p>

  <p class="normal">“Eğer o Mr. Hyde ise,” diye düşünüyordu, ben de Mr. Seek olacağım.”<sup class="calibre2"><a href="../Text/Dr-jekyll_split_026.html#footnote-1569-4" id="footnote-1569-4-backlink">[4]</a></sup></p>

  <p class="normal">En sonunda sabrı ödüllendirildi. Güzel bir geceydi, ama ayaz vardı; her yer buz tutmuştu; sokaklar bir balo salonu kadar temizdi; hiçbir rüzgârın sarsmadığı sokak lambaları ışık ve gölgeden düzenli bir desen çiziyordu. Saat on olunca dükkânlar kapandı, ara sokak oldukça tenhalaştı, Londra’nın her tarafından gelen alçak uğultulara rağmen sessizleşti. Küçük sesler uzaklara yayılıyor, evlerin içinden gelen sesler yolun her iki tarafından da açıkça duyulabiliyor; yaklaşan bir yolcunun ayak sesleri, kendisinden uzun süre önce fark ediliyordu. Mr. Utterson nöbetinin başına daha yeni geçmişti ki, yaklaşan hafif adımların farkına vardı. Gece nöbetleri sırasında, tek bir kişinin adımlarının garip ve insanın içini ürperten etkisine alışalı uzun zaman olmuştu. Yine de dikkati daha önce hiç böylesine keskin bir şekilde çekilmemişti; güçlü bir başarı kazanma önsezisine kapılarak avlunun girişine girdi.</p>

  <p class="normal">Ayak sesleri hızla yaklaştı, sokağın köşesini dönünce birden yükselip her yana yayıldı. Girişte durmuş ileriye bakan avukat çok geçmeden uğraşması gereken adamın nasıl biri olduğunu görebildi. Ufak tefek bir adamdı, sade giyinmişti, uzaktan bakınca bile seyredene tuhaf gelen bir görünüşü vardı. Adam, zaman harcamamak için sokağı çaprazlamasına geçerek dosdoğru kapıya yöneldi ve evine girmek üzere olan biri gibi anahtarı cebinden çıkardı.</p>

  <p class="normal">Mr. Utterson bulunduğu yerden dışarı doğru bir adım attı ve adam tam önünden geçerken omzuna dokundu. “Mr. Hyde, sanırım?”</p>

  <p class="normal">Mr. Hyde tıslar gibi nefes alarak geri çekildi. Ama korkusu yalnızca bir anlıktı; avukatın yüzüne bakmamasına karşın, sakin bir şekilde cevapladı: “Evet bu benim adım. Ne istiyorsunuz?”</p>

  <p class="normal">“Geldiğinizi gördüm,” diye karşılık verdi avukat. “Ben Dr. Jekyll’ın eski bir arkadaşıyım –Gaunt Sokağı’ndan Mr. Utterson– adımı daha önceden duymuş olmalısınız, sizinle karşılaşmak güzel bir rastlantı, belki beni içeri kabul edebilirsiniz.”</p>

  <p class="normal">“Dr. Jekyll’ı bulamayacaksınız; evde yok,” diye karşılık verdi Mr. Hyde, anahtarına üfleyerek. Sonra birdenbire, ama yine başını havaya kaldırmadan, “Beni nasıl tanıdınız?” diye sordu.</p>

  <p class="normal">“Acaba bana bir iyilik yapar mısınız?” dedi Mr. Utterson.</p>

  <p class="normal">“Zevkle,” diye cevap verdi öteki. “Nasıl bir iyilik?”</p>

  <p class="normal">“Yüzünüzü görmeme izin verir misiniz?” diye sordu avukat.</p>

  <p class="normal">Mr. Hyde bir an tereddüt edermiş gibi göründü, sonra aniden karar vermişçesine, meydan okuyan bir tavırla kafasını kaldırdı; ikisi birkaç saniye dik dik birbirlerine baktılar. “Artık, bundan sonra sizi yeniden gördüğümde tanıyabilirim,” dedi Mr. Utterson. “Bu daha sonra işime yarayabilir.”</p>

  <p class="normal">“Peki,” diye karşılık verdi Mr. Hyde, “karşılaştığımız iyi oldu; bu arada, adresimi de almalısınız.” Soho’da bir sokağın numarasını verdi.</p>

  <p class="normal">“Aman Tanrım!” diye düşündü Mr. Utterson, “o da vasiyetnameyi düşünüyor olabilir mi acaba?” Ama duygularını kendisine sakladı ve adresi alırken homurdandı yalnızca.</p>

  <p class="normal">“Söyleyin şimdi bakalım,” dedi öteki, “beni nasıl tanıdınız?”</p>

  <p class="normal">“Tarif üzerine,” oldu cevap.</p>

  <p class="normal">“Kim tarif etti?”</p>

  <p class="normal">“Ortak arkadaşlarımız var,” dedi Mr. Utterson.</p>

  <p class="normal">“Ortak arkadaşlar mı!” dedi Mr. Hyde, boğuk bir sesle. “Kimmiş onlar?”</p>

  <p class="normal">“Örneğin Jekyll,” dedi avukat.</p>

  <p class="normal">“O size asla bir şey söylemedi!” diye haykırdı Mr. Hyde, ani bir öfke patlamasıyla. “Yalan söyleyeceğinizi düşünmemiştim.”</p>

  <p class="normal">“Hadi,” dedi Mr. Utterson, “bu hiç de yakışık alan bir söz değil.”</p>

  <p class="normal">Öteki hırlarcasına vahşi bir kahkaha attı; sonra bir anda, olağanüstü bir hızla kapının kilidini açtı ve evin içinde gözden kayboldu.</p>

  <p class="normal">Avukat, Mr. Hyde onu terk ettikten sonra bir süre bir huzursuzluk tablosu gibi olduğu yerde kalakaldı. Daha sonra ağır ağır sokağı çıkmaya başladı, her iki adımda bir duruyor, kafası karışmış biri gibi elini alnına koyuyordu. Yürürken böyle kendi kendine tartıştığı sorun, çok zor çözülebilecek cinstendi. Mr. Hyde soluk yüzlü, cüce gibi bir adamdı, adı konulabilecek bir sakatlığı yoktu, ama sakatmış gibi bir izlenim bırakıyordu, ürkütücü bir gülümsemesi vardı, avukata karşı tavırları çekingenlik ve cüretkârlığın korkunç bir karışımı gibiydi, boğuk, fısıltılı, kesik kesik bir sesle konuşmuştu, bütün bunlar onun aleyhine şeylerdi; ama bütün bunların bir araya gelmesi bile Mr. Utterson’ın ona karşı o güne kadar tanımadığı türden bir iğrenme, nefret ve korku duymasını açıklayamıyordu. “Başka bir şey olmalı,” dedi kafası karışmış beyefendi. “Daha fazla bir şey var, keşke bunu tanımlayabilseydim. Tanrı beni korusun, adam sanki insan değilmiş gibi! Karanlık güçler mi desek acaba? Dr. Fell’in<sup class="calibre2"><a href="../Text/Dr-jekyll_split_026.html#footnote-1569-5" id="footnote-1569-5-backlink">[5]</a></sup> yadigârı mı yoksa? Ya da yalnızca kötü bir ruhtan yayılan ve balçıktan bedenine sızıp onun şeklini değiştiren bir ışık mı? Sanırım, bu sonuncusu; çünkü, çünkü ah, zavallı Harry Jekyll, eğer şimdiye kadar bir insanın yüzünde şeytanın imzasını okuduysam, bu yüz senin yeni arkadaşına aittir.”</p>

  <p class="normal">Ara sokağın köşesini dönünce tarihi, güzel evlerin bulunduğu bir meydana çıkılıyordu; şimdi bu evlerin çoğu eski görkemli konumlarını yitirmiş, daire daire ve oda oda, her türden ve konumdan insana kiralanmıştı: harita çizenler, mimarlar, gizli kapaklı işler çeviren avukatlar ve birtakım şaibeli işlerle uğraşan insanlar. Bununla beraber, köşedeki ikinci ev hâlâ bir bütün olarak kullanılıyordu; kapısının önü, küçük lambanın ışığı dışında karanlıklara gömülmüş olmasına karşın, zenginlik ve konforun görkemli havasını taşıyordu. Mr. Utterson durdu ve kapıyı çaldı. İyi giyimli, yaşlıca bir uşak kapıyı açtı.</p>

  <p class="normal">“Dr. Jekyll evde mi, Poole?” diye sordu avukat.</p>

  <p class="normal">“Bir bakayım, Mr. Utterson,” dedi Poole, ziyaretçiyi geniş, alçak tavanlı, rahat bir salona aldı. Burası flamalarla süslü, (kır evlerindeki gibi) gürül gürül yanan bir şömineyle ısıtılmış ve meşe ağacından değerli mobilyalarla döşenmişti. “Burada şöminenin yanında mı beklersiniz, efendim? Yoksa yemek odasının lambalarını açayım mı?”</p>

  <p class="normal">“Burada beklerim, teşekkürler,” dedi avukat, şömineye yaklaşıp yüksek paravanasına yaslandı. Şimdi yalnız kaldığı bu salon doktor dostunun çok özen gösterdiği bir yerdi; Utterson da sürekli bu salonun Londra’daki en hoş salon olduğunu söyler dururdu. Ama bu gece kanında bir ürperti vardı; Hyde’ın yüzü aklından çıkmıyor; yaşama karşı bir iç bulantısı ve tatsızlık hissediyordu (ki bu onda nadir görülen bir duyguydu); bu kasvetli duygular içinde, şöminenin ateşinin cilalı dolaplar üzerindeki titreyişlerinde tehditkâr bir şeyler, tavandaki gölgelerden huzursuz edici hareketler okuyordu. Poole az sonra geri dönüp Dr. Jekyll’ın dışarı çıkmış olduğunu haber verince hissetmiş olduğu rahatlamadan utandı.</p>

  <p class="normal">“Mr. Hyde’ı eski otopsi odasının kapısından içeri girerken gördüm, Poole,” dedi. “Dr. Jekyll evde yokken bunu yapması doğru mu?”</p>

  <p class="normal">“Çok doğru, efendim,” diye cevap verdi uşak. “Mr. Hyde’ın anahtarı var.”</p>

  <p class="normal">“Efendin, bu genç adama çok güveniyor olmalı, Poole,” dedi öteki, düşünceli düşünceli.</p>

  <p class="normal">“Evet, efendim, gerçekten de öyle,” dedi Poole. “Hepimize, ona itaat etmemizi emretti.”</p>

  <p class="normal">“Mr. Hyde ile daha önce karşılaştığımı hiç sanmıyorum?” dedi Utterson.</p>

  <p class="normal">“Ah, hayır efendim. Akşam yemeklerini de burada yemez,” diye karşılık verdi uşak. “Aslına bakarsanız, onu evin bu tarafında da çok az görürüz; çoğunlukla laboratuvardan girip çıkar.”</p>

  <p class="normal">“Pekâlâ, iyi geceler, Poole.”</p>

  <p class="normal">“İyi geceler, Mr. Utterson.”</p>

  <p class="normal">Avukat ağır bir yürekle evine gitmeye koyuldu. “Zavallı Harry Jekyll,” diye düşündü, “aklım bana onun kapana kıstırıldığını söylüyor! Gençken çok çılgındı; elbette bu uzun zaman önceydi; ama Tanrı’nın yasasında sınırlama olmaz. Ah, öyle olmuş olmalı; eski bir günahın hayaleti, gizlenmiş bir suçun kanserleşmesi; bunların cezası, hafıza unuttuktan ve kendini beğenmişlik, hataya göz yumduktan sonra geliyor. PEDE CLAUDO.<sup class="calibre2"><a href="../Text/Dr-jekyll_split_026.html#footnote-1569-6" id="footnote-1569-6-backlink">[6]</a></sup>” Bu düşünceden dehşete düşen avukat, bir süre derin derin kendi geçmişini düşündü, eski bir günahtan ortaya bir cin çıkacak korkusuyla hafızasının bütün köşelerini araştırdı. Geçmişi oldukça günahsızdı; çok az insan geçmişiyle hesaplaşırken onun kadar rahat ve huzurlu olabilirdi; yine de yaptığı pek çok kötü şeyin yüzünden tozların arasında yuvarlandığını hissetti, sonra da tam yapacakken kendini sakındığı şeyleri düşününce ağırbaşlı ve ürkek bir minnettarlık duygusuyla yeniden başını kaldırdı. Sonra eski konusuna yeniden dönünce bir umut kıvılcımı yakaladı. “Eğer bu Hyde efendi zamanında öğrenciyse,” diye düşündü, “onun da kendine ait sırları olmalı; adamın görünüşüne bakılırsa karanlık sırlar olmalı bunlar; bu sırlar zavallı Jekyll’ın sırlarıyla kıyaslandığında Jekyll’ınkiler güneş gibi parlak görünecektir. İşler böyle olduğu gibi devam edemez. Bu yaratığın bir hırsız gibi Harry’nin yatağının çevresinde sinsi sinsi dolaştığını düşündükçe içimi bir ürperme kaplıyor; zavallı Harry, ne kötü bir uyanış olmalı! Üstelik bu işin tehlikesi de var! Çünkü bu Hyde, vasiyetnamenin varlığından kuşkulanırsa, mirasa konmak için sabırsızlanabilir. Evet, Jekyll’a destek olmalıyım—tabii eğer izin verirse,” diye ekledi, “Jekyll izin verirse tabii.” Çünkü bir kere daha vasiyetnamenin garip cümleleri, bütün saydamlığıyla, açık açık gözlerinin önünden geçmişti.</p>
</body>
</html>
