<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dr-jekyll</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">SON GECE</h2>

  <p class="normal">Bir akşam, yemekten sonra Mr. Utterson şöminesinin yanı başında otururken Poole’un kendisini ziyarete geldiğini görerek şaşırdı.</p>

  <p class="normal">“Hayrola, Poole, bir şey mi var?” diye haykırdı; sonra adama ikinci bir kez bakarak, “Canını sıkan şey ne?” diye ekledi; “Doktor mu hastalandı?”</p>

  <p class="normal">“Mr. Utterson,” dedi adam, “ters giden bir şeyler var.”</p>

  <p class="normal">“Otur da bir bardak şarap iç,” dedi avukat. “Şimdi biraz soluklan ve bana ne istediğini açık açık anlat.”</p>

  <p class="normal">“Doktorun ne durumda olduğunu biliyorsunuz, efendim,” diye cevap verdi Poole, “kendisini nasıl eve hapsettiğini de. Şey, yine odasına kapandı ve bu benim hiç hoşuma gitmiyor, efendim, bunu göreceğime ölseydim keşke. Mr. Utterson, efendim, korkuyorum.”</p>

  <p class="normal">“Şimdi, iyi yürekli dostum,” dedi avukat, “daha açık konuş. Neden korkuyorsun?”</p>

  <p class="normal">“Yaklaşık bir haftadır korkuyorum,” diye devam etti Poole, kendisine sorulan soruya aldırmadan, “ve artık buna daha fazla dayanamıyorum.”</p>

  <p class="normal">Adamın görünüşü de söylediklerini fazlasıyla destekliyordu; tavırları kötüleşmişti; içinde bulunduğu dehşeti açıkladığı o bir anın dışında, bir kere bile avukatın yüzüne bakmamıştı. Ağzına bile sürmediği şarap bardağını dizinin üstüne koymuş oturuyor, gözlerini yerde bir köşeye dikmiş bakıyordu. “Artık daha fazla dayanamıyorum,” diye tekrarladı.</p>

  <p class="normal">“Hadi,” dedi avukat, “Anlatman için çok iyi nedenlerin var, Poole; ciddi olarak ters giden bir şeyler olduğunu görüyorum. Bunların ne olduğunu bana anlatmaya çalış.”</p>

  <p class="normal">“Sanırım ortada bir şeyler dönüyor,” dedi Poole, boğuk bir sesle.</p>

  <p class="normal">“Bir şeyler mi dönüyor!” diye haykırdı avukat, epey korkmuştu, sinirlenmek üzereydi. “Ne tür bir şeyler? Ne yapmak istiyor bu adam?”</p>

  <p class="normal">“Söylemeye cesaret edemiyorum, efendim,” oldu cevap; “ama benimle gelip kendiniz görmek ister miydiniz?”</p>

  <p class="normal">Mr. Utterson’ın tek cevabı yerinden doğrulup şapkasını ve ceketini almak oldu; ama uşağın yüzünde o anda beliren rahatlama duygusunun büyüklüğünü büyük bir şaşkınlıkla gördü; adam onun peşi sıra yola koyulduğunda şaraba hiç dokunulmamış olduğunu görmek de daha az şaşırtıcı değildi.</p>

  <p class="normal">Sert, soğuk, mevsimine uygun bir mart gecesiydi; solgun ay, sanki rüzgâr arkasından kuvvetle esiyormuş gibi arkaya doğru yaslanmıştı, gökyüzünde yosunlar gibi yarı şeffaf bulutlar vardı. Rüzgâr konuşmayı zorlaştırıyor, insanın yüzündeki kanı benek benek bir hale getiriyordu. Alışılmadık derecede tenha olan sokakları silip süpürüyordu rüzgâr; Mr. Utterson ise Londra’nın bu bölgesini hiç böyle ıssız görmediğini düşünüyordu. Bunun tam aksi olmasını dilerdi; başka insanları görüp onlara dokunmak için böylesine keskin bir istek duymamıştı içinde hiç; çünkü, ne kadar mücadele ederse etsin, kafasında ezici bir felaket önsezisi doğmuştu. Meydana ulaştıklarında her yer rüzgârdan toz toprak içinde kalmıştı, bahçedeki ince gövdeli ağaçlar parmaklıklara çarpıp duruyordu. Bütün yol boyunca hep bir iki adım önde yürümüş olan Poole şimdi kaldırımın ortasına çıkmıştı. Dondurucu soğuğa karşın şapkasını çıkarıp kırmızı bir mendille alnının terini sildi. Ama endişeli aceleciliğine rağmen alnından sildiği şey, hızlı yürümesinin sonucu oluşmuş ter damlaları değil, boğucu bir ıstırabın nemiydi; çünkü yüzü bembeyazdı, sesi, konuştuğunda sert ve kesik kesik çıkıyordu.</p>

  <p class="normal">“Evet, efendim,” dedi, “işte geldik, Tanrı bahşetse de kötü bir şey olmamış olsa.”</p>

  <p class="normal">“Amin, Poole,” dedi avukat.</p>

  <p class="normal">Bunun üzerine uşak çok temkinli bir tavırla kapıyı çaldı; kapının zinciri açıldı; ve içeriden bir ses sordu: “Sen misin, Poole?”</p>

  <p class="normal">“Her şey tamam,” dedi Poole. “Kapıyı aç.”</p>

  <p class="normal">İçeri girdiler, hol parlak bir şekilde aydınlatılmıştı; şöminede ateş gürül gürül yanıyordu; şöminenin başında kadınlı erkekli bütün hizmetçiler bir koyun sürüsü gibi birbirlerine sokulmuşlardı. Mr. Utterson’ı görünce oda hizmetçisi isterik bir şekilde inlemeye başladı; aşçı ise, “Tanrı’ya şükür! Bu Mr. Utterson!” diye haykırarak sanki onu kollarına almak istermiş gibi ileri doğru atıldı.</p>

  <p class="normal">“Neler oluyor burada? Neden hepiniz buradasınız?” dedi avukat, hırçın bir sesle. “Bu ne düzensizlik, bu ne görülmedik bir şey; efendiniz bu yaptıklarınızdan hiç hoşlanmayacak.”</p>

  <p class="normal">“Hepsi korku içinde,” dedi Poole.</p>

  <p class="normal">Bu sözleri koyu bir sessizlik izledi, hiç kimse karşı çıkmıyordu; yalnızca oda hizmetçisi yüksek sesle ağlamaya başladı.</p>

  <p class="normal">“Kapa çeneni!” dedi Poole ona, sesinde gergin sinirlerine tanıklık eden bir gaddarlık vardı; gerçekten de kız öylesine ansızın yüksek sesle feryat etmişti ki, hepsi şaşırmış ve yüzlerinden yansıyan korku dolu bir beklentiyle oda kapısına doğru dönmüşlerdi. “Şimdi,” diye devam etti uşak, aşçı yamağına dönerek, “bana bir mum ver de şu işe bir an önce başlayalım.” Sonra Mr. Utterson’dan kendisini izlemesini rica ederek arka bahçeye doğru yürüdü.</p>

  <p class="normal">“Şimdi, efendim,” dedi, “mümkün olduğu kadar usulca takip edin beni. Duymanızı istiyor, ama duyulmanızı istemiyorum. Ve bakın efendim, eğer sizden içeri girmenizi isterse sakın girmeyin.”</p>

  <p class="normal">Bu beklenmedik uyarıları duyan Mr. Utterson’ın sinirleri öylesine gerildi ki neredeyse dengesini yitirip yere düşecekti; ama yeniden cesaretini toplayıp uşağı takip ederek laboratuvar binasına girdi, kafesli sandıkların ve şişelerin yerlere saçılmış olduğu ameliyathaneden geçerek merdivenin başına geldiler. Poole bir kenara çekilip dinlemesini işaret etti; bu arada kendisi mumu yere koydu, verdiği karardan caymamak için büyük bir çaba göstererek merdivenleri çıktı, ne yapacağını bilemez haldeki eliyle kırmızı çuhalı oda kapısını tıklattı.</p>

  <p class="normal">“Mr. Utterson, efendim, sizi görmek istiyor!” diye seslendi; konuşurken bile avukata kulak vermesi için bir kez daha işaret ediyordu.</p>

  <p class="normal">İçeriden bir ses cevap verdi: “Söyle ona, şu anda hiç kimseyi göremem!” dedi şikâyet eder gibi.</p>

  <p class="normal">“Teşekkür ederim, efendim,” dedi Poole, sesinde zafer kazanmış gibi bir ton vardı; mumu yeniden eline alarak Mr. Utterson’ı yeniden avludan geçirerek büyük mutfağa götürdü; ateş sönmüştü, yerde böcekler zıplıyordu.</p>

  <p class="normal">“Efendim,” dedi, Mr. Utterson’ın gözlerinin içine bakarak, “bu ses efendimin sesi miydi?”</p>

  <p class="normal">“Çok değişmiş gibiydi,” diye karşılık verdi avukat, çok solgundu ama uşağın bakışlarına bakışlarıyla karşılık veriyordu.</p>

  <p class="normal">“Değişmiş mi? Şey, evet, ben de öyle düşünüyorum,” dedi uşak. “Yirmi yıl bu adamın evinde çalıştıktan sonra sesi konusunda yanılır mıyım? Hayır, efendim, efendimin işi bitirildi; sekiz gün önce Tanrı’nın adını haykırdığını duyduğumuz gün işi bitirildi; şimdi içeride onun yerine kim var ve neden orada kalıyor, bunu ancak Tanrı bilebilir, Mr. Utterson!”</p>

  <p class="normal">“Bu çok garip bir hikâye, Poole; biraz çılgınca bir hikâye bu dostum,” dedi Mr. Utterson, parmağını ısırarak. “Varsayalım ki her şey senin düşündüğün gibi olsun, varsayalım ki Dr. Jekyll –evet öldürülmüş olsun, katilin içeride durması için sebep ne? İnandırıcı değil bu; hiç de akla yatkın değil.”</p>

  <p class="normal">“Pekâlâ, Mr. Utterson, siz ikna edilmesi zor bir adamsınız; ama yine de başaracağım bunu,” dedi Poole. “Bütün geçen hafta boyunca (sizin de bilmeniz gerekir) o ya da şu odada her kim yaşıyorsa o, gece gündüz bir tür ilaç için ağlayıp durdu, o ilacı bir türlü kafasından çıkarıp atamadı. Kimi zaman emirlerini bir kâğıda yazıp merdivenlere atmak efendimin âdetlerinden biriydi. Geçtiğimiz hafta boyunca başka hiçbir şey yapmadık; kâğıtlarla, kapalı bir kapıdan başka hiçbir şey yoktu, kapıya bıraktığımız yemekler de hiç kimse yokken fark ettirilmeden odaya alınıyordu. Evet, efendim, her gün, hatta aynı gün içinde iki üç defa kâğıtlara yazılmış emir ve şikâyetler kapıdan dışarı atılıyor, ben de kentteki bütün toptancı eczanelerini harıl harıl dolaşmaya gönderiliyordum. Ne zaman benden istenilen şeyi getirmiş olsam, onu geriye vermemi isteyen bir başka kâğıtla karşılaşıyordum, çünkü aldığım ilaç saf değildi ve bir başka firmaya sipariş etmem isteniyordu. Bu ilaç her ne işe yarıyorsa, ona çok ihtiyacı olmalı.”</p>

  <p class="normal">“O kâğıtlardan var mı sende?” diye sordu Utterson.</p>

  <p class="normal">Poole cebini yokladı ve buruşturulmuş bir not çıkardı. Avukat mumun ışığına yaklaşarak kâğıdı dikkatle gözden geçirdi. Şunlar yazılıydı: <span class="ideitalik">“Dr. Jekyll, Maw firmasına saygılarını sunar. Son gönderdikleri ilaç örneğinin saf olmadığına ve şu anki amacı için yararsız olduğuna dair sizi temin eder. 18.. yılında Dr. J., M. firmasından oldukça büyük miktarda ilaç satın almıştı. Şimdi büyük bir özenle araştırmanızı ve eğer elinizde aynı kalite maldan kaldıysa bir an önce kendisine gönderilmesini rica eder. Fiyatı önemli değil. Bu ilacın Dr. J. için önemi pek de abartılacak bir şey değildir.”</span> Buraya kadar mektup oldukça düzgün bir yazıyla yazılmıştı; ama tam burada kalemin ani bir sıçrayışı yazarının duygularının boşaldığını gösteriyordu. <span class="ideitalik">“Tanrı aşkına,”</span> diye eklemişti, <span class="ideitalik">“bana şu eski maldan biraz bulun.”</span></p>

  <p class="normal">“Garip bir not bu,” dedi Mr. Utterson; sonra keskin bir sesle, “nasıl oldu da bu zarf açıldı?” diye sordu.</p>

  <p class="normal">“Maw’daki adam çok kızgındı, efendim, bir pislikmiş gibi mektubu suratıma fırlatıp attı,” diye karşılık verdi Poole.</p>

  <p class="normal">“Bu hiç kuşkusuz doktorun el yazısı, biliyor musun?” diye konuya geri döndü avukat.</p>

  <p class="normal">“Ben de böyle düşünmüştüm,” dedi uşak, asık bir suratla; sonra daha değişik bir ses tonuyla, “Ama el yazısının ne önemi var?” dedi. “Ben onu gördüm!”</p>

  <p class="normal">“Onu gördün ha?” diye tekrarladı Mr. Utterson. “Pekâlâ?”</p>

  <p class="normal">“İşte böyle!” dedi Poole. “Şu şekilde oldu; aniden bahçeden ameliyathaneye girmiştim. İlacı ya da her neyse onu bulmak için odadan dışarı çıktığını anladım; çünkü odanın kapısı açıktı, salonun en dipteki ucunda, kafesli sandıkların arasında bir şeyler aranıyordu. Ben içeri girince kafasını kaldırıp baktı, bir çığlık kopardı ve hızla merdivenlere fırlayıp odasına girdi. Onu yalnızca bir dakika gördüm, ama saçlarım diken diken olmuştu. Efendim, eğer o benim efendimse neden yüzünde maske vardı? Eğer o benim efendimse neden bir fare gibi çığlık atıp benden kaçtı? Ben ona epey uzun zamandır hizmet ediyorum. Ve sonra...” Adam durakladı, sıkıntıyla elini yüzünde dolaştırdı.</p>

  <p class="normal">“Bütün bunlar çok garip şeyler,” dedi Mr. Utterson, “ama sanırım işler benim açımdan aydınlanmaya başlıyor. Senin efendin, Poole, besbelli ki yakalananlara hem işkence çektiren hem de onların fiziksel yapısını deforme eden hastalıklardan birine yakalanmış; sesinin değişmesi de bu yüzden; yüzüne maske takması ve arkadaşlarından kaçması da bu yüzden; ilacı bulmak için bu kadar istekli olmasının nedeni de bu, çünkü zavallı ruh o sayede tamamen iyileşebilme umudunu koruyor –Tanrı bahşetse de yanılmamış olsa! Benim açıklamam bu; yeterince üzücü, Poole, düşünmesi bile korkunç; ama her şey oldukça açık ve son derece doğal, bilmecenin parçalarını birleştiriyor, üstelik bizi endişelerden de kurtarıyor.”</p>

  <p class="normal">“Efendim,” dedi uşak, solgun yüzü benek benek olmuştu, “o şey, benim efendim değildi, gerçek bu. Benim efendim...” Sözün burasında çevresine bakınıp fısıldamaya başladı. “Benim efendim oldukça uzun boylu, yapılı bir adam, bu şeyse daha çok bir cüceye benziyordu.” Utterson karşı çıkmaya yeltendi. “Ah, efendim!” diye haykırdı Poole, “yirmi yıldan sonra kalkıp da efendimi tanımadığımı söylemeyeceksiniz ya? Odasının kapısında kafasının hangi hizaya geldiğini bilmediğimi düşünmüyorsunuz ya? Hayatım boyunca her sabah onu o kapının orada gördüm. Hayır, efendim, o maskeli şey asla Dr. Jekyll değildi –Ne olduğunu Tanrı bilir, ama asla Dr. Jekyll değildi; bir cinayet işlendiğini yüreğimin derinliklerinde hissediyorum.”</p>

  <p class="normal">“Poole,” diye karşılık verdi avukat, “eğer böyle olduğunu söylüyorsan, bunu kesin olarak öğrenmek benim görevimdir. Efendinin duygularını incitmemeyi ne kadar arzularsam arzulayayım, onun hâlâ hayatta olduğunu kanıtlıyor gibi görünen bu notla kafam ne kadar karışmış olursa olsun, bu kapıyı kırmayı bir görev sayıyorum.”</p>

  <p class="normal">“Ah, Mr. Utterson, konuşma diye buna denir!” diye haykırdı uşak.</p>

  <p class="normal">“Şimdi ikinci soru geliyor,” dedi Utterson: “Bu işi kim yapacak?”</p>

  <p class="normal">“Kim mi, tabii ki sizinle ben, efendim,” oldu korkusuz cevap.</p>

  <p class="normal">“Bunu iyi söyledin,” diye karşılık verdi avukat; “ve bu işin sonunda ne olursa olsun, senin bu işten zararlı çıkmamanı sağlamak benim işimdir.”</p>

  <p class="normal">“Ameliyathanede bir balta var,” diye devam etti Poole; “siz de mutfaktaki ocak demirini alabilirsiniz.”</p>

  <p class="normal">Avukat bu kaba ve ağır aleti eline alıp dengeledi. “Biliyor musun, Poole,” dedi, başını kaldırarak, “sen ve ben kendimizi tehlikeye atmak üzereyiz.”</p>

  <p class="normal">“Gerçekten de böyle olduğunu söyleyebilirsiniz, efendim,” diye karşılık verdi uşak.</p>

  <p class="normal">“Pekâlâ öyleyse, birbirimize karşı açık sözlü olmalıyız,” dedi öteki. “Her ikimiz de söylediklerimizden daha çoğunu düşünüyoruz; hadi şunu açıkça konuşalım. Gördüğün şu maskeli adam var ya, onu tanıdın mı?”</p>

  <p class="normal">“Şey, efendim, her şey öylesine kısa süre içinde oldu ki, ayrıca yaratık da iki büklüm duruyordu, öyle ki tanıdığıma yemin edemem,” oldu cevap. “Ama eğer o Mr. Hyde mıydı demek istiyorsanız, evet, bence, sanırım oydu. Görüyorsunuz ya, hemen hemen onunla aynı cüssedeydi; onun gibi hızlı hareket ediyordu; ayrıca başka kim laboratuvar kapısından içeri girmiş olabilir ki? Unutmamışsınızdır, efendim, cinayet işlendiği gün anahtar ondaydı. Ama hepsi bu değil. Bilmiyorum, Mr. Utterson, hiç bu Mr. Hyde’la karşılaştınız mı?”</p>

  <p class="normal">“Evet,” dedi avukat, “onunla bir kere konuşmuştum.”</p>

  <p class="normal">“Öyleyse siz de hepimiz gibi, bu beyefendide bir gariplik olduğunu biliyor olmalısınız –insanın içini bulandıran bir şey– bunu nasıl söyleyeceğimi bilemiyorum, efendim, ancak şöyle diyebilirim: İliklerinizde hissettiğiniz bir tür soğuk ve cıvık bir şey var sanki onda.”</p>

  <p class="normal">“Ben de bu tarif ettiklerinize benzer şeyler hissetmiştim,” dedi Mr. Utterson.</p>

  <p class="normal">“Tam da öyle, efendim,” diye karşılık verdi Poole. “Evet, o maskeli şey bir maymun gibi kimyasal aletlerin arasında hoplayıp sıçradığında ve hızla odaya girdiğinde, omuriliğimden aşağıya buz gibi bir şey indi. Ah, bunun bir kanıt olmadığını biliyorum, Mr. Utterson; bu kadarını biliyorum; ama bir insanın hisleri vardır ve size İncil üzerine yemin ederim ki o şey Mr. Hyde’dı!”</p>

  <p class="normal">“Of, of!” dedi avukat. “Benim korkularım da aynı noktada toplanıyor. Kötülük, korkarım bu ilişkinin temelinde kötülük vardı ve bundan bir kötülük çıkacağı kesindi. Of, gerçekten de sana inanıyorum; zavallı Harry’nin öldürüldüğüne inanıyorum ve katilin (hangi amaçla olduğunu yalnızca Tanrı söyleyebilir) hâlâ kurbanın odasında gizlendiğine inanıyorum. Pekâlâ, gel bizim adımız intikam olsun. Bradshaw’ı çağır.”</p>

  <p class="normal">Çağırılan hizmetkâr geldiğinde yüzü bembeyazdı ve sinirliydi.</p>

  <p class="normal">“Toparla kendini, Bradshaw,” dedi avukat. “Bu belirsizlik biliyorum ki hepinizin sinirlerini yıprattı; ama şimdi niyetimiz bütün bunlara bir son vermek. Poole ile ben odaya zorla gireceğiz. Eğer her şey yolundaysa, omuzlarım bu suçu taşıyabilecek kadar geniş. Bu sırada, yapacağımız işin yolunda gitmesini sağlamak ve suçlunun arka taraftan kaçmasını engellemek için sen ve yamağın sağlam birer çift sopa alıp köşede duracak ve laboratuvar kapısında gözcülük yapacaksınız. Yerlerinizi almanız için size on dakika veriyoruz.”</p>

  <p class="normal">Bradshaw dışarı çıkarken avukat saatine baktı. “Şimdi, Poole, biz de işimize koyulalım,” dedi; ocak demirini kolunun altına alarak avluya girdi. Bulutlar ayın önüne yığılmıştı, şimdi her yer çok karanlıktı. Binalar arasındaki derin sahanlığa doğru esen rüzgâr adım attıkça ellerindeki mumun ışığını öne arkaya doğru savuruyordu, sonunda ameliyathaneye gelip sessizce beklemeye başladılar. Çevrelerinde Londra uğulduyordu, ama daha yakınlarda sessizlik vardı; yalnızca odada bir ileri bir geri gidip gelen ayak seslerinin gürültüsü sessizliği bozuyordu.</p>

  <p class="normal">“Bütün gün böyle yürüyüp duruyor, efendim,” diye fısıldadı Poole; “gecenin büyük kısmında da bunu yapıyor. Yalnızca eczacıdan yeni bir örnek geldiği zaman biraz ara veriyor. Ah, vicdan, insanı hiç rahat bırakmayan bir düşmandır. Ah, efendim, bu atılan adımlardan her biri dökülen kanla kirlenmiş! Ama dinleyin, biraz daha yakından... –kulaklarınızı iyice açın, Mr. Utterson, söyleyin bana, bunlar doktorun ayak sesleri mi?”</p>

  <p class="normal">Ayak seslerinin sahibi belli bir tempoyla hafif ve garip adımlar atıyordu ve yürüyüşü o kadar yavaştı ki; gerçekten de Henry Jekyll’ın, tahtaları gıcırdatan ağır yürüyüşünden farklıydı. Utterson içini çekti. “Başka hiçbir şey olmuyor mu?” diye sordu.</p>

  <p class="normal">Poole başını salladı. “Bir keresinde,” dedi. “Bir keresinde ağladığını duydum!”</p>

  <p class="normal">“Ağladığını mı? Nasıl yani?” dedi avukat, birden dehşetle ürperdiğini hissetti.</p>

  <p class="normal">“Bir kadın ya da yitik bir ruh gibi ağlıyordu,” dedi uşak. “Ağlaması yüreğimi sızlatmıştı, neredeyse ben de ağlayacaktım.”</p>

  <p class="normal">Aradan on dakika geçmişti. Poole saman yığınının arasından baltayı çıkardı; mum, yapacakları saldırı sırasında onlara ışık versin diye en yakın masanın üzerine koyulmuştu; nefeslerini tutarak sabırlı ayakların gecenin sessizliğinde bir ileri bir geri yürüdüğü yere doğru yaklaştılar. “Jekyll!” diye haykırdı Utterson, yüksek sesle. “Seni görmek istiyorum!” Bir an durakladı, ama cevap gelmedi. “Seni uyarıyorum, kuşkularımız giderek artıyor, seni görmem gerekiyor, göreceğim de,” diye devam etti; “eğer uygun yollardan yapamazsam, o zaman hileyle yaparım bunu! Eğer istemezsen, o zaman kaba güçle yaparım!”</p>

  <p class="normal">“Utterson!” dedi ses, “Tanrı aşkına, merhamet et!”</p>

  <p class="normal">“Ah, bu Jekyll’ın sesi değil, Hyde’ın sesi!” diye haykırdı Utterson. “Kıralım kapıyı, Poole!”</p>

  <p class="normal">Poole baltayı omzunun üzerinden savurdu; darbe bütün binayı sarstı, kırmızı çuha örtülü kapının kilidi ve menteşeleri yerinden oynadı. Odadan, sanki dehşete kapılmış bir hayvandan çıkar gibi kasvetli bir çığlık geldi. Balta bir kez daha havaya kalktı, paneller bir kez daha çatırdadı ve kapının çerçevesi yamuldu; dört darbe daha indi kapıya; ama kapının ahşabı çok sertti ve menteşeler usta bir işçilik ürünüydü; beşinci darbe inince kilit kırılıp koptu ve enkaza dönüşmüş kapı içeriye, halının üstüne devrildi.</p>

  <p class="normal">Kendi saldırılarından ve bunu izleyen sessizlikten afallayan işgalciler bir süre geride durup içeriyi gözetlediler. Lambanın sakin ışığında aydınlanmış oda gözlerinin önüne serildi, şöminede harlı bir ateş yanıyor, çaydanlık şarkı söylüyordu; bir iki çekmece açıktı, masanın üzerinde düzenle yerleştirilmiş kâğıtlar vardı ve şöminenin yanında çay içmek için hazırlıklar yapılmıştı; içleri ilaç dolu cam dolaplar olmasa bu sessiz odanın o gece Londra’da görülebilecek en sıradan oda olduğunu söylerdiniz.</p>

  <p class="normal">Odanın tam ortasında acıyla iki büklüm olmuş, hâlâ titreyen bir adam yatıyordu. Parmaklarının ucuna basa basa yanına yaklaştılar, sırt üstü çevirdiler ve Edward Hyde’ın yüzüyle karşılaştılar. Üzerine çok bol gelen bir elbise giymişti, doktorun bedenine göreydi bu elbiseler; yüzünün çizgileri yaşam belirtileriyle kımıldıyordu, ama aslında bedenden yaşam çoktan gitmişti; elindeki kırık ilaç şişesinden ve havada asılı kalan sert ilaç kokusundan, Utterson kendi canına kıymış birinin bedenine bakmakta olduğunu anlamıştı.</p>

  <p class="normal">“Çok geç kaldık,” dedi sert bir ses tonuyla, “ister kurtarmak, ister cezalandırmak için olsun. Hyde bu işi kendi elleriyle halletti; bize de yalnızca efendinin cesedini bulmak kaldı.”</p>

  <p class="normal">Binanın çok büyük bir bölümünü, neredeyse bütün zemin katı kaplayan, tepeden ışıklandırılmış ameliyathaneyle diğer uçta ikinci katı oluşturan ve avluya bakan oda işgal ediyordu. Bir koridor, ameliyathaneyi ara sokağa çıkan kapıya bağlıyordu; odayı bu koridora bağlayan ikinci bir merdiven daha vardı. Ayrıca birkaç karanlık oda ve geniş bir mahzen bulunuyordu. Buraları baştan başa araştırdılar. Her odaya sadece şöyle bir göz atmak yetiyordu, çünkü hepsi bomboştu, kapılarından dökülen toza bakılırsa uzun zamandır açılmamışlardı bile. Mahzen de çoğu Jekyll’dan önce bu evin sahibi olan cerrahın zamanından kalma ıvır zıvırla doluydu; ama daha kapısını açar açmaz yıllar boyunca girişte örülen örümcek ağlarından oluşmuş kalın bir örtüyle karşılaşınca burayı daha fazla aramanın yararsız olduğunu anladılar. Hiçbir yerde, ölü ya da diri, Henry Jekyll’ın izine rastlayamadılar.</p>

  <p class="normal">Poole koridor duvarlarının taşlarına ayağını vurdu. “Buraya gömülmüş olmalı,” dedi, sese kulak vererek.</p>

  <p class="normal">“Ya da kaçmış olabilir,” dedi Utterson ve ara sokağa açılan kapıyı incelemek üzere oraya gitti. Kapı kilitliydi; kapının yakınında, taşların üzerinde paslanmış anahtarı buldular.</p>

  <p class="normal">“Kullanılacak gibi görünmüyor,” dedi avukat.</p>

  <p class="normal">“Kullanılmak mı!” dedi Poole. “Görmüyor musunuz, efendim, bu kırılmış. Sanki biri çiğnemiş gibi.”</p>

  <p class="normal">“Ah,” diye devam etti Utterson, “kırıklar bile paslanmış.” İki adam korkuyla birbirlerinin yüzüne baktılar. “Bu beni aşıyor, Poole,” dedi avukat. “Hadi odaya geri dönelim.”</p>

  <p class="normal">Merdiveni sessizlik içinde çıktılar, ara sıra korkulu gözlerle cesede bakarak, odayı daha ayrıntılı bir şekilde aramaya koyuldular. Masalardan birinin üzerinde kimyasal çalışmaların izleri; çay tabaklarında değişik ölçülerde beyaz tuz yığınları vardı, sanki mutsuz adamın tamamlayamadığı bir deney için hazırlanmış gibiydiler.</p>

  <p class="normal">“Bu ona her zaman getirdiğim ilaç,” dedi Poole; daha sözlerine devam ederken, çaydanlık ürkütücü bir gürültü çıkararak taştı.</p>

  <p class="normal">Bu da onları ateşin yanına yöneltti; buraya rahat bir koltuk yerleştirilmişti; çay takımları oturanın elinin altındaydı; bardağa şeker bile koyulmuştu. Rafta birkaç kitap vardı; kitaplardan biri çay takımının yanında açık duruyordu; Utterson bunun Jekyll’ın birkaç kez büyük bir saygıyla sözünü ettiği dinsel bir kitap olduğunu anladı, ama sayfaların kenarına doktorun kendi el yazısıyla sövgü dolu notlar almış olduğunu görünce şaşırdı kaldı.</p>

  <p class="normal">Daha sonra, odayı araştırırken bir boy aynasıyla karşılaştılar; aynanın derinliklerine baktıkları zaman ister istemez dehşete kapıldılar. Ama ayna öyle bir yerleştirilmişti ki, tavanda oynaşan pembe parıltılardan, dolapların camlı yüzeylerinde yüzlerce kez yinelenen şömine ateşinden ve içeri bakmak için eğilen kendi solgun ve korku dolu yüzlerinden başka bir şey görmediler.</p>

  <p class="normal">“Bu ayna çok garip şeyler gördü, efendim,” diye fısıldadı Poole.</p>

  <p class="normal">“Ama bunların hiçbiri kesinlikle aynanın kendisinden daha garip değildir,” dedi avukat, aynı ses tonuyla. “Jekyll ne için...” –sözcükler boğazında düğümlendi, sonra zayıflığını yenip– “Jekyll aynayla ne yapmak istemiş olabilir ki?” diye sordu.</p>

  <p class="normal">“Haklısınız!” dedi Poole.</p>

  <p class="normal">Daha sonra çalışma masasının yanına gittiler. Masanın üzerinde, kağıtların arasında, en üste koyulmuş bir zarf vardı. Zarfın üzerinde doktorun elyazısıyla Mr. Utterson’ın adı yazılıydı. Avukat zarfın mührünü açtı, içinden çok sayıda zarf yere düştü. İlki, bir vasiyetnameydi; altı ay önce geri vermiş olduğu vasiyetnameyle aynı eksantrik cümlelerle dolu olan ve doktorun ölümü durumunda açılacak olan vasiyetname, ortadan kaybolması durumunda bir bağış taahhütnamesi olarak kullanılacaktı; ama avukat, anlatılamaz bir şaşkınlıkla Edward Hyde’ın adı yerine Gabriel John Utterson adını okudu. Poole’a baktı, sonra yeniden kâğıtlara baktı, en sonunda da halının üzerine serilmiş olan ölü suçluya baktı.</p>

  <p class="normal">“Kafam iyice karıştı,” dedi. “Günlerdir bu belge onun elindeydi; ortada beni sevmesi için bir neden de yoktu; kendi adının benimkiyle değiştirildiğini görünce öfkeden deliye dönmüş olmalı; ama her şeye rağmen bu belgeyi imha etmemiş.”</p>

  <p class="normal">Öteki kâğıdı aldı; bu doktorun kendi el yazısıyla yazılmış ve tepesine tarih atılmış olan kısa bir nottu. “Ah, Poole!” diye haykırdı avukat, “bugün hayattaymış ve buradaymış. Bu kadar kısa zamanda ortadan kaldırılmış olamaz; hâlâ yaşıyor olmalı, kaçmış olmalı! Ama neden kaçtı? Ve nasıl? Bu durumda bunun bir intihar olduğunu iddia edebilir miyiz? Ah, çok dikkatli olmalıyız. Efendini daha da korkunç bir felakete sürükleyebileceğimizi seziyorum.”</p>

  <p class="normal">“Neden okumuyorsunuz, efendim?” diye sordu Poole.</p>

  <p class="normal">“Çünkü korkuyorum,” diye karşılık verdi avukat ciddi bir ses tonuyla. “Tanrı korusun, ama korkmam için ortada bir neden de yok ki!” Bunu söyledikten sonra kâğıdı gözlerine yaklaştırdı ve şunları okudu:</p>

  <p class="normal"><span class="ideitalik">“Sevgili dostum Utterson,</span></p>

  <p class="normal"><span class="ideitalik">Bu not eline geçtiğinde hangi koşullar altında olacağını şimdiden kestiremediğim bir şekilde ortadan kaybolmuş olacağım; ama içgüdülerim ve adı koyulamayan durumumun bütün koşulları bana, sonun kesin olduğunu ve bir an önce gelmesi gerektiğini söylüyor. Şimdi git ve Lanyon’un sana vereceği konusunda beni uyardığı yazıyı oku; eğer daha fazlasını öğrenmek istersen itiraflarımı okumak için geri dön.</span></p>

  <p class="normal"><span class="ideitalik">Değersiz ve mutsuz arkadaşın,</span></p>

  <p class="sagitalik">Henry Jekyll.”</p>

  <div class="clrb"></div>

  <p class="normal">“Üçüncü bir zarf daha mı vardı?” diye sordu Utterson.</p>

  <p class="normal">“Burada, efendim,” dedi Poole ve avukatın ellerine birçok yerinden mühürlenmiş ağırca bir paket verdi.</p>

  <p class="normal">Avukat paketi cebine koydu. “Bu kâğıt konusunda hiçbir şey söylemeyeceğim. Eğer efendin kaçtıysa ya da öldüyse en azından onun saygınlığını koruyabiliriz. Saat şimdi on; eve dönüp bu belgeleri sakin bir şekilde okumam gerek; ama gece yarısı olmadan geri döneceğim, o zaman da polise haber veririz.”</p>

  <p class="normal">Ameliyathanenin kapısını arkalarından kilitleyerek dışarı çıktılar; Utterson hizmetçileri bir kez daha holdeki ateşin başında toplanmış olarak bırakıp, bu esrarengiz olayları açıklığa kavuşturacak olan iki yazıyı okumak üzere ofisine doğru zor da olsa yürümeye başladı.</p>
</body>
</html>
