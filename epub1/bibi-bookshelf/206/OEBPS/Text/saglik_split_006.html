<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">4. BÖLÜM<br class="chapter" />
  Okült Araştırmada Her Şeye İnanırlık</h1>

  <p class="normal">Okült bilimde mücadele edilmesi gereken iki düşman vardır; her şeyi reddeden şüpheci materyalist ve her şeye inanan sözde okültist. Ciddi öğrencilerin bu iki uç arasındaki Orta Yolu bulması gerekiyor. Bir taraftan gözü kapalı inançtan sakınmalı, diğer taraftan ise İç Planlarla ilgili kanıtların yapısının, doğal bilimlerde mevcut olan kanıtlardan farklı olduğunu kabul etmelidir.</p>

  <p class="normal">Madde planından başlayıp Görünmeyenin daha yoğun katmanlarına uzanan spiritüalizm, laboratuarda eğitim görmüş geleneksel bilimciyi bile tatmin eden bir teknik kullanmayı başarmıştır, fakat daha az somut alanlarda çalışan okültist ölçüm aletlerinden yararlanamaz, kanıt edinmeye yönelik herhangi bir çabadan ümidini kesmiş gibidir ve ancak kişisel emin oluş ile tatmin olur.</p>

  <p class="normal">Bu durum yetersizdir ve şarlatanlığa ve aldanmaya geniş bir kapı aralamaktadır. Böyle bir durumu kabullenmeden önce bunun kaçınılmaz olduğundan çok emin olmamız gerekir. Bence bu kadar güvensiz bir konuma razı olmamız gerekmiyor çünkü durugörü araştırmalarının bulgularını test etmenin yolları mevcuttur ve böylece deneyi yüzümüze gözümüze bulaştırmadan bulguları değerlendirebiliriz.</p>

  <p class="normal">Pek çok farklı türde okült deneyler vardır ve benim burada ele almak istediğim şey psişik araştırmacılar tarafından çokça incelenmiş olan şeyler veya psişik olmayan tanıkların kanıtlarının araştırılmasını gerektiren poltergeist tipi fenomenler değildir çünkü bunların her ikisi de kanıtlara dair olağan yasalara tabidir. Benim ele almak istediğim şey, Rudolf Steiner ve C. W. Leadbeater'ın bizi tanıştırdığı, durugörü vizyonu ile yapılan türde psişik araştırmalardır. Bu tür çalışmaları değerlendirmede bir ölçütümüz olması çok önemlidir çünkü psişik vizyon yeteneğine sahip olduğunu, insanların auralarını görebildiğini, geçmiş enkarnasyonlarını okuyabildiğini veya Akaşik Kayıtları ve astral planı araştırabildiğini iddia eden ama sözleri dışında hiçbir kanıt sunamayan çok sayıda psişik ortaya çıkmıştır.</p>

  <p class="normal">Kabul edelim ki, tüm bu şeylerin gerçekten yapılabildiğini gösteren önemli kanıtlar vardır, ama belirli bir psişiğin bunları yapmakta olduğuna dair her zaman yeterli kanıt yoktur. Fakat şunu da hatırlamamız gerekir ki, eğer belirli bir psişiğin [fiziksel duyuların ötesini algılayabilen kişi] bulgularını önemsemiyorsak, bu durum psişikliği reddettiğimiz veya hatta o psişiği gözden düşürmeye çalıştığımız anlamına gelmez çünkü yeteneklerinin aşırı hassasiyetini ve sapmaya müsaitliğini kimse vizyoncuların kendisinden daha iyi bilemez.</p>

  <p class="normal">Okült deneylerle ilgilenirken benimsememiz ve birbirinden ayırmamız gereken iki tutum vardır. Deney sırasında mutlak bir inancımız olmalı ve deney bittikten sonra da deneyin sonuçlarına karşı tarafsız bir eleştiri konumunda olmalıyız. Deney sırasında inanç gereklidir, çünkü kuşkuculuk medyuma veya deneyciye bilinçaltı telkinler gönderir ve normal ötesi yetenekleri kullanmaya çalışanlar her zaman çok hassas bir durumda oldukları için, deneycinin şüpheci tutumu psişiği üzerek, kendine güveni azaltarak ve kendinden şüphe duymasına neden olarak yeteneklerinin otomatik olarak kapanmasına neden olabilir ve böylece de deneyin gerçekleşmesini engelleyebilir. Bu durumda psişik kendi bilinçaltı zihninin sınırında tereddütte kalır ve yüksek bilince geçemez. Herhangi bir okült araştırmada yer alanlar, araştırma devam ederken, hipotezlerinin dayalı olduğu teorileri kabul etmek ve kendilerini deneye bütün kalpleriyle vermek için zihinlerini hazırlamalıdırlar. Böylece araştırmacıların grup zihni, psişiğe bilinçaltı telkin vererek onun daha üst bir plana yükselmesine yardımcı olur. Psişik bir kez emniyetli bir şekilde oraya ulaştığında, güvenli ve uyanık hale gelen bilinci, ekibini de oraya doğru çekici bir etki yapar; böylece onlar da Görünmeyenin varlığının en azından kısmen farkında olurlar. Onların artan duygu ve güvenleri de psişiği iyice yükseltir ve psişik onlara değerli bilgiler aktarabilecek hale gelir. Medyumun etrafındaki grup da bilincini bir kademe yükseltmedikçe hiçbir yüksek psişik yetenek kullanılamaz.</p>

  <p class="normal">Fakat bu tutum sadece deney sırasında kullanılmalıdır. Deney tamamlanır tamamlanmaz deneyci tekrar bir bilimci olmalı ve bulgularını bilimin soğuk ışığında incelemelidir. Bununla birlikte, bilimcinin yargılayıcı tavrı, "Ya Suçlu ya Masum" şeklinde iki hükümden oluşan İngiliz Yasası gibi değil, "Henüz Kanıtlanmadı" şeklinde üçüncü bir hüküm olasılığı içeren İskoç Yasası gibi olmalıdır. Bu ikinci değerlendirme türünde, bir sonucu kabul etmeden önce daha fazla kanıtın ortaya çıkmasını sağlamak için çok miktarda psişik inceleme malzemesi sağlanmalıdır. Ayrıca bilimci kanıt zorluğundan dolayı hevesini kaybetmemeli, tüm enerjisini ve hünerini kullanarak yeni testler ve deneyler yapmalı ve böylece anlaşılması zor olan konusuna etkili kanıtlar getirmelidir.</p>

  <p class="normal">Okültizmde benim objektif kanıt ve subjektif kanıt olarak adlandırdığım iki tür kanıt olduğunu da hatırlamak gerekir. Objektif kanıtın yasalarını iyi biliyoruz. Bunlar fiziksel duyulara hitap eden ve hem mantık hem de deneyle teyit edilen bulguları kapsar. Fakat unutmamalıyız ki olayların sezgiye dayalı olan görünmeyen kanıtları, yani subjektif kanıtları da vardır. Sezgi tıpkı içgüdü gibi pek çok anlamı olan çok yönlü bir terimdir fakat temsil ettiği şey çoğu insanın deneyiminde şu veya bu derecede bir gerçekliğe sahiptir. Oxford Sözlüğü bu kelimeyi "zihnin mantık yürütmeden ulaştığı anlık kavrayış; anlık içgörü" olarak tanımlamaktadır ve bildiğim kadarıyla geleneksel psikolojinin sezgiyle ilgili yaptığı tek çalışma onun var olmadığını kanıtlamaya çalışmak olmuştur ve popüler inanca itiraz ettiği pek çok diğer konuda olduğu gibi sezgiye olan itirazında da kendini haklı görmüştür. Sezgiyle ilgili ihtiyaç duyduğumuz ipucunu bilinçaltı zihnin doğasına dair yeni bilgilerimizde buluyoruz.</p>

  <p class="normal">Ben sezginin Bilinçaltı Zihin Faaliyeti olarak tanımlanmasını öneriyorum, çünkü sezgide bilinç eşiği altında meydana gelen mantık süreçleri söz konusudur ve bu süreçler sırasında olağan bilince hiç sunulmamış olan veriler de kullanılabilir. Bu bilinçaltı düşünüşte bilinçli bir şekilde farkında olduğumuz şey yalnızca sonuçtur ve o sonuca ulaşma sürecimiz gizlidir. Bu yüzdendir ki sezgi "anlık" ve "mantık yürütmeden" yapılan bir şey olarak tanımlanmaktadır.</p>

  <p class="normal">Bilinçaltının doğasıyla ilgili bilgilerimize ek olarak, aşina olduğumuz beş duyunun dışındaki daha süptil duyuların varlığını da fark ettiğimizde şunu anlamamız gerekir ki, bilinçaltı zihinde, bilinçli zihnin hakkında hiçbir şey bilmediği veriler olabilir ve bilinçaltı zihin o verileri faaliyetlerinde kullanıyor olabilir. Bilinçaltı zihnin bu şekilde ulaştığı bulgular gözardı edilmemelidir fakat bilinçaltı zihnin bağlantısız kompleksleri de olduğunu hatırlarsak, bulguları körü körüne kabul etmemek gerektiğini anlarız.</p>

  <p class="normal">O halde, okült araştırmada iki tür verinin olduğunu kabul edelim: biri gözlemden, diğeri sezgiden türetilen veri. Sezgiye dayalı bilgi uygun şekilde teyit edilirse gözleme dayalı veri kadar güvenilir kabul edilebilir ve çok saf olanlar dışında herkes tarafından kabul edildiği gibi gözlemsel verilerin de teyit edilmesi gerekir, ama bu iki kanıt türünü birbiriyle karıştırma hatası yapmayalım. Okült çevrelerde insanların Atlantis'ten veya geçmiş enkarnasyonlardan veya Üstatlardan bahsederken sanki subjektif kanıtlar ile objektif kanıtlar birbirine denkmiş gibi, yani sanki ellerinde kesin objektif kanıtları varmış gibi konuşmaları çok rastlanan bir durumdur ve konuyu sorgulayan biri onlardan kanıt istediğinde de kızarlar ve sorgulayıcı da bu tepkiden tiksinir. Bu prosedür yönteminin okült bilime girişimi yıllarca geciktirdiğini iyi hatırlıyorum. Aydınlatmam için önüme konan fenomenler olurdu ve bunlar en gelişigüzel incelemeyle bile en fazla beş dakika dayanırdı ve ben de önümdeki örnek aracılığıyla konunun bütününü mahkûm ederdim. Şimdi biliyorum ki, o zaman önüme konan şeyler subjektif kanıtlardı. Subjektif kanıtlar da kendi alanında bir geçerliliğe sahiptir ve uygun yöntemlerle kanıtlanabilirler, ama subjektif kanıtlar objektif kanıtlara yönelik hazırlanmış testlere tabi tutulduğu zaman, ki objektif kanıt diye sunuldukları sürece bu böyle olacaktır, hızla değerlerini yitirirler ve bunları savunan kişiler de gözden düşer.</p>

  <p class="normal">Şimdi subjektif kanıtın doğasını daha derinlemesine inceleyelim. Subjektif kanıt üç tür algıya dayanır. Bunlardan ilki sezgidir ve az önce tanımladığım gibi bilinçli zihin sezginin sürecini değil sadece sonucunu algılar. İkincisi bilinçli psişizmdir ve ben bunu tam bilinçli haldeyken beş duyumuzdan daha süptil olan duyularımızla yaptığımız algılama olarak tanımlıyorum ve bilinçli psişizmin bölünebileceği alt birimleri şu anda ele almayacağım. Üçüncüsü ise bilinçaltı psişizmdir. Burada, kısmen gelişmiş yüksek duyu organlarının algıları olağan bilince ulaşamayacak kadar zayıftır ve dolayısıyla sezginin parçaları olurlar.</p>

  <p class="normal">Sezginin tamamen subjektif olan verileri psikanaliz yoluyla tespit edilebilir ve bir görücünün vizyonu, Freudçu bir analizcinin rüyaları incelerken kullandığı sürece, yani serbest çağrışım yoluyla analiz sürecine tabi tutulabilir. Psikoterapi literatürü bunun tekniğiyle ilgilenmektedir ve burada ayrıntılarına girilemeyecek kadar karmaşık bir konudur. Şu kadarını söylemek gerekir ki, subjeye rüyasının veya vizyonunun her bir parçasını sırayla ele alıp üzerinde düşünmesi ve zihnini o başlangıç noktasından itibaren serbestçe kullanması söylenir ve bu arada psikanalizci de bunun hakkında notlar alır. Eğer subje gayretlerinde dürüstse, farklı rüya sembollerine dayalı olarak yürütülen serbest düşünce dizisinin, subje için duygusal öneme sahip belirli bir nokta üzerinde birleştiği görülecektir. Veya bu düşünce silsilesi aynı noktada tamamen durabilir ve bu da duygu nesnesinin bağlantısının koptuğunu gösterir. Bu süreç sayesinde rüya sembolleri analitik birer rüya malzemesi haline getirilir ve zihnin bilinmeyen yönünün işleyişine önemli oranda ışık tutar.</p>

  <p class="normal">Sıradan subjektif rüyalarda rüya malzemesinin bastırılmış arzulardan, gün içinde meydana gelmiş olan ve duygusal yankıları devam eden olayların anılarından ve uyku sırasında beş fiziksel duyu üzerinde meydana gelen etkilerden oluştuğu görülür. Bununla birlikte lusid (bilinçli) rüyalar olarak tanımlayacağım başka rüya türleri de vardır. Bunlar da uyku sırasında süptil duyular üzerinde meydana gelen etkilerle tetiklenir. Psişiğin vizyonları da, uyanık bilince etki edebilecek kadar güce sahip olan aynı mekanizmaya dayalıdır. Eğer bu tür rüyalar ve vizyonlar psikanaliz yöntemiyle incelenirse, süper bilinçten gelen içerikleri yanında genellikle belirli bir bilinçaltı unsur da içerdikleri görülecektir ve bu ikisini birbirinden ayırmak analizcinin görevidir.</p>

  <p class="normal">Görülecektir ki, bilinçaltı zihnin subjektif dünyasından gelen unsurlar serbest düşünce akışı zinciri için bir başlangıç noktası olarak kullanıldığında düşünceleri çıktıkları yere, yani Freudçu analizcinin aşina olduğu bilinçaltına geri yönlendirecektir fakat süper bilinçten gelen unsurlar aynı şekilde serbest çağrışım analizine tabi tutulduğu zaman, bu analiz o düşünceleri kaynağına, yani süper bilince yönlendirecektir ve böylece vizyonun anlamının etkili bir şekilde çözülmesini sağlayacaktır. Bu düşünceler ayrıca daha önce süper bilinçli halde kavranmış fakat yüksek benliği beyin bilincinden ayıran eşikten geçmeyi başaramamış olan çok miktarda malzemeyi de bilinçli farkındalık düzeyine getirecektir.</p>

  <p class="normal">Yani nasıl rüya sembolizması bu serbest çağrışımlı analiz süreci yoluyla rüya malzemesi haline getirilebiliyorsa, vizyon sembolizması da aynı yolla vizyon malzemesi haline getirilebilir ama bunlardan birinde serbest düşünce akışı bilinçaltına doğru giderken, diğerinde süper bilince gider. Bu şekilde elde edilmiş süper bilinç malzemesine bir başka test daha uygulanabilir. Eğer vizyon malzemesindeki vizyonda ve fikirlerde bulunan başlıca sembolleri işaret eden kelimeler Jung'un yöntemi temelinde bir kronometre ile kelime reaksiyon testinde kullanılırsa ve reaksiyon kelimeleri tekrar serbest çağrışım yoluyla analiz edilirse, ortaya çıkan kanıt itiraz edilmezlik kazanacağı gibi yüksek zihnin zenginliklerine de daha fazla erişim sağlayacaktır.</p>

  <p class="normal">Bu yöntemin kullanımı çok ilginç sonuçlar meydana getirecektir, çünkü hem psişizmde mevcut olan bilinçaltı unsuru az çok ortaya koyacak, hem de süper bilincin içerikleriyle iletişim sağlayıp bunları beyin bilinci seviyesine getirecektir. Bu amaçla serbest çağrışımın kullanılması ezoterik çalışmaların çok önemli bir yönüdür fakat teknik ayrıntıları bu sayfalarda ayrıntılı olarak ele alınamayacak kadar karmaşıktır.</p>

  <p class="normal">Okült deneyler yoluyla elde edilen sonuçları yayınlayan herkesin üzerine düşen ciddi bir sorumluluk vardır. Bu kişiler vizyonlarını hem bütün hem de ayrıntı bazında doğru kaydedip doğru yorumladıklarından kesinlikle emin olmalı ve hiçbir şekilde okuyucularından körü körüne inanç talep etmemelidirler. Gözü kapalı inanç talebi o talebin hem alıcısını hem de vericisini komik duruma düşürdüğü gibi, ulusların şifası için var olan Kutsal Bilim'in saygınlığına da gölge düşürür.</p>
</body>
</html>
