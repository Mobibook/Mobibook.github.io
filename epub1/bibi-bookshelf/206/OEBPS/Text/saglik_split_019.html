<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">17. BÖLÜM<br class="chapter" />
  Doğulu Yöntemler ve Batılı Bedenler</h1>

  <p class="normal">Pek çok insan okültizmin tek yuvasının Doğu olduğunu sanır ama bu kesinlikle doğru değildir. Her ırkın çok az kişiye açıklanmış, pek çoklarından gizlenmiş geleneksel, korunan bir bilgeliği olmuştur ve hâlâ da vardır. Kendi Batı geleneğimizin kökenleri Mısır'a kadar uzanır. Kalde, Yunan ve ateşli Kuzey geleneğinden de etkilenmiştir. Geleneğimiz bize Kabalacıların ve Simyacıların elinden ulaşmıştır ve bugün canlı ve etkindir.</p>

  <p class="normal">Garip görünse de, Doğu geleneğini, yöntemlerini ve terminolojisini çok iyi biliriz ve bunun iki nedeni vardır. Öncelikle, Batı geleneği her zaman yöntemlerini çok sıkı bir şekilde korumuş ve gizlemiştir. Bu tercihin ne kadar doğru, ne kadar yanlış olduğu tartışılabilir. Okültizmde gizliliğin hem avantajları hem de dezavantajlarıyla ilgili söylenebilecek pek çok şey vardır. İkinci olarak, yöntemleri ve bağlantıları Doğulu olan Teozofi Derneği elli yıldan uzun bir süredir etkin bir propaganda yürütmektedir.</p>

  <p class="normal">Madem Avrupa'da etkin bir ezoterik gelenek var, Teozofi Derneği'nin kurucusu Madam Blavatsky'nin neden kendi okullarında inisiyasyon geçirmediğini, bunun yerine Üstadını Doğu'da aramak zorunda kaldığını sormak makuldür. Nedeni basit ve etnolojiktir. Eski bir deyişe göre, Ruslar Batının en doğusunda değil, Doğu'nun en batısında bulunurlar. Madam Blavatsky'nin resimlerine bakıldığında Tatar kanı kolaylıkla görülebilir ve onun Asya Işığı'na eğilimli olduğu anlaşılabilir.</p>

  <p class="normal">Tüm büyük ırksal geleneklerde öğretilen ilkeler aynıdır. Farklı gelenekler, sahip olduğu ırksal mizacın doğal eğilimine göre ezoterik bilimin farklı yönleri üzerinde daha fazla gelişim göstermiştir. Batı'nın pagan inançları doğayla bağlantıyı geliştirmiştir. Bu temel üzerinde yükselen modern Batı okültizmi zihnin az bilinen güçlerini alanı olarak seçiyor görünmektedir. Doğu geleneği metafizikte çok gelişmiştir. Okültizmin farklı yönlerinin en gelişmiş çeşitlerini incelememiz faydalıdır. Doğu'nun Kutsal Kitapları ve bunların popüler yorumları Batılı okültist için paha biçilmezdir. Bununla birlikte, iş bu ilkelerin, özellikle de okült eğitim ve inisiyasyon süreçlerinin pratik uygulamasına geldiğinde herkesin kendi soyunun ırksal evrimini takip etmesi en iyisidir. Avrupa'da yaşayan bir Avrupalının Doğu yöntemleriyle başarılı bir şekilde eğitilmesi nadir rastlanan bir durumdur. Eğer bir erkek veya kadın Doğu'ya gidip kendini Doğulu grup-ruhuna tamamen adayabilirse, Doğu geleneğinde belirli bir mesafe kat etmesi mümkündür, fakat herhangi bir Avrupalının bu konuda yüksek derecelere eriştiğine dair bir kayıt mevcut değildir.</p>

  <p class="normal">Yabancı bir inisiyasyonun tavsiye edilmeme nedeni ırksal düşmanlık veya Doğu sistemlerinin güzelliğini ve derinliğini beğenmeme değil, tıpkı Doğu tarım yöntemlerinin Batı'da uygulanamaz olması gibi bir nedendir; koşullar farklıdır.</p>

  <p class="normal">Belirtildiği gibi, farklı okullar okült bilimin farklı yönlerinde daha fazla gelişir. Bu yönler sadece ırksal mizaca göre değil, aynı zamanda ırksal Darma veya göreve göre gelişir. Bir ulusun yerine getirmesi gereken belirli bir görev olduğunda, o ulusun inisiyeleri o kaderleştirilmiş yönde ilerler. Hindu ırkının yüksek bir zihin geliştirmesini sağlayan ezoterik disiplin, görevi somut bir zihin geliştirmek olan Anglo-Sakson ırkına uygulanamayacağı gibi, o gelişmeyi engellerdi de, çünkü eğer alt bilincin işletilmesi gerekiyorsa üst bilincin kapatılması gerekir. Bu iki yöntem birbirine karşı düşmancıl ve yıkıcı olacaktır, fakat bu yöntemlerin her biri, ona tabi olanlar için doğruydu. Bununla birlikte, kaderleri farklı bile olsa her ırk bir diğerinin başarılarından fayda sağlayabilir, çünkü nitelikler ve yetenekler bir kez tezahür ettirildiğinde bunlar artık bir bütün olarak tüm insanlığa aittir ve her ırkın katkıda bulunduğu ortak mirasın bir parçası olurlar; Yunanistan'ın güzelliği, Roma'nın düzeni, Hindistan'ın ruhsal felsefesi.</p>

  <p class="normal">Her zaman her ırkta ruhsal yuvasının başka bir yerde olduğunu hisseden bireyler çıkacaktır fakat bunlar istisnai durumlardır. Bir ırkta asla çok sayıda Richard Burton'lar veya Sadhu Sundar Singh'ler olmayacaktır. Çoğunlukla Smith'ler, McGregor'lar ve Murphey'ler olacaktır. Her zaman istisna kişilikler olacak olmakla birlikte, Kadim Bilgeliği arayan hiç kimse, bu yönde çok kesin bir eğilimi olmadığı sürece yabancı bir geleneği takip etmeye teşvik edilmemelidir, çünkü Doğu'ya kesin bir ruhsal eğilim olduğunda bile, Batılı bir bedeni Doğu yöntemleriyle eğitmeyle ilgili pek çok zorluk ortaya çıkar. Swami Vivekananda gibi bireyler tarafından yazılan ve Yogi yöntemlerinin çok açık bir şekilde tanımlandığı kitapları incelediğimizde, bilincin yüksek merkezlerinin Doğu yöntemlerine göre açılmasının, fiziksel bedendeki eterik akımların yönlendirilmesine ve çakralar olarak bilinen belirli merkezlere odaklandırılmasına dayalı olduğu görülür.</p>

  <p class="normal">Konunun anatomisini incelediğimizde görüyoruz ki, bu çakralar iç salgı bezlerine tekabül etmektedir ve bilinçte meydana gelen değişimler, farklı iç salgı bezlerinin kontrol edilmesi veya uyarma yoluyla kanının kimyasal yapısında değişiklikler meydana getirmek suretiyle gerçekleştirilmektedir. Batı fizyolojisi iç salgı bezleri ile zihin arasındaki yakın ilişkiyi yeni yeni anlamakta. Bunların delilik olarak bilinen bilinç değişimleriyle olan bağlantılarını araştırmaktadır. Şüphe yoktur ki, iç salgılar (veya çakralar) ile zihin arasında yakın bir ilişki mevcuttur. Batı deneysel bilimi kadim Doğu geleneğinin öğretisini onaylamaktadır.</p>

  <p class="normal">Fakat inisiyasyondan sonra arayıcının bakış açısıyla ilgili bir sorun meydana gelmektedir. Farklı ırklardaki iç salgı dengesi önemli farklılıklar gösterir. Farklı ırk türlerini meydana getiren şey de bu farklılıktır. Eğer çocukluğumuzda iç salgı dengesinde bir rahatsızlık yaşanırsa, saf Avrupa soyundan bir çocukta Mongoloid veya hatta negroid bir görüntü meydana gelmesi mümkündür. Bu çocuk hasta ve normal-dışı bir birey olacaktır, çünkü diğer iç salgılar normal bir Çinli veya zencideki gibi orantılı bir şekilde değişmemiştir. Onların iç salgıları kendi türleri açısından dengelidir. Ari soyunun diğer dallarının bize bu diğer kök ırklardan daha yakın olduğu çok doğrudur fakat deri rengi ve iskelet yapısı önemli farklılıklar göstermektedir. Hindu, Anglo-Sakson ve zenciler arasında şoka dirençteki farklılıkları anladığımızda, bu farklı ırklarda farklı inisiyasyon yöntemlerinin kullanılması gerektiğini anlarız. Hindular basit bir şekilde şoktan ölür. Anglo-Saksonlar sarsılır fakat bundan dolayı ölmesi hiç muhtemel değildir. Zenciler ise şoka karşı neredeyse tamamen bağışıktır. Dolayısıyla, normal koşullar altında hassas bir Hindu için işe yarayacak olan yöntemler diğer iki ırkta hiçbir etki göstermeyecek, zenciye uyan yöntemler beyaz adamı mahvedecektir.</p>

  <p class="normal">Doğu yöntemleri için uygun bir birey haline gelmek için, Anglo-Sakson'un uzun bir hassaslaşma dönemi geçirmesi gerekir. O sürecin sonunda bir Doğu inisiyasyonuna uygun hale gelebilir ama artık Batılı hayat için hiç uygun değildir. Çok nadir durumlarda bunda başarı elde edilebilmiştir.</p>

  <p class="normal">Batı inisiyasyon yöntemleri adayın hassaslaştırılmasına değil, güçlendirilmesine dayalıdır. Ardından bir ritüel yoluyla süptil güçler konsantre edilir. Bu şekilde eğitilen bir insan, modern hayatın koşuşturması içinde varoluş mücadelesi vermek için uygunluğunu kesinlikle kaybetmemiş, çok sıradışı bir dayanıklılık gücü elde etmiştir ve bedeninin soğuk, açlık ve acı gibi uyaranlara reaksiyonlarını önemli ölçüde kontrol etme konusunda çok büyük bir dayanıklılık ve yeteneğe sahiptir. Bu elbette Doğulu bir usta için de geçerlidir; o da kendi doğasının çeşitli unsurları üzerinde bir egemenliğe sahip olmuştur. Kadim Doğu bilgeliği içinde eğitilenlerin dayanıklılık özellikleriyle ilgili pek çok gerçek öykü bilinmektedir. Okült disiplinde, doğru uygulandığında öğrencileri verimsiz kılacak veya sinir çöküntüsüne uğratacak hiçbir şey yoktur. Ezoterik çevrelerde çok sık rastlanan bu tür tatmin edici olmayan sonuçları meydana getiren ve çelimsiz görünümlü nevrotikler üreten şey, belirli bir tipte fiziğe, sosyal organizasyona ve iklime göre tasarlanmış yöntemlerin farklı bir ırksal veya sosyal düzenden bireylere uygulanmasıdır.</p>

  <p class="normal">İnsanların kardeşliğiyle ilgili ne tür argümanlar ileri sürülürse sürülsün, deneyimler, belirli bir ırk türünün ruhsal yöntemlerinin bir diğerine nadiren uyduğunu göstermektedir. Eğer Avrupa'nın etnoloji haritası, farklı dini sistemlerin dağılımını gösteren bir haritayla karşılaştırılırsa, hemen görülecektir ki sınırlar birbiriyle aynıdır. Katolik Hıristiyanlık Latin ırklarının coğrafi dağılımıyla örtüşmekte, Protestan Hıristiyanlık Kuzeyli halkların yerleşimiyle uyuşmaktadır. İngilizler gibi karışık ırksal soylarda bile ortalama bir Katolik, ortalama bir İngiliz Kilisesi üyesinden daha koyu bir cilt rengine sahiptir. Sarışın bir Katolik görmek zordur; onların kilise toplumu belirgin bir şekilde esmerdir.</p>

  <p class="normal">Ne Asya'da, ne de Afrika'da, misyonerler tarafından dini değiştirilmiş bir şahıs diğer beyaz insanlar için arzu edilir bir işçi olarak görülmez. İki ayrı kıtada, "İnancı dönüştürülmüş bir yerli, yozlaştırılmış bir yerlidir" şeklinde bir deyiş vardır.</p>

  <p class="normal">Bu tür gözlemler, Büyük Beyaz Loca'nın her ırka onun ihtiyaçlarına uygun bir din verme geleneğini doğrulamaktadır. İlgili ırkın inisiyasyon okulunu oluşturan şey her dinin ezoterik ve mistik yanıdır. Bir insan bir geleneğin temel eğitimini almadıkça, o geleneğin ileri düzey çalışmalarından faydalanması hiç muhtemel değildir. Egzoterik Hıristiyanlık disiplini dahilinde yetişip sonra herhangi bir ön hazırlık olmadan aniden ezoterik bir Budizm ekolüne geçmek, orta düzeyde bir sosyal bilimler diploması edinmeye çalışırken birden ileri düzey bir fen bilimleri diplomasına yönelmek gibidir. En büyük önemin ırsiyet, diyet ve tanıdıklar gibi fiziksel hususlara yöneltildiği Hindu ezoterik geleneği için bu durum daha da geçerlidir. Bunları küçümserken Yogi sistemlerini desteklemek okült amatörlükten başka birşey değildir. Hiçbir Asyalı bu tür bir insanı ciddiye almaz.</p>

  <p class="normal">Doğulu guru, Batılı kadınlarla iletişimde özellikle dezavantajlıdır çünkü Doğu'da ve Batı'da kadınlara yaklaşım biçimi çok büyük farklılıklar gösterir. Erkek öğrencilerine evlilik ve genel olarak kadınlarla ilişkili olarak tavsiyede bulunma konusunda da dezavantajlıdır. Okültizmde cinsiyet güçlerinin yönetimi çok önemlidir. Doğu'da ve Batı'da cinsiyete yönelik tutum çok farklıdır. Doğulu öğretmen öğrencilerini felsefe konusunda eğitebilir fakat etik konularında çok az pratik yardım sunabilir, çünkü bir ırkın iç yaşamının süptil yönleri, bir yabancı için kapalı bir kutu gibidir.</p>

  <p class="normal">Bu gerçek, Amerika'ya taşınan Batılı okült sistemler için de eşit ölçüde geçerlidir. Orada asla kök salmaz, yüzeysel ve akademik kalır. Okült çalışmanın, toprağın manyetizmasından yararlanan bir yönü vardır. Yerlilerin şamanik sistemleri bu temele göre oluşturulur ve kullanımının belirli bir tekniği vardır; nakledilen yabancı sistemlerin bu tür bir tekniği yoktur. Dolayısıyla, işlev gösteremez veya toprağın elemental güçleriyle temas kursa bile onları kontrol altında tutmakta ve faaliyet bittiğinde onları yerlerine geri göndermekte çok zorluk çeker.</p>

  <p class="normal">Amerikan okültizmi Avrupa ve Hindistan'dan okült sistem ithal etmeyi bırakıp kendi geleneğine dönmedikçe, orijinal bağlantıları kurmadıkça ve bu bağlantıları kendi evrimsel amaçlarına uyarlamadıkça asla kendine gelemeyecektir. Maya geleneği yoluyla Atlantis'in Güneş Tapınağı bağlantılarını araması gerekir. Mısır'ın ABD'ye verecek hiçbir mesajı yoktur. Nasıl Avrupalılar Doğu geleneğinden bir şeyler öğrenebiliyorsa, Amerikalılar da Batı geleneğinin ezoterik felsefesinden ve biliminden bir şeyler öğrenebilirler fakat inisiyasyon güçleri Atlantik'ten veya Pasifik'ten geçirilemez. Bir gün kadim Maya bağlantılarını ele alan bir Amerikalı gelip bunları modern ihtiyaçlara uyarlayacak ve ait oldukları medeniyete uygun bir inisiyasyon ritüeli içinde bunların güçlerini ifade edecektir.</p>
</body>
</html>
