<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">14. BÖLÜM<br class="chapter" />
  Psişik Hastalıklar</h1>

  <p class="normal">"Kötülük düşüncenin ve kalbin isteği ile yapılır." Cehalet ve deneyimsizlikten kaynaklanan okült sorunları ele alalım. Bunlar üç genel gruba ayrılabilir: öncelikle uygun olmayan eğitim yöntemleriyle veya uygun olmayan koşullar altında gerçekleştirilen eğitimlerin neden olduğu aşırı duyarlılıktan kaynaklanan sorunlar. İkinci olarak, bağlantıyı kesme ve aurayı yeniden mühürleme yöntemlerini bilmemekten kaynaklanan bağlantılar kurma. Üçüncüsü, eğitilmemiş psişiklerde yaygın rastlanan bir problem olarak, uygun olmayan psişizm yöntemleri kullanmak suretiyle kişiliğin ayrışması.</p>

  <p class="normal">Bir psişik her zaman duyarlıdır. Sadece İç Planlar'dan gelen izlenimlere karşı değil, etrafındakilerin hislerinde meydana gelen her değişikliğe duyarlıdır. Aldatıcı bir bahar günü en ince giysilerle dışarı çıkan, rüzgârda üşüme ve güneşte kavrulma gibi her türlü sıcaklık değişimini hisseden bir insan gibidir. Böyle bir insan sürekli ruh hali değişimleri yaşar ve kendi duyguları onu parçalara ayırır. Üstelik sürekli insanlarla münakaşa etmektedir ve onların kendisine karşı olan hislerindeki iniş ve çıkışların çok keskin bir şekilde farkındadır. Tek bir rahatsızlık düşüncesi bile onda bir tokat etkisi yapar. Bilge ve anlayışlı bir sempatiyle korunmadığı sürece, psişik nevrotikleşmeye ve sosyal olarak gözden düşmeye çok eğilimlidir.</p>

  <p class="normal">Spontane doğal psişizm, geçmiş yaşamlarda geçirilen eğitimin meyvesidir. Bu eğitim iki türlüdür. Sihirli aynaya bakan kahini ortaya çıkarmak için tasarlanan eğitim veya inisiyasyon veya ustalık sonucu oluşan durum. Birincisi pasif, negatif psişizme neden olur ve genellikle düşük zekâlı psişiklerde bulunur. İkincisi her zaman ruhun kökenini gösteren akıl ve karakter özellikleriyle ilişkilidir.</p>

  <p class="normal">Daha önce bir inisiye olan kişi bu enkarnasyonda tekrar Yol'a girmeye hazır olduğu noktaya ulaştığında, eski grubuna geri getirilir ve yeniden inisiye edilir. O andan itibaren artık onun psişizmiyle ilgili bir şey hariçte duyulmaz. Bununla birlikte bunun meydana gelmediği ve kişinin Gizemler'de rehberliksiz olarak dolaştığı durumlar da vardır. Geçmişte özellikle bu tür durumlarda sıkıntılar meydana geldiği ve o ruhun genellikle grup etiğine karşı bir suç işlemesi nedeniyle grubundan kovulduğu görülecektir. Bu tür ruhlar genellikle bunun farkındadır ve bu enkarnasyonda okült çalışmaların kendisi için yasak olduğunu bilir.</p>

  <p class="normal">Şu anda son derece revaçta olan eğitim yöntemleri yoluyla çoğu insanda belirli bir derecede psişizm meydana getirilebilir. Eğer sistem sağlamsa ve bu sistemin takip edildiği koşullar uygunsa, çok kapsamlı olmasa bile güvenilir bir psişizm geliştirilebilir. Psişizm şarkı söylemek gibidir; pek çok insan bunu yapabildiği halde ve uygulama yoluyla koro çalışması için yeterli hale gelmeyi öğrenebildiği halde, en yüksek başarılar için doğuştan bazı yetenekler gereklidir.</p>

  <p class="normal">Yüksek bilinci açmayı öğreten herhangi bir sistem, onu kapatmayı da öğretmelidir, çünkü yüksek merkezleri sürekli açık tutmak beyin bilincini parçalar. Konsantrasyonu öğrenen ve bilinçaltını zaman konusunda eğitmiş olan herhangi bir insan için kapatma yöntemi çok basittir. Bilinç açıldığında bir zaman sınırı belirlenir. Tıpkı pek çok insanın kendini belirli bir saatte uyanmaya koşullandırabildiği gibi, psişik de belirlenen bir zamanda normal bilince dönmeyi kendine öğretebilir. O zaman dikkatini dünyevi bir işe verir ve psişik merkezler otomatik olarak kapanır. Pek çok okült eğitim türünde zanaata önem verilmesinin nedeni budur. Elleri kullanma zamanı gelir ve çakralar dinlenir.</p>

  <p class="normal">Bu nedenledir ki Batılı okültist, özellikle de güçleri ritüel yoluyla odaklayan okültist, öğrencinin dış dünyada kalması ve işleriyle ilgilenmesi gereken koşullarda eğitim sırasında vejetaryenliği genelde önermez. Merkezler arındırıcı bir diyetle açıldığında, istendiği zaman kapatılamazlar ve öğrenci korunmalı bir hayat süremedikçe, sinir bozuklukları meydana gelir. Bu durum özellikle de diyet ustaca yönetilemediğinde veya hayvani proteinlere göre hazmı çok daha zor olan bitki proteinleri sindirilemediğinde, kötü beslenmenin olumsuz etkileri şeklinde baş gösterir. Bu meydana geldiğinde, ki sıkça meydana gelir, elbette insani nedenlerle vejetaryenliğe devam edilebilir. Bu karar bireysel seçime bağlıdır ve vicdani nedenlerle bu sıkıntıya katlanmayı seçen şahıs tüm saygıyı hak eder, ama bu koşullar altında okült eğitime devam edilmemelidir.</p>

  <p class="normal">Belirli Doğulu sistemler vejetaryenliğin hassaslaştırıcı etkisi olmadan takip edilememekle birlikte, Batılı sistemler elde etmeye çalıştıkları sonuçlar bakımından çoğunlukla diyete dayalı olmadıkları gibi, çok fazla hassaslaşan bir insanın kullanımına da uygun değildir. İnsancıllık ve okültizm arasındaki meseleler son yıllarda modern Teozofik öğretide çok kafa karıştırıcı bir hal almıştır. Aslında bağlantıları yoktur. Okültist olmayan insancıl kişiler de vardır, insancıl olmayan okültistler de.</p>

  <p class="normal">Eğitilmiş okültistin genişlemiş bilinci ile psişiğin duyarlılığı arasında çok büyük bir fark vardır. İlki pozitif bir şekilde zihin planında işlev gösterirken ikincisi duyguların planı olan astral planda alıcı ve negatif bir şekilde işlev gösterir. Her astral rüzgârla ileri geri savrulur. Güvenilmezlik, değişkenlik, ani kötülükle suçlanır ama aslında koşulların kurbanıdır. Peşpeşe kızamık, kabakulak, kızıl hastalığı ve boğmaca geçiren bir okul çağı çocuğuna yöneltilebilecek çok az suçlama vardır; mikroplar ortada dolaşmaktadır ve o da bunlara bağışıklığı yoktur.</p>

  <p class="normal">Psişik ve mistik sıkça neden herhangi bir eğitimin gerektiği sorar. Temas kurduklarını ve vizyonlarını kazandıklarını söylerler. Tüm bilgi ve gücün kalplerinde mevcut olduğunu bilirler; bunlara eklenecek başka ne olabilir? Okültistin bu soruya yanıtı, yüksek bilinç tekniği ve psikolojisi hakkında bilginin, vizyonlarını istikrarlı tutmalarına ve kendilerini farkında olmadıkları ve her an deneyim yoluyla kaba bir şekilde farkına varmak zorunda kalabilecekleri pek çok tehlikeden korumalarına imkân sağladığıdır. Şarkıcı için ses eğitimi neyse, psişik için de okült eğitim odur. Eğitilmemiş sesler ne kadar güzel olurlarsa olsunlar uzun sürmezler ve sanatlarının üst seviyeleri onlar için mümkün değildir.</p>

  <p class="normal">Psişiğin hassasiyeti onu şüpheli ve münakaşacı hale getirir. Görünmez güçlere karşı keskin bir farkındalığı olduğu için kara büyüye karşı büyük bir korku duyar. Anlamadığı ve ona kendisinden daha güçlü görünen tüm güçler kötüdür onun için. Kendi aşırı telkine açıklığını çok iyi bilir ve kendini uyumsuz etkilere karşı korumak için kullandığı savunma yöntemi, tıpkı kötü muamele yoluyla karakteri bozulmuş safkan bir atın yaptığı gibi sürekli şüphe ve kızgınlıktır. Etrafında oturan bir grup insanın zihninde oluşan sahtekârlık şüphesi, böylesine telkine açık bir subjenin kendi dürüstlüğünden şüphe duymasına ve sonunda tüm tezahürleri tamamen önlemesine veya tıpkı hipnotize edilmiş hasta gibi, ne olduğuna inanılıyorsa o olmasına neden olabilir. Doktor ona "giderek iyileşiyorsun" dediğinde, gerçekten de iyileşmesi gibi. Psişiğin bu yüksek telkin edilebilirliği, aslında sahici olan fakat basının sahtekâr olarak tanıttığı medyumların gözden düşmesine neden olmuştur.</p>

  <p class="normal">Ezoterik bilim veya doğaüstü fenomenlerin tarihi hakkında genel bilgisi olmayan eğitimsiz psişik, kendi işini değerlendirebileceği karşılaştırma materyallerine sahip değildir. Ona göre yaptığı iş özgün, kutsal ve ilahi bir ifşadır; ona eleştirel yaklaşan herkes kutsal bir şeye küfür etme suçunu işlemektedir. Astral psişik vizyonlarının her zaman ruhsal olduğunu düşünür ve astral kelimesinin kendisinden korku duyar. Aslında tüm vizyonlar astraldır; ruhsal deneyimlerin şekli yoktur, saf bir fikir, bir sezgidir. Bir alt plan değişiminin bir plan değişimi olduğuna inanmak hatalıdır. Alt ve üst astral alt planlar arasında geniş bir fark vardır. Astralın en üst seviyeleri en büyük güzellik ve saflıktır. Yine de astraldırlar. Ruhsal Plan daha müstesna bir nesnedir ve sadece, öncelikle Somut ve Soyut Mental Planlarda yükselebilenler ve zihni tam anlamıyla kullandıktan sonra onu aşabilenler için erişilebilirdir. Herhangi türde bir görsel veya duysal bilinç, form planlarına aittir; üst planlarla sadece saf fikir ve farkındalık yoluyla irtibat kurulur. Konu hakkında çok miktardaki propaganda literatürü nedeniyle çok geniş bir şekilde yayılım göstermiş olan ve Kadim Bilim'in ciddi öğrencilerinin esefle karşıladığı fenomenal, antropomorfik anlayışına karşı bir denge olarak şu anda en çok vurgulanması gereken şey bu felsefi ezoterik bilim kavramıdır.</p>

  <p class="normal">Psişik bağlantıyla ilişkili fenomenler aynı zamanda zengin bir patoloji kaynağıdır. Psişik ilişki bir kan nakli gibidir. İlgili kişiler arasında hayati bir alışveriş vardır. Eğer karşılıklı sempati ve sağlık varsa, bağlantı çok değerli ve faydalı bir şeydir, çünkü karşılıklı ve dengeli bir durum söz konusudur. Her birinin gücü, bir diğerinin zayıflıklarını takviye eder. Evliliklerin gerçek değeri tüm planlarda güçlü bir ahengin oluşturulmasında yatar.</p>

  <p class="normal">Ama "sadece ver, hiç alma" durumunda veya taraflardan birinde bir patoloji olduğunda farklı bir durum söz konusudur. Yaşam gücü tıpkı diğer herhangi bir hareketli madde gibidir. Basınç eşitlenene kadar bir yüksek basınç merkezinden bir alçak basınç merkezine doğru akma eğilimindedir. Çoğumuz sadece yakın duygusal temas halinde olduklarımızla bir psişik bağlantı oluştururuz ama psişiğin durumunda genellikle ektoplazma auradan çok uzaklara projeksiyonlar yapar ve kolaylıkla bağlantılar oluşur. Bir ihtiyaç olduğunda sempati akar ve sempatinin aktığı yerde ektoplazma da akar ve yaşam enerjisi çok ince iplikler halinde sızar. Sızdıran aura sık rastlanan bir durumdur ve psişiklerdeki pek çok sağlık bozukluklarının nedenini oluşturur.</p>

  <p class="normal">Bu durum dikkatli ve uzun tedavi gerektirir. Öncelikle eğer mümkünse tüm ilişkilerin bir süreliğine tamamen kesilmesi. Burada ele alınamayacak belirli bazı okült yöntemlerin uygulanması yoluyla psişik bağlantının koparılması gerekir. Fakat auradaki yaralar kapatılana kadar bağlantıyı kesmek yeterli değildir; hayat enerjisi sızmaya devam edecek ve hayat enerjisi düşük olan herhangi biriyle iletişim kurulduğunda, bir psişik bağlantı meydana gelecektir. Bu kasıtlı bir vampirlik değil, her türlü canlı arasında her zaman meydana gelen doğal yaşam enerjisi ve polarizasyon alışverişinin akut bir biçimidir.</p>

  <p class="normal">Auranın iyileşmesini ve güçlenmesini sağlamak için, duygusal sükûnet koşulları içinde fiziksel ve zihinsel sağlık geliştirilmelidir. Doğaya dönüş en iyi ilaçtır çünkü doğa tüm psişik sorunlar için güçlü bir şifa kaynağıdır. Fiziksel sağlığın yeniden geliştirilmesi ve okült problemlerin çözülmesi birlikte yürütülmelidir. Azalan yaşam gücü istila için kapı aralar.</p>

  <p class="normal">Son olarak, pek çok okült sorunun kökeninin bulunduğu noktaya, psişizm ile psişik hastalıkların buluştuğu noktaya geliyoruz. Psişiğin duyarlılığı elverişsiz koşullar altında kolaylıkla zihinsel istikrarsızlığa dönüşebilir. Bunu yeterince kavramak için psikoloji hakkında bilgiye ihtiyaç vardır. Bu konuyu anlamak isteyenlerin yapabileceği en iyi şeylerden biri Maurice Nichol'ün "Dream Psychology" (Rüya Psikolojisi) adlı kitabını okumaktır. Bernard Hart'ın "The Psychology of Insanity" (Akıl Hastalığı Psikolojisi) adlı kitabı da çok aydınlatıcıdır ve benim küçük kitabım "Machinery of the Mind" (Zihnin Mekanizması) (V. M. Firth adıyla) konuya genel bir giriş niteliğindedir.</p>

  <p class="normal">Hem normal hem de anormal psikolojinin çeşitli unsurlarıyla ilgili yeterli bilgi edinilmesi, hatalı okültizm kavramlarını önlemeye yönelik olarak yapılabilecek en iyi şeydir. Özet olarak, okültizm genişleyen bilinç ve o genişleyen bilincin açtığı deneyimlerle ilgilenen bilimdir ve bilincin doğası hakkında yeterli bir kavramımız olmadıkça okültizmi anlamayı umamayız. Bununla birlikte okült fenomenlerin veya iddia edilen okült fenomenlerin temel özelliklerini anlamak çok daha kolaydır ve insan doğası çabadan ve uygulamadan tasarruf sağlayan kestirmelere o kadar düşkündür ki, okült öğretilerin anlaşılabilmesi için derin felsefi kavramların net bir şekilde anlaşılması gerektiğini öğrenci adaylarına fark ettirmek kolay değildir. Bunlardan ayrı olarak, oyuncak modeller gibi aşırı derecede basitleştirilmiş safça ve antropomorfik evren kavramlarımız var ve aşırı şatafat katmadan, sadece bir şekilde bir kavrayış elde ediyorsak şanslıyızdır.</p>
</body>
</html>
