<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">12. BÖLÜM<br class="chapter" />
  Sol El Yolu</h1>

  <p class="normal">Okült bilimlerle ilgilenenler sürekli olarak Sol El Yolu'ndan uzak durmaları konusunda uyarılarla karşılaşır; Kara Okültizm ve Kara İnisiyatörler ve pek çok diğer ürpertici konuyla ilgili şeyler okurlar. Karanlığın Güçleri'ne karşı gerekli saygıyı göstermek ve onları hafife almamak, normal ötesi fenomenleri araştırmaya başlamada sağlam bir temel oluşturur, fakat panikle karışık cehalet yarardan çok zarar getirir. Acemilere yönelik uyarılar genellikle korkunç olduğu kadar belirsizdir ve öğrenci okült bilginin gerçekten kötüye kullanımıyla karşılaştığı zaman pek bir pratik fayda sağlamaz</p>

  <p class="normal">Konu pek iştah açıcı değildir ve sade bir tanımlama, sade bir tanım tıpkı diğer sosyal sorunların çözülmesi için gerekli olduğu gibi, bu konunun kavranması için de gereklidir. Gizlilik politikası kötülüğe fırsat verir. Eğer mesele anlaşılırsa, gücü kırılır.</p>

  <p class="normal">Kara okültistleri iki gruba ayırmak mümkündür: birinci gruptakiler bilinçli olarak kötülüğe "sen benim iyiliğimsin" diyenler ve ikinci gruptakiler bir şekilde yolunu kaybedip Sol Yol'a rastlayan ve bir kez oraya vardıktan sonra ise, genellikle kendilerini kandırıp orada bekleyenlerdir. Öncelikle ilk grup üzerinde duracağız çünkü ruhsal kötülüğün çalışmalarıyla ilgili net bir örnek teşkil ediyorlar. İkinci gruptakiler aynı ilkelerin çok çeşitli modifikasyonlarını temsil ederler. Elbette gerçek şeytana tapanlar kadar tehlikeli değildirler, ama çok zararlı ve nahoş olabilirler. Neyse ki Kötülüğün Mesihleri de İyiliğin Mesihleri kadar nadirdir. Hayatın bu her iki kulvarında en üst seviyelere çok az kişi ulaşır.</p>

  <p class="normal">Sağ Yol inisiyesi Tanrı merkezli, Sol Yol inisiyesi ise kendi üzerinde odaklıdır; ikisi arasındaki başlıca fark budur. Yola girdiği zaman bir ruhun Sağa mı yoksa Sola mı döneceğini belirleyen husus budur. Ruhsal gelişimin devamı ancak doğanın bu iki yolundan birinde ilerleme ile mümkündür.</p>

  <p class="normal">Sol Yol inisiyesi güce kendi egosunu tatmin etmek için ulaşmaya çalışır. Onlarla temas kurmak tehlikelidir, çünkü öğrencilerine hizmet etmek değil, onları kullanmak isterler. Tamamen vicdansız ve bencildir ve bir hayatla işini bitirdiğinde, o hayattan geriye pek fazla bir şey kalmaz. Onu harekete geçiren üç motivasyon vardır; hırs, şehvet ve kendi çıkarları için kullanacağı güç ve bilgiye yönelik arzu.</p>

  <p class="normal">Hem kendindeki, hem de diğerlerindeki psişik yetenekleri uyandırırken zihin eğitimi ve meditasyona dayalı yavaş bir olgunlaşma yoluyla değil de, daha hızlı ve daha az sıkıntılı yollarla kanal açmaya çalışır ve bu amaçla "zihnin kirişlerini gevşeten" ve bilinci geçici olarak genişleten uyuşturucular kullanır. Zihnin kirişlerini gevşetmek başka bir şey, zihnin perçinlerini tekrar sıkmak bambaşka bir şeydir. Kişi hayatı ucuz bir araba gibi zangır zangır kat etmeye hazır olmadıkça, tüm hızına ve etkililiğine rağmen bu gelişim yöntemine başvurmak akıllıca değildir. Uyuşturucu kullanımının sıcak bir şekilde tamamen zararsız bir şey olarak tavsiye edilmesine rağmen, acemiler onu reddetmekle akıllılık ederler, çünkü temelde yanlış bir ilkeye dayalıdır ve tek bir deneyimin bile çok ciddi sonuçları olabilir.</p>

  <p class="normal">Psişik merkezleri açıp diğer planlarla temas kurmak psişizmin tamamını oluşturmaz. Temas kurulan şeye nasıl yaklaşılacağını bilmek gerekir. Yalnızca deneyimle birlikte gelen bilgiyi uyuşturuculardan elde etmek mümkün değildir. Dolayısıyla, uyuşturucular her ne kadar deneyimciye daha süptil planları açabilse de, bu açılış o kadar arzu edilmez bir niteliktedir ki, bundan kaçınmak çok daha iyidir.</p>

  <p class="normal">Aceminin güvendiği arkadaşları, olumsuz sonuçlarla karşılaşmadan uyuşturucuyu denediklerinin güvencesini verebilir. Bu doğru da olabilir, fakat fizyologların uyuşturucu bekâreti dedikleri bir şey vardır. Anormal bir uyarıcı veya sakinleştiricinin kötü etkileri hemen kendini belli etmez; eğer etseydi uyuşturucu bağımlıları olmazdı. Tartar emetik bağımlısı haline gelen birini tasavvur etmek zordur. Zehirli olan şey kümülatif etkilerdir ve bilinci değiştiren uyuşturucular çeşitli hızlarda alışkanlık yapıcı olduğu için, bunlarla deney yapmanın bile riski çok büyüktür. Üstelik daha ilk deneyde tehlikeli bir astral temas meydana gelebilir.</p>

  <p class="normal">Bilinci arttırmak için uyuşturucu kullanımını teşvik eden herhangi birinin kesinlikle Sol Yol'da olduğu ve uzak durulması gerektiği kabul edilebilir.</p>

  <p class="normal">Bir usta öğrencilerinin psişik merkezlerini hipnoz yoluyla açmayı da önerebilir. Bu yöntemle ilgili iki itiraz vardır. Birincisine uyuşturucunun aydınlanmayla ilgisi konusunda değinmiştik; yani süptil planlara erişim sağlar, fakat o planların güçlerini vermez. Bu, bir acemiyi güçlü bir motora sahip bir arabaya bindirip neyin fren neyin gaz pedalı olduğunu bile göstermeden onu şehir trafiğine göndermeye benzer. İkincisi, bir insan iki veya üç kez hipnoza sokulduğunda artık büyük ölçüde operatörün elindedir. Operatör çok saf niyetlere sahip bile olsa, bu işlem öğrenci için çok parçalayıcıdır. Bu nedenle günümüzde tıp çalışmalarında derin hipnoz çok nadir kullanılır ve psikologlar genellikle telkin yöntemine güvenir.</p>

  <p class="normal">Şunun da belirtilmesi gerekiyor ki, tekrarlanan hipnotik uykulardan sonra hipnozcu genellikle bir kelime veya bakışla subjesini transa sokabilecek olmakla birlikte, ilk hipnoz denemesinde bu mümkün değildir. Kimse kendisinin bilgisi olmadan hipnotize edilemez; işbirliği gerektirir ve ilk hipnotik uyku çalışması genellikle kararlı ve sabırlı bir işbirliği ister. İsteksiz kurbanın tek yapması gereken başparmağını burnuna götürmektir ve Karanlık İnisiyatör adayı tamamen çöker. Bir akıl sağlığı kliniğinde çalıştığım günlerde kalifiye doktorlar tarafından yapılan tedavi telkinlerini çok gözlemledim ve hipnotik uyku bir kez sağlandıktan sonra, hasta üzerinde bir egemenlik sağlanabildiğine şüphe yoktur, fakat hasta elinden geldiği kadar işbirliği yapsa bile onu hipnoza sokmak hiç basit bir iş değildir.</p>

  <p class="normal">Bununla birlikte, hipnozcunun kişiliğinin hasta üzerinde büyüleyici bir etkisi olduğunu ve bu etki nedeniyle pek çok süptil ve istenmeyen reaksiyonların meydana geldiğini fark ettim. Çok psikanaliz gördüm ve kaba biçimlerini tasvip etmiyorum, ama şüphesiz analitik psikolojide pek çok önemli şey vardır ve insan doğasını, özellikle de psişik insan doğasını gözlemledikçe onu daha derinlemesine kavradım. Hipnozun suçlanması "Seni seviyorum" demenin ters çevrilmiş bir yolu olabilir. Böyle bir suçlama yapıldığında, kullanılan yöntemi sorgulamak faydalı olacaktır. Suçlamanın bir temeli olsun veya olmasın, böyle bir sorgulama işin özünü bilenlerle bilmeyenleri kısa sürede ortaya koyacaktır. Bu tür suçlamalar hemen kabul edilmemelidir. "Aşağılanmış bir kadının öfkesi cehennem ateşlerinden kızgındır" ve histerik romantizm Harun Reşit'i sürekli uyanık tutmuş olabilir. Hikâyeye bir sürü renkli şey katıldığında, şüphelenmek genellikle daha güvenli olacaktır. Gerçek hayatta bu tür olaylar iğrenç ve aşırıdır.</p>

  <p class="normal">Zorla hipnoz diye bir şeye inanmamakla birlikte, bir insanın bir diğerinin zihni üzerinde büyük bir etki elde edebileceğini çok iyi biliyorum ve bunun yapıldığını çok gördüm. Fakat bence böyle bir egemenlik kurbanın güvenine ve egemenlik kuran kişiye olan inancına bağlıdır ve bu güven ve inanç sarsıldığında egemenlik uzun ömürlü olmaz. Kurbanın kölelikle ilgili farkındalığına rağmen bu konuda tamamen çaresiz olacağına inanmıyorum. Bağ fark edildiğinde ama koparılmadığında ya devam eden bir hayranlık vardır ya da kurbanın, ortaya çıkması durumunda onun sosyal yıkımına neden olabilecek meseleleri vardır ve egemenlik kuran kişi de karşı konamayacak kadar çok şey biliyordur.</p>

  <p class="normal">Böyle bir egemenlikten kurtulmanın en iyi yolu bu bağ kurulduktan sonra sağduyulu, istikrarlı, dünyevi bilgelik ve deneyime sahip, meselenin psişik yönü üzerinde gereksiz bir baskı oluşturmayacak, fakat kurbanın kendini toparlamasını, bu durumla ilgili sorumluluğunu kabul etmesini ve ne pahasına olursa olsun bu suiistimale bir son vermesini teşvik eden bir arkadaşın yardımını istemektir. İşkencecisine karşı koyması durumunda insanların durumdan haberdar olmasından korkuyorsa, düşmanının da en az kendisi kadar bundan korktuğunu hatırlasın. Harikalar diyarında tırtılın Alice'e köpek yavrusu ile ilgili verdiği öğüdü hatırlayıp işkencecisine "Sen beni rahat bırak, ben de seni rahat bırakayım" demelidir. Artık muhtemelen bu mesele kapanmış olacaktır. İsteksiz bir kurban, bir baş belasıdır.</p>

  <p class="normal">Kara okültist kurbanını kurbanın kendi yapısındaki zayıflıklar yoluyla tuzağa düşürür. İnisiyasyon arayan pek çok ruhta "çabuk zengin olma" arzuları hâkimdir ve ekmedikleri şeyi biçmeye çalışırlar. Sol Yol'a geçerek orada duranların çoğunun psikolojisini anlamak zor değildir. Ateşle oynamayı kesinlikle reddedenler nadiren kara okültizme bulaşır. Tamamen masum olan insanların, özellikle de konuya yalnızca yüzeysel bir aşinalıkları olanların bir kara okültist tarafından nahoş deneyimlere maruz bırakılamayacağını iddia etmiyorum, ama sağduyulu insanların şüphelerinin çok çabuk uyandığını ve erken aşamalarda hemen olumsuz durumdan uzaklaştıklarını gözlemledim. İnsanlar kara okültizme çok girdiklerinde, genellikle temizlenmeden önce "bu benim kendi hatam" demek zorundadırlar.</p>

  <p class="normal">Bu demek değildir ki, hata yaptığını fark edip geri adım atanlar onlara sunabileceğimiz yardımı hak etmiyorlar, fakat onlara yaklaşırken tıpkı boğulan bir adamı kurtarmaya çalıştığımız zamanki tedbirleri almamız gerekir. Şu anda kurtulmak istese de kara büyünün etkisi altına girmiş, muhtemelen ciddi karakter bozulması deneyimlemiş olan ve yaralarını iyileştirmek için yeterli vakti bulup, zehirleri vücudundan atana kadar çok belirsiz bir arkadaş olması muhtemel olan bir kişi için, kendimizi nahoşluklara bulaştırma konusunda dikkatli olmalıyız. Şüpheli, aldatıcı ve her an eski davranışlarına dönüp kendisine yardımcı olan kişiye düşman olma ve parçalama eğiliminde olacaktır. Aklı muhtemelen dengesiz olacak, işkence kuruntuları beslemeye eğilimli olacaktır. Bir ruhu bir kara büyücünün pençelerinden kurtarmak basit bir iş değildir. Bu aslında bir kediyi bir köpekten kurtarmak gibidir. Kedi o dehşet içinde muhtemelen kendisini köpeğin çenesinden kurtaran eli tırmalayıp ısıracaktır. Okült kurtarma çekingen, duygusal veya hayalcilere göre bir iş değildir. Dengeli bir kafa, sakin bir değerlendirme gücü, sabır, dayanıklılık ve aynı zamanda kara okültistle kendi toprağında karşı karşıya gelmek ve muhtemelen yöneltilecek olan misillemeye dayanmak için bilgi gerektirir. Ama Tanrı'ya şükürler olsun ki, bunu yapacak olanlar vardır ve hiçbir insan bundan fazla sevgi taşımaz, çünkü bedeni olduğu gibi ruhu da parçalayabilecek olanlardan korkmak için çok neden vardır.</p>
</body>
</html>
