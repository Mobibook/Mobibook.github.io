<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">11. BÖLÜM<br class="chapter" />
  Okült Kardeşliklerde Gizlilik</h1>

  <p class="normal">"Okült" kelimesinin kendisi gizli anlamına gelir ve okült bilim her zaman adının gereğini yerine getirmiştir. Söylentiler rahatça ortalıkta geziyor ama söylentisi yapılan deneyimlerin kendisi gizlidir. Okültizmin gerçeklerinin kabul edildiği ve Gizemler'e saygı duyulduğu zamanlarda ve yerlerde bile örtü kullanılmıştır ve üstatlar zulüm görmekten kaçar gibi övgüden de kaçmışlardır. Çok sayıda mevcut olan gizli kardeşliklerin herhangi birine girerken aynı kadim yeminleri etmek gerekir ve bunlardan pek çoğunun veya hatta çoğunluğunun eksantrik el sıkışma yollarından ve halk kütüphanelerinde de bulunabilecek bilgilerden başka sunacak daha gizemli bir şeyleri olmamasına rağmen, bazıları gerçekten de değerli bazı sırları ellerinde bulundurur.</p>

  <p class="normal">Bu gizliliğin nedeninin sıkça sorgulanması normaldir. Diğer bilimciler insanlığın iyiliği için keşiflerini dünyayla paylaşmıyorlar mıydı? O zaman neden okült bilimciler insanlığın gelişimi için paha biçilmez değere sahip olduğu kabul edilen bilgilere bu kadar ihtiyaç duyulurken bunları saklıyor? İnsanlığın faydası için yayılması gereken bilginin özel ellerde tutulması, bunu yapanların, kardeşlerinin zayıflıklarından fayda sağlayan veya ego tatmini için gücü ellerinde tutmak isteyen bir grup şarlatan olduğunu kabullenmek gibidir.</p>

  <p class="normal">Bazı Gizem okullarının geçmişlerinin belirli dönemlerinde bu suçlamayı hak ettiğini kabul etmek gerek, ama bizi ilgilendiren şey bu değildir; bizim görevimiz günümüzde arayıcıların inisiyasyon sonrasında yaptıkları suçlamaları araştırmak ve iddialarının ne ölçüde doğru olduğunu ve aydınlanmışların gizliliğinin meşru olup olmadığını görmektir.</p>

  <p class="normal">Tıpkı bir birey gibi, bir kurum da geçmişinin etkisinden tamamen kaçmayı asla ümit edemez. Geçirdiği deneyimler ve değişimler onu olduğu hale getirmiştir ve değişimi sağlayacak deneyimler de zaman gerektirir. Gerçek okült örgütlerinin geçmişi, çalışmalarını bugün mevcut olandan çok farklı koşullar altında sürdürüp sistemlerini geliştirdikleri çok eski zamanlara uzanır. Öncelikle çalışmalarını bugüne kıyasla daha az gelişmiş insanlar arasında yürütmek zorundaydılar. O zamanlarda işkence sert sözlerden çok daha somut bir anlama sahipti. Tapınağın dışındakiler arasında bir miktar okültizm bilgisi veya en azından okültizmin güçlerine samimi bir inanç vardı ve gizli kardeşlikleri siyasi güç elde etmeye yönelik bir silah olarak kullanmak, o zamanki yöneticileri son derece memnun ederdi. Zaman zaman amaçlarında başarılı oldular ve bu, her defasında bu şekilde gizemlerin yozlaşması ve alçak seviyelere düşürülmesi anlamına geliyordu. Sıkça karşılaşılan yanlış anlaşılma, işkence ve sömürü sonunda iyice nüfuz etmiş ve okült kardeşlikler zaman içinde tam anlamıyla "kriptik" (kapalı ve şifreli) örgütler haline gelmiştir. Bununla birlikte zaman değişmiştir ve Kadim Bilgeliğin muhafızlarından durumu tekrar incelemeleri ve varsa bilgilerinin ne kadarını emniyetli bir şekilde insanlığın geneline sunabileceklerini söylemeleri istenebilir.</p>

  <p class="normal">Verilen bilgi miktarı her zaman alıcının kapasitesine göre belirlenmelidir ve okült kardeşlikler asla dünyaya kaldırabileceğinden fazla bilgi veremez; filonun hızı genellikle en yavaş gemininki kadar olduğu için, Gizemler'den verilen bilgilerin miktarı, potansiyel dinleyicilerin en az evrim geçirmişinin kapasitesine göre belirlenmek durumundadır.</p>

  <p class="normal">Elli yıl önce okültizm teorisinin halk geneline sunulması deneyi yapıldı ve Helena Petrovna Blavatsky bu amaç için görevlendirilen elçiydi. Okült kozmogoninin ve felsefenin temel ilkelerini öğretti ve bu fikirler zamanın düşüncesi içinde giderek yayılmış ve mevcut bakış açısını önemli oranda değiştirmiştir. Blavatsky'nin kendi zamanının bilimine ve teolojisine yönelttiği şiddetli suçlamalar bizim zamanımız için geçerli değildir. Yüklendiği misyon başarıyla yerine gelmiştir.</p>

  <p class="normal">Bununla birlikte Blavatsky gerçekleştirdiği bazı basit mucizelerin işleyiş biçimini öğretmemiştir ve Teozofi Derneği günümüzde çay fincanlarını olağan yollardan edinmeyi alışkanlık haline getirmiştir. Magusların bilgisinin halk arasında maji olarak adlandırılan kısmı her zaman olduğu gibi gizli tutuldu.</p>

  <p class="normal">Okült bilimin çoğu öğrencisi şüphesiz okült bilimin her şeyin zihinsel kısmıyla ilgilendiğini anlamıştır; insanın zihni, doğanın zihni ve zihnin düzenlenmemiş hammadde kısmı. Okült öğrencileri tüm bunları sadece insan zihninin güçleri yoluyla manipüle etmenin mümkün olduğunu da teorik olarak biliyorlar. Pek çok okült okul öğrencilerine insan zihninin eğitilmesi dışında bir ilerleme yolunun mevcut olmadığını öğretir. Bununla birlikte bazı öğrenciler tek başına zihinle her şeyin zihinsel kısmını kontrol etmeye çalışmanın, herhangi bir işi çıplak elle yapmaya çalışmaya benzediğinin de farkına varmıştır. İnsan alet kullanan bir hayvandır ve okültist de bu kaidenin bir istisnası değildir. İnisiyeler tarafından bu kadar ısrarlı bir şekilde korunan şey okült araçların bilgisidir. Bir duvar ustası nasıl kas gücünün ötesindeki ağırlıkları kaldırabilmek için halat ve mekanik aletler kullanıyorsa, okültist de ritüellerinde ve "güç kelimelerinde" kaldıracın, denge ağırlığının ve makaranın psişik denklerini kullanır.</p>

  <p class="normal">Okültizmin formülleri matematiğin formüllerine çok benzer. Her ikisi de geçmişte keşfedilmiş olan ve yeni öğrenciler tarafından yeni baştan keşfedilmesine gerek olmayacak derecede iyi bilinen belirli bazı amaçlara ulaşmanın hızlı yollarıdır. Fakat eğer öğretmen bilgeyse, iç planlardaki bir mekanizma olan mantraları veya "güç kelimelerini" öğrencisine vermeden önce öğrencisinin gerekli hesaplamaları yapabildiğinden ve ilgili prensibi anladığından emin olmak isteyecektir. Gerçek bir okült grup, kapsadığı çeşitli derecelerin sırlarını verirken, ilgili bir derecenin alakalı olduğu plana tekabül eden bir efemeris ve logaritma tablosunu inisiyelerine veriyor demektir. Madam Blavatsky <span class="ideitalik">Gizli Öğreti</span> ve <span class="ideitalik">Peçesiz İsis</span> adlı kitapları yayınladığında dünyaya vermiş olduğu bilgi, elinde ne efemeris ne de logaritmalar olan bir öğrencinin bir astroloji kitabından alabileceği kadardı. Evet, öğrenci göğü gözlemleyebilir ve kendi tablolarını çıkarabilir, böylece gökteki cisimlerin hareketlerine dair kendi hesaplamalarını yapabilir ama bunu yapabilmek için bir matematik dehası olması gerekir ve bu bir zaman kaybıdır çünkü bu bilgi dünyada zaten mevcuttur.</p>

  <p class="normal">Aynı şey okültizm için de geçerlidir. İlkeler pek çok ezoterik derneğin literatüründe mevcuttur. Öğrencinin okült bilim kavramlarının anlamlarını görmesine yetecek kadar bilgi verilir, fakat üzerinde karşılaştırmalı kontrol yapacak araçlara sahip olmadığı, hayal gücü ile kirlenen hafif ve güvenilmez bir psişizm denemesi ötesinde herhangi bir şey yapmasını sağlayacak kadar çok şey verilmez.</p>

  <p class="normal">O halde diyebiliriz ki, Helena Blavatsky, Rudolf Steiner, Eliphas Levi, Papus, Wescott, Mathers gibi Gizli Bilgelik inisiyeleri aracılığıyla ve benzer mertebe ve ilim seviyesinden başka bireyler aracılığıyla okültizm ilkeleri Büyük Kardeşler tarafından dünyaya verilmiştir fakat yöntemlerin işleyiş biçimi hâlâ gizli tutulmaktadır ve Tanrı'nın Adını zikreden her inisiyatörün Tanrı'dan olduğu söylenemez.</p>

  <p class="normal">Okültizmin pratik güçlerini içeren bilgiler her zaman olduğu gibi kilit altında tutulmalıdır. Güç içeren bilgilerin korunması okült kardeşliklere özel bir şey değildir, aynı şey tıp mesleğinde de yapılmaktadır ve hatta sendikacılığın en ateşli karşıtı bile herhangi birinin gidip en yakın bakkaldan zehir satın alma özgürlüğüne sahip olması gerektiğini savunmaz.</p>

  <p class="normal">Gizli kardeşliklerin elinde tuttukları bilgiler rastgele dağıtılamayacak kadar güçlüdür ve paraya dayalı bir ticari sır olarak değil, halkın güvenliği açısından ilaç satma yetkisinin özel olarak korunmasında olduğu gibi korunur. Elbette, eğer okültizm bu kadar tehlikeliyse terk edilmesi daha iyi olmaz mıydı diye sorulabilir. Buna cevabımız, eğer bir ilaç bir tedavi işlevi yapabilecek kadar güçlüyse, yanlış zamanda ve yanlış miktarda verilmesi durumunda metabolizmanın dengesini bozmaya veya dokuların maddesine zarar vermeye yetecek kadar da güçlü olduğudur. Aynı şey okült bilim için de geçerlidir, çünkü zihni yüksek bilince çıkaracak kadar güçlüdür, fakat yanlış koşullar altında zihni mahvetme potansiyeline de sahiptir. Örneğin tıp mesleğinde uygulandığı şekliyle bile hipnotizmanın engin potansiyelini düşündüğümüzde ve bunun inisiyasyon ritüelinin parçası olarak üç günlük bir kataleptik transın uygulandığı Gizemler Okulundan bir bilgi sızıntısından kaynaklandığını anladığımızda, okült bilimin yanlış ellerde ne gibi sonuçlara yol açabileceği konusunda tahmin yürütebiliriz. Tıpkı bir kaldıracın kendi içinde iyi veya kötü olmaması gibi bu bilginin içerdiği güç de kendi içinde ne iyi ne de kötüdür. Yapıcılığa olduğu kadar yıkıcılığa da hizmet edebilir. Tamamen onu kullanan kişinin motivasyonuna bağlıdır. O halde sadece temiz ve güvenilir ellere gitmesini sağlamak için, her türlü önlemi alıyorlar diye bu tehlikeli ışıltının koruyucularını suçlayabilir miyiz? İnsan doğası iyileştirilene kadar okült okulların gizliliği asla gevşetilmeyecektir.</p>

  <p class="normal">Gizli Bilgeliğin koruyucuları bu bilgeliği onu almayı hak edenlere aktarma konusunda fazlasıyla gönüllülerdir, fakat uygun öğrenciler kolay bulunmuyor. Bununla birlikte öğretmenlerin kendilerini göstermediğinden ve dolayısıyla ilerleme imkânının doğmadığından şikâyet eden samimi aydınlanma heveslileri de vardır. Buna cevap olarak şu söylenebilir: Öğretmeni bulmak, öğrencinin maruz kaldığı testlerden biridir. Tanıtım yapan örgütler tarafından sunulan pek çok gösterge vardır ve eğer bir aday bunları dikkatli bir şekilde inceler, sonuç çıkarırsa yolunu bulacaktır. Bununla birlikte şu ipucu verilebilir: Yol içe doğru gider, dışa doğru değil. Dış planda bir Öğretmen'e atanmadan önce, iç planlardaki Üstat'ı buluruz. Eğer maliyeti asla umursamayan kararlı bir iradeyle dilersek, altına bakmadığımız taş bırakmazsak, maddi planda elimizden gelen tüm çabayı gösterirsek, birikimi olanlardan alabileceğimizi talep edersek, değersiz olduğunu anladığımız şeyleri acımadan elersek, amaca giden tek yol üzerinde ilerleyecek, ilerleyişimiz sırasında bilmemiz gerekenleri öğreneceğiz.</p>

  <p class="normal">Yön tabelalarının eksikliğinden şikâyet etmek faydasızdır. Okuyabilenler için tabelalar orada durmaktadır. Ama unutulmamalıdır ki, günümüzde okültistlere yapılan baskı her ne kadar asma ve yakma şeklinde olmasa da, kendini daha süptil biçimlerde belli edebilir ve bu nedenle okült kardeşlikler üyelikleriyle ve buluşma yerleriyle ilgili gizliliklerinde çok sıkı sorumluluklar uygularlar. Eğer bir insan kendini Gizli Bilim'in bir öğrencisi olarak tanıtıyorsa, bunu yapmaya hakkı vardır, fakat bazı işler için gizlilik hakkı ve gerekliliği de vardır. Bir okült faaliyete yöneltilen olumsuz düşünceler onun amacına ulaşmasını önleyebilir ve bu nedenle tapınağın durumu ve kardeşliğin isimleri her zaman gizli tutulmalıdır.</p>

  <p class="normal">Fakat Gizli Bilgeliğin Koruyucuları ile ilgili sorulacak gerçek bir soru vardır: Tapınağın dış avlusunda eğitim için, pazaryerinde vaaz için yeterli olanak sağladılar mı? Neden Doğu Geleneği Avrupa'ya getirilmek zorunda kaldı? Bir okült geleneğe inisiye edilen bir ruh her enkarnasyonda ruhsal olgunluğa ulaştığında eski okuluna geri dönmektedir. Kardeşliklerin gizliliği buna engel oluşturmamaktadır. Bir girişi ve içyapısında perde içinde geçitleri vardır; fakat evrimin kendisine öğretebileceği her şeyi öğrenen ve ilk kez Yol'a adım atmanın arzusu içindeki ruh için durum çok farklıdır. Böyle bir ruh gerekli bilgilerin eksikliği nedeniyle çok fazla vakit ve enerji harcar ve Gizemler'in Koruyucularına "Işığınız insanların önünde parlasın ki iyi işlerinizi görebilsinler ve Göklerdeki Rabbinizi onurlandırabilsinler" diyebilir. Teozofi Derneği'nde Doğu Geleneği'nin bir kolu vardır. Batı Geleneği'nin de bir dengi var mı? Unutulmamalıdır ki gelenekler ırksaldır. Büyük inisiye Rudolf Steiner'ın Almanca konuşan ırklar için yaptığını biri Latin kökenli dilleri veya Anglo-Sakson dilini kullananlar için yapmalıdır. Madam Blavatsky'nin bunu yaptığı iddia edilebilir, fakat böyle bir argümanı ileri sürmek okültizmin temelleri konusunda cehalet sergilemektir. Üstatların cesur bir hizmetkârı ve cesur bir öncü olan Blatvatski'nin çalışmalarını küçümseyecek son kişiyimdir, fakat şu da bir gerçektir ki yaptığı şey Batı'nın ateşinin yakılmasına yardımcı olmaktı. Bizim yerel okültizmimizin kömürleri tutuşana kadar bu ateşin ışık verdiği söylenemez.</p>

  <p class="normal">Batılı ırkların tarihinde pek çok kez fiziksel planda okült bilimin ateşi söndürülmüş ve Doğudan gelen bir kıvılcım bu ateşi tekrar yakmıştır. İster Lübnan'ın Dürzilerinden gelsin, ister Himalayaların Mahatmalarından, En Yüksek'te tek bir ışık vardır ve ister kömürün ister ruhun ateşi olsun, ateş her yerde aynı niteliktedir. Şu anda bilgelik ekmeğine karşı bir açlık mevcut olduğuna göre, Batılı ustalarımız Üstatlarının koyunlarını beslemek için ne yapıyorlar?</p>
</body>
</html>
