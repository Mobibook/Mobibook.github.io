<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>saglik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">18. BÖLÜM<br class="chapter" />
  Yargı Standartları</h1>

  <p class="normal">Diyelim ki gerçeği arayan biri, okült bilimin onun mantığına uyan bir hayat açıklaması yaptığı ve İnisiyasyon Yolu'nun onun ruhunu tatmin eden ideal olduğu sonucuna vardı. Peki, bir sonraki adımı ne olmalı? Bu kişi bu konuda hepsi aynı bakış açısına sahip olmayan, ama esasları itibariyle önemli bir uzlaşı içinde bulunan konuyla ilgili geniş edebiyat seçenekleriyle karşı karşıyadır. Etrafı yapacağı seçim için rekabet eden çok sayıda ezoterik organizasyonlarla çevrilidir. Bu çevrelere bir kez girdikten sonra, onu eğitebileceğini ve inisiye edebileceğini iddia eden çok sayıda bireyle irtibat kurar. Tüm bunlara karşı tutumu ne olmalı? Bir öğretmene ihtiyacı olduğunun farkına varana kadar, okült yolda fazla ilerleyemeyecektir. Tüm kitaplar ona, belirli bir noktadan sonra ilerleyişi için inisiyasyonun şart olduğunu söyler; bu inisiyasyonu nasıl edinecektir. Her şeyden önemlisi, ona teklifte bulunan topluluklardan hangisinin vaadini yerine getirebileceğini nasıl bilecektir?</p>

  <p class="normal">Okült çalışmalarını yürütürken ve yola çıkışta adanması ve disiplinini kabul etmesi gereken bir öğretmen seçerken, üç şey araması gerekir; öncelikle doğru ilkeler, ikinci olarak gerçek bilgi ve üçüncü olarak da bir öğretmenin öğrencilerini karmaşalara ve felaketlere sürüklemesini önleyecek bir sağduyu ve kapasite.</p>

  <p class="normal">Öğrenci bu konuda öğretmen adayını nasıl test edebilir? Üstelik onu test etme hakkına sahip mi? Duyduğum kadarıyla öğretmen adayları öğrencileri tarafından test edilme fikrine çok güceniyormuş. Bu tür öğretmenler statülerinin kabul edilmesinin, öğrencinin geçmesi gereken ilk test olduğunu beyan ediyorlar. Onlara göre, eğer öğrenci eğitilmeye değecek bir sezgi gücüne sahipse, öğretmenin dış plandaki kayıtlarını araştırmadan onun iç planlarda ne olduğunu görecektir.</p>

  <p class="normal">İyi hoş ve belirli bir oranda doğru da olabilir, fakat öğrencinin öğretmeninin psişizmini test etmemesi için kesinlikle hiçbir neden yoktur (tabi eğer öğretmenin fiziksel planda araştırılabilecek herhangi bir şeyi varsa). Üstelik eğitilmemiş bir okültizm acemisinden, kendini ellerine emanet edeceği bir öğretmeni seçmek kadar önemli bir mesele de, o öğretmenin psişizmine güvenmesini istemek hiç adil değildir. Hiçbir itaat yemini istenmese bile, her halükarda acemi başlangıçta büyük ölçüde inisiyatörünün elindedir ve eğer usta okültist gücünü kötüye kullanırsa, bu durum öğrenci için en hafif deyimle nahoş bir deneyim yaratacaktır. Nasıl onurlu bir doktor hastası üzerinde veya onurlu bir avukat müşterisi üzerinde dengesiz bir etki yapmazsa ve üstün bilgisini kötüye kullanmazsa, gerçek bir inisiyatör de öğrencisi üzerinde bunları yapmaz. Fakat her meslekte kara koyunlar vardır ve ne yazık ki, okült dünya kendi kara koyunlarının faaliyetlerini resmi olarak engelleyecek kadar organize olmamıştır. Bundan dolayı, öğrenci adayı, özellikle ilk günlerinde, yapacağı işin yolunu yordamını öğrenene kadar kendine çok dikkat etmelidir.</p>

  <p class="normal">Kayıtlarının incelenmesi hususunda korkacak hiçbir şeyi olmayan itibarlı okült öğretmen, bu incelemeye itiraz etmeyecektir. Ruhsal gelişimini ve zihinsel huzurunu kendisine teslim etmeyi teklif eden kişinin sorularını yanıtlamaya hazırlıklı olması gerekir. Gerçek bir öğrenciye aldığı eğitimi, bağlantılarının yapısını ve mali destek kaynağını neden anlatmasın? Bu tür sorular sormak, öğrenci adayı için son derece makuldür. Bunların sorulmaması özensizlik, ayırt edemeyicilik ve sağduyu eksikliğine işarettir.</p>

  <p class="normal">Saklayacak hiçbir şeyi olmayan insanın araştırılmaktan rahatsız olmayacağı gerçeği unutulmamalıdır. Öğrencinin sorular sormaya hakkı vardır ve tatmin edici bir yanıt vermeyen veya veremeyen öğretmeni tereddüt etmeden geri çevirmelidir.</p>

  <p class="normal">Bu sorgu noktasında para konusu çok önemlidir. Herhangi bir türde okült çalışma için hiçbir ücret istenmemesi okült bilimin bir prensibidir.</p>

  <p class="normal">Şu genel olarak varsayılabilir bir gerçektir ki, ücreti olan ve bunu dayatan öğretmenin bir Sağ Yol inisiyatörü olma ihtimali son derece düşüktür.</p>

  <p class="normal">Diğer taraftan hatırlamamız gerekir ki, bir öğretmen veya topluluk, yaptığı giderleri karşılamaya yetecek kadar bir ücret isteme hakkına sahiptir. Matbaalar ücretsiz çalışmaz. Ders odalarının ısıtılması, temizlenmesi ve edinilmesi gerekir. Fiziksel planda sunulan değer için harcanan paralara karşılık bir ücret istemek kesinlikle makuldür. Fakat genellikle son derece küçük ücretler herhangi bir hareketin işletme giderlerini karşılayacaktır. Okült çalışmayla ilgili olarak, ülkenin geçerli para birimi yerine çekle ödemenin daha makul olduğu hiçbir ücret olmamalıdır.</p>

  <p class="normal">Bununla birlikte, bu noktada bir başka problem ortaya çıkmaktadır. Okült öğretmenin hayatını sürdürmesi gerekmektedir ve eğer hiçbir özel gelir kaynağı yoksa ya iyi para getiren bir iş daha yapmalı, ya da hayatını okült çalışmasından kazanmalıdır. Eğer işi çok fazla zaman tüketecek kadar kapsamlıysa, ya yaptığı iş miktarını azaltmalı ya da işi bırakmalıdır. Bu koşullar altında okültistin ekonomik ihtiyaçlarını yaptığı ezoterik çalışmadan karşılaması makul değil midir? Eğer doğru bir şekilde yapılırsa, evet. Eğer bu kazancın asla bir zengin olma faaliyeti haline gelmesine izin vermez, sadece işini yapmaya devam edebilmesine yönelik çok mütevazı bir destek olarak kalmasını sağlarsa.</p>

  <p class="normal">İnisiyasyon arayıcısı, öğretmeninin kasaba, fırına, şamdancıya para vermesi gerektiğini anlamalı ve makul olmayan bir şekilde öğretmenin kendine gelir getirici bir iş bulmasını veya parasız yaşamasını talep etmemelidir. Fakat eğer öğrenciler öğretmenlerine yağlı bir kuyruk bulmuş gibi görünüyorlarsa, o öğretmenden şüphelenmek makuldür.</p>

  <p class="normal">Arayıcının, bir okült okulun saflığından ve temizliğinden emin olması da çok önemlidir. Önceki bir bölümde belirtildiği gibi okültizm berbat yolsuzluklar için bir örtü olarak kullanılabilmektedir. Özellikle ritüel yoluyla yoğunlaştırılan okült güçler derinlemesine kavranmadıkça ve uygun şekilde kontrol altına alınmadıkça insanın doğasının düşük yönlerini (ego tatmini ve şehvet) uyarabilmektedir. Genel insan doğası en iyi halinde bile şüpheli bir şeydir fakat okült güçlerin uyarımı yoluyla ahlaksızlaştırıldığında son derece patlayıcı bir şey haline gelmeye eğilimlidir.</p>

  <p class="normal">Arayıcı, öncü üyelerinin karakter ve davranışlarına bakarak bir okulun saflığıyla ilgili bir kavrayış elde edebilir. Ne tür şahıslar bu okulda ilerleme elde etmektedir? Eğer öğrenci, okulun önde gelen destekçilerinde zekâ ve sağlamlık gözlemlerse, okul organizasyonunun iç çalışmalarının tatmin edici olduğu sonucuna varabilir. Öğrenciye araması söylenen özelliklerin çok dünyevi erdemler olduğu fark edilecektir. Ruhsallık, adanma, psişizm, okült güçler, gerçek bir okült okulun özellikleri arasında sayılmaz. Arayıcının en çok bulmayı arzuladığı bu şeyleri aramaya teşvik edilmemesinin nedeni nedir? İki neden vardır; birincisi, bu şeyler çok kolay bir şekilde taklit edilebildiği için ve ikincisi, yüksek ruhsal özelliklere sahip olanlar içlerini açıkça gösterdiklerinde sömürücü faaliyetlere maruz kalacaklarını bildikleri için duygularını çok açıkça göstermezler. İnsanlar içinde beklenmedik translara girenlerin, ustadan ziyade sara hastası olması daha muhtemeldir.</p>

  <p class="normal">Gerçek bir okültist tüm olağanüstülükleri en özenli şekilde korur. Güçlerini ancak güvenini kazanmış insanlara sergiler. Her durumda, olağanüstü şeyler yapma gücü bir bilgi kanıtı olsa da, bir sağlamlık kanıtı değildir. Bir insan çok büyük bir psişik olabilir, ama aynı zamanda çok büyük bir ahlaksız da olabilir. Okült güçlerle ruhsallık arasında bir bağlantı yoktur. Okült bilimde gerçekten değerli olan şey olağanüstü şeyler sergileme veya harika deneyimler yaşama gücü değil, ilgili öğretilerin hayatın ve evrenin önemi konusunda sunduğu sezgi ve ilgili disiplinlerin zihne ruhsal farkındalıklar kazandırma gücüdür. Eğer okültizme majikal yerine ruhsal amaçlara yönelik bir araç gözüyle bakarsak, gerçek bir bakış açısı yakalamış oluruz. Psişik fenomenler tesadüfîdir. Gerçek çalışmanın bir yan ürünüdür. İnisiyatörün öğrencilerini ayıklarken göz önünde bulundurduğu ayırt edici faktör budur. Merakı sürekli olağanüstü şeyler üzerinde merkezlenen kişinin asla ciddi bir öğrenci olamayacağını bilir. İnisiyatör, olağanüstü şeyler sergilemesi durumunda buna çekilecek olan kişinin ona faydalı olacak bir öğrenci olmayacağını bildiği için, bu tür bir yolla öğrenci çekmeye çalışmaz. Gerçek bir okült okulda olağanüstü fenomenler yalnızca deneme süresini geçmiş ve kesin bir şekilde öğrenci olarak kabul edilmiş olanlara gösterilir. Etraftaki insanların yapısını ayırt etmeden, rastgele olağanüstü fenomenler sergileyen okültist, ya yaptığı şeyin ciddiyetinin farkında olmayacak kadar cahildir, ya da bunu umursamayacak kadar ahlaksız.</p>

  <p class="normal">Arayıcı, bir öğretmenin sahip olduğu gerçek bilgiyi değerlendirme hususunda öğretmenin çevresini sardığını gördüğü kıdemli öğrencilerin niteliğini gözden geçirme testine güvenmelidir. Bir harici olarak kendisi birinci elden herhangi bir fikir geliştirecek durumda değildir, çünkü bir okültist bilgisini arttırdıkça daha az konuşkan olma eğilimine girer. Dolayısıyla, öğretmen hakkında fikir edinmenin en iyi yolu, yüksek derecelere geçen öğrenci türünü göz önünde bulundurmaktır. Bu insanlar sıra dışı bir entelektüel ve ruhsal niteliğe sahip mi? Unutmayın ki, sadece ruhsallık bir insanı Gizemler'de çok ilerletmez. Kişinin entelektüel güçleri de olması gerekir. Eğer kişi seminer ve konferans salonlara müptela çok sayıda iyi niyetli ve hevesli bayanın yüksek derecelere geçtiğini görüyorsa, o yüksek derecelerin sahip olmaya değer hiçbir şey içermediğinden emin olabilir.</p>

  <p class="normal">Kendisine yardım eden öğrencileri ve öğretmenleri olmayan bir öğretmen görmek de kötü bir işarettir. Eğer öğretmen gerçek bir inisiyasyon sistemi çalıştırıyorsa, ustalaşma yolunda bulunan ve yükünü azaltıp işlerini ilerletmesinden çok memnun olduğu öğrencileri olacaktır. Fakat liderin bir yıldız gibi yalnız olduğu durumlarda iki şeyden biri kesindir; ya öğrencilerini aşama aşama ilerletmede kullanacağı bir sistemi yoktur, ya da rakip üretme korkusuyla herhangi bir öğrencisine gerçek bir bilgi aktarmayacak kadar kıskanç yapıda biridir. Bu durumda bir öğretmen olarak fazla faydası olmaz.</p>

  <p class="normal">Siyasi faaliyetlere ilgisi olduğu bilinen bir öğretmenle iletişime girerken de çok dikkatli olmak gerekir. Gizlemek istedikleri bir amaç için bir organizasyon oluşturmak isteyenler çok eskiden beri okült bir örgütlenme sisteminin bu amaç için çok iyi bir örtü olduğunu bulmuştur. Böyle bir örgütle bağlantıya girmek kendini pek çok ciddi nahoşluğa açık hale getirmektir. Bana göre herhangi bir ruhsal harekette önemli bir konuma gelen biri, takipçilerine karşı tarafsızlık gereği siyasete bulaşmamalıdır. İnsanlardan siyasi ve inançsal faaliyetlerini birlikte yürütmelerini istemek doğru değildir.</p>

  <p class="normal">Yine, neden hayatın olağan işlerindeki sağduyu ve mantık kapasitesinin bir öğretmeni test etmede kullanılacak işaretlerden biri olarak görülmesi gerektiği sorusu sorulabilir. Spiritüel zihniyete sahip bir insanın dünyevi meselelerde genellikle çocuk kaldığı iyi bilinir. Fakat unutmayalım ki, dünyevi işlerdeki saflık ile ahmaklık arasında büyük bir fark vardır. Bu iki tipin Vicar of Wackfield ve Mrs. Jellaby'da iyi örneklendirildiğini görüyoruz: Dickens'ın Mrs. Jellaby'ı Boriboola-ga yerlilerine öylesine büyük bir ilgi gösterir ki, başı tırabzana sıkışan kendi çocuğunun çığlıklarını umursamaz.</p>

  <p class="normal">Genel kafa-karışıklığı, huzursuzluk ve dalaşmaların dışında, pratik olmayan bir öğretmenin grubunda kaçınılmaz olan ve herhangi sağlam bir işin yapılmasını ciddi şekilde engelleyen duygusal sıkıntı koşullar altında önemli okült güçlerle uğraşmakta ciddi bir tehlike vardır; bunun en azından geçici bir dengesizliğe neden olması çok muhtemeldir. Bir öğretmen kendi zihninin verimli bir şekilde işlev göstermesini sağlayacak kadar zihin yönetimi bilgisine sahip olmadığı sürece, zihnin bir bilinçten bir diğerine "vites değiştirdiği" zorlu okült gelişim aşamalarından öğrencilerini güvenle geçirmesi o kadar olanak dışı hale gelecektir. Okült eğitim bilinci berraklaştırmalı ve güçleri arttırmalıdır. Eğer herhangi bir sistem genel bir koordinasyonsuzluğa ve nevrotik bir duruma neden oluyorsa, sakınılması gereken bir şeydir.</p>

  <p class="normal">Sağlam ve gerçek bir inisiyasyon sistemi kendisini dünyevi düzlemde her şeyle olan uyumu yoluyla gösterecektir. Eğer bir ustanın kendisi kafa karışıklığı ve stres içindeyse, hayatın derinliklerini ve yasalarını öğretmeye çalışırken, körlere öncülük eden bir kör durumuna düşmez mi?</p>

  <p class="normal">Arayıcıyı çoğu zaman şaşkınlık içinde bırakan ve berrak bir kavrayış elde etmek için göz önünde bulundurulması gereken bir husus daha vardır. Arayıcıya bir okült okulu değerlendirirken okulun kıdemli öğrencilerini dikkate alması tavsiye edilmişti. Peki, şu veya bu nedenle memnun olmayarak o okuldan ayrılmış olan üyelerin beyanları konusunda nasıl bir fikir geliştirmesi gerekir? Burada da dikkat ve sağduyusunu kullanmalıdır. Bir yanda, uyarıları gözardı edip de kendini nahoşluklara mahkûm etmek istemez ve diğer yanda, kendisini uyaran kişiye uygun olmasa da, belki de kendisi için çok değerli olabilecek bir şeyi geri çevirmek istemez.</p>

  <p class="normal">Yine hatırlaması gerekir ki, bir hikâye ancak bir başka hikâye anlatılana kadar geçerlidir ve öğrencinin okuldan ayrılmayla ilgili nedenini dinlediği zaman, hikâyenin henüz yalnızca yarısını dinlemiştir. Bir karara varabilmesi için öğretmenin o öğrenciyle ilgili fikrini de dinlemelidir. Kanıtları elekten geçirmeye alışık kişi bir hikâyeyi değerlendirirken hikâyenin anlatılış biçimini fazla dikkate almaz ve deneyim kanıtlamaktadır ki, kızgınlıkla söylenen bir söze inanılması için doğrulanması gerekir.</p>

  <p class="normal">Bir insanın bir okült okul üyeliğinden ayrılmasının çeşitli nedenleri vardır ve eğer sorgucu akıllı ve gözlemciyse, genellikle o kişinin durumunda söz konusu olan şeyin ne olduğuna dair iyi bir fikir geliştirecektir.</p>

  <p class="normal">İnsanların bir okült okuldan ayrılmalarının tek nedeni o okulun beklentilerini karşılamaması değildir. Öğrencinin kendisi okulun beklentilerini karşılayamadığında bu durum daha sık meydana gelir.</p>

  <p class="normal">İlkeli görünen insanların bile yalancı tanıklık yapmasının pek çok nedeni vardır. Pek çok insan, ne olduğu konusunda en ufak bir farkındalığa sahip olmadan ve öğretmenin talimatlarını umursamadan pratik okültizmle ilgili deneyler yapar ve kendini incitir. Gönüllü insanların zorlu ve tehlikeli bir okült faaliyete yardımcı olduğu vakalar vardır (bir kara büyücüyü avlamada olduğu gibi) ve en kritik anda soğukkanlılıklarını kaybederler. Bu insanlar cesaretlerinin merakları kadar çok olmadığını kabul edecek midir? Kusurlarını bir şekilde açıklamak durumundadırlar ve başarısızlıklarının ne kadar acı bir şekilde farkındaysalar, yüzünü kara çıkardıkları liderleriyle ilgili kınamaları da o kadar çok olacaktır.</p>

  <p class="normal">Ayrıca hatırlamamız gerekir ki, modern toplumumuzda çok miktarda zihinsel dengesizlik vardır ve hiçbir şey pratik okültizm kadar bunu ateşlemez.</p>

  <p class="normal">Okültizm emeğin karşılığını iyi veren zengin bir maden gibidir ve bu işin büyük ölçüde eritme ve saflaştırma çalışması olması bizi bu işten vazgeçirmemelidir. Fakat zihinsel olarak dengesiz, cahil ve körü körüne inanma eğilimli insanlara göre bir iş değildir. Bu yolu güvenli bir şekilde geçmek için gerekli olan üç şey vardır: yaşayan bir ruhsal inanç, dengeli bir kafa ve bilinçaltı zihin psikolojisi hakkında sağlam bir bilgi.</p>
</body>
</html>
