<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Keşif</h1>

  <p>Tembel tembel yatan Varden'liler için değilse de, Eragon için sonraki üç gün su gibi geçmişti. Dras-Leona'dan uzak durma çabaları hâlâ aynen devam ediyordu. Thorn, bazen ön kapı üstündeki her zamanki yerinden kalkıp, kale surlarının birkaç yüz metre sağında, kendisi için ayrılan yere geçiyordu. Nasuada vezirleriyle aralarında epey tartıştıktan sonra (ve Saphira'yla da enine boyuna görüştükten sonra) Thorn'un yerini sadece daha rahat olduğu için değiştirdiğine karar vermişlerdi; surların diğer tarafı daha düz ve uzuncaydı. Bunun dışında kuşatmada bir değişiklik yoktu ve ağır ilerliyordu.</p>

  <p>Bu sırada Eragon da sabah akşam Glaedr'la birlikte çalışıyor, öğleden sonraları da Arya ve birkaç Elfle komba yapıyordu. Elflerle yaptığı kombalar Arya'yla birkaç gün önce yaptıkları gibi uzun ve yorucu olmuyordu (çünkü her gün kendisini o şekilde zorlamak aptalca olurdu) ama Glaedr'la olan dersleri her zamanki gibi çok ağır geçiyordu. Yaşlı ejderhasıyla Eragon'a beceri kazandırma çabalarında asla baştan savma davranmıyor, hatayaveya yorgunluğa prim vermiyordu.</p>

  <p>Eragon Elflerle yaptığı kombalarda nihayet direnç gösterebildiği için mutluydu; ama zihinsel açıdan oldukça yorucu bir işti; dikkati bir anlık bile dağılsa, sonu kaburgalarına batan veya boğazına dayanan bir kılıç olurdu.</p>

  <p>Glaedr'dan aldığı derslerde aslında büyük ilerleme kaydettiği düşünülebilirdi ama içinde bulundukları zaman baskısıyla ikisi de öğrenme hızının yeterli olmadığını düşünüyorlar ve buna canları sıkılıyordu.</p>

  <p>İkinci gün, Glaedr'la sabah dersleri sırasında, Eragon onunla zihniyle konuşarak şöyle dedi: "Efendim, Farthen Dûr'da Varden'lilerin arasına ilk vardığımda İkizler beni denemişlerdi; benim eski dili ne kadar bildiğimi ve büyüden genel olarak ne kadar anladığıma bakmışlardı.</p>

  <p>Bunu Oromis'e söylemiştin. Söyle bana, şimdi bunu niye tekrar ediyorsun?</p>

  <p>Çünkü aklıma geldi de... İkizler benden gümüş yüzüğün özünü bulup getirmemi istemişlerdi. O zamanlar nasıl yapıldığını bilmiyordum. Arya bana daha sonradan açıkladı: Eski dilin yardımıyla herhangi bir şeyin ya da canlının öz varlığının nasıl meydana getirildiğini anlattı. Ama Oromis bundan hiç bahsetmemişti ve ben de merak ediyorum... neden bahsetmedi diye?"</p>

  <p>Glaedr içini çeker gibi oldu. "Bir cismin öz varlığını oluşturmaya çalışmak zor bir büyüdür. Bunun işlemesi için söz konusu olan cisimle ilgili önemli olan her bilgiye sahip olmalısın (tıpkı, bir insanın veya hayvanın gerçek adını tahmin etmeye çalışırken olduğu gibi); Ayrıca işe yarama olasılığı çok az. Ve tehlikeli. Çok tehlikeli. Büyü, istediğin zaman yapmayı sonlandırabileceğin, biçimlenmeye devam eden bir işlemmiş gibi oluşturulamaz. Cismin gerçek halini ya oluşturursun... ya da başaramazsın ve ölürsün. Bu kadar tehlikeli bir şeyi denemene izin vermek için Oromis bir sebep görmemiştir, ayrıca o sıralar sen bu konuyu tartışacak kadar bile ilerlememiştin henüz.</p>

  <p>Arya'nın, kendi ellerindeki gümüş yüzüğün öz varlığını oluşturdukları için İkizler'e ne kadar kızmış olabileceğini o an kavrayan Eragon birden titredi. "Onu şimdi yapmayı denemek istiyorum," dedi.</p>

  <p>Glaedr'ın pür dikkat kendisini incelediğini hissetti. "Neden?"</p>

  <p>"O idrak seviyesine gelebilmiş miyim, bilmek zorundayım, sadece küçük bir şeyle olsa bile."</p>

  <p>Yine: "Neden?"</p>

  <p>Sözlerle açıklamayı beceremeyince Eragon düşünce ve hislerini Glaedr'ın bilincine boca etti. Bitirdiğinde Glaedr bir süre sustu, aldığı bilgileri sindirmeye çalışıyordu. "Şunu söylemekte haklı mıyım," diye başladı ejderha, "Sen bunu Galbatorix'i yenmekle bir tutuyorsun. Bunu dener ve başarırsan, o zaman kralı da yenebileceğini mi düşünüyorsun?"</p>

  <p>"Evet," dedi Eragon, rahatlayarak. İçinden geçenleri ejderha gibi açıklayamamıştı, ama söylemek istediği tam da buydu.</p>

  <p>"Ve bunu denemeye kararlısın?"</p>

  <p>"Evet efendim."</p>

  <p>"Seni öldürebilir," diye hatırlattı ona Glaedr.</p>

  <p>"Biliyorum."</p>

  <p>Saphira, "Eragon!" diye çıkıştı. Onun ne düşündüğünü kendi zihninde belli belirsiz hissediyordu. O sırada Saphira kampın üstünde yükseklerde uçmakta, onları olası tehlikelere karşı kollamaktaydı. "Çok tehlikeli. İzin vermiyorum!"</p>

  <p>"Ama bunu yapmak zorundayım," diye karşılık verdi konuşmadan.</p>

  <p>Glaedr, Saphira'ya, ama aynı zamanda da Eragon'a, "Eğer illa istiyorsa o zaman bunu benim onu izleyebileceğim bir yerde yapması en doğrusu. Eğer bilgisi yetmezse gereken bilgiyi belki ben tamamlayıp onu kurtarabilirim," dedi.</p>

  <p>Saphira gürledi (Eragon'un zihnini dolduran kızgın, kulakları yırtan bir sesti) ve ardından hızla inişe geçti; çadırın dışından korkunç bir rüzgâr sesiyle, bağrışan insan ve Elfleri duyuyordu. Öyle şiddetli bir iniş yapmıştı ki, çadır ve içindeki her şey sallanıp sarsıldı.</p>

  <p>Birkaç saniye sonra başını çadırdan içeri sokup Eragon'a baktı. Nefes nefeseydi, burun deliklerinden çıkan hava Eragon'un saçlarını karıştırmış, odayı dolduran yanık et kokusundan gözleri sulanmıştı. "Bir Kull kadar inatçısın!" dedi Saphira.</p>

  <p>"Senin kadar değil."</p>

  <p>Saphira'nın dudakları hırsla kıvrıldı. "Ne bekliyoruz? Yapacaksın madem, yap o zaman da kurtulalım!"</p>

  <p>"Neyi oluşturmak istiyorsun?" diye sordu Glaedr. "Çok yakından tanıdığın bir cisim olmalı."</p>

  <p>Eragon gözlerini çadırda gezdirdi, sonra sağ eline taktığı safir yüzüğe takıldı gözleri. Aren... Ajihad, Brom'dan yadigâr kalan yüzüğü kendisine verdiğinden beri onu nadiren parmağından çıkarmıştı, kolu bacağı kadar bedeninin bir parçası haline gelmişti yüzük. Bunca zaman içinde bütün kıvrım ve kesitlerini ezberlemişti; eğer gözlerini kapasa hayalinde yüzüğün aynısını gözlerinin önüne getirebilirdi; ama yüzük hakkında bilmediği şeyler de vardı; örneğin geçmişi; Elflerin onu nasıl yaptığı ve en önemlisi yapısına hangi büyülü sözcüklerin katıldığını bilmiyordu.</p>

  <p>Hayır... Aren olmaz.</p>

  <p>Sonra gözleri yüzükten, yatağın kenarına dayalı Brisingr'ın kabzasına kaydı. "Brisingr," diye mırıldandı.</p>

  <p>Tak diye boğuk bir ses geldi kılıçtan ve sanki altından itilmiş gibi kınından bir iki santim kadar yükseldi, kının içinden çıkan minik alev kıvrımları kabzayı sardı. Ama Eragon büyülü sözcüklerin tamamını söylemediğinden, alevler sönmüş ve kılıç yeniden kınına girmişti.</p>

  <p>"Brisingr," diye düşündü; neyi oluşturmak istediğini artık biliyordu. Kılıç Rhunön ustanın ellerinden çıkmıştı ama, yapılışı sırasında aletleri kullanan kendisi olmuştu; ayrıca bütün işlem boyunca demirci Elfin zihnini izleyebilmişti. Bu koca dünyada içi dışı hakkında her şeyi bildiği bir cisim varsa, o da kılıcıydı.</p>

  <p>"Emin misin?" diye sordu Glaedr.</p>

  <p>Eragon başını salladı, sonra altın renkli ejderhanın kendisini göremediğini hatırlayıp, "Evet efendim..." dedi. "Bir sorum olacak: Brisingr kılıcın gerçek adı mı ve eğer değilse, büyünün gerçekleşmesi için onun gerçek adına ihtiyacım var mı?"</p>

  <p>"Brisingr ateş demek, biliyorsun. Kılıcının gerçek adı, içinde brisingr anlamını taşısa da, hiç şüphesiz çok daha karmaşık bir kelime. Eğer istersen kılıcına kendi adıyla hitap edebilirsin ama ona sadece Kılıç desen de aynı sonucu elde edersin, önemli olan zihninde onunla ilgili doğru bilgileri toplamış olman. Isimler bilgilere verilen etiketlerdir sadece ve bilginin işe yaraması için etiketine ihtiyacın yok. O yalnızca bir ayrıntı, ama önemli bir ayrıntı. Anlayabiliyor musun?"</p>

  <p>"Anlıyorum."</p>

  <p>"O zaman başlayabilirsin."</p>

  <p>Eragon kendini toplamak için biraz bekledi. Zihninin gerisindeki kaynağı buldu, bedenindeki enerjiyi aktarmak için oraya uzandı. Enerjiyi söyleyeceği sözcüklere döküp, bir yandan da kılıçla ilgili bildiği her şeyi aklından geçirerek, açık ve net şekilde "Brisingr!" dedi.</p>

  <p>Eragon içindeki gücün birden çekilmeye başladığını hissetti. Panik içinde bir şeyler söylemeye çalıştı, kıpırdamak istedi ama büyü onu olduğu yere mıhlamıştı. Gözünü bile kırpamıyor, nefes alamıyordu.</p>

  <p>Kınında duran kılıç bu sefer alev almamıştı; titreşiyordu, su üstündeki akis gibi. Sonra havada, kılıcın hemen yanında şeffaf bir görüntü belirdi: Bu Brisingr'ın kınından çıkmış, pırıl pırıl bir benzeriydi. Kılıcın kendisi kadar mükemmel bir durumdaydı (Zaten Eragon kılıcında hiç kusur bulmazdı) ve önünde, havada dalgalanan bu kopyası ondan bile daha düzgün görünüyordu. Karşısında, kılıcın ideal olan halini görüyor gibiydi, öyle bir ideal ki, Rhunön bile bütün ustalığıyla böyle bir şey ortaya çıkarabileceğini düşünemezdi.</p>

  <p>Oluşturma işlemi gözle görülür hale gelir gelmez, Eragon yeniden nefes alıp vermeye başlamış, hareket edebilir hale gelmişti. Büyüyü birkaç saniyeliğine havada asılı tuttu, böylece oluşturduğu mükemmel şeyi hayranlıkla seyredebilecekti. Sonra tılsımı kesti; kılıcın hayali görüntüsü yavaş yavaş hiçliğe karıştı.</p>

  <p>Kılıcın görüntüsü yok olunca çadırın içi birdenbire kararmıştı.</p>

  <p>Saphira ile Glaedr'ın zihnine basınç yapan ve aklından geçen her düşünceyi pür dikkat izleyen varlığını ancak ondan sonra yeniden fark edebildi. Eragon onları hiç böyle görmemişti, her ikisi de tıpkı kendisi gibi gergindi. Saphira'yı dürtecek olsa ejderhanın sıçrayıp korku ve şaşkınlıktan olduğu yerde döneceğini tahmin etti.</p>

  <p>"Seni ben dürtersem dümdüz olursun ama," dedi Saphira.</p>

  <p>Eragon güldü; yorgun, şiltesinin üstüne çökercesine oturdu.</p>

  <p>Glaedr'ın da rahatladığını, zihninde açık bir ovada esen bir rüzgâr gibi çıkan sesten anladı. "İyi iş çıkardın Shade Katili." Glaedr'dan bu iltifatı hiç beklemiyordu; yaşlı ejderha Eragon'a ders vermeye başladığından beri, çok az takdir belirten bir söz söylemişti. "Ama istersen bir daha denemeyelim."</p>

  <p>Eragon titredi; vücuduna giren soğukluğu gidermek istercesine kollarını ovuşturdu. "Kabul efendim." Hemen yeniden tekrarlamak istediği bir tecrübe değildi zaten. Yine de içine müthiş bir tatmin duygusu yerleşmişti. Şu koca Alagaesia'da herkesin kolay kolay beceremeyeceği bir şeyi yapabildiğini kesinlikle kanıtlamıştı.</p>

  <p>Bu ona umut verdi.</p>

  <p><br /></p>

  <p>Üçüncü günün sabahında Roran yanında grubuyla beraber Varden'e geri geldi: Hepsi bitkindi, yaralıydı ve yolculuk yorgunuydular. Onların dönüşü, kampta birkaç saatliğine heyecan yaratıp, içinde bulundukları uyuşuk halden çıkarmıştı (kendisine ve arkadaşlarına bir kahramana yaraşır karşılama yapıldı) ama uyuşukluk ve can sıkıntısı kısa zamanda gelip Varden'in üzerine yeniden çöreklendi.</p>

  <p>Eragon, Roran'ı gördüğüne çok mutluydu. Gidişinden sonra kristal küreyle birkaç kez onun ne durumda olduğuna bakmış, kuzeninin sağ olduğunu öğrenmişti. Yine de onu karşısında canlı olarak görmek, Eragon'u içinde taşıdığını o ana dek fark etmediği bir endişeden kurtarmıştı. Roran, aileden geriye kalan tek kişiydi (Murtagh'ı saymıyordu) ve Eragon onu kaybetme fikrini aklına bile getirmek istemiyordu.</p>

  <p>Ama onu yakından görünce Eragon şok oldu. Roran'la adamlarının yorgun olacaklarını tahmin ediyordu ama nedense Roran, adamlarından daha yıpranmış görünüyordu, sanki bu yolculukla beş yıl yaşlanmış gibiydi. Gözleri kırmızıydı, altlarına koyu renk halkalar çökmüş, alnı kırışmıştı; sanki vücudunun her yanı çürük içindeymiş gibi yürürken kaskatıydı. Ayrıca sakalı da yarı yarıya yanmış, farklı renkler almış, iğrenç görünüyordu.</p>

  <p>Beş adamı (ilk baştaki sayıdan bir kişi eksikti) ilkönce gidip şifacı Du Vrangr Gata'ya götürmüşler ve yaralarını sardırmışlardı. Sonra çadırında Nasuada'nın huzuruna çıktılar. Nasuada onları kahramanlıklarından dolayı tebrik ettikten sonra, Roran dışındaki herkesi göndermiş ve ondan Aroughs'a yaptığı yolculukla, şehrin ele geçirilişi hakkında detaylı bir rapor almıştı. Roran'ın olanları aktarması biraz sürmüş, ama hem Nasuada, hem de Eragon (Nasuada'nın sağ tarafındaydı) anlatılanları ilgi ve bazen dehşet içinde dinlemişlerdi. Roran sözünü bitirdiğinde Nasuada hem onu, hem de Eragon'u şaşırtan bir şey yapıp, Roran'ı Varden'in savaş kıtalarından birinin başına kumandan olarak atadığım ilan etti.</p>

  <p>Eragon haberin Roran'ı memnun edeceğini sanmıştı. Ama kuzeninin yüzündeki çizgilerin derinleştiğini ve çatılan kaşları arasında, alnındaki çizgilerin daralıp birbirine yaklaştığını gördü. Roran ne itiraz etmiş, ne de şikâyet etmişti; sadece eğilip kalın sesiyle, "Siz nasıl arzu ederseniz Leydi Nasuada," dedi.</p>

  <p><br /></p>

  <p>Roran, Katrina'nın beklediği çadırlarına giderken Eragon ona eşlik etti. Genç kadın kocasını görünce öyle açık bir sevinçle onu karşılamıştı ki, Eragon mahcup olup başını çevirdi.</p>

  <p>Saphira'yla beraber üçü akşam yemeği yediler ama Eragon ve Saphira ilk fırsatta izin isteyip kalktılar. Roran'ın misafir ağırlayacak gücü olmadığı, Katrina'nın da eşiyle baş başa kalmak istediği belliydi.</p>

  <p>Saphira'yla onlardan ayrılıp, akşam karanlığının çöktüğü kampta gezinirlerken, Eragon arkadan birinin seslendiğini duydu. "Eragon! Eragon! Durun bir dakika!"</p>

  <p>Arkasına dönünce uzun boylu, sıska öğrenci Jeod'un koşarak geldiğini gördü, mısır püskülü gibi saçları ince yüzünün etrafında uçuşuyordu. Sol elinde sıkı sıkı tuttuğu yırtık pırtık parşömen bir kâğıt vardı.</p>

  <p>"Ne var?" diye sordu Eragon endişeyle.</p>

  <p>"Bu!" dedi heyecanla Jeod, gözleri ışıl ışıldı. Parşömeni kaldırıp havada salladı. "Yine becerdim Eragon! Bir yol buldum!" Kararan havanın ışığında kafasıyla şakağındaki yara izinin açık rengi, yanık teni üstünde büyük bir tezatlık oluşturuyordu.</p>

  <p>"Neyi yine becerdin? Hangi yolu buldun? Sakin ol bakalım, söylediklerinden bir şey anlaşılmıyor!"</p>

  <p>Jeod sinsi bakışlarla çevreyi kolaçan etti, sonra Eragon'a eğilip fısıldadı: "Bütün okuduklarım ve yaptığım araştırmalar meyvesini verdi: Dras-Leona'nın doğruca içine açılan gizli bir tünel buldum!"</p>
</body>
</html>
