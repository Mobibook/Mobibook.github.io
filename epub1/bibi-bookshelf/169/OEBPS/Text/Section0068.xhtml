<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Burun Üstünden Uçup, Kapıdan İçeri</h1>

  <p>Bunu yapmak zorunda mısın?" diye sordu Elva.</p>

  <p>Eragon, Saphira'nın eyer bağlarını kontrol etmenin ortasında durup, çimenlerde bağdaş kurup oturmuş, zırhının bağlantı yerleriyle oynayan kıza baktı.</p>

  <p>"Ne?" diye sordu.</p>

  <p>Elva tırnağının ucuyla dudağına pıt pıt vurdu. "Yanağının içini kemiriyorsun. İnsanın gözü takılıyor." Hemen ardından da ekledi: "Ve çok iğrenç."</p>

  <p>Biraz da şaşırarak Eragon sağ yanağının iç tarafını bir yerinden kan toplayana kadar çiğnemiş olduğunu fark etti. "Affedersin," dedi ve çabuk tarafından yaptığı bir tılsımla kendini iyileştirdi.</p>

  <p>Gecenin büyük bir kısmını meditasyon yaparak geçirmişti. Neler olacağını veya neler olduğunu düşünerek değil, sadece o anı yaşayarak: Serin havanın tenine teması, altındaki toprak zeminin hissettirdikleri, düzenli nefes alıp verişi ve sanki ömrünün geri kalan anlarını tek tek siliyormuşçasına yavaşlayan kalp atışı.</p>

  <p>Ama artık sabah yıldızı Aiedail doğudan doğmakta, şafağın ilk ışıklarını müjdelemekteydi ve savaşa hazırlanmaya başlama zamanı gelmişti. Malzemelerinin her bir yerini inceledi, eyerin koşumlarını Saphira için en rahat olacak hale gelene kadar düzeltti, eyer çantalarının hepsini tamamen boşalttı, sadece Glaedr'ın Eldunari'sini ve yumuşak olması için bir battaniye bıraktı, sonra da kılıç kemerini belki beş kez kilitledi çözdü, yeniden kilitledi.</p>

  <p>Eyerin bağlarını da kontrol etmeyi bitirdikten sonra Saphira'nın üstünden atladı. "Ayağa kalk," dedi. Elva ona ters ters baktıysa da istenileni yaptı ve tüniğinden otları silkeledi. Çabuk hareketlerle ellerini kızın ince omuzlarında gezdirdi ve doğru düzgün oturduğuna emin olmak için zırh gömleğinin kenarını düzeltti. "Bunu senin için kim yaptı?"</p>

  <p>"İki Cüce kardeşler, adları Ûmar ile Ulmar." Gülümserken yanaklarında gamzeler oluşmuştu. "İhtiyacım olduğunu düşünmüyorlardı, ama ben oldukça ikna ediciydim."</p>

  <p>"Eminim öyle olmuşsundur," dedi Saphira, Eragon'a. Eragon gülümsemesini bastırdı. Kız gecenin büyük bir çoğunluğunu ejderhalarla konuşarak geçirmiş, onları ister istemez cazibesiyle büyülemişti. Ama Eragon onların aynı zamanda kızdan çekindiklerini de fark etmişti (hatta en yaşlıları Valdr bile), çünkü Elva'nın gücüne karşı bir savunmaları yoktu. Hiç kimsenin yoktu ya.</p>

  <p>"Peki Ûmar ve Ulmar sana savaşman için bir de kılıç verdiler mi?" diye sordu.</p>

  <p>Elva'nın kaşları çatıldı. "Ben niye böyle bir şey isteyeyim?" Eragon ona bir an bakakaldı, sonra gidip eski av bıçağını getirdi; onu yemek yerken kullanırdı. Bıçağı deri bir iple Elva'nın beline bağladı. Kız itiraz edecek gibi olunca, "Ne olur ne olmaz," dedi. "Şimdi, çık bakalım."</p>

  <p>Kız söz dinleyerek onun sırtına tırmandı ve kollarını Eragon'un boynuna doladı. Eragon bu şekilde onu tepeye kadar taşıdı; bu ikisi için de kolay olmamıştı ama Elva'nın yürüyerek Eragon'a yetişmesi imkânsızdı.</p>

  <p>Eragon dikkatle Saphira'nın yan tarafından ejderhanın omzuna tırmandı. Saphira'nın ensesindeki çıkıntılardan birine tutunarak bedenini yana çevirdi ve bu sayede Elva kendisini onun sırtından eyerin üstüne çekebildi.</p>

  <p>Kızın ağırlığının üstünden kalktığını hissedince Eragon da yeniden yere atladı. Yerden kalkanı alıp yukarı kıza uzattı, kollarını iyice uzatarak parmak uçlarında yükseldi, kız neredeyse bu yüzden Saphira'nın üstünden aşağı düşmek üzereydi.</p>

  <p>"Aldın mı?" diye sordu.</p>

  <p>"Evet," dedi kız ve kalkanı kucağına çekti. Sonra eliyle göndermek ister gibi bir işaret yaptı. "Git hadi, git."</p>

  <p>Kılıcın sallanıp bacakları arasında sağa sola çarpmasına engel olmak için Brisingr'ı sapından tutan Eragon tepenin en üstüne doğru koştu, sonra da bir dizi üstüne çökerek olabildiğince alçak pozisyonda kalmaya çalıştı. Arkasında Saphira tepenin yarı yoluna kadar sürünerek çıktı, sonra dümdüz yere uzandı ve Eragon'un yanına ulaşana ve onun seyrettiklerini kendi de görebilecek duruma gelene dek yerde süründü.</p>

  <p>Varden'lilerin kampından bölükler halinde insanlar, Cüceler, Elfler, Urgallar ve kedi adamlar çıkıyorlardı. Şafak vaktinin donuk gri ışığında siluetleri seçebilmek güçtü, özellikle de ellerinde fener taşımadıkları için. Bölükler inişli çıkışlı tepeleri aşarak Urû'baen'e doğru ilerliyordu. Savaşçılar şehre sekiz yüz metre kala üç ana kola ayrıldılar. Biri kendini ana kapıya doğru pozisyonlandırmış, diğeri duvardan perdenin güneydoğu kısmına doğru yüzünü dönmüş ve sonuncusu da kuzeybatı tarafına yönelmişti.</p>

  <p>Eragon'un Saphira'yla birlikte olacağını söylediği yer de bu sonuncusuydu.</p>

  <p>Savaşçılar ayaklarına ve silahlarına bez parçaları sarmışlar ve seslerini de kısarak fısıltıyla konuşuyorlardı. Ama ilerlemeleri devam ederken Eragon ara sıra hâlâ anıran bir eşek, kişneyen bir atı veya havlayan köpeklerin sesini duyabiliyordu. Surların üstündeki askerler kısa bir süre sonra hareketlenmeyi mutlaka fark edeceklerdi (özellikle de Varden'in monte edip şehrin önüne getirip yerleştirdiği mancınıkları ve kuşatma kulelerini savaşçılar hareket ettirmeye başladıklarında).</p>

  <p>İnsan, Cüce ve Urgalların Shruikan'ı gördükten sonra bile savaşa gitmeye istekli olmalarına Eragon hayret etmişti. "Bize gerçekten çok inanıyor olmalılar," dedi Saphira. Üstündeki sorumluluk çok ağırdı, eğer kendisiyle birlikte olanlarla beraber bu işi başaramazsa çok az savaşçının hayatta kalabileceğinin acı bir şekilde farkındaydı.</p>

  <p>"Evet, ama Shruikan yine uçacak olursa, hepsi fareler gibi kaçarlar."</p>

  <p>"O zaman biz de böyle bir şeyin olmaması için elimizden geleni yapalım."</p>

  <p>Urû'baen'de bir borazan öttü, sonra bir tane, sonra bir tane daha ve lambalar ve meşaleler yanmaya başladıkça şehirde ışıklar görünmeye başladı.</p>

  <p>"İşte başlıyoruz," Eragon mırıldandı, nabzı hızlanmıştı.</p>

  <p>Artık alarm da verildiği için Varden bütün gizlilik girişimlerini boş vermişti. Doğuda, at üstünde bir grup Elf şehrin sırtını verdiği tepeye dörtnala yola çıktılar; amaçları yan tarafından tepeye çıkıp, Urû'baen'in üstünü kaplayan büyük saçağa, surlara saldırmaktı.</p>

  <p>Varden'in ortada bulunan ve fazla kalabalık olmayan kampında Eragon, Saphira'nın parlayan siluetini gördü. Hayali görüntü olan ejderhanın üstünde biri oturuyordu (ki bunun kendisinin mükemmel bir kopyası olduğunu biliyordu) ve onun da elinde kılıcıyla kalkanı vardı.</p>

  <p>Saphira'nın kopyası başını kaldırdı, kanatlarını getip açtı, sonra korkunç şekilde kükreyerek uçmaya başladı.</p>

  <p>"İyi iş çıkarmışlar, değil mi?" diye sordu Saphira.</p>

  <p>"Elfler bir ejderhanın neye benzediğini ve nasıl davrandığını biliyorlar... İnsanlar gibi değiller."</p>

  <p>Hayali Saphira ardından en kuzeydeki savaşçı grubun yanına kondu; gerçi Elfler onun insan ve Cücelerin yanına fazla yaklaşmamasına dikkat ediyorlardı, bu şekilde onunla temasa geçecek kadar yakınlaşma fırsatları olmayacak ve Saphira'nın aslında bir gökkuşağı kadar soyut olduğunu görmeyeceklerdi.</p>

  <p>Varden'liler ile müteffik güçler düzenli ordu halinde, surların dışında her üç yerde toplandığında hava da ağarmıştı. Şehrin içinde Galbatorix'in askerleri saldırıya karşı hazırlanmaya devam ediyorlardı ama kale burcundaki mazgallı siperlerde bir yukarı bir aşağı koştururlarken panik içinde oldukları ve düzen kuramadıkları belli oluyordu. Ama Eragon onların bu halinin çok sürmeyeceğinin farkındaydı.</p>

  <p>"Şimdi," diye düşündü. "Şimdi olmalı. Daha fazla bekleme!" Bakışlarını binaların üstünde gezdirip ufacık da olsa bir kızıllık aradı ama gözüne çarpan bir şey olmamıştı. "Neredesin, Tanrının cezası?! Göstersene kendini!"</p>

  <p>Üç borazan daha öttü, ama bu kez Varden'lilerdi. Ordudan bağrış çağrış sesleri yükseldi; ardından Varden'in savaş araçları fırlattıkları cisimleri şehre yağdırmaya, okçular oklarını fırlatmaya başladılar ve savaşçı birlikler koşarak, geçilmez bir perde gibi duran surlara akın ettiler.</p>

  <p>Taşlar, mızraklar, oklar fırlatıldıkları yerden çizdikleri bir kavisle, orduyu şehirden ayıran araziyi ağır ağır geçiyor gibi görünüyorlardı. Fırlatılanların hiçbiri dış duvara isabet etmiyordu; onu devirmeye çalışmak anlamsızdı çünkü, dolayısıyla mühendisler de onu aşıp daha gerisini hedefliyorlardı. Taşların kimisi Un'.i'baen'de bir yere çarpınca dağılıp parçalanıyorlar, dört bir tarafa hançer gibi keskin kırık parçaları saçıyorlar, bazıları ise binalara isabet ediyor ya da sokaklarda dev bilyeler gibi yuvarlanıyorlardı.</p>

  <p>Eragon, gökten büyük taş parçalarının yağdığı böyle bir kaos ortamına uyanmanın ne kadar korkunç bir şey olduğunu geçirdi içinden. Eragon'un dikkatini başka bir yerdeki hareketlilik çektiği sırada, hayali Saphira koşan savaşçıların üzerinden uçmaya başladı. Üç kanat çırpışıyla duvarın üstüne tırmanıp sur mazgallarını püskürttüğü alevlerle yıkadı, alevler Eragon'un gözüne normalden daha parlak görünmüşlerdi. Yeterince gerçek görünene dek bu alevlerin, surun kuzey tarafına yakın duran Elfler tarafından meydana getirilip devamlılığının sağlandığını biliyordu.</p>

  <p>Saphira'nın görüntüsü aynı surun üstünde ileri geri süzülüp duruyor, orayı askerlerden temizliyordu. Tamamen temizleyince yirmi kişilik bir Elf grubu, surun dışındaki yerlerinden fırlayıp burç kulelerinden birine tırmanmaya başladılar; böylece hayali Saphira, Urû'baen'in daha içlerine sızmaya devam ederken onlar da görüntünün devamlılığını temin edebileceklerdi.</p>

  <p>"Eğer Murtagh ile Thorn birazdan kendilerini göstermezlerse, millet bizim surun başka taraflarına niçin saldırmadığımızı merak etmeye başlayacak," dedi Saphira'ya.</p>

  <p>"Bizim bu bölgede surda gedik açmaya çalışan savaşçılara destek verdiğimizi düşüneceklerdir," diye karşılık verdi Saphira. "Biraz zaman tanı."</p>

  <p>Surun başka yerinde askerler aşağıdaki ordunun üstüne oklar mızraklar atıyorlar, onlarca Varden'linin ölümüne neden oluyorlardı. Ölüm kaçınılmazdı ama Eragon yine de üzülüyordu, çünkü savaşçıların saldırıları sadece bir yanıltmaca amaçlıydı, şehrin sa vunmasını delme şansları zaten fazla yoktu. Bu esnada kuşatma kuleleri surlara biraz daha yaklaştırılmışlardı ve mazgallardaki adamlarla üst basamaklarındakiler arasında oklar uçuşuyordu.</p>

  <p>Yukardan şerit gibi sıcak zift aşağıya saçağın dibine boca edildi ve aşağıdaki binaların arasından akıp kayboldu. Eragon yukarı baktı ve sarp kayalığın ağzını koruyan duvarın üstünde yanıp sönen ışıklar gördü. İzlerken dört cansız bedenin kenardan yuvarlandığını gördü; bedenler içi yeterince dolu olmayan bez bebekler gibi tepetaklak aşağı çakılıyorlardı. Bunu görmek Eragon'u memnun etti, çünkü Elflerin üst suru ele geçirdikleri anlamına geliyordu.</p>

  <p>Saphira'nın hayali şehrin üstünde tur atıp birkaç binayı ateşe verdi. Bunu yaparken yakınlardaki bir evin çatısında mevzilenmiş okçular ona ok fırlattılar. Hayali ejderha onlardan kaçmak istermiş gibi etrafında döndü ve görünüşte kazayla Urû'baen'e dağılmış Elf yapımı altı yeşil kuleden birine bindirdi.</p>

  <p>Çarpma bayağı gerçek gibi görünmüştü. Ejderhanın sol kanadının kuleye çarpınca kırıldığını, kuru ot sapları gibi çatırdadığını görünce Eragon empatiyle yüzünü buruşturdu. Saphira'nın taklidi aşağıda sokaklar arasından geçerken acıyla kükredi. Sonra binalardan artık o da görünmez oldu, ama kükremesi kilometrelerce öteden bile duyuluyor ve püskürttüğü anlaşılan alevler yapıların yan cephelerini, şehrin üstünü örten kayalık saçağın alt tarafında tavanını yalıyordu.</p>

  <p>"Ben asla o kadar sakar davranmazdım," dedi Saphira burun kıvırarak.</p>

  <p>"Biliyorum."</p>

  <p>Bir dakika geçti. Eragon'un içindeki gerilim dayanılmaz bir noktaya erişmişti. "Nerde kaldılar?" diye söylendi, yumruklarını sıkarak. Geçen her saniyeyle askerlerin düşürdüklerini sandıkları ejderhanın aslında var olmadığını anlamaları daha olası hale geliyordu.</p>

  <p>Onları ilk Saphira gördü. "Oradalar," dedi, zihniyle yerlerini işaret ederek.</p>

  <p>Sanki gökten düşen kızıl renkli bir kılıç gibi Thorn saçağın içinde gizli bir geçitten dışarı fırladı ve anında aşağıya doğru dalışa geçti; hayali Eragon ile Saphira'nın düştükleri yere yakın bir meydana çarpmadan inmek için sadece biraz öncesinde yavaşlamak amacıyla kanatlarını açtı.</p>

  <p>Eragon kızıl ejderhanın üstünde Murtagh'ı gördüğünü sandı ama mesafe emin olamayacağı kadar uzaktı. Murtagh olmasını diliyordu, çünkü eğer Galbatorix ise, planları büyük olasılıkla suya düşecek demekti.</p>

  <p>"Kayadan saçağın içinde tüneller olmalı," dedi Saphira.</p>

  <p>Binaların arasından daha fazla alevlerin püskürtüldüğü görüldü, ardından Saphira'nın hayali evlerin çatısına zıpladı ve kanadı kırık yaralı bir kuş gibi kısa bir mesafe çırpınarak ilerledi, sonra yeniden yere düştü. Thorn peşine düştü.</p>

  <p>Eragon daha fazla beklemedi.</p>

  <p>Arkasına döndü, Saphira'nın boynu boyunca geri koşup eyerin üstüne, Elva'nın arkasına atladı. Bacaklarına bağları geçirip bağlaması sadece birkaç saniyesini almıştı. Geri kalanını bağlamadı, bunlar kendisini sonradan sadece yavaşlatırlardı. En üstteki bağ Elva'nın bacağını da tutuyordu.</p>

  <p>Hızla sihirli sözcükleri sıralayıp üçünü gözlerden gizleyecek büyüyü yaptı. Büyü işleyince, bedeni ortadan kaybolduğu için her zamanki yönünü kaybetme duygusu çöktü üstüne. Kendini sanki tepenin üstündeki otları bastıran ejderha biçimindeki karanlık bir şeyin birkaç metre yukarısında havada asılı duruyormuş gibi hissediyordu.</p>

  <p>Büyüyü bitirir bitirmez Saphira öne atıldı. Tepenin yanından aşağı atladı ve havalanmakta zorlanarak sıkı kanat çırpmaya başladı.</p>

  <p>Eragon kendisinden kalkanı alırken Elva, "Çok da rahat değil, değil mi?" diye sordu.</p>

  <p>"Hayır, her zaman değil!" diye yanıtladı, rüzgârda duyulmak için sesini yükselterek.</p>

  <p>Zihninin gerisinde Glaedr, Umaroth ve diğer Eldunari'lerin Saphira aşağı doğru yön değiştirip Varden'lilerin kampına doğru dalışa geçerken olayları takip ettiklerini hissediyordu.</p>

  <p>"Şimdi artık intikamımızı alacağız," dedi Glaedr.</p>

  <p>Saphira hız kazanınca Eragon, Elva'nın üstüne doğru öne eğildi. Kampın orta yerinde toplanmış Blödhgarm ile on Elfli büyücüsünü ve elinde Dauthdaert'i taşıyan Aryayı gördü. Her birinin kollarının altından geçirip göğüslerine doladıkları on metre uzunluğunda halatlar asılıydı. Diğer uçta bütün halatlar Eragon'un bacağı kalınlığında ve yetişkin bir Urgal boyundaki kütüğe bağlanmışlardı.</p>

  <p>Saphira kampa doğru şiddetle eserken, Eragon kamptakileri zihniyle uyardı ve iki Elf kütüğü havaya fırlattılar. Saphira onu pençeleriyle yakaladı, Elfler sıçradı ve hemen ardından Saphira onların ağırlığını da yüklenip aşağı doğru eğim verince Eragon oturduğu yerde sallandı.</p>

  <p>Saphira'nın bedeninin yanından Eragon Elfler tıpkı kendisi gibi görünmezlik büyüsü yapar yapmaz, Elflerin, halatın ve kütüğün gözden kaybolduğunu gördü.</p>

  <p>Saphira kuvvetle kanat çırparak yerden üç yüz metre, aşağıda Elflerle Arya'nın da surları ve yapıları aşıp geçebileceği kadar yükseldi.</p>

  <p>Eragon sol taraflarında şehrin kuzeyine doğru yerde birbirini takip eden Thorn ile hayali Saphira'ya takıldı. Hayali görüntünün devamlılığından sorumlu Elfler Thorn ile Murtagh'ı fiziksel olarak meşgul etmeye ve böylece ikisine zihinsel saldırıya geçecek zaman bırakmamaya çalışıyorlardı. İrtibat kuracak olsalar ya da hayali Saphira'yı yakalayacak olsalar, aldatıldıklarını hemen anlarlardı.</p>

  <p>"Sadece birkaç dakikacık daha," diye diledi içinden Eragon.</p>

  <p>Saphira arazilerin ve mancınıkların üstünden geçti. Attıkları oklar önlerindeki arazide sanki öbek öbek beyaz başlı sazlar gibi bir görüntü oluşturan sıralar halindeki okçuların üstünden geçti. Kuşatma kulesinin üstünden ve kalkanlarının altına gizlenerek surlara merdiven dayamak için koşuşturan insanlar, Cüceler ve Urgallardan oluşan yaya savaşçıların üstünden ve aralarında Elflerin üstünden: Uzun boylu ince, parlak miğferleri, uzun uçlu mızrakları, dar enli uzun kılıçlarıyla.</p>

  <p>Ardından Saphira da duvarın üstünden geçti. Eragon altında Saphira'nın birdenbire yeniden görünür hale geldiğini ve önünde oturan Elva'nın başına baktığını fark edince canı birden çok sıkıldı. Aşağıda Arya ile diğer Elflerin de görünmezliklerinin geçtiğini tahmin etti. Küfretti ve kendilerini gizlemesi için yaptığı büyüyü bitirdi. Anlaşılan Galbatorix'in koruyucu kalkanı onların şehre görünmeden girmelerine engel olmuştu.</p>

  <p>Saphira kalenin muhteşem kapısına doğru uçuşunu hızlandırdı.</p>

  <p>Altlarında Eragon korku ve şaşkınlık dolu bağrışmalar duyuyordu ama onlara aldırmadı. Kendisini endişelendiren Murtagh ile Thorn'du, askerler değil.</p>

  <p>Saphira kanatlarını içe toplayıp kapıya doğru dalışa geçti. Tam kapıya bindirmek üzereymiş gibi bir görünüm ortaya çıktığı anda, döndü, yukarıya doğru gerileyip yavaşlamak için kanatlarını dik tutup geriden öne çırptı. Durmaya yakın Elfler sağ sağlim yere inebilsinler diye aşağı doğru bir eğimle havada bir müddet sürüklendi.</p>

  <p>Onlar halatları kesip serbest kalarak yoldan çekildikten sonra Saphira da avluya büyük kapının önüne kondu, konmanın şiddetiyle Eragon da, Elva da oturdukları yerde sarsılmışlardı.</p>

  <p>Eragon kendisiyle birlikte Elva'yı eyere bağlayan bağcıkların tokalarını hızla çekip çözdü. Sonra da kızın Saphira'nın sırtından aşağı inmesine yardım etti ve Elflerin peşinden büyük kapıya koştular.</p>

  <p>Sarayın giriş kapısı ta tepede buluşan, iki dev siyah kanattan oluşuyordu. Demirden olduğu belliydi ve üstü her biri Eragon'un başı büyüklüğünde yüzlerce veya binlerce dikenli perçinle mıhlanmıştı. Görünüm dehşet vericiydi; Eragon bundan daha itici bir giriş kapısı hayal edemiyordu.</p>

  <p>Elinde kargısıyla Arya, surun içerden asker çıkarmaya yarayan sol kapısında açılmış bölmesine koştu. Burası tek bir adamın geçebileceği genişlikte koyu renk ince bir çizgi halinde hatları belli, dikdörtgen biçiminden fazlası görünmeyen bir yerdi. Dikdörtgenin içinde yatay bir metal çubuk vardı, aşağı yukarı üç parmak genişliğinde ve belki üç katı uzunluktaydı ve kendisini çevreleyen demir kapıdan biraz daha hafifti.</p>

  <p>Arya kapıya yaklaşırken madeni şerit içe doğru bir buçuk santim kadar gömüldü ve paslı bir gürültüyle yana çekilip açıldı. Karanlığın içinden dışarı bakan bir çift baykuş gibi göz belirdi.</p>

  <p>"Kimsin sen?" diye sordu kibirli bir ses. "Ne için geldiğini söyle ya da çek git!"</p>

  <p>Arya hiç tereddüt etmeden elindeki Dauthdaert'i açık yarıktan içeri daldırdı. İçerden lıkırtılı sesler geldi ve Eragon bedenin yere düşerken çıkardığı sesi duydu.</p>

  <p>Arya kargıyı geri çekti ve kenarı tırtıklı kargının metalini sallayarak üstünden kanları ve takılmış et parçalarını silkeledi. Sonra silahı sapından iki eliyle tutup, ucunu küçük kapının sağ kenarına soktu ve, "Verma!" dedi.</p>

  <p>Çok keskin mavi renkli bir alev kargıyla kapı arasında belirince, Eragon gözlerini kısıp yana döndü. Birkaç adım uzaktan bile ısıyı hissedebiliyordu.</p>

  <p>Arya'nın yüzünde gergin bir ifade, kargının metalini kapıya bastırıyor, ağır ağır demiri kesiyordu. Kıvılcımlar ve ergimiş metal kargının metal ucundan damlıyor, tıpkı kızgın bir tavadaki yağlar gibi taş döşeli zeminde etrafa sıçrıyor, Eragon ile diğerlerini gerilemek zorunda bırakıyordu.</p>

  <p>Arya uğraşırken Eragon da Thorn ile hayali Saphira'nın oldukları yere doğru baktı. Onları göremiyordu ama kükremelerini ve yıkıp devirdikleri evlerden çıkan sesleri duyabiliyordu.</p>

  <p>Elva iyice kendisine sokulmuştu, başını eğip bakınca küçük kızın sanki ateşi varmış gibi titrediğini ve terlediğini gördü. Diz çöküp kıza baktı. "Seni taşımamı ister misin?"</p>

  <p>Kız başını iki yana salladı. "İçeri girdiğimizde daha iyi olurum, şu şeyden... uzaklaşınca." Başıyla savaşın olduğu yeri işaret ediyordu.</p>

  <p>Avlunun kıyısında Eragon bir grup insanın büyük evlerin aralarındaki boş yerlerde durmuş, kendilerini izlediklerini gördü, askere benzemiyorlardı. "Korkut gitsin şunları lütfen," diye rica etti Saphira'dan. Saphira başını savurup fazlaca yüksek olmayan bir sesle kükreyince seyirciler kaçıştılar.</p>

  <p>Fıskiye gibi saçılan kıvılcımlar ile kızgın demir bitince Arya giriş kapısını içe devrilinceye kadar (tam üç kere) tekmeledi ve kapı gerisinde yerde serili kapı gözcüsünün üstüne devrildi. Hemen ardından burunlarına cesetten yükselen yanık yün ve et kokusu geldi.</p>

  <p>Dauthdaert'i hâlâ elinde tutan Arya karanlık kapı girişinden içeri daldı. Eragon nefesini tutmuştu. Galbatorix'in sarayı için yaptığı koruyucu büyüler her ne ise Dauthdaert kızın yaralanmadan geçmesini sağlamalıydı normalde, tıpkı asker geçiş kapısını açmasını sağladığı gibi. Ama Dauthdaert'in bile üstesinden gelemeyeceği kralın yaptığı bir büyüyle karşılaşma olasılığı her zaman vardı.</p>

  <p>Neyse ki Arya kendisine bir şey olmadan saraya girebilmişti. O sırada yirmi kişilik bir asker grubu ellerinde kargılarıyla Arya'ya doğru koşmaya başladılar.</p>

  <p>Eragon, Brisingr'ı çekip küçük giriş kapısına doğru koştu ama kızın yanına gidip saraya girmek için eşikten geçmeye cesaret edemedi, henüz olmazdı.</p>

  <p>Elindeki kargıyı da en az bir kılıç kadar iyi kullanan Arya adamların arasından savaşa savaşa ilerliyordu, inanılmaz bir süratle onları etkisiz hale getiriyordu.</p>

  <p>"Onu neden uyarmadın?" diye bağırdı Eragon heyecanla, gözlerini mücadeleden ayırmadan.</p>

  <p>Kapıdaki gediğin açıldığı yere Elva da geldi. "Çünkü ona zarar vermeyecekler."</p>

  <p>Sözleri sanki kehanet gibiydi; askerlerin hiçbirinin hamlesi yerini bulmuyordu. Son kalan iki adam kaçmaya çalışmışlardı ama Arya onları yakaladı ve Tronjheim'daki dört ana koridordan bile geniş olan devasa ölçülerdeki holde daha birkaç metre bile uzaklaşamadan işlerini gördü.</p>

  <p>Askerlerin hepsi ölünce Arya cesetleri kenara çekip saray ile küçük kapı arasındaki yolu temizledi. Ardından holde on metreden fazla bir mesafe yürüyüp Dauthdaert'i yere koydu ve onu Eragon'a geri itti.</p>

  <p>Ellerini kargıdan çeker çekmez sanki her an bir darbe bekliyormuş gibi kasıldı; ama o alanda yapılı büyüler her ne ise onu etkilememiş gibi görünüyordu.</p>

  <p>"Bir şey hissediyor musun?" diye sordu Eragon. Sesi holün iç kısımlarında yankılanmıştı.</p>

  <p>Başını iki yana salladı Arya. "Kapıdan uzak durduğumuz sürece emniyetteyiz demektir."</p>

  <p>Eragon kargıyı Blödhgarm'a uzattı, o da alıp küçük kapıdan içeri daldı. Arya ile post kaplı Elf birlikte kapının her iki tarafında bulunan odalara girdiler ve gizlenmiş olan açma mekanizmasını kurcalamaya başladılar, ki normalde bu iş insanlar tarafından yapılsa iki kişiden daha fazlası gerekirdi.</p>

  <p>Sarayın dev gibi demir kapılarının kanatları iki yana doğru ağır ağır açılırken ortalık zincirlerin şıngırtılarıyla çınlıyordu.</p>

  <p>Meydana gelen aralık Saphira'nın geçebileceği genişliğe gelince Eragon, "Tamam!" diye bağırdı ve kapılar gıcırdayarak durdu.</p>

  <p>Blödhgarm sağdaki odadan çıktı (eşikten uzak durmaya özen gösteriyordu) ve Dauthdaert'i Elflerden bir başkasına gönderdi.</p>

  <p>Bu şekilde birer birer saraya girdiler.</p>

  <p>Dışarda sadece Saphira, Eragon ve Elva kalınca, şehrin kuzey taraflarından korkunç bir kükreme sesi geldi ve bir anlık için bütün Urû'baen sessizliğe gömüldü.</p>

  <p>"Oyunumuzu anladılar," diye bağırdı Uthinare. Kargıyı Eragon'a attı. "Çabuk ol, Argetlam!"</p>

  <p>"Sıra sende," dedi Eragon ve Dauthdaert'i Elva'ya uzattı.</p>

  <p>Kargıyı kollarının arasına sıkıştıran küçük kız koşa koşa Elflerin yanına geçti, ardından kargıyı yerden Eragon'a itti, Eragon kargıyı kaptı ve o da eşiği geçti. Arkasına dönünce dehşet içinde şehrin uzak ucunda binaların üstünden Thorn'u gördü. Eragon bir dizi üstüne çöküp Dauthdaert'i yere koyup Saphira'ya yuvarladı. "Çabuk ol!" diye bağırdı.</p>

  <p>Saphira kargıyı yerden alacağım diye uğraşırken birkaç dakika geçti, ağzıyla yakalamakta zorlanıyordu. Sonunda dişlerinin arasına alabildi ve onunla beraber dev hole adımını o da attı, bunu yaparken askerlerin cesetleri sağa sola saçılmıştı.</p>

  <p>Uzakta Thorn kükreyip öfkeyle kanat çırpıyor, hızla saraya doğru geliyordu.</p>

  <p>Hep bir ağızdan Arya ile Blödhgarm bir büyü yaptılar. Taş duvarların içinde kulakları sağır eden bir gürültü koptu ve demir kapılar açıldıklarından çok daha büyük bir hızla kapandılar. Öyle bir bum sesiyle kapandılar ki Eragon titreşimini ayaklarının altında hissetmişti. Ardından duvarların her birinden çıkan bir metreye iki metre ölçülerde metal bir sürgü, kapıların içine tutturulmuş kelepçelerin içine kayıp geçti ve kilitlendi.</p>

  <p>"Bu onları bir süre durdurur," dedi Arya.</p>

  <p>"Çok da uzun bir süre değil," dedi Eragon, açık duran küçük giriş kapısına bakarak.</p>

  <p>Sonra arkaya döndüler ve karşılarına çıkan yeni durumu incelediler.</p>

  <p>Hol dört yüz metre kadar uzunluktaydı, bu da aslında onları tepenin iç kısmında Urû'baen'in ötelerine kadar götürür demekti. Holün uzak ucunda bir çift kapı daha vardı; bu da en az ilki kadar büyüktü ama duvarlara belli aralıklarla yerleştirilmiş alevsiz lambaların ışığında üstü desenlerle bezeli altın renkli cephesi pırıl pırıl parlıyordu. Her iki tarafa açılan onlarca küçük koridor vardı ama hiçbiri Shruikan'ın geçebileceği kadar geniş değildi ama Saphira pek çoğundan geçebilirdi. Duvarlarda her otuz metrede bir ayrıca Galbatorix'in mührü olan kıvrımlı bir alev dilimi amblemli kırmızı flamalar da asılıydı. Ama bunun dışında duvarlar çıplaktı.</p>

  <p>Hol denen bu yerin büyüklüğü korkutucuydu ve içinin çıplaklığı Eragon'un sinirlerini daha fazla geriyordu. Tahtın altın kapıların arkasında olduğunu sanıyordu ama oraya ulaşmanın göründüğü kadar kolay olmadığı inancındaydı. Eğer Galbatorix şöhretinin yarısı kadar hin biriyse, aradaki bu yolu onlarca değil belki yüzlerce tuzakla doldurmuş olmalıydı.</p>

  <p>Eragon kralın hâlâ kendilerine saldırmamış olmasına şaşırıyordu. Saphira ile arkadaşları dışında başka bir zihnin temasını hissetmemişti; yine de krala aslında ne kadar yakın olduklarının acı verecek kadar farkındaydı. Sanki bütün sarayın gözleri onların üzerindeydi.</p>

  <p>"Burada olduğumuzu biliyor olmalı," dedi Eragon. "Hepimizin hem de."</p>

  <p>"O zaman acele etsek iyi olur," dedi Arya. Saphira'nın ağzından Dauthdaert'i aldı. Silah salya içindeydi. "Thurra," dedi Arya ve salya sıyrılıp yere döküldü.</p>

  <p>Arkalarında, demir kapının dışından Thorn'un avluda yere konarken çıkardığı korkunç büyük gürültü duyuldu. Ejderha öfkeyle kükredi ve ağır bir kütle kapıya çarptı, bütün duvarlar çarpmanın gürültüsüyle çınladı.</p>

  <p>Arya grubun önüne geçti, Elva da yanına gitti. Koyu renkli saçlı kız kargının sopasını bir ucundan tutuyordu, böylece o da onun koruyucu gücünden faydalanmış oluyordu, ikisi beraberce yürümeye, uzun holü geçip daha derinlere, Galbatorix'in yuvasına doğru ilerlemeye başladılar.</p>
</body>
</html>
