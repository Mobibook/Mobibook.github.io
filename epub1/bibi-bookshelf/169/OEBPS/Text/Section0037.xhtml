<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Çanlar Çalıyor</h1>

  <p>Eragon sanki bir kâbustan uyanıyormuş gibi silkindi.</p>

  <p>Artık Büyük Rahiple mücadele kâbusu bittiğinden dolayı yavaş yavaş duyduğu seslerin manastırın çanları olduğunu idrak etti. Yüksek, ısrarlı bir sesle çalıyordu. Brom'la beraber Dras-Leona'ya ilk gelişinde Ra'zac'ın kendilerini katedralden kovaladıkları zamanlar aklına gelmişti.</p>

  <p>"Murtagh ile Thorn yakında ortaya çıkarlar,"diye düşündü. Onlar gelmeden gitmeliyiz.</p>

  <p>Ölüm Çıngırağı'nı kınına sokup Angela'ya verdi. "Buyur," dedi. "Sanırım geri istersin." Sonra müritlerin cesetlerini kenara çekerek altından Brisingr'ı çıkardı. Eli kabzasını kavrar kavramaz bir rahatlama duygusu sardı her yanını. Şifacı kadının kılıcı çok kaliteli ve tehlikeli bir silah olmasına rağmen, kendi silahı değildi. Brisingr olmadan kendisini çıplak ve zayıf hissediyordu. Saphira'yla ayrıldıklarında da aynı şeyleri hissederdi.</p>

  <p>Yüzüğünü bulması biraz daha uzun sürdü, çünkü bankların altına yuvarlanmıştı; kolyesi ise tahtırevanın tutma yerlerinden birine dolanmıştı. Cesetlerin arasında Aryanın kılıcını da buldu, o da kılıcına kavuştuğu için mutluydu. Ama kemerinden, Bilge Beloth'un kemerinden iz yoktu.</p>

  <p>Eragon yakınlardaki bütün bankların altına tek tek baktı, sonra mihraba gidip etrafını araştırdı.</p>

  <p>"Burada değil," dedi sonunda çaresizlik içinde. Gizli geçitlere inen merdiven başındaki dayanaksız duvara döndü. "Onu tünellerde bırakmış olmalılar." Sonra bakışlarını manastırın olduğu tarafa çevirdi. "Veyahut da..." İki seçenek arasında kalarak bocaladı biraz.</p>

  <p>Kemerini bulmak için kendisini ona götürecek büyülü sözler mırıldanmaya başladı ama elde ettiği tek sonuç, gri renkte, yumuşak bir boşluk görüntüsüydü. Korktuğu başına gelmiş, büyüyle yerini bulmaya veya ele geçirilmeye karşı korumak üzere kemer yine efsunlanarak korunma altına alınmıştı, tıpkı Brisingr'ı koruyan büyüler gibi.</p>

  <p>Eragon kaşlarını çatıp dayanaksız duvara doğru bir adım attı.</p>

  <p>Çanlar daha da yüksek sesle çalıyordu.</p>

  <p>"Eragon," diye seslendi Arya katedralin diğer başından; baygın müridi bir omzundan diğerine aktardı. "Gitmeliyiz artık"</p>

  <p>"Ama..."</p>

  <p>"Oromis anlayacaktır. Bu senin kabahatin değil."</p>

  <p>"Ama..."</p>

  <p>"Bırak, boş ver! Kemer daha önce de kayboldu. Onu yeniden buluruz. Ama şimdi tüymeliyiz buradan. Acele et!"</p>

  <p>Eragon küfretti, dönüp Arya, Angela ve Solembum'un oldukları yere, katedralin baş tarafına koştu. Kaybedecek o kadar şeyin arasında...</p>

  <p>Onu enerjiyle doldurabilmek uğruna o kadar yaratık canını feda etmişti ki, kemeri arkada bırakmak neredeyse günah gibi geliyordu. Ayrıca sanki gün bitmeden ona ihtiyacı olacakmış gibi korkunç bir duygu vardı içinde.</p>

  <p>Katedralden çıkmak için Angela'yla ağır kapıları itip açarlarken, Eragon zihniyle Saphira'ya ulaşmaya çalıştı; onun şehrin üstünden kendisiyle bağlantı kurmasını bekleyerek turladığını biliyordu. Artık gizlenme gereği kalmamıştı. Eragon, Murtagh veya başka bir büyücünün varlığından haberdar olmasına aldırmıyordu.</p>

  <p>Kısa bir süre sonra, Saphira'nın aşina olduğu bilinç temasını hissetti. Zihinleri bir kez daha birbiri içinde eriyip kaybolurken, Eragon'un üstünden de bir ağırlık kalkmıştı.</p>

  <p>"Ne yaptınız bunca zaman?" diye seslendi Saphira. Eragon onun endişesini duyumsayabiliyordu. Aklından, kendisini bulmak için gerekirse Dras-Leona'nın tepesine inip taş taş üstünde bırakmadan aramak geçtiğine emindi.</p>

  <p>Başlarından geçen her şeyi onun zihnine aktararak, ayrıldıklarından beri olanları onunla paylaştı. Bu işlem birkaç saniye sürmüştü; bu esnada Arya, Angela ve kedi adam da katedralden çıkmış ön basamaklardan aşağı iniyorlardı.</p>

  <p>Saphira'ya anlattıklarını kavrayıp hazmetmesi için bir fırsat tanımadan dedi ki: "Düşmanları şaşırtmana ihtiyacımız var, hemen!"</p>

  <p>Saphira onun ne demek istediğini anlamıştı. Eragon onun aşağı meyledip dalışa geçtiğini hissedebiliyordu.</p>

  <p>"Ayrıca, Nasuada'ya haber ver, artık saldırıya geçebilir. Biz birkaç dakika sonra güney kapısında oluruz. Kapıları açtığımızda Varden'liler orada olmazsa, buradan nasıl kaçarız onu bilmem!"</p>
</body>
</html>
