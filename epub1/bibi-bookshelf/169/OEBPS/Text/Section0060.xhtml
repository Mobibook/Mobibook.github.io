<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ruhlar Dehlizi</h1>

  <p>Eragon kılıcıyla kalkanını kaldırdı, başlamaya can atıyordu ama bir yandan da çok heyecanlıydı. Yine önceden olduğu gibi Saphira'yla beraber Kuthian Kayası'nın önündeydiler; Glaedr'a ait kalplerin kalbi de, eyer torbası içindeki küçük kasasında, Saphira'nın sırtındaydı.</p>

  <p>Sabahın erken saatiydi ve güneş bulutların arasından usul usul sızıyordu. Eragon kuş yuvasına döndükten sonra Saphira'yla birlikte doğruca Kuthian Kayası'na gitmek istemişlerdi ama Glaedr önce Eragon'un bir şeyler yemesi için ısrar etmiş, sonra da biraz hazmetmesini beklemişlerdi.</p>

  <p>Fakat artık şimdi nihayet sivri taş kulenin önündeydiler ve Eragon beklemekten artık sıkılmıştı, Saphira da öyle.</p>

  <p>Birbirlerine gerçek isimlerini söylediklerinden beri aralarındaki bağ sanki daha da güçlenmiş gibiydi, belki de birbirleri için ne anlam ifade ettiklerini anladıkları içindi. Zaten bildikleri bir şeydi ama yine de öyle inkâr edilmez sözcüklerle ifade edilmeleri paylaştıkları yakınlığı daha da artırmıştı.</p>

  <p>Kuzey taraflarından bir karga öttü.</p>

  <p>"İlk önce ben başlayayım," dedi Glaedr. "Eğer bu bir tuzaksa, ben onun önünden sizi yakalayacağından daha hızlı kaçabilirim."</p>

  <p>Eragon zihin bağını Glaedr'dan çekmeye başlamıştı, Saphira da öyle, ikisi de gerçek ismini söylerken yaşlı ejderhaya yalnız kalabilme imkânı tanımak istemişlerdi. Ama Glaedr onlara, "Hayır, siz bana kendi isimlerinizi söylediniz. Sizin de benim ismimi bilmenizden daha normal bir şey olamaz," dedi.</p>

  <p>Eragon, Saphira'ya baktı, sonra ikisi de, "Teşekkürler Ebrithil," dediler.</p>

  <p>Ardından Glaedr ismini söyledi ve adı Eragon'un kulaklarında borazanlar gibi yankılandı, krallara layıktı ama Glaedr'ın matemi ve Oromis'in ölmesine duyduğu öfkeyle karışık olduğundan bir şekilde uyuşmayan bir tarafı da vardı. İsmi Eragon ile Saphira'nınkinden uzundu; birkaç cümle boyunca devam ediyordu (yüzyıllara yayılan bir ömrün hikâyesiydi, içinde elemler, mutluluklar ve sayısız başarılar vardı. Glaedr'ın erdemi isminden de açıkça anlaşılıyordu ama aynı zamanda tezatlıklar ve karmaşık şeyler de vardı: Kimliğini tam olarak algılamayı güçleştiriyordu.</p>

  <p>Saphira da Glaedr'ın ismini duyunca Eragon'la aynı hayranlığı hissetmişti; ismi işitmek ikisinin de kendilerinin daha ne kadar genç olduklarım ve Glaedr'ın bilgi ve tecrübe düzeyine erişebilmeleri için daha çok yol kat etmelerini anlamalarına neden olmuştu.</p>

  <p>"Arya'nın gerçek adı ne acaba?" diye düşündü Eragon kendi kendine.</p>

  <p>Kuthian Kayası'nı dikkatle izliyorlardı ama bir değişiklik olmamıştı.</p>

  <p>Ardından Saphira gitti. Boynunu kaldırıp yere yüce ruhlu bir süvari atı gibi pençesini koyarak gururla gerçek ismini söyledi. Gün ışığında bile pulları ismini ilan ettiği o anda ışıl ışıl parıldıyordu.</p>

  <p>Glaedr ile Saphira'nın gerçek adlarını söylemeleri, Eragon'un kendi isminden utanmamasını sağlamıştı. Hiçbiri mükemmel değildi ama kimse diğerini eksiklerinden dolayı yargılamıyor, aksine kabullenip bağışlıyorlardı.</p>

  <p>Saphira da kendi ismini söyledikten sonra bir şey olmamıştı.</p>

  <p>Son olarak Eragon öne çıktı. Soğuk ter bastı alnını. Özgür bir insan olarak son eylemi olabileceğini bildiği için adını zihnini kullanarak söylemeyi tercih etti, tıpkı Glaedr ve Saphira'nın yaptığı gibi. Adını yüksek sesle söylememesinin, kimsenin bir şey duymasına fırsat vermemek için güvenliği açısından daha iyi olabileceğini düşünerek öncesinden böyle kararlaştırmışlardı.</p>

  <p>Eragon son sözcüğü de aklında şekillendirdikten sonra, kulenin dibinde ince, koyu renkli bir çizgi belirdi.</p>

  <p>Çizgi on beş metre kadar yukarı çıkıp sonra iki ayrı yöne kavis çizerek ayrıldı; ortaya iki tane büyük kapının dış hatları çıkıyordu. Kapıların üstünde satır satır altın yaldızla resmedilmiş antik yazılar vardı: Hem fiziksel, hem de sihir yoluyla ortaya çıkarılmaya karşı yapılmış koruyucu tılsımlardı bunlar.</p>

  <p>Dış hatlar belirginleşip ortaya çıkınca, görünmeyen menteşelerinden dışa doğru ardına kadar açıldı, açılırken, artık ne kadar zaman önceyse en son açıldığından beri önünde birikmiş bütün pislik ve otları da koparıp süpürdü. Kapıdan girince yüksek kubbe tavanlı, dik eğimli bir tünel aşağı doğru yerin alt katlarına uzanıyordu.</p>

  <p>Kapılar tamamen açıldıktan sonra etraf yeniden bir sessizliğe büründü.</p>

  <p>Eragon karanlık tünele baktı, içinde korkunun giderek arttığını hissediyordu. Aradıkları şeyi bulmuşlardı, ama bir tuzak olup olmadığını hala bilmiyordu.</p>

  <p>"Solembum yalan söylememiş," dedi Saphira. Dilini dışarı çıkarıp havayı tattı.</p>

  <p>"Evet, ama içerde bizi neler bekliyor acaba?" diye sordu Eragon.</p>

  <p>"Böyle bir yerin normalde olmaması gerekiyor," dedi Glaedr. "Bizlerin ve süvarilerin bu adadaki pek çok sırdan haberimiz vardı ve ada bunun kadar büyük bir tünelin kimse duymadan yapılabilmesi için oldukça küçük. Ama işte bu tünelden haberim bile yoktu."</p>

  <p>Eragon kaşlarını çatıp çevresine bakındı. Hala yalnızdılar; onları gözleyip üstlerine saldırmaya hazırlanan kimse yoktu çevrede. "Süvariler Vroengard'ı vatanları yapmadan önce yapılmış olabilir mi dersin?"</p>

  <p>Glaedr bir süre düşündü. "Bilmiyorum... Belki. Mantıklı tek açıklaması bu, ama eğer böyleyse o zaman burası gerçekten antik bir yer."</p>

  <p>Üçü de tüneli zihinlerinin yardımıyla iyice araştırdılar ama içinde yaşayan bir varlığa rastlamadılar.</p>

  <p>"Tamam o zaman," dedi Eragon. Korkunun acı tadını hissediyordu ağzında, eldivenlerinin içinde elleri sırılsıklamdı. Tünelin diğer ucunda her ne bulacaklarsa artık bulup bu işi bitirmek istiyordu. Saphira da gergindi ama Eragon kadar değil.</p>

  <p>"Hadi, bu yuvada gizlenen fareyi bulup ortaya çıkaralım," dedi Saphira.</p>

  <p>Ardından birlikte kapıdan geçip tünele girdiler.</p>

  <p>Saphira'nın kuyruğunun ucu da kapının eşiğinden geçer geçmez kapı arkalarından taşın taşa çarparken çıkardığı büyük bir gürültüyle kapanıp, onları karanlıkta bıraktı.</p>

  <p>"Ahh, hayır, hayır, hayır!!" diye bağırdı Eragon telaşla kapıya koşarak. "Naina hvitr," dedi ve tünelin girişi, yönü belli olmayan bir aydınlık veren beyaz ışıkla aydınlandı.</p>

  <p>Kapının iç yüzeyi son derece pürüzsüzdü ve ne kadar itse, ne kadar yumruklasa yerinden kımıldamıyorlardı. "Kahretsin. Bir kütük ya da kaya gibi bir şey bulup kapanmaması için araya koymalıydık," diye hayıflandı, daha öncesinden düşünemediği için kendi kendine kızıyordu.</p>

  <p>"Eğer gerekirse, onları istediğimizde yerle bir ederiz," dedi Saphira.</p>

  <p>"Buna o kadar da emin değilim," diye karşılık verdi Glaedr.</p>

  <p>Eragon yeniden Brisingr'ı kavradı. "O zaman sanırım ilerlemekten başka çaremiz yok."</p>

  <p>Eragon tılsımı değiştirip ışığın tavandan tek bir noktadan gelen şekle dönüşmesini sağladı (yoksa gölgelerin yokluğunda Eragon ile Saphira'nın önlerindeki derinliği kavramalarını zorlaştırıyordu) ve sonra hep birlikte meyilli tünelden aşağı yürümeye başladılar.</p>

  <p>Koridorun zemini yamru yumruydu ve bu da basamakların yokluğunda yürümelerini kolaylaştırıyordu. Yerle duvarın birleştiği yerlerin sanki ikisi birbirine kaynamış gibi bir görüntüsü vardı, ki bu da Eragon'a tüneli büyük olasılıkla Elflerin kazdığını söylüyordu.</p>

  <p>İnmeye, toprağın altında daha daha derinlere inmeye devam ettiler. Eragon, Kuthian Kayası'nın arkasında kalan dağ eteklerini geçtiklerini ve şimdi de arkada kalan dağın altlarında burgu gibi ilerlediklerini tahmin ediyordu. Tünel ne kıvrılıyor, ne de kollara ayrılıyordu ve duvarlar olabildiğince çıplaktı.</p>

  <p>Sonunda Eragon tünelin derinliklerinden gelen ılık bir havanın varlığını hissetti ve uzakta soluk turuncu bir ışık fark etti. "Letta," diye mırıldandı ve tılsımlı ışığı söndürdü.</p>

  <p>İndikçe hava ısınmaya devam etti ve ışık önlerinde mum parlaklığına ulaştı. Kısa bir süre sonra tünelin sonunu görebilir hale geldiler: Kabartma oyma yazılarla dolu kocaman kapkara bir kemer. Öyle bir kemer ki, sanki dikenlerle kaplı gibiydi. Havada yoğun bir kükürt kokusu vardı, Eragon gözlerinin yaşarmaya başladığını hissetti.</p>

  <p>Kemerin önüne gelip durdular, ötesine bakınca görebildikleri tek şey düz gri bir zemindi.</p>

  <p>Eragon geldikleri yola dönüp baktı, sonra bakışlarını yeniden kemere çevirdi. Oymalı kabartmalı yapı nedense sinirlerini geriyordu, Saphira'yı da öyle. Yazıları okumaya çalıştı ama oymalar çok sıkışık ve karışıktı, anlam çıkarmak çok zordu, ayrıca kara kemerin ötesinde herhangi bir enerjinin varlığını hissetmiyordu. Ama öte yandan tılsımlı olmadığına inanmakta zorlanıyordu; tüneli her kim yaptıysa, dış kapıyı gizleme amacıyla kapıya sürgü büyüsünü saklamakta başarılı olmuştu, dolayısıyla aynı şeyi kemerle ilgili yaptıkları büyüleri gizlemekte de kullanmış olabilirlerdi.</p>

  <p>Saphira'yla çabucak bakıştılar. Eragon heyecandan kuruyan dudaklarını ıslatırken aklına Glaedr'ın sözleri geldi: Artık güvenli olan hiçbir yol kalmadı.</p>

  <p>Saphira burnundan hava püskürterek iki delikten de küçük kısa birer alev saldı, sonra Saphira'yla birlikte kemerli geçitte ilerlemeye başladılar.</p>
</body>
</html>
