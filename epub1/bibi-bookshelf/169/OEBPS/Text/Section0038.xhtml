<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kara-Dikenli-Mağara</h1>

  <p>Doğan güneşin yarı aydınlığında fâre-yuvası-şehre doğru dalışa geçen Saphira'nın başının üstünden nemli ve serin-su-dışı-sabah-havası ıslık çalarak geçiyordu. Henüz yükselmemiş gün ışınları, kokmuş-ağaç-yumurta-kabuğu-yapılan yüksek kabartmalar gibi gösterirken batı cepheleri gölgeler içinde kapkaraydı.</p>

  <p>Sırtına binmiş olan Eragon-kılığındaki-kurt-Elf seslenerek kendisine bir şeyler söyledi ama aç rüzgâr bütün sözcükleri yuttu ve Saphira onun söylediğini anlayamadı. Elf, ilahiler-dolu-zihniyle sorular sormaya başlamıştı ama Saphira onun sözlerini bitirmesini beklemeyip, Eragon'un içinde bulunduğu zor durumu anlattı ve ondan Nasuada'yı uyarıp saldırı zamanının geldiğini söylemesini istedi.</p>

  <p>Blödhgarm, Eragon-gölgesi kılığına girip kimi kandıracaktı, Saphira anlayamıyordu. Kesinlikle, kalp-ve-beyin-arkadaşı gibi kokmuyordu, düşünceleri Eragon'unkiler gibi değildi. Yine de, iki-bacaklılar Blödhgarm'ın görünümünden tatmin olmuşa benziyorlardı ve kandırmaya çalıştıkları da zaten iki-bacaklılardı.</p>

  <p>Fare-yuvası-şehrin sol tarafında Thorn, pırıl pırıl parlayan görünümüyle güney kapısının üstündeki mazgallı siperlerde uzanmış yatıyordu. Kızıl renkli koca başını kaldırdı. Thorn'un, kendisinin kemik-kıran-zemine doğru hızla dalışa geçtiğini gördüğünü tahmin etti Saphira, zaten beklediği bir şeydi bu. Saphira'nın, Thorn'la ilgili duygu ve düşünceleri birkaç kısa izlenimle dile getirilemeyecek kadar karmaşıktı. Thorn'u ne zaman düşünse aklı karışıyor ve kararsız kalıyordu; bu, Saphira'nın pek alışık olduğu bir şey değildi.</p>

  <p>Yine de ne olursa olsun, bu sonradan görme yeniyetme enciğin savaşta kendisini alt etmesine müsaade etmeyecekti.</p>

  <p>Koyu renkli bacalar ve evlerin keskin hatlı çatıları yakınlaşıp irileştikçe, Saphira kanatlarını biraz daha gerip açtı. İnişe geçmeye başlarken göğsünde, omuzlarında ve kanat kaslarında artan yükü iyice hissetti. Birbiriyle iç içe olan binalarla arasında sadece birkaç yüz metre kalınca, yukarı doğru süzülüp kanatlarını son noktasına kadar olabildiğince açtı. İniş hızını azaltabilmek için harcadığı çaba çok büyüktü; hatta bir an sanki rüzgâr kanatlarını eklem yerlerinden koparacakmış gibi gelmişti.</p>

  <p>Dengesini bulabilmek için kuyruk pozisyonunu ayarladı ve kan-delisi-papazların tapındığı kara-dikenli-mağarayı görene kadar şehrin üstünde dolaştı. Kanatlarını yeniden bir kat katlayarak son birkaç metre daha alçaldı ve ardından zelzele gibi bir inişle katedralin çatı terasının ortasına kondu.</p>

  <p>Durmaya çalışırken aşağıdaki caddeye düşmemek için pençelerini çatının taşlarına geçirdi. Sonra başını geriye atıp en yüksek sesiyle dünyaya ve üzerindeki her şeye meydan okuyan bir sesle kükredi.</p>

  <p>Kara-dikenli-mağaranın yanındaki binanın kulesinde, koca çan çalıyordu. Ses sinir bozucuydu, o yüzden çana doğru boynunu şöyle bir çevirip sarı mavi renkte, roket ateşi gibi alevler püskürttü. Kule taştan olduğu için ateş almamıştı ama halatlar ve çanı taşıyan ahşap kirişler tutuşmuştu; birkaç dakika sonra koca çan gürültüyle kulenin içinde aşağıya düştü.</p>

  <p>Bu onu mutlu etmişti, tıpkı çığlık çığlığa oradan kaçışan iki-bacaklı-yuvarlak-kulaklılar gibi. Nihayetinde bir ejderhaydı o. Kendisinden korkmaları çok normaldi.</p>

  <p>İki-bacaklılardan biri, kara-dikenli-mağaranın önündeki meydanda koşarken durmuştu. Saphira onun kendisine sihirli sözler söyleyerek büyü yapmaya çalıştığını anladı; incecik sesi korkak bir fareninkine benziyordu. Adamın yaptığı büyü her ne ise, Eragon'un kendisi için yaptığı kalkanlar onu korumuştu (Saphira koruduklarını sanıyordu, çünkü ne hislerinde, ne de çevresindeki şeylerin görünümünde bir değişiklik olmuştu).</p>

  <p>Eragon-kılığındaki-kurt-Elf, büyücü adamı kendisi için öldürmüştü. Saphira, Blödhgarm'ın büyücünün zihnini nasıl yakalayıp ele geçirdiğini, iki-bacaklı-yuvarlak-kulaklının zihnini nasıl boyun eğmeye zorladığını hissetmişti. Ardından Blödhgarm eski-Elf-büyü-dilinde tek bir sözcük sarf etmiş ve iki-bacaklı-yuvarlak-kulaklı yere yığılmış, ağzından kan gelmeye başlamıştı.</p>

  <p>Sonra kurt-Elf Saphira'nın omzuna pat pat vurup, "Hazır ol Parlakpul. İşte geliyorlar," dedi.</p>

  <p>Saphira, Thorn'un çatının kenarından yükseldiğini ve Eragon'un-üvey-kardeşi-Murtagh'ın da küçük karanlık siluetiyle onun üstünde oturduğunu gördü. Sabah güneşinde Thorn da en az kendisi kadar parlıyordu. Ama Saphira'nın pulları onunkinden daha temizdi, yola çıkmadan önce özellikle temizlenip bakım yapmıştı. En güzel halini almadan asla savaşa gitmezdi. Düşmanları kendisinden sadece korkmamalı, aynı zamanda hayranlık duymalıydılar.</p>

  <p>Bunun biraz dış görünüme önem vermek ve şımarıklık anlamına geldiğini biliyordu ama aldırmıyordu. Başka hiçbir ırk, ejderhalarla boy ölçüşemezdi. Ayrıca Saphira türünün geriye kalan tek dişisiydi; kendisini gören herkesin onu çok beğenmesini, iyi hatırlamalarını ve ejderhaların soyu tükendiğinde iki-bacaklıların onlardan saygı, hayranlık ve merakla bahsetmelerini arzu ediyordu.</p>

  <p>Thorn fare-yuvası-şehirden birkaç yüz metre yükselirken, Saphira da hemen çevreyi gözden geçirip, kalp-ve-beyin-arkadaşının, kara-dikenli-mağaranın yakınlarında olmadığına emin olmak istedi. Az sonra başlayacak savaşta kazara onu yaralamak istemezdi. Evet, Eragon korkulacak bir avcıydı ama yine de ufak tefekti ve kolayca ezilebilirdi.</p>

  <p>Hâlâ Eragon'un kendisine anlattığı karanlık-yankılı-acı olaylara bir anlam vermeye çalışıyordu; ama ne olup bittiğini tahmin edebiliyordu; zaten buna hep inanırdı, şimdi bir kez daha gerçek olduğu ortaya çıkmıştı: Yani, kalp-ve-beyin-arkadaşıyla ne zaman ayrı olsalar, onun başı hep belaya giriyordu. Tabii Eragon bunu duysa karşı çıkardı, Saphira biliyordu; ama başlarına gelen bu son felaket onu buna iyice inandırmıştı. Ayrıca haklı çıkmış olmak da garip bir zevk veriyordu.</p>

  <p>Thorn uygun bir yüksekliğe çıkınca Saphira'ya doğru dönüp ağzından alevler saçarak üstüne dalışa geçti.</p>

  <p>Saphira'nın korktuğu alevler değildi (Eragon'un koyduğu büyü kalkanı onu korurdu); kendisini korkutan, Thorn'un dev cüssesi ve gücü yüzünden bu kalkan enerjisini çok çabuk tüketecek olmasıydı. Hedef olmamak için bedenini katedrale iyice yapıştırdı ve hemen ardından boynunu çevirip Thorn'un soluk renkli göbeğine bir tos attı.</p>

  <p>Bir anda Saphira'nın çevresini harlı alevler kuşatmıştı; alevler tıpkı dökülen dev bir şelale gibi gürül gürüldü. Öyle parlaktılar ki, Saphira tıpkı suyun altındaymış gibi içgüdüsel olarak gözkapaklarını kapadı hemen, artık parlaklığı gözlerini kamaştırmıyordu.</p>

  <p>Sonra alevler söndü. Thorn üstünden uçup geçerken kalın, gövde-çürüten-kuyruğu, sağ kanadının zar gibi ince derili kısmında bir çizik açtı. Yara kanamıştı, ama kanama fazla değildi; ayrıca uçarken herhalde acı verecekti, yine de çok engel çıkaracağını sanmıyordu.</p>

  <p>Thorn, Saphira'nın üzerine dalışlar yaparak tekrar tekrar saldırdı; onu uçması için kışkırtmaya çalışıyordu. Saphira yine de yerinden kımıldamadı ve Thorn birkaç kez daha üstünde uçtuktan sonra onu taciz etmekten vazgeçip kara-dikenli-mağaranın öbür tarafına kondu, dengesini sağlamak için kanatlarını sonuna kadar germişti.</p>

  <p>Thorn dört ayağı üstüne yere konduğunda bütün yapı sallanmış, duvarlardaki değerli-taş-pencere-resimleri kırılıp şangır şungur yere dökülmüştü. Yumurta-kırıcı-Galbatorix'in sayesinde Thorn şimdi kendisinden daha iriydi ama Saphira korkmuyordu. Kendi tecrübesi Thorn'dan daha fazlaydı, hem ayrıca kendisi Glaedr'la çalışmıştı. Glaedr, ikisinin toplamından bile büyüktü. Zaten Thorn kendisini öldürmeye cesaret edemiyordu... ve öldürmek istediğini de sanmıyordu.</p>

  <p>Kızıl ejderha kükreyip bir adım attı. Pençesinin uçlarıyla çatının taşlarını tırmalıyordu. Saphira da kükreyerek karşılık verdi ve kara-dikenli-mağaranın önünden duvar gibi yükselen sarmallara kuyruğu dayanana kadar birkaç metre geriledi.</p>

  <p>Thorn'un kuyruğunun titrediğini fark edince, Saphira onun saldırıya geçeceğini anladı.</p>

  <p>Nefesini içine çekip Thorn'u cayır cayır yanan bir alev seline boğdu. Amacı, sırtında oturanın Eragon olmadığını Thorn ve Murtagh'ın anlamasına engel olmaktı. O yüzden, ya Thorn'dan uzak kalacaktı ve bu şekilde Murtagh, Eragon-kılığındaki-kurt-Elfin düşüncelerini okuyamayacaktı ya da sürekli ve deli gibi saldırmaya devam ederek Murtagh'a fırsat vermeyecekti (ki, bu aslında zor bir şeydi, çünkü Murtagh, Thorn havada dönüp dururken de savaşmaya alışıktı). Yine de yere yakındılar ve bu da Saphira'nın işine gelen bir durumdu, çünkü Saphira saldırmayı tercih ediyordu. Her zaman saldırmayı.</p>

  <p>Murtagh sihirle güçlendirilmiş gür bir sesle üstüne püskürtülen alevlerin arkasından seslenerek, "En fazla bunu mu yapabiliyorsun?" diye sordu. Çıkardığı alevler ağzında daha sönerken, Saphira, Thorn'un üstüne atladı. Doğrudan göğsüne vurdu, sonra boyunları birbirine dolandı, dişlerini birbirlerinin boğazına geçirmeye çalışırken başları çarpışıyordu. Çarpmanın etkisi Thorn'u geriletip kara-dikenli-mağaranın gerisine itmişti. Thorn, Saphira'yla kapışıyor, kanatlarını çırpıyordu, sonra ikisi beraber yere yuvarlandılar.</p>

  <p>Öyle bir sarsıntıyla kapaklanmışlardı ki yere, taş yollar çatlamış, yakındaki yapılar sallanmıştı. Thorn'un sol omuz kanadında bir şey çatırdayıp, sırtı doğal olmayan bir görünümle geriye doğru kıvrılınca, sırtında oturan Murtagh ezilmekten kendi büyülü kalkanı sayesinde kurtuldu.</p>

  <p>Saphira, Thorn'un altında kalan Murtagh'ın küfrettiğini duydu. Öfkeli iki-bacaklı-yuvarlak-kulaklı yeni bir büyü yapmaya başlamadan, biraz gerileyip araya mesafe koymanın doğru olacağına karar verdi.</p>

  <p>Saphira ayağa sıçradı, kalkarken de Thorn'un karnına bir tane indirdi. Uçup, kızıl ejderhanın arkasındaki bir evin tepesine kondu, durduğu yerde ışıldıyordu. Bina onu taşıyamayacak kadar zayıftı, bu yüzden oradan da uçtu ama uçmadan evvel o sıradaki binaları da ateşe vermeyi ihmal etmedi.</p>

  <p>Alevler ahşap yapıları yalayıp yutarken, tatmin olmuş bir halde, "Bununla uğraşadursunlar" diye düşündü.</p>

  <p>Yeniden kara-dikenli-mağaraya geri dönerek pençelerini taş döşemelerin altına geçirdi ve tıpkı Durza, Gil'ead'daki şatonun damına yaptığı gibi çatıyı söküp parçalayarak açmaya başladı. Aradaki tek fark şimdi artık büyüktü. Güçlüydü. Koca koca blok taşlar, Eragon için çakıltaşı neyse kendisi için de oydu. İçerde tapınan kan-delisi-rahipler, kalp-ve-beyin-arkadaşını yaralamıştı; ejderha-kanlı-Elf-Arya'yı, genç-yüzlü-yaşlı-kafalı-Angela'yı ve çok-isimli-kedi-adam-Solembum'u yaralamışlar, Wyrden'i öldürmüşlerdi. Bu yüzden Saphira intikam için kara-dikenli-mağarayı onların başına yıkacaktı.</p>

  <p>Birkaç saniyede binanın tavanında büyük bir delik açmayı başardı. Yapının içini püskürttüğü alevlerle doldurdu, ardından pençeleriyle büyük orgun pirinç borularını dibinden kavrayarak katedralin arka duvarından çekip söktü. Borular büyük bir gürültüyle bankların üstünde yuvarlandılar.</p>

  <p>Thorn kükreyip yoldan sıçradı, kara-dikenli-mağaranın üstüne çıkacak kadar havalandı ve pozisyonunu oluşturabilmek için sıkı şekilde kanat çırparak orada asılı kaldı. Thorn arkadaki evlerden yükselen alevlerden duvarın önünde, biçimsiz siyah bir siluet olarak görünüyor, bir tek şeffafımsı kanatları kızıl turuncu parlıyordu.</p>

  <p>Thorn tırtıklı pençeleriyle uzanarak Saphira'ya doğru bir hamle yaptı.</p>

  <p>Saphira son ana kadar bekleyip, sonra yana sıçrayarak kara-dikenli-mağaradan uzaklaştı ve Thorn katedralin orta kulesinin dibine kafa üstü tosladı. Uzun-delik-taş-kule bu darbeyle sarsılmış, en üst kısmı (altından yapılma, dekoratif bir paratoner) devrilip, üç yüz metreden fazla, bir yükseklikten aşağıdaki meydana düşmüştü.</p>

  <p>Çaresizlik içinde kükreyen Thorn kendini toparlamaya çalışıyordu. Arka ayakları Saphira'nın çatıda açtığı delikten içeri kaydı; dışarı çıkmak için pençelerini taş zemine geçirmeye çalışıyordu.</p>

  <p>Bunu yaparken Saphira kara-dikenli-mağaranın ön tarafına geçti ve Thorn'un tosladığı yivli kulenin karşısında pozisyon aldı.</p>

  <p>Sonra bütün gücünü toparlayıp sağ ön pençesiyle kuleye bir tane vurdu.</p>

  <p>Ayaklarının altında heykeller, oymalı dekorlar paramparça oluyordu; yükselen toz bulutu burun deliklerine doldu. Yukardan meydana taş parçaları ve kireçli harçlar yağıyordu. Kule yine de yıkılmamıştı, bu yüzden Saphira bir kez daha vurdu.</p>

  <p>Saphira'nın yapmaya çalıştığı şeyi anlayan Thorn paniklemişti, kükreyişleri delice bir şiddete ulaştı, daha büyük bir gayretle düştüğü yerden kurtulmak için çırpınmaya başladı.</p>

  <p>Saphira'nın üçüncü vuruşunda uzun-taş-kule en alt yerinden çatladı ve ıstırap veren bir yavaşlıkla geriye, çatıya doğru devrildi. Thorn'un sadece korkunç şekilde kükreyecek kadar vakti olmuştu; yıkılan kulenin molozları üstüne yağarak onu iyice bir kabuk gibi kalan yıkık katedralin içine gömdü ve molozların altında bıraktı.</p>

  <p>Kulenin parçalanarak devrilişinin sesi bütün fare-yuvası-şehirde sanki patlayan bir fırtına gibi yankılanmıştı.</p>

  <p>Saphira da kükremeyle karşılık verdi, ama bu kez kükreyişinde vahşi bir zafer duygusu vardı. Thorn mutlaka bir süre sonra oradan çıkardı, ama o an gelene dek kaderi Saphira'nın elindeydi.</p>

  <p>Saphira kanatlarını geriye çekip kara-dikenli-mağaranın çevresinde tur attı. Binanın yan taraflarından geçerken duvarları destekleyen yivli payandaları pençeleriyle birer birer kırdı. Her vuruşunda taş bloklar paldır küldür yere yuvarlanıyor, insanı yerinden sıçratan bir gürültü çıkarıyordu.</p>

  <p>Bütün payandaları kırınca desteksiz kalan duvarlar sallanıp dışa doğru bel vermeye başlamıştı. Thorn'un kendini kurtarma çabaları durumu sadece daha da kötüleştiriyordu, birkaç saniye sonra duvarlar artık dayanamayıp bütün yapı sanki çığ düşüyormuş gibi yıkılmış ve göğe doğru büyük bir toz bulutu kaldırmıştı.</p>

  <p>Saphira zaferle çığlık attı. Sonra arka ayakları üstüne inerek moloz yığınının yanına kondu ve içinde toplayabildiği bütün güçle en hararetli ateş dalgasını taş blokların üstüne saldı. Amacı, Murtagh'ı alevlere karşı koymak zorunda bırakmak ve böylece daha fazla enerji harcamasını sağlamaktı; bu şekilde onun enerjisini azaltmayı umuyordu. Alevleri büyüyle başka yöne çevirmek kolaydı, ama gerçek ısıyı saptırmak daha büyük çaba ve enerji gerektiriyordu. Kendisini ve Thorn'u canlı canlı pişmekten korumak ve ayrıca ezilmemek için Murtagh'ın çok enerji harcaması gerekiyordu. Böylece belki Eragon ile iki-bacaklı-sivri-kulaklılar onu alt edebilirlerdi.</p>

  <p>Kendisi alev püskürtürken, sırtında oturan kurt-Elf de büyü yapmak için tılsımlı bir şeyler söylüyordu; gerçi büyünün hangi amaçla yapıldığını bilmiyordu Saphira ama, çok da önemsemiyordu. İki-bacaklıya güveniyordu. Her ne yapıyorsa yardımı olacağına emindi.</p>

  <p>Taş ve toprak yığınının ortasındaki bloklar dışa doğru birden hareketlenince Saphira geriledi. Thorn yıkıntının altından kurtulmuştu. Kanatları üstüne-basılmış-bir-kelebek gibi örselenmişti, bacakları ve sırtının birkaç yerinde de kesiklerden kan sızıyordu.</p>

  <p>Thorn gözlerini Saphira'ya dikmişti. Kükredi. Yakut rengi gözleri kinle doluydu. Saphira ilk kez gerçekten onu çok kızdırmıştı. Saphira onun kendisini parçalayıp kanının tadına bakmak istediğini görebiliyordu.</p>

  <p>"Güzel," diye düşündü. Belki de sandığı kadar dayak-yiyen-korkak-bir-aşağılık olmayabileceğini düşündü.</p>

  <p>Murtagh kemerindeki keseden küçük yuvarlak bir cisim çıkardı. Tecrübelerinden Saphira bunun sihirli bir obje olduğunu ve Thorn'un yaralarını iyileştirmek için kullanacağını hemen anladı.</p>

  <p>Hiç zaman geçirmeden kanatlandı. Thorn peşine düşmeden olabildiğince yükselip oradan uzaklaşmak istiyordu. Birkaç kez kanat çırptıktan sonra aşağı baktı ve onun muazzam bir öfke içinde bütün hızıyla peşine düştüğünü gördü, tıpkı kırmızı-dev-keskin-pençeli-bir-atmaca gibiydi.</p>

  <p>Havada dönüp tam onun üzerine doğru dalışa geçmek üzereyken, zihninin derinliklerinde Eragon'un kendisine seslendiğini duydu:</p>

  <p>"Saphira!"</p>

  <p>İrkilip biraz kıvrıldı ve güneyin kemerli kapısını görene dek döndü. Eragon'un orada olduğunu düşünüyordu.</p>

  <p>Kanatlarını elinden geldiğince içe çekip, dik bir açıyla kemerli girişe doğru dalışa geçti.</p>

  <p>Dikine ve büyük bir hızla inerek yanından geçerken Thorn ona doğru bir hamle yaptı. Saphira onun hemen arkasından geldiğini biliyordu.</p>

  <p>Bu şekilde ikisi peş peşe fare-yuvası-şehrin ince surlarına son hızla alçalmaya devam ettiler; serin-su-dışı-sabah-havası Saphira'nın kulaklarında tıpkı yaralı bir kurt gibi ulumaktaydı.</p>
</body>
</html>
