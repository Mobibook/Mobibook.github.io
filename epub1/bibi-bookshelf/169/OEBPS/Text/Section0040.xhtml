<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ve Surlar Yıkılıyor</h1>

  <p>Yıkılan taş yapının sesi Eragon'un durup arkaya bakmasına neden oldu. Eskiden uzaktaki iki evin çatıları arasında duran katedralin dikenli görünümlü taş süslemeli kulesinin yerinde yeller esiyordu. Onun yerine, tıpkı sütundan beyaz bir duman gibi bulutlara doğru yükselen tozlar vardı.</p>

  <p>Eragon gülümsedi, Saphira'yla gurur duyuyordu. Ortalığı velveleye verip yıkma konusunda ejderhaların üstüne yoktu. "Hadi," diye düşündü. Taş üstünde taş bırakma! Yık kutsal yerlerini, binlerce ton taş altına göm!</p>

  <p>Sonra kıvrıla kıvrıla giden kaldırım taşı döşeli sokakta ilerlemeye devam etti. Yanında Arya, Angela ve Solembum vardı. Sokaklarda o saatte kendilerinden başka başkaları da vardı: Dükkânlarını açmaya giden tüccarlar, yatağının yolunu tutan gece bekçileri, cümbüş yapmaktan dönen sarhoş soylular, kapı ağızlarında uyuklayan aylaklar, aceleyle şehir surlarına koşan askerler.</p>

  <p>Bütün herkes, hatta koşmakta olanlar bile iki ejderhanın arasındaki kavga şehirde yankılanırken çıkan gürültü yüzünden başlarını katedrale çevirmiş bakıyorlardı. Herkes (dünyaya küsmüş dilencilerden sert askerlere, zengin giyimli soylulara kadar herkes) korkmuş gibi görünüyordu ve kimse dönüp Eragon'la arkadaşlarına bakmadı.</p>

  <p>Eragon kendilerini görenlerin onları sıradan insanlar olarak kabul etmesine memnun olmuştu.</p>

  <p>Arya, ısrar üzerine omzunda taşıdığı baygın müridi katedralden uzak bir sokak girişinde bıraktı. "Onu yanımızda götüreceğimize söz vermiştim," diye açıkladı Eragon. "Ama nereye kadar olduğunu hiç söylemedim. Buradan sonra yolunu kendi bulabilir." Arya karşı çıkmamıştı, müridin ağırlığından kurtulmaktan o da rahatlamış gibi görünüyordu.</p>

  <p>Dördü aceleyle sokakta ilerlerken Eragon'un üstüne garip bir aşinalık hissi çöktü. Dras-Leona'ya yaptığı son yolculuk da aynı buna benzer şekilde sona ermişti: Birbirine dip dibe pis evlerin arasından, İmparatorluk kendilerini bulmadan sur kapılarından birine ulaşmak için koşmak. Sadece bu kez korkmak için Ra'zac'tan daha fazla sebebi vardı.</p>

  <p>Yeniden katedrale baktı. Saphira'nın tek yapması gereken Murtagh ile Thorn'u birkaç dakika daha oyalamaktı, o zaman Varden'lileri durdurmaları için iş işten geçmiş olacaktı. Ama savaş sırasında dakikalar insana saatler gibi gelebilirdi ve Eragon güçlerin nasıl el değiştirebileceğini çok iyi bilirdi.</p>

  <p>"Dayan!" diye düşündü, ama düşüncelerini Saphira'nın dikkatini dağıtmamak veya kendi yerini düşmana belli etmemek için ona göndermedi. Biraz daha dayan!</p>

  <p>Şehir surlarına yaklaştıkça sokaklar daha da daralmaya başlamıştı; birbirinin üzerine kaykılmış yapılar (çoğu evdi) ince uzun çizgi gibi görünen deniz renkli bir gökyüzünden başka her şeyi örtüyordu. Evlerin önü boyunca lağım mazgallarda durgun haldeydi. Arya ile Eragon kollarıyla ağız ve burunlarını kapadılar. Pis koku şifacı kadını etkilemişe benzemiyordu ama Solebum mırlayıp sinirle kuyruğunu salladı.</p>

  <p>Yakındaki bir evin çatısında bir hareket sezer gibi oldu Eragon, ama gördüğü her neyse ikinci kere bakıncaya kadar gözden kaybolmuştu. Eragon yukarıya bakmaya devam etti ve birkaç saniye sonra garip bazı şeyler fark etti: Kurum kaplı bir bacanın koyu rengi önünde beyaz bir leke; sabah seması önünde biçim bulan garip hatlara sahip şekiller; büyüklüğü bir demir para kadar, gölgeler arasında kor gibi parlayan, küçük oval bir nokta.</p>

  <p>Şaşkınlıkla çatıların düzinelerce kedi adamla dolu olduğunu fark etti, hepsi hayvan halindeydiler. Kedi adamlar çatıdan çatıya zıplıyor, Eragon ile arkadaşları şehrin karmaşık loş sokaklarından geçerken sessizce ortalığı gözlüyorlardı. Eragon, bu akıl almaz biçim değiştiricilerin çok zor durumlarda olmadığınız müddetçe yardım etmeye tenezzül etmeyeceklerini bilse de (Varden'lilerle olan ilişkilerini Galbatorix'ten mümkün olduğu kadar uzun saklamaya çalışıyorlardı) onların yakından izlediklerini bilmek içini ısıtmıştı.</p>

  <p>Sokak beş yola açılan bir yol ayrımına gelmişti. Eragon, Arya ve şifacıyla görüş alışverişi yaptı, sonra tam karşılarındaki yoldan devam etmeye karar verdiler.</p>

  <p>Yüz metre ilerde seçtikleri yol aniden kıvrıldıktan sonra Drıs-Leona'nın güney kapısı önündeki meydana açılmıştı.</p>

  <p>Eragon durdu.</p>

  <p>Sur kapısının önünde yüzlerce asker vardı. Adamlar silahlı ve zırhlıydılar ve karışıklık içinde sağa sola koşuştururlarken komutanları onlara emirler yağdırıyordu. Askerlerin kırmızı renkli tünik şeklindeki formaları üzerine dikili altın sırmalar sağa sola koştururlarken parıldıyordu.</p>

  <p>Askerleri görmek Eragon'un cesaretini kırmıştı ama asıl cesaretini kıran şey, şehri savunanların sur kapısının önüne Varden'lilerin kapıyı yıkmalarını engellemek için bir ton taş yığdıklarını görmekti.</p>

  <p>Eragon sıkı bir küfür salladı. Yığın öyle yüksekti ki, onları oradan temizlemek için birkaç gün boyunca elli adamla çalışmak gerekirdi. Saphira birkaç dakika temizleyebilirdi ama Murtagh ile Thorn ona fırsat tanımazlardı.</p>

  <p>"Başka bir şekilde dikkatlerini çekmek zorundayız," diye düşündü. Ama bunun ne olması gerektiğini kestiremiyordu. "Saphira!" diye seslenerek düşüncelerini ona gönderdi. Kendisini duyduğuna emindi ama Eragon'un durumu ona açıklayacak zamanı yoktu; çünkü tam o sırada askerlerden biri durmuş, parmağıyla Eragon ile arkadaşlarını gösteriyordu.</p>

  <p>"Asiler!"</p>

  <p>Eragon, Brisingr'ı kınından çekti ve diğer askerler adamın uyarısına tepki vermeye fırsat bulamadan ileri atıldı. Yapabileceği başka bir şey yoktu. Geri çekilmek, Varden'lileri İmparatorluk'un insafına bırakmak anlamına gelirdi.</p>

  <p>Atlarken haykırdı, onu bu delice saldırısında yalnız bırakmayan Arya da öyle. Birlikte kese biçe şaşıran askerlerin ortasına kadar ilerlemeyi başardılar. Birkaç kısa saniye içinde adamlar öylesine deliye döndüler ki, kendilerine kılıç çekenin Eragon olduğunu bazıları anlayamamıştı bile.</p>

  <p>Ön siperlerde bulunan okçulardan aşağı meydana ok yağmuru başlamıştı. Oklardan birkaçı Eragon'un kalkanına çarpıp sekmişti ama çoğu İmparatorluk'un kendi adamlarına isabet ederek yaralıyor, öldürüyordu.</p>

  <p>Ne kadar hızlı davransa da Eragon bütün kılıç, mızrak, hançer darbelerini savuramıyordu. Üstündeki koruyucu büyü saldırıları savuştururken gücünün tehlike sinyalleri verecek derecede azaldığını hissediyordu. Eğer bu şekilde sıkıştırılmaktan kurtulamazsa, askerler onu yorarak gücünün bitmesine neden olacak, artık savaşamayacak hale getireceklerdi.</p>

  <p>Brisingr'ı havaya kaldırdı, sonra korkunç bir savaş narası atıp kendisine yakın duran bütün askerleri tırpanla biçer gibi biçti.</p>

  <p>Yanardöner renkte parlayan kılıç, et, kemik önüne ne çıkarsa biçmişti. Ucundan aşağı döne döne akan, uzun çizgiler halindeki kanlar, ağır ağır birbirinden ayrılıp, işlenmiş mercan parçaları gibi pırıl pırıl damlacıklara dönüşüyordu. Biçtiği adamlar sanki kesiği kapatmak istermiş gibi iki büklüm karınlarını tutarak yere düşüyorlardı.</p>

  <p>Gözünün önünde cereyan eden olaylar, sanki camdan yapılmışlar gibi berrak ve kesin bir netlikteydi. Eragon önündeki silahşorun sakalındaki kılları tek tek seçebiliyordu. Adamın gözaltlarında birikmiş ter damlacıklarını, kıyafetindeki her bir lekeyi, tüyü ve söküğü sayabilirdi.</p>

  <p>Savaşın vahşeti hassas kulakları için aşırı derecede fazlaydı ama Eragon nedense son derece sakindi. Kendisini endişelendiren korkulara aşina değildi ama sık ortaya çıkmıyorlardı ve bu yüzden daha iyi savaşıyordu.</p>

  <p>Dönüşünü tamamlamış ve tam bir silahşorun üstüne yürümek üzereydi ki, Saphira yalarcasına başının üstünden geçti. Kanatlarını iyice kırarak içeri çekmiş, kuvvetli rüzgâra tutulmuş bir yaprak gibi çırpıyordu. O üstünden geçerken oluşan hava akımı Eragon'un saçlarını dağıttı, onu yere yapıştırdı.</p>

  <p>Hemen arkasından Thorn onu takip ediyordu, dişlerini gösteriyor, açık ağzında alevler kaynıyordu. İki ejderha Dras-Leona'nın sarımtırak kerpiç duvarının dört yüz metre kadar ötesinde çarparcasına yere indiler; sonra toparlanıp döndüler ve yeniden hızla geri dönmeye başladılar.</p>

  <p>Eragon duvarların dışından gelen büyük coşkulu bir gürültü duyuyordu. Varden neredeyse kapıya dayanmış olmalı.</p>

  <p>Sol kolunda küçük bir yer sanki üstüne kızgın yağ dökülmüş gibi yanıyordu. Acıyla içini çekip kolunu silkeledi ama sıcaklık hissi geçmemişti. Tüniğinin üstüne bir miktar kan yayılmaya başladığını fark etti. Saphira'ya baktı yine. Ejderha kanı olmalıydı ama hangisine ait olduğunu söyleyemiyordu.</p>

  <p>Ejderhalar yaklaştığı sırada Eragon meydana gelen bir anlık şaşkınlıktan yararlanıp üç adamı hakladı. Ama arkadan gelen adamlar kendilerini toparlayınca savaş kaldığı yerden bütün şiddetiyle devam etti.</p>

  <p>Elinde savaş baltası olan bir asker Eragon'un önüne çıkıp ona savurmaya başladı. Ama saldırının tam ortasında, Arya bir yarma kılıç darbesiyle arkasından onun işini bitirdi, adamı neredeyse ikiye bölmüştü.</p>

  <p>Eragon başını bir kere sallamak suretiyle teşekkür etti. Sözsüz anlaşarak birbirlerine sırtlarını verip askerlerle o şekilde savaşmaya devam ettiler.</p>

  <p>Eragon, Arya'nın nefes alıp verişini kendisininki kadar iyi hissedebiliyordu. İkisi de çoğu kişiden daha güçlü ve hızlı olmalarına rağmen, onların da gücünün bir sınırı, kaynaklarının biri limiti vardı. Neredeyse düzinelerce adamı kılıçtan geçirmişlerdi ama daha yüzlercesi vardı ve Eragon kısa zaman sonra Dras-Leona'nın başka yerlerinden yardım geleceğinin farkındaydı.</p>

  <p>"Ne yapacağız şimdi?" diye bağırdı, bir yandan bacağına fırlatılan bir mızrağı peri hareketiyle keserek.</p>

  <p>"Büyü!" dedi Arya.</p>

  <p>Eragon askerlerin saldırılarını kovuştururken düşmanları öldürebileceğini bildiği bütün büyüleri sıralamaya başladı.</p>

  <p>Derken saçları bir başka rüzgârla yeniden karıştı ve Saphira hızını keserek uçarken başının üstünden serin bir gölge geçti. Kanat çırpıp surların siper mazgallarına konmak üzere alçalmaya başlamıştı.</p>

  <p>Daha konamadan Thorn, Saphira'ya yetişti. Kızıl ejderha dalışa geçip otuz metre uzunluğunda roket ateşi gibi alevleri üstüne püskürttü. Saphira çaresizlikle kükreyip duvara konmaktan vazgeçti ve yeniden yükselmek için hızla kanat çırpmaya başladı. İki ejderha birbirlerinin çevresinde dönerek göğe yükseldiler, bir yandan da birbirlerini ısırıp öfkeyle pençelemeye çalışıyorlardı.</p>

  <p>Saphira'nın tehlikede olduğunu görmek Eragon'un daha bir gayret ve kararlılıkla savaşa asılmasına neden olmuştu. Söylediklerini daha hızlı söylemeye çalışarak, eski dilde kurguladığı büyüleri hızlı olduğu kadar yanlışsız söylemeye uğraşıyordu. Ama ne kadar çabalarsa çabalasın, ne kendi büyüleri, ne de Arya'nınkiler askerlere etki ediyordu.</p>

  <p>Derken gökyüzünden Murtagh'ın gürleyen sesi duyuldu, tıpkı bulutları yaran bir dev gibi çıkıyordu sesi: "O adamlar benim korumam altında kardeşim!"</p>

  <p>Eragon başını kaldırınca Thorn'un hızla meydana doğru dalışa geçtiğini gördü. Kızıl ejderhanın ani yön değişikliği Saphira'ya da sürpriz olmuştu. Göğün mavisinden daha koyu tonda bir mavilikte hâlâ havadaydı.</p>

  <p>"Biliyorlar," diye düşündü Eragon, önceki sakinliği yara almıştı. Bakışlarını yeniden aşağı indirip kalabalığa baktı. Dras-Leona'da surların her iki yanındaki sokaklardan giderek daha fazla asker akın ediyordu. Şifacı kadın gerileye gerileye sırtını sınırdaki evlerden birine vermiş, askerlerin üzerine bir eliyle camdan ufak şişeler fırlatıyor, diğer eliyle de Ölüm Çıngırağı'nı savuruyordu. Şişeler kırılınca yeşil bir duman yayılıyordu çevreye ve onu soluyan askerler yere düşüyor, elleri boğazlarında çırpınıyor, ciltlerinin çıplak yerlerinde küçük kahverengi mantarlar büyüyordu. Angela'nın arkasındaki üstü düz çit duvarında ise Solembum vardı. Kedi adam askerleri yüzlerini tırmalamak, miğferlerini düşürmek, şifacı kadına yaklaşmaya çalışanların dikkatini dağıtmak için bulunduğu yüksek yerin avantajını kullanıyordu. Ama hem o, hem de şifacı kadın köşeye sıkışmış gibi görünüyorlardı. Eragon onların daha fazla dayanabileceklerinden emin değildi.</p>

  <p>Çevredeki hiçbir şey Eragon'a ümit vermiyordu. Kızıl ejderha kanatlarını havayla doldurup inişe geçmek için yavaşlarken, Eragon dönüp yeniden Thorn'un dev cüssesine dikti gözlerini.</p>

  <p>"Gitmemiz gerek!" diye bağırdı Arya.</p>

  <p>Eragon bocalıyordu. Arya, Angela ve Solembum'la beraber duvarın üstünden Varden'lilerin beklediği tarafa geçmeleri çok kolaydı. Ama eğer kaçarlarsa Varden'lilerin durumu eskisinden barksız olacaktı. Ordularının artık bekleyecek hali kalmamıştı: Birkaç gün daha geçse bütün erzakları bitecek ve savaşçılar orduyu terk etmeye başlayacaklardı ve eğer bu gerçekleşecek olursa Eragon bütün kavimleri Galbatorix'e karşı birleştirmeyi bir daha başaramayacaklarını biliyordu.</p>

  <p>Thorn'un gövdesi ile kanatları bütün gökyüzünü tamamen yakutsu bir renkte karartıyor ve Saphira'yı görmeyi engelliyordu. Thorn'un boynundan, bacaklarından, her biri Eragon'un yumruğu büyüklükte küremsi şekilde kanlar damlıyordu; üstüne kan damlayan birkaç asker haşlanınca acıyla bağırdı.</p>

  <p>"Eragon! Hadi!" diye bağırdı Arya. Kız kolunu yakalayıp çekiştirmeye başladı ama Eragon yenilgiyi kabullenmek istemeyip adım atmamakta direniyordu.</p>

  <p>Arya daha kuvvetle çekiştirdi. Eragon gitmemek için direnirken bakışlarını yere indirdi ve tam o sırada gözleri Aren'i taktığı sağ elinin ortaparmağına kaydı.</p>

  <p>Yüzükteki enerjiyi bir gün Galbatorix'le karşılaştığında kullanmak için saklamıştı hep. Kralın yıllardır tahtta otururken topladığına şüphe olmayan enerjiyle karşılaştırılınca, yüzükteki yine mutlaka çok az kalırdı ama yine de şu anda Eragon'un yanındaki en büyük enerji deposu oydu ve aynı miktarda enerjiyi Urû'baen'e varmadan önce tekrar bir araya getirebilmesi mümkün değildi, yani gerçekten ihtiyaç duyduklarında. Ayrıca Brom'un kendisine bıraktığı birkaç şeyden biriydi. Bu iki sebepten dolayı içindeki enejiye dokunmak istemiyordu.</p>

  <p>Ama başka seçenek de düşünemiyordu.</p>

  <p>Yüzükteki enerji kapasitesi Eragon'a her zaman acayip büyük gelirdi; şimdi de istediği şeyi başarmaya yetip yetmeyeceğini merak ediyordu.</p>

  <p>Gözünün kenarıyla Thorn'un her biri bir insan kadar kocaman olan pençelerini açmış kendisine yaklaştığını gördü; içinden gelen bir ses tepesindeki canavar kendisini yakalayıp canlı canlı yemeden önce kaçması gerektiğini haykırıyordu.</p>

  <p>Eragon nefes aldı, sonra Aren'in değerli rezervine uzanarak bağırdı. "Jierda!"</p>

  <p>İçinden geçen enerji seli bugüne kadar hissettikleriyle karşılaştırılamayacak kadar büyüktü, sanki dayanılmaz ölçülerde insanı yakan buz gibi bir nehre girmeye benziyordu. Duyumsadığı şey hem acı verici, hem coşturucuydu.</p>

  <p>Emri üzerine, kapının önünde engel oluşturan molozlar patlayıp göğe doğru yükselen taş ve topraktan çok büyük bir sütun meydana getirdi ve sonra gidip Thorn'un yan tarafına çarptı, kanadını kopardı; acı içinde haykırıp kükreyen ejderhayı Dras-Leona'nın dışına fırlattı. Ardından sütun yayılıp şehrin güney yarısı üzerinde örtü gibi gevşek bir kubbe formuna girdi.</p>

  <p>Molozların patlamayla göğe fırlayışı meydanda sarsıntıya yol açmış ve herkesi bir yere savurmuştu. Eragon da elleri ve dizleri üstüne düşmüştü; orada kalıp yukarı bakarak büyüsünü tamamladı.</p>

  <p>Yüzüğündeki enerji neredeyse boşalmak üzereyken, "Ganga raehta," diye fısıldadı. Sanki boraya kapılmış koyu renkli bir fırtına bulutu gibi örtü, sağa, liman ve Leona Gölü'ne doğru kaydı. Eragon moloz bulutunu şehirden mümkün olduğunca uzaklaştırmaya devam ediyordu; enerjinin son kırıntıları da bedeninden geçerken büyüyü sonlandırdı.</p>

  <p>Hafif bir gürlemeyle moloz bulutu içe doğru çöktü. Ağır olan cisimler (taşlar, kırık tahta parçaları, toz topakları) doğruca aşağıdaki gölün yüzeyini döverken, daha küçük toz parçacıkları havada asılı kalıp, kocaman kahverengi bir karaltı halinde yavaş yavaş daha batıya doğru ilerlemeye devam etti.</p>

  <p>Az önce molozların yığılı olduğu yerde şimdi boş bir krater oluşmuştu. Kırık kaldırım taşları, oluşan çukurun kenarında bir hat oluşturuyordu, sanki kırık dişlerden bir çember gibi. Şehrin kapıları açılmıştı; eğrilmiş, yer yer parçalanmış, onarılmaz bir haldeydi.</p>

  <p>Eragon eski güvenli hali kalmamış kapılardan Varden'lilerin içeri yollara doluştuklarını gördü. Bir soluk koyuverdi; başı yorgunlukla önüne düştü. "İşe yaradı," diye düşündü inanamayarak. Sonra gücünü toplayıp ağır ağır ayağa kalktı; tehlikenin daha geçmediğinin az çok farkındaydı.</p>

  <p>Askerler düştükleri yerden doğrulurken Varden'liler Dras-Leona'ya doluşmaya başlamış, savaş çığlıkları atıyorlar, kılıçlarıyla kalkanlarına vuruyorlardı. Birkaç saniye sonra Saphira da aralarına indi. İmparatorluk askerleri için meydan muharebesi olacak bir savaş, şimdi canlarını kurtarmaya çalıştıkları bir hezimete dönüşmüştü.</p>

  <p>Eragon insan ve Cüce seli içinde bir ara Roran'ı fark etti ama onun dikkatini çekmeyi başaramadan yeniden gözden kaybetti.</p>

  <p>"Arya?" diye düşündü. Olduğu yerde döndü ve onun yanında olmadığını görünce panikledi. Görüş alanını genişleterek çevreyi taradı ve onun meydanın ortalarında bir yerde yirmi kadar askerle etrafının çevrilmiş olduğunu gördü. Adamlar onu kollarından ve bacaklarından tutmuş, büyük güçlükle zapt etmeye çalışarak oradan götürmek istiyorlardı. Arya ellerinden birini zorla kurtarıp adamlardan birinin çenesine bütün gücüyle indirdi; adamın boynu kırılmıştı ama aynı şeyi tekrarlayamadan askerin yerini yenisi almıştı.</p>

  <p>Eragon oraya doğru koşmaya başladı. Yorgunluktan kılıcını aşağıda tutuyordu. Brisingr'ın ucu ölü bir askerin zincirli zırhına takıldı ve gürültüyle yere düştü. Eragon geri dönüp alsın mı kestiremedi; iki askerin ellerinde hançerlerle Arya'ya saldırmak üzere olduğunu gördü ve son hızla koşmaya başladı.</p>

  <p>Tam kızın yanına geldiği sırada Arya da saldırganlarının elinden bir an için silkinip kurtuldu. Adamlar uzanıp yeniden saldırmak istemişlerdi ama onu tekrar ele geçiremeden Eragon adamlardan birinin yandan kaburgasına bir yumruk attı. Bıyıkları parafinle şekillendirilmiş bir başka asker kılıcıyla Eragon'un göğsüne doğru bir hamle yaptı. Eragon kılıcı çıplak elleriyle yakalayıp askerin elinden aldı, kılıcı kırıp ikiye böldü ve adamın kendi silahının kırık ucuyla bağırsaklarını deşti. Birkaç saniye içinde Arya'yı öldürmek isteyen bütün askerler ya ölmüş ya da ölmek üzereydiler. Eragon'un öldüremediklerinin işini de Arya bitirmişti.</p>

  <p>Ardından Arya, "Onları kendi başıma da haklayabilirdim," dedi.</p>

  <p>Eragon eğilip ellerini dizine dayadı, nefesinin normale dönmesini bekledi. "Biliyorum..." Başıyla kızın sağ elini işaret etti (demir prangalardan kurtarmak isterken yaraladığı eliydi bu). Arya elini bükmüş destek için bacağına dayıyordu. "Bir teşekkür olarak kabul et."</p>

  <p>"Biraz haşin tarafından bir hediye." Bunu söylerken Arya'nın dudaklarında çarpık bir gülümseme belirmişti.</p>

  <p>Askerlerin çoğu meydanı bırakıp kaçmış, geri kalanlar ise Varden'liler tarafından evlere doğru sürülüp köşeye sıkıştırılmışlardı. Eragon gözlerini çevrede gezdirirken bile, hâlâ silahlarını atıp teslim olan askerler vardı.</p>

  <p>Arya'yla birlikte dönüp kılıcını yerden aldılar, sarımtırak renkli kerpiç sur duvarının yanına gittiler; yerde molozlardan geriye pek bir şey kalmamıştı. Sırtlarını duvara verip çöktüler, Varden'lilerin şehri işgallerini izliyorlardı.</p>

  <p>Bir süre sonra Saphira da onlara katıldı. Burnunu sevgiyle Eragon'a sürttü. Eragon da gülümseyip onu okşadı. Saphira sevgi dolu bir hırıltıyla karşılık verdi. "Becerdin," dedi.</p>

  <p>"Beraber başardık," dedi Eragon.</p>

  <p>Blödhgarm, Saphira'nın sırtında düşmeden oturmasını sağlayan bacak bağlarını çözdü ve yan tarafından aşağı kaydı. Eragon birden kendi benzerini karşısında görünce afallamıştı. Anında şakaklarındaki saçlarının kıvrılış şeklinin hoşuna gitmediğini fark etti.</p>

  <p>Blödhgarm eski dilde anlaşılmaz bir kelime söyledi. Görünümü bir sıcak hava dalgası altındaymış gibi titreşti ve tekrar kendisi oldu: Uzun boylu, postlu, sarı gözlü, uzun kulaklı ve sivri dişli. Ne bir Elf gibiydi, ne de bir insan gibi; ama o gergin, sert görünümlü yapısının altında Eragon, hüzün ve öfke birleşimi bir şeyler gördü.</p>

  <p>"Shade Katili," dedi ve Eragon ile Arya'nın önünde eğilip selam verdi. "Saphira bana Wyrden'e olanları anlattı. Ben çok..."</p>

  <p>Ama o cümlesini tamamlayamadan Blödhgarm'ın emri altında kalan Elflerden on kadarı Varden'lilerin arasından sıyrılıp ellerinde kılıçlarıyla çıkıp geldiler.</p>

  <p>"Shade Katili!" diye seslendiler. "Argetlam! Parlakpul!"</p>

  <p>Eragon yorgun bir yüz ifadesiyle onları selamlayıp, sordukları sorulara cevap vermeye çalıştı, üstelik de o an için artık hiçbir şeyle ilgilenmek istememesine rağmen.</p>

  <p>Derken bir kükreme konuşmalarını böldü; üstlerine bir gölge düştü. Eragon başını kaldırınca Thorn'un havada asılı halde kendilerine baktığını gördü (sapasağlam, eski halindeydi).</p>

  <p>Eragon küfredip Saphira'nın sırtına atladı, Brisingr'ı çekti ve Arya, Blödhgarm ve diğer Elfler Saphira'nın etrafında koruyucu bir halka oluşturdular. Birlikte sergiledikleri güç kayda değer bir güçtü ama bunun Murtagh'ı yenmeye yetip yetmeyeceğini bilmiyordu Eragon.</p>

  <p>Hep birden Varden'liler de başlarını kaldırıp baktı. Cesur olabilirlerdi ama bir ejderhanın önünde en cesur olan kişi bile çekinebilirdi.</p>

  <p>"Kardeşim!" diye seslendi Murtagh, dozu artırılmış sesi o kadar yüksekti ki, Eragon kulaklarını kapadı. "Thorn'u yaraladığınız için ben de sizin kanınızı akıtacağım! İstiyorsanız Dras-Leona sizin olsun. Burası Galbatorix için hiç önemli değil. Ama daha işimizin bittiğini sanma Shade Katili, buna yemin ederim."</p>

  <p>Ardından Thorn geri döndü ve Dras-Leona'nın üstünden kuzeye doğru uçtu. Kısa bir süre sonra yıkılmış katedralin civarındaki yanan evlerden yükselen duman örtüsü arasında gözden kayboldu.</p>
</body>
</html>
