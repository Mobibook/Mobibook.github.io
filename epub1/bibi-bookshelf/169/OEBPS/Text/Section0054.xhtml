<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Çukur Oyucu</h1>

  <p>Boydan boya sütunların ve meşalelerin dizili olduğu, Galbatorix'in nişanı olan incelen altından bir alev resmiyle kırmızı flamaların asılı olduğu, birbirinin eşi iki koridorun kesiştiği bir yerde yakaladılar onu.</p>

  <p>Nasuada zaten kaçabileceğini düşünmemişti, gerçekten yani, ama yine de başaramadığına hayıflanmadan edemiyordu. Hiç değilse, onlar kendisini yakalamadan mümkün olduğunca uzağa kaçmak istemişti.</p>

  <p>Askerler onu eski hücresine geri götürürlerken yol boyunca direnip karşı koydu. Adamların göğsünde zırh, kollarında korumalıkları vardı ama Nasuada onların yüzlerini tırmalamayı, ellerini ısırmayı ve iki adamı ciddi anlamda yaralamayı yine de becermişti.</p>

  <p>Askerler Kâhin'in Sarayı'na girip Nasuada'nın zindancıya yaptıklarını görünce hayal kırıklığıyla bağırıp oraya koştular. Kan gölü olmuş yere basmamaya dikkat ederek Nasuada'yı alıp taş döşemeye sürüklediler ve yatırıp bağladılar; sonra da aceleyle dışarı çıkıp onu cesetle baş başa bıraktılar.</p>

  <p>Nasuada tavana doğru bağırıp bağlarını koparmaya çalışarak asıldı; beceremediği için kendine müthiş öfkeliydi. Dinmeyen bir hiddetle yerde yatan cesede baktı, sonra hemen başını çevirdi. Ölüyken adamın suçlar gibi bakan bir ifadesi vardı, Nasuada bakmaya devam edemedi.</p>

  <p>Nasuada kaşığı çaldıktan sonra sapını yattığı taş döşemeye saatlerce sürterek sivriltmişti. Kaşık nikeldi, dolayısıyla şekil vermek kolay olmuştu.</p>

  <p>Kendine bakmaya Galbatorix ile Murtagh'ın geleceğini sanmıştı ama gelen, büyük olasılıkla akşam öğünü olan yemeği getiren zindancı olmuştu. Nasuada'yı ihtiyaç hücresine götürmek için bağlarını çözmeye başlamış, Nasuada da sol eli serbest kalır kalmaz, kaşığın sivri tarafını çenesinin altına, kat kat olmuş gıdısına saplamıştı. Adam korkunç bir sesle inlemişti; Nasuada'ya bir domuzun boğazlanışını hatırlatan yüksek tonlu tüyler ürperten bir sesti, sonra kollarını yukarı aşağı çırparak kendi etrafında bir tur atmış ve yere düşmüş, yerde inanılmaz uzun bir süre topuklarını yere vura vura, itip tepişerek debelenmişti.</p>

  <p>Adamı öldürmek Nasuada'yı rahatsız etmişti. Adamın şeytan gibi biri olduğunu sanmıyordu (nasıl biri olduğuna emin bile değildi) ama onda bir basitlik vardı ve Nasuada bundan faydalanmış gibi hissediyordu kendini. Yine de o ne gerekiyorsa onu yaptığına inanıyordu ve bu konuyu düşünmek ne kadar rahatsızlık vericiyse de, yaptığıyla hakkın yerini bulduğuna inanıyordu.</p>

  <p>Adam yerde ölmek üzere kıvranırken kendisi de bağlarının geri kalanını çözmüş ve taş döşemeden aşağı atlamıştı. Sonra dişini sıkıp, gidip adamın boynuna sapladığı yerden kaşığı çekip çıkarmıştı; bu, sanki bir fıçının tıpası çekilip çıkartılmış gibi, adamdan kanlar fışkırmasına neden olmuş, Nasuada küfredip bacaklarına sıçrayan kanlardan kaçmak için gerilemişti.</p>

  <p>Kâhin'in Sarayı'nın dışında bekleyen iki muhafızı halletmek kolay olmuştu. Onları gafil avlamış ve sağ tarafındaki muhafızı da zindancıyı öldürdüğü gibi öldürmüştü. Ardından adamın belindeki hançeri çekip almış, diğeri elindeki kargıyı Nasuada'ya yöneltmeye uğraşırken o da hançeri ona saplamış ve bağırıp yardım istemeden veya kaçamadan adamı benzetmişti.</p>

  <p>Nasuada buradan sonra ise fazla ilerleyememişti. Galbatorix'in büyüsü yüzünden veya belki de sadece şanssızlıktan kendini beş kişilik bir asker grubuyla karşı karşıya bulmuş, onlar da belki anında değil ama biraz uğraştıktan sonra Nasuada'yı hizaya getirmişlerdi.</p>

  <p><br /></p>

  <p>Belki üstünden yarım saatten fazla zaman geçmemişti ki, Nasuada demir perçinli çizmeleriyle hücresinin kapısına hızla yaklaşan kalabalık bir grubun ayak seslerini duydu. Ardından Galbatorix beraberinde birkaç muhafızla içeri daldı.</p>

  <p>Her zamanki gibi gözünün yan hizasında gelip durmuştu; uzun boylu, köşeli yüz hatlarıyla koyu renkli bir siluet olarak sadece dış hatları belirgindi. Nasuada onun başını çevirip gözlerini hücrede gezdirdiğini gördü; ardından soğuk bir sesle Galbatorix, "Bu nasıl oldu?" diye sordu.</p>

  <p>Miğferi püsküllü bir asker hızla Galbatorix'in önüne gelip diz çöktü ve Nasuada'nın sivriltilmiş kaşığını uzattı. "Efendimiz, bunu dışardaki adamlardan birinden çıkardık."</p>

  <p>Kral kaşığı aldı, elinde evirip çevirdi. "Anlıyorum." Başı Nasuada'ya çevrildi. Kaşığın iki ucundan fazla bir çaba harcamadan sıkıp avucunda ikiye katladı. "Kaçamayacağını biliyordun ama yine de illa denemek istedin. Sırf bana olan garezin yüzünden adamlarımı öldürmene göz yumamam. Onların canını almaya hakkın yok. Ben izin vermediğim sürece hiçbir şey yapmaya hakkın yok." Elindeki metal parçalarını yere firlattı. Sonra dönüp Kâhin'in Sarayı'ndan pelerinini savura savura çıkıp gitti.</p>

  <p>İki asker zindancının cesedini dışarı çıkardılar, sonra gelip hücreyi bol suyla yıkayıp zemindeki kanları temizlediler, bunu yaparken Nasuada'ya bol bol sövdüler.</p>

  <p>Onlar gidince Nasuada bir kez daha yalnız kaldı; derin bir nefes aldı, vücudundaki gerginlik biraz olsun azalmıştı.</p>

  <p>Yemek yemiş olabilmeyi isterdi, çünkü şimdi artık bütün heyecanlı anları atlatmış, karnı acıkmıştı. Daha kötüsü, kendine bir sonraki yemeğin saatler sonra verileceğini tahmin ediyor, Galhatorix'in kendisini yemek vermemek suretiyle cezalandıracağını sanmıyordu.</p>

  <p>Dışarda koridordan gelen ayak seslerini duyunca ekmek, kuzu çevirmesi, koca bir bardak şarapla ilgili kurduğu hayal yarıda kaldı. İrkilip, karşılaşacağı kötü sürprize kendini zihinsel olarak hazırlamaya çalıştı, çünkü hoş olmayacağına adı gibi emindi.</p>

  <p>Hücrenin kapısı çarpılırcasına açıldı, sekizgen biçimli mekânda kendisine doğru ilerleyen iki çift ayak sesi duydu, Murtagh ile Galbatorix yanına gelmişti. Murtagh her zamanki yerine geçti ama mangalla uğraşmak yerine bu kez kollarını göğsünde kavuşturup duvara yaslandı ve gözlerini yere dikti. Yüzündeki yarım gümüş maskenin altındaki ifadesi Nasuada'nın hiç hoşuna gitmemişti; yüzündeki çizgiler her zamankinden daha sert görünüyordu ve ayrıca ağzının aldığı şekil Nasuada'yı iliklerine kadar donduruyordu.</p>

  <p>Her zamanki alışkanlığı olduğu üzere oturmak yerine Galbatorix geçip arkasında biraz başının yan tarafına doğru durmuştu; bu noktadan Nasuada onu görmekten çok hissediyordu.</p>

  <p>Galbatorix pençe gibi olan ellerini uzatıp kadının üzerinde açtı. Ellerinde eski dilde, boynuz kemiği kullanılarak yazılmış küçük bir kutu tutuyordu. En kaygı verici olan tarafsa, kutunun içinden bıcır bıcır bir ses gelmesiydi, bir farenin çıkarabileceği kadar usul ama yine de duyulacak kadar net.</p>

  <p>Başparmağının etli kısmıyla Galbatorix kutunun kayar kapağını açtı. Sonra elini içeri sokup büyük, krem rengi bir kurtçuk çıkardı. Hayvan aşağı yukarı sekiz santim boyundaydı, bir ucunda minicik bir ağzı vardı ve Nasuada'nın daha önce duyduğu bıcır bıcır sesi çıkarıyor, dışarı çıkarılmaya karşı hoşnutsuzluğunu gösteriyordu. Tombul ve kıvrım kıvrımdı, bir tırtıl gibi, ayakları varsa bile görünmeyecek kadar küçüktüler.</p>

  <p>Hayvan Galbatorix'in parmakları arasından kurtulmak için boşuna kıvranırken, kral, "Bu bir çukur oyucu. Hiç de göründüğü gibi değil. Çok az şey göründüğü gibidir, ama söz konusu çukur oyucu olunca bu söz daha da doğru. Alagaesia'da sadece tek bir yerde bulunuyorlar ve onları ele geçirmek tahmin ettiğinden daha zor. O yüzden bunu sana saygımın bir işareti olarak al Ajihad'ın kızı Nasuada, onlardan birini senin üstünde denemeyi lütfettiğim için." Ses tonu alçalıp daha da samimi bir hal aldı. "Yine de senin yerinde olmadığım için mutluyum."</p>

  <p>Galbatorix çukur oyucuyu Nasuada'nın çıplak sağ koluna, dirseğinin biraz aşağısına bırakırken, hayvanın bıcırtısı arttı. İğrenç hayvanı derisinin üstünde hissedince Nasuada irkildi, yaratık göründüğünden ağırdı ve hayvanın alt tarafı sanki yüzlerce minik kancayla tutunuyormuş gibi derisini kavrıyordu.</p>

  <p>Çukur oyucu bir süre daha cırladı, sonra sıkı bir topak olacak şekilde bedenini büzüp kolu üstünde birkaç santim öteye sıçradı.</p>

  <p>Bağlarını çekiştirdi, yaratığı yerinden düşürmeye çalıştı ama hayvan tutunduğu yerden düşmüyordu.</p>

  <p>Yeniden sıçradı.</p>

  <p>Sonra yeniden, artık omzundaydı, kancaları derisini çimdikliyor, sırça otu gibi derisine batıyordu. Gözünün ucuyla çukur oyucunun gözsüz başınıkaldırıp, sanki havayı koklar gibi kendine doğru çevirdiğini gördü. Minik ağzı açıldı ve alt ve üst çenesinde kesicidişleri olduğunu gördü.</p>

  <p>"Bıcır bıcır?" dedi oyucu. "Bıcır bıcır?"</p>

  <p>"Orası değil," dedi Galbatorix ve eski dilde bir sözcük sarfetti.</p>

  <p>Sözcüğü duyan oyucu başını Nasuada'dan çevirdi ve Nasuada rahatlayarak derin bir nefes aldı. Ardından kolundan aşağı ilerlemeye başladı.</p>

  <p>Kendisini korkutan birkaç şey vardı hayatta. Kızgın demir korkutmuştu. Galbatorix'in Urû'baen'de sonsuza dek hüküm sürmesi fikri onu korkutuyordu. Ölüm, elbette, onu korkutuyordu; ama bu yaşamının sonu olacağından değil, yapmak istediği pek çok şeyi tamamlayamadan gidecek olmasındandı.</p>

  <p>Ama sebebi her ne olursa olsun çukur oyucuyu görmek ve hissetmek, onun o güne dek başka hiçbir şeyin başaramadığı kadar sinirini bozuyordu. Vücudundaki her bir kas yanıyor ve kasılıyordu; içinden büyük bir koşup kaçma, yaratıkla arasında olabildiğince mesafe koyma hissi geçiyordu, çünkü bu çukur oyucuda hiç de normal olmayan bir şeyler vardı. Hareket etmesi gerektiği gibi hareket etmiyordu; o tiksindirici ağzı ona bir çocuğun ağzını andırıyordu ve çıkardığı ses korkunçtu; o berbat ses içinde bir kusma hissine neden oluyordu.</p>

  <p>Çukur oyucu dirseğine gelince durdu.</p>

  <p>"Bıcır bıcır!"</p>

  <p>Sonra tombul, kolsuz bacaksız bedeni kasıldı ve ardından havaya doğru on, on iki santim sıçradı ve baş aşağı dimdik dirseğinin iç kısmına doğru dalışa geçti.</p>

  <p>Oyucu değdiği yerde belki bir düzine minik parlak çıyana dönüştü; hepsi koluna dağılıp her biri dişlerini geçirebileceği, sonra da etin altına girebilecekleri bir yere dağıldılar.</p>

  <p>Acı dayanılmayacak kadar fazlaydı; bağlarını kopartmaya çalıştı, doğrulmaya çalışıp tavana doğru haykırdı, ama çektiği ıstıraptan kaçamadı, ne o an, ne de bittikten sonra uzunca bir süre. Kızgın demir daha fazla canını acıtmıştı, ama Nasuada kendisine onun değmesini tercih ederdi; çünkü kızgın demir kişilik dışı bir şeydi, cansızdı ve tahmin edilebilirdi, çukur oyucu ise bunun tam tersiydi. Acı sebebinin kendisini kemiren bir yaratık yüzünden olduğunu bilmenin, içinde olduğunu bilmenin dehşet verici bir tarafı vardı.</p>

  <p>Sonunda gururu bıraktı, kontrolünü kaybetti ve tanrıça Gokukara'ya kendisine merhamet etmesi için yalvarmaya, tıpkı bir çocuk gibi sızlanmaya, mızmızlanmaya başladı, ağzından rasgele dökülen sözcükleri durduramıyordu.</p>

  <p>Arkasında duran Galbatorix'in güldüğünü duyuyordu, kendi acı çekişinden zevk alması, ondan daha da fazla nefret etmesine neden olmuştu.</p>

  <p><br /></p>

  <p>Gözlerini kırpıştırdı, yavaş yavaş kendine geldi.</p>

  <p>Birkaç dakika sonra, Murtagh ile Galbatorix'in gittiğini fark etti. Gittiklerini hatırlamıyordu, bayılmış olmalıydı.</p>

  <p>Acısı öncekinden azdı, ama hâlâ müthiş canı yanıyordu. Vücüduna bir göz attı, gözlerini hemen kaçırdı, kalp atışı hızlanmıştı. Çıyanların (onlara hâlâ çukur oyucu denip denemeyeceğini bilmiyordu) gezdiği yerler şişmiş, derisinin altı içi kanla dolu yol yol izler bırakmışlardı ve her bir iz acıyordu. Sanki vücudunun ön tarafı demir bir kamçıyla kamçılanmış gibiydi.</p>

  <p>Çukur oyucuların hâlâ derisinin altında olup olmadıklarını merak etti, hareketsiz yatıp yediklerini hazmetmeye mi çalışıyorlardı acaba. Ya da başkalaşıyorlar mıydı, örneğin çukur oyuculardan sineklere mi dönüşüyorlardı ya da daha berbat bir şeye. Veya, vc bu en kötü olasılıktı, belki içine yumurta bırakıyorlardı ve yakında doğup çoğalacaklar ve kendisini yiyip bitireceklerdi.</p>

  <p>Titredi, korku ve çaresizlik içinde ağlamaya başladı.</p>

  <p>Yaraları kendine hâkim bir tavır takınabilmesini zorlaştırıyordu. Görüş kabiliyeti bir kaybolup bir geri geliyordu, ağlamaya başladığını fark etti ve iğrendi kendinden ama duramıyordu, kadar çabalarsa çabalasın duramıyordu. Aklını başka yere yönlendirebilmek için kendi kendine konuşmaya başladı (saçma sapandı çoğu), azmini yeniden kendisine kazandıracak her şey ya da aklını başka konulara yönlendirebilecek bir şeyler. Yardımı olmuştu, biraz daha olsa.</p>

  <p>Galbatorix'in kendisini öldürmek istemediğini biliyordu ama öfkelendiğinde daha da fazla ileri gitmesinden korkuyordu. Zangır zangır titriyordu ve bütün vücudu ateş içinde yanıyordu, sanki yüzlerce arı tarafından sokulmuş gibi hissediyordu kendini. Dayanma gücü ona ancak belli bir yere kadar yetiyordu; ne kadar kararlı olursa olsun, yapısının belli bir tahammül sınırı vardı ve Nasuada bu sınırı çoktan aştığının farkındaydı. Ta içinde derinlerde bir şey kırılmıştı ve artık yaralarının bir daha iyileşebileceğinden emin değildi.</p>

  <p><br /></p>

  <p>Hücrenin kapısı gıcırtıyla açıldı.</p>

  <p>Gelenin kim olduğunu anlamak için gözlerini dikkatli bakabilmek için zorladı.</p>

  <p>Gelen Murtagh'tı.</p>

  <p>Tepesinde dikilip kendisine baktı, dudakları sımsıkı kapalı, burun delikleri genişlemiş, kaşları çatıktı. İlkönce Nasuada onun kızgın olduğunu sandı ama sonra onun aslında çok endişeli ve korkmuş olduğunu fark etti. Bu kadar çok endişeleniyor olması şaşırtmıştı onu; kendisine bir tür sempatiyle yaklaştığının farkındaydı (yoksa Galbatorix'i onu canlı tutmaya ne diye ikna etmiş olsundu ki?) ama kendisine çok fazla da aldırdığını sanmıyordu.</p>

  <p>Ona gülümseyerek karşılık vermek istedi. Ama herhalde becerememişti ki, gülümsemeye çalışırken Murtagh'ın çene kasları kasıldı, sanki kendini güçlükle tutuyormuş gibiydi.</p>

  <p>"Kıpırdamamaya çalış," dedi ve ellerini kadının üstüne getirip açtı, eski dilde mırıldanmaya başladı.</p>

  <p>"Sanki kımıldayabilirmişim gibi," diye düşündü Nasuada.</p>

  <p>Yaptığı büyü bir süre sonra etkisini göstermeye ve yaralarının acısı birer birer azalmaya başladı ama tam olarak geçmemişti.</p>

  <p>Nasuada kaşlarını çatıp ona baktı, anlamıyordu; bunun üzerine Murtagh, "Üzgünüm," dedi. "Elimden bu kadar geliyor. Galbatorix nasıl yapıldığını biliyordur ama benim elimde değil."</p>

  <p>"Ya... ya peki Eldunari'ler?" diye sordu Nasuada. "Eminim onlar yardım edebilirler."</p>

  <p>Murtagh başını iki yana salladı. "Hepsi genç ejderhalar ya da bedenleri öldüğünde öyleydiler. O zamanlarda çok az büyü öğrenmişler ve o günden beri Galbatorix onlara neredeyse hiçbir şey öğretmedi... üzgünüm."</p>

  <p>"O şeyler hâlâ içimdeler mi?"</p>

  <p>"Hayır! Hayır, değiller. Sen bayıldığında Galbatorix onları çıkarttırdı."</p>

  <p>Nasuada gözle görünür şekilde rahatladı. "Yaptığın büyü acıyı durdurmadı." Suçlayıcı gibi görünmek istememişti ama yine de sesine bir parça kızgınlığın yansımasına engel olamamıştı.</p>

  <p>Murtagh yüzünü astı. "Niye bilmiyorum. Durdurması gerekirdi. O yaratık her ne ise, yaşadığımız dünyanın normlarına uymuyor."</p>

  <p>"Nereden olduğunu biliyor musun?"</p>

  <p>"Hayır. Sadece bugün öğrendim, Galbatorix onu kendi özel bölümünden getirtti."</p>

  <p>Nasuada bir süre gözlerini kapadı.</p>

  <p>"Kaldır beni."</p>

  <p>"Emin mis..."</p>

  <p>"Kaldır beni."</p>

  <p>Hiçbir şey söylemeden Murtagh onun bağlarını çözdü. Sonra ayağa kalktı ve taş döşemenin yanında biraz sendeleyerek durdu, ani gelen baş dönmesinin geçmesini diledi.</p>

  <p>"Al bunu," dedi Murtagh ona kendi pelerinini vererek. Nasuada onu sırtına geçirip hem ısınmak, hem de örtünmek için sarındı; ayrıca bu şekilde yanık, kabuk bağlamış yaralar, su toplayan yerler ve içi kan dolu, yol yol izleri de görmek zorunda kalmayacaktı.</p>

  <p>Topallayarak (çünkü diğer yerlerin yanı sıra çukur oyucu onun ayaklarının tabanlarını da ziyaret etmişlerdi) hücrenin bir ucuna gitti. Duvara yaslandı, sonra da yavaş yavaş yere çöktü.</p>

  <p>Murtagh da ona katıldı, ikisi de karşıdaki duvara bakarak yerde oturuyorlardı.</p>

  <p>Nasuada kendine engel olamayarak ağlamaya başladı.</p>

  <p>Bir süre sonra Murtagh'ın omzuna dokunduğunu hissetti ve irkilip kendini çekti. Elinde değildi. Son birkaç gündür canını herkesten çok yakmıştı ve Nasuada onun bunu isteyerek yapmadığını bilmesine rağmen, kızgın demiri vücuduna dağlayanın o olduğunu unutamıyordu.</p>

  <p>Yine de tepkisinin onu nasıl yaraladığını görünce acıyıp uzandı ve elini avucuna aldı. Murtagh da karşılık olarak usulca onun parmaklarını sıktı, sonra kolunu onun omzuna attı ve kadını kendine çekti. Nasuada bir an direndiyse de sonra onun kollarında rahatlayıp başını onun göğsüne yasladı ve orada ağlamaya devam etti, usul usul hıçkırıkları çıplak taş hücrede yankılanıyordu.</p>

  <p>Birkaç dakika sonra Nasuada onun konuşmaya başlayarak kıpırdadığım hissetti. "Seni kurtarmanın yolunu bulacağım, sana yemin ediyorum. Benimle Thorn için artık çok geç. Ama senin için değil. Galbatorix'e bağlılık yemini etmediğin sürece seni Urû'baen'den uçurabilmem için hâlâ bir şansın var."</p>

  <p>Nasuada başını kaldırıp ona baktı ve söylediklerinde ciddi olduğunu anladı. "Nasıl?" dedi fısıldar gibi.</p>

  <p>"Hiçbir fikrim yok," dedi Murtagh açık açık, biraz da kurnazca gülümseyerek. "Ama yapacağım. Ne pahasına olursa olsun. Ama bana söz vermelisin, pes etmeyeceksin, ben deneyene dek pes etmek yok. Anlaştık mı?"</p>

  <p>"Buna dayanabileceğimi sanmıyorum... o şeylere. Eğer onları yine üzerime bırakacak olursa, istediğini yaparım korkarım."</p>

  <p>"Yapmak zorunda kalmayacaksın; çukur oyucuları yeniden kullanmaya niyeti yok."</p>

  <p>"Ne yapacak peki?"</p>

  <p>Murtagh bir dakika boyunca konuşmadı. "Gördüğün, duyduğun, hissettiğin ve tattığın şeyleri çarpıtmayı düşünüyor. Eğer bu işe yaramazsa, o zaman zihnine doğrudan saldırmayı planlıyor. Eğer bunu yaparsa ona karşı koyamazsın. Hiç kimse koyamaz. Ama sıra buna gelmeden sanırım seni kurtarabilirim. Tek yapman gereken birkaç gün daha dişini sıkıp direnmen. Sadece birkaç gün daha."</p>

  <p>"Duyularıma güvenemezsem nasıl başaracağım bunu?"</p>

  <p>"Taklit edemediği bir duyu var." Murtagh kadına daha karşıdan bakabilmek için iyice döndü. "Zihnine girmeme izin verir misin? Düşüncelerini okumaya çalışmayacağım. Sadece zihninin nasıl olduğunu hissetmek istiyorum, böylece ilerde sen de benimkini tanıyabilirsin, yani beni tanıyabilirsin."</p>

  <p>Nasuada karar veremedi. Bunun bir dönüm noktası olduğunu biliyordu. Ya ona güvenip kabul edecekti ya da reddedecek ve Galbatorix'in kölesi haline dönüşmemek için eline geçen tek fırsatı da kaçırmış olacaktı. Yine de herhangi bir kimseye zihnine girmeye izin verme konusunda tereddütteydi. Murtagh zihninde daha kolay yer alabilmek için onun gardını düşürmeye çalışıyor olabilirdi. Ya da belki Nasuada'nın düşüncelerine biraz kulak kabartarak bir parça bilgi sızdırmak istiyor olabilirdi.</p>

  <p>Sonra düşündü: Galbatorix neden böyle hilelere başvursundu ki? İstese bunları kendi de yapabilirdi. Murtagh haklıydı: Galbatorix'e karşı koyamazdı... Murtagh'ın teklifini kabul edersem belki bu sonum demek olabilir, ama eğer reddedersem sonum zaten kaçınılmaz. Öyle ya da bböyle, Galbatorix beni ele geçirecek. Bu sadece zaman meselesi.</p>

  <p>"İstediğini yap," dedi.</p>

  <p>Murtagh başını salladı ve gözlerini yarı kapadı.</p>

  <p>Aklından sessizce düşüncelerini bir yabancıdan korumak istediğinde söylediği cümleciği geçirmeye başladı. Bütün gücüyle bu cümleciğe yoğunlaştı, gerekirse Murtagh'ı kovuşturmaya ve taşıdığı sorumluluk nedeniyle gizli tutması gereken konuların hiçbirini düşünmemeye kararlıydı.</p>

  <p><br /></p>

  <p>El-harim'de, yaşardı bir adam, sarı gözleri olan,</p>

  <p>Dedi bana: "Fısıltılara dikkat et, çünkü onlar yalan,</p>

  <p>Karanlığın güçleriyle mücadele etme,</p>

  <p>Zihnini yeniden biçimlendirirler;</p>

  <p>Gölgelerin derinliklerini dinleme,</p>

  <p>Yoksa uykunda bile seni ele geçirirler."</p>

  <p><br /></p>

  <p>Murtagh'ın zihni kendisininkine değince Nasuada kasıldı ve aklında cümleciği daha da hızlı geçirmeye devam etti. Şaşırarak Murtagh'ın zihninin hiç de yabancı olmadığını fark etti. Onun zihniyle olan benzerlikleri... Hayır... Kim olduğunu düşünmemeliydi; ama benzerlik müthişti ama aynı şekilde bariz farklar da vardı. Farkların en büyüğü öfke konusuydu; varlığının tam orta yerine soğuk, kapkara bir kalp gibi çöreklenmişti, oraya tutunmuş kıpırdamıyordu, içinden uzanan nefret damarları uzanıp bütün zihnini sarıp sarmalamıştı. Ama Nasuada için hissettiği endişe nefretini gölgede bırakıyordu. Bunu görmek Murtagh'ın endişelerinin gerçek olduğuna ikna etmişti Nasuada'yı, çünkü insanın içindekileri gizlemesi çok güç bir şeydi ve Murtagh'ın kendisini bu kadar inandırıcı bir şekilde aldatabileceğine inanmıyordu.</p>

  <p>Murtagh sözünü tutarak gerçekten de Nasuada'nın zihninin derinliklerine girmeye çalışmadı ve birkaç saniye sonra geri çekildi; Nasuada da kendini yine kendi düşünceleriyle baş başa buldu.</p>

  <p>Murtagh'ın gözleri tamamen açıldı ve, "İşte," dedi. "Sana yeniden ulaştığım zaman artık beni tanıyabileceksin."</p>

  <p>Nasuada başını salladı.</p>

  <p>"İyi. Galbatorix pek çok şeye kadir biri ama bir başkasının düşüncelerinin verdiği hissi taklit edemez. Duyularınla oynamaya başlayacağı zaman seninle bağlantı kurup seni uyarmaya çalışacağım ve bir de bitirdiği zaman. Bu şekilde, gerçek olanla olmayanı karıştırmana neden olamaz."</p>

  <p>"Teşekkür ederim," dedi, kısacık iki kelimeyle duyduğu minneti tam anlamıyla ifade edemeyerek.</p>

  <p>"Neyse ki, biraz zamanımız var. Varden'liler sadece üç günlük yolda ve Elfler de kuzeyden hızla yaklaşıyorlar. Galbatorix Urû'baen'in savunmalarının son hazırlıklarını gözden geçirmeye ve kullanacakları stratejiyi, garnizonu artık burada şehir içinde olan ordunun başındaki Lort Barst'la görüşmeye gitti."</p>

  <p>Nasuada kaşlarını çattı. Bu kötüydü. Lort Barst'ın adını duymuştu. Galbatorix'in sarayındakiler arasında korku saçan bir ünü vardı. Çok zeki, eli kanlı biri olduğu ve karşısına kim dikilecek olursa acımadan ezip geçtiği söylenirdi.</p>

  <p>"Seni göndermedi mi?" diye sodu.</p>

  <p>"Galbatorix'in benimle ilgili başka planları var, gerçi daha ne olduğunu henüz söylemedi."</p>

  <p>"Hazırlıklarıyla daha ne kadar uğraşacak?"</p>

  <p>"Bugün ve yarın."</p>

  <p>"O geri gelmeden serbest kalmamı sağlayabileceğini sanıyor musun?"</p>

  <p>"Bilmiyorum. Herhalde yapamam." Aralarında bir sessizlik oldu. Sonra da Murtagh, "Şimdi benim sana bir sorum var: O adamları neden öldürdün?" diye sordu. "Kaleden kaçamayacağını biliyorsun. Galbatorix'in dediği gibi sırf ona olan hıncın yüzünden mi öldürdün adamları?"</p>

  <p>Nasuada içini çekti ve başını Murtagh'ın göğsünden kaldırıp dik oturdu. İstemeyerek de olsa Murtagh onun omzuna attığı kolunu çekti. Nasuada hafifçe burnunu çekip dosdoğru onun gözlerine baktı. "Orada öylece yatıp bana istediğini yapmasına izin veremezdim. Savaşmalıydım; beni ezemediğini ona ispatlamalıydım ve ne şekilde olursa olsun onun canını acıtmalıydım."</p>

  <p>"Yani garezdi?"</p>

  <p>"Kısmen. Ne olmuş öyleyse?" Nasuada onun kendisini küçümseyeceğini veya davranışını tenkit etmesini bekledi ama Murtagh onu tartan bir bakışla süzdü, dudakları muzip bir gülümsemeyle kıvrıldı.</p>

  <p>"O zaman bravo diyeyim sana," dedi.</p>

  <p>Ardından Nasuada da onun gülümsemesine gülümsemeyle karşılık verdi.</p>

  <p>"Ayrıca..." dedi Nasuada. "Bir parça bile olsa kaçabilme ihtimalim vardı."</p>

  <p>Murtagh pufladı. "Elbette, ejderhalar da otlamaya başladığı gün belki de."</p>

  <p>"Yine de denemek zorundaydım."</p>

  <p>"Anlıyorum. Yapabilsem, İkizler beni buraya ilk getirdiklerinde ben de aynısını yapardım."</p>

  <p>"Ya şimdi?"</p>

  <p>"Hâlâ yapamam, hem yapabilsem bile ne işe yarayacak?"</p>

  <p>Nasuada'nın buna verecek cevabı yoktu. Sessizlik oldu aralarında, sonra Nasuada, "Murtagh," dedi. "Eğer beni buradan kurtarmak mümkün değilse bile, bana kaçmak için başka yollardan yardım edeceğine söz vermeni istiyorum. Bunu senden istemezdim, bunu senden rica etmezdim aslında ama yardımların olayı çok daha kolaylaştırabilir ve bunu kendi başıma başarabilmem mümkün olmayabilir." Nasuada konuşurken Murtagh'ın dudakları inceldi, sert bir görünüm almış ama onun sözünü kesmemişti. "Ne olursa olsun, kendimi Galbatorix'in eğlencesine malzeme etmeyeceğim. Buna bir daha maruz kalmamak için elimden ne gelirse yapacağım. Bunu anlayabiliyor musun?"</p>

  <p>Çenesi kısa bir baş sallamasıyla düştü.</p>

  <p>"O zaman bana söz verdiğini düşünebilir miyim?"</p>

  <p>Murtagh gözlerini indirdi, yumruklarını sıktı, nefes alışı düzensizleşmişti.</p>

  <p>"Tamam."</p>

  <p><br /></p>

  <p>Murtagh suskundu. Ama Nasuada yavaş yavaş onu içinde bulunduğu bu sessizlikten yeniden çıkarmayı başardı ve zamanı havadan sudan şeylerden konuşarak sohbetle geçirdiler. Murtagh ona, Galbatorix'in Torn'da kullanması için verdiği eyerde yaptığı değişiklikleri anlattı (Murtagh'ın belli ki gurur duyduğu, ejderhaya binip inişini kolaylaştıran ve kılıcını çekmesine daha az engel olan değişikliklerdi bunlar). Nasuada da ona Aberon'daki pazarların kurulduğu sokaklardan, başkent Surda'dan ve çocukken nasıl bakıcısından kaçıp oraları keşfe çıktığından bahsetti. En sevdiği tüccar gezgin kabilelerden birinin tüccarıydı. Adamın adı Hadamanara-no Dachu Taganna'ydı. Ama adam onun kendisini herkesin seslendiği ismiyle, yani Taganna olarak çağırmasını istemişti. Hançerler, bıçaklar satardı, kendisine mallarını göstermekten zevk alırdı, üstelik Nasuada hiçbir zaman bir şey satın almadığı halde.</p>

  <p>Murtagh'la konuşurlarken sohbetleri giderek rahat bir hava almıştı. İçinde bulundukları olumsuz şartlara rağmen Nasuada onunla konuşmaktan hoşlandığım fark etmişti. Murtagh zeki ve iyi eğitimliydi ve Nasuada'nın hoşuna giden, duyarlı bir nüktedanlığı vardı, özellikle de Nasuada'nın içinde olduğu durum göz önüne alınınca.</p>

  <p>Murtagh da sohbetlerinden en az onun kadar hoşlanmış gibiydi. Bununla birlikte bir zaman sonra yakalanma korkusuyla bu şekilde sohbete devam etmelerinin doğru olmadığını hissettiler. Böylece Nasuada yeniden döşemeye dönüp üstüne uzandı ve onun kendisini tutsak edici taşa yeniden bağlamasına ses çıkarmadı.</p>

  <p>Tam dışarı çıkmak üzereyken, "Murtagh," diye seslendi.</p>

  <p>Dönüp ona baktı Murtagh.</p>

  <p>Kadın kısa bir an durup sonra cesaretini topladı ve sordu: "Niçin?" Nasuada onun ne demek istediğini anladığını biliyordu: Neden kendisi? Neden kurtarmıştı hayatını ve şimdi neden kurtarıyordu onu? Aslında cevabını tahmin edebiliyordu, ama yine de ondan duymak istiyordu.</p>

  <p>Murtagh ona uzun uzun baktı, sonra, alçak ama kesin bir sesle, "Nedenini biliyorsun," dedi.</p>
</body>
</html>
