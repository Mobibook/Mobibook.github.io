<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Firnen</h1>

  <p>Arya'nın belirlediği yere vardıklarında öğleden sonranın ilk saatleriydi. Burası Ramr Nehri'nin en doğusunda, ucunda hafifçe kıvrım yaptığı bir yerdi.</p>

  <p>Eragon, Saphira'nın boynu üstünden uzanıp birilerini görebilme ümidiyle aşağıları taradı. Arazide vahşi bir camız sürüsü dışında kimseler yok gibiydi. Hayvanlar Saphira'yı görünce tozu dumana katarak kaçıştılar. Arazi üstünde, Eragon'un varlığını hissedebildiği tek canlı, onlar ve de birkaç da küçükbaş hayvandı. Hayal kırıklığı içinde bu kez gözlerini ufka çevirdi ama Arya'nın izi yoktu.</p>

  <p>Saphira nehrin kıyısından elli metre içerde arazinin hafif meyil yaptığı bir yerine kondu. Oturdu, Eragon da sırtını onun yan tarafına yaslayıp yanına oturdu.</p>

  <p>Tümseğin en üst kısmında, topraktan fırlamış kayağantaş gibi yumuşak bir kaya vardı. Arya'yı beklerken, Eragon başparmak kadar büyüklükte bir köşesini mızrak ucu biçiminde yontmaya başlayarak oyalanmaya başladı. Yonttuğu kaya çok yumuşak olduğu için mızrak ucu süs olmaktan öteye gidemezdi ama Eragon yine de harcadığı çabadan zevk alıyordu. Ortaya çıkardığı basit, üçgen biçimli şekilden memnun olunca onu bir kenara bırakıp bu kez daha büyük bir parçadan, Elflerin kullandıklarına benzer yaprak bıçaklı bir hançer yontmaya başladı.</p>

  <p>Ama ilk geldiklerinde düşündüğü kadar beklemelerine gerek kalmamıştı.</p>

  <p>Varmalarından bir saat sonra, Saphira başını yerden kaldırdı ve çok fazla uzakta olmayan Hadarac Çölü yönündeki ovalara gözlerini dikti.</p>

  <p>Eragon sırtını dayadığı Saphira'nın kasıldığını ve farklı bir ruh haline girdiğini hissetti: Yaklaşan bir anın beklenti hissi.</p>

  <p>"Bak," dedi Saphira.</p>

  <p>Yonttuğu yarı bitmiş hançerini elinden bırakmadan ayağa kalkıp doğuya doğru araştıran gözlerle baktı.</p>

  <p>Ama kendileriyle ufuk arasında ot, toz, toprak ve birkaç tek tük rüzgâr gören ağaçtan başka bir şey göremedi. Taradığı alanı biraz daha genişletip yeniden baktı ama yine kayda değer bir şey görememişti.</p>

  <p>Tam, "Ne?" diye soracaktı ki, başını kaldırıp bakınca sözü yarım kaldı.</p>

  <p>Doğu tarafında gökyüzünde çok yukarlarda yeşil ateş gibi bir noktanın belirip kaybolduğunu gördü, güneşte parlayan bir zümrüt gibiydi. Işık noktacığı göklerin maviliği arasından süzülüp gece parlayan bir yıldız gibi hızla yaklaşıyordu.</p>

  <p>Eragon taştan hançeri elinden bıraktı ve ışıl ışıl yanıp sönen noktadan gözlerini ayırmadan Saphira'nın sırtına tırmandı ve bacaklarına eyerin bağlarını geçirdi. Ona gördüğü parlak nokta hakkında düşündüğünü sormak istiyordu (aklından geçen şeyi ona söyletmeyi istiyordu) ama kendi de Saphira gibi konuşamaz bir haldeydi.</p>

  <p>Saphira kanatlarını açmış ama yerinden kımıldamamıştı. Kanatlarını yarı açık ve eğik tutup, havalanmaya hazır vaziyette kaldırdı.</p>

  <p>Yaklaşıp büyüdükçe parlaklık çoğalıp bölünerek onlarca, sonra yüzlerce, ardından binlerce minicik ışık zerresinden bir kümeye dönüşüyordu. Birkaç dakika sonra da gerçek şekli ortaya çıkınca, onun bir ejderha olduğunu anladılar.</p>

  <p>Saphira daha fazla bekleyemeyecekti. Çın çın çınlayan bir sesle kükredi, tepelik yerden havalanıp aşağı doğru kanat çırpmaya başladı.</p>

  <p>Neredeyse dikeyine bir açıyla yükselirken Eragon da önündeki ense çıkıntısına sıkı sıkı tutunuyordu, diğer ejderhaya mümkün olduğunca çabuk ulaşmak için acele ediyordu. Kendi de, Saphira da, pek çok savaşa katılmaktan kaynaklanan bir tetikte olma ile coşku duygusu arasında gidip geliyorlardı. Emniyette olmak için güneşi arkalarına aldıklarına memnundular.</p>

  <p>Saphira yeşil ejderhanın biraz daha yukarısına çıkana kadar tırmanmaya devam etti, orada düz uçuşa geçti ve dikkatini artık sadece süratine verdi.</p>

  <p>Yakınlaşınca Eragon ejderhanın iri cüsseli olmasına karşın hâlâ toy görünümde bir genç ejderha olduğunu fark etti, bacakları Glaedr'ın, Thorn'un o tok görünümlü ağırlığına henüz ulaşmamıştı ve cüssesi Saphira'dan küçüktü.</p>

  <p>Yanlarında ve sırtındaki pulları koyu çam yeşiliydi, karnı ve ayaklarının tabanıysa daha açık renkte; hatta küçük pulların rengi beyaza çalıyordu. Kanatları vücudunun önünde durduğunda yılbaşı çamı rengindeydi, ama üstüne güneş ışığı vurduğunda görünümleri, bahar ayındaki meşe yapraklarının yeşiline bürünüyorlardı.</p>

  <p>Ejderhanın boynuyla sırtının birleştiği yerde tıpkı Saphira'nınki gibi bir eyer vardı ve onun üstünde de siyah saçları arkasından sarkan Arya'ya benzeyen biri oturuyordu. Bü manzara Eragon'un kalbini sevinçle doldurmuş, içindeki boşluk hissi, güneş çıkınca kaybolan gece karanlığı gibi yok olmuştu.</p>

  <p>İki ejderha birbirlerinin yanından hızla geçerken Saphira kükreyince, ejderha da aynı şekilde kükremeyle karşılık verdi. Sonra dönüp sanki birbirlerinin kuyruklarını kovalıyorlarmış gibi havada dönmeye başladılar. Saphira hâlâ yeşil ejderhanın biraz daha yukarısındaydı ama yeşil ejderha üste çıkmak için bir girişimde bulunmuyordu. Eğer yapsa, Eragon onun saldırmadan önce avantaj kazanmaya çalıştığını düşünürdü.</p>

  <p>Eragon sırıtıp rüzgâra rağmen bağırdı. Arya da seslenerek karşılık verdi ve kolunu salladı. Eragon telepatiyle onun zihnine girdi, sadece Arya olduğundan emin olmak için ve anında o olduğunu ve kızın da ejderhanın da kötü niyetli olmadıklarını anladı. Bir iki aniye sonra telepatiyi kesti, çünkü kızın onayını almadan temasın süresini uzun tutmak doğru olmazdı, kabalık olurdu; yere indiklerinde sormak istediklerini öğrenirdi nasılsa.</p>

  <p>Saphira ile yeşil ejderha yeniden kükreştiler; yeşil ejderha kamçıyı andıran kuyruğunu savurup şaklattı ve ardından Ramr Nehri'ne gelene kadar havada birbirleri peşi sıra uçtular. Orada Saphira başa geçti, döne döne alçalmaya başladı ve ilk başta Eragon'la bekledikleri aynı tepeye inip kondu.</p>

  <p>Yeşil ejderha ondan otuz metre kadar uzağa konmuş, Arya bacaklarından eyerin bağlarını çözerken o da çökerek oturma hazırlığı yapıyordu.</p>

  <p>Eragon bağları sökercesine çözüp aşağı atladı; atlarken kınında duran Brisingr bacağına çarpmıştı. Arya'ya koştu, Arya da ona koştu. Daha sakin adımlarla yürüyen ve her adımlarında yeri sallayan iki ejderhanın arasında buluştular.</p>

  <p>Yaklaşınca Eragon, Arya'nın saçlarını arkaya topladığı deri bağın yerinde, kaşlarının üstünde bir altın halka olduğunu gördü. Dairenin ortasında gözyaşı damlası biçiminde pırlanta vardı ve güneşten değil, kendi içinden kaynaklanan bir ışıltıyla parlıyordu. Belinden yeşil bir kının içinde, yeşil saplı bir kılıç sallanıyordu. Eragon bunun Tamerlein olduğunu hatırladı. Elf lordu Fiolr'un kendisine Zar'roc yerine sunduğu kılıçtı bu ve bir zamanlar süvari Arva'ya aitti. Ama sanki kabzası hatırladığından farklıydı artık: Daha hafif görünüyordu, daha kibar ve kını da sanki daha dardı.</p>

  <p>Eragon birden Arya'nın başındaki tacın ne anlama geldiğini kavradı. Şaşkınlıkla Arya'ya bakakaldı. "Sen!"</p>

  <p>"Ben," dedi kız ve başını öne eğdi. "Atra esterni ono thelduin Eragon."</p>

  <p>"Atra du evarinya ono varda Arya... Dröttning?" Önce onun kendisini selamlaması dikkatinden kaçmamıştı Eragon'un.</p>

  <p>"Dröttning," dedi kabullenerek. "Halkım bana annemin unvanını layık gördü, ben de kabul etmeye karar verdim."</p>

  <p>Tepelerinde Saphira'yla yeşil ejderha başlarını yaklaştırmışlar, birbirlerini kokluyorlardı. Saphira daha uzundu ve yeşil ejderha ona yetişmek için boynunu uzatıyordu.</p>

  <p>Eragon, Arya ile konuşmaya can atsa bile, gözlerini yeşil ejderhadan alamıyordu. "Ya o?" diye sordu, yukarıyı işaret ederek.</p>

  <p>Arya güldü, sonra Eragon'u şaşırtan bir hareketle elini yakalayıp onu ön tarafa doğru götürdü. Yeşil ejderha burnundan hava salıp onların tepesine değecek kadar başını eğdi. Burun deliklerinin derinliklerinden is ve duman çıkıyordu.</p>

  <p>"Eragon," dedi kız ve onun elini ejderhanın sıcak burnuna koydu. "Bu Firnen. Firnen, bu Eragon."</p>

  <p>Eragon, Firnen'in parlak gözlerinden birinin içine baktı; ejderhanın irisi içindeki kas şeritler soluk yeşil ve taze otların uçuk sarısı rengindeydi.</p>

  <p>"Seninle tanıştığıma memnun oldum, Eragon-dost-Shade Katili," dedi Firnen. Bilinç sesi Eragon'un beklediğinden daha kalındı; hem de Thorn'dan, Glaedr'dan ve Vroengard'daki Eldunari'lerin hepsinden daha kalındı. "Süvarim bana senden çok söz etti." Sonra ejderha gözünü kırptı; çıkan ses taş zemine düşüp seken bir deniz kabuğu gibi kısa ve keskindi.</p>

  <p>Firnen'in engin güneş gibi pırıl pırıl aydınlık zihninde sanki şeffaf gölgelerle destekleniyormuş gibi Eragon bir heyecanın varlığını hissetti.</p>

  <p>Eragon'u bir hayret ve hayranlık kuşatmıştı, böyle bir şeyin gerçekleşmesine karşı duyduğu hayret ve hayranlık. "Ben de seninle tanıştığıma memnun oldum, Firnen-finiarel. Senin yumurtadan çıkacağını ve Galbatorix'in büyüsünden kurtulacağını bir gün göreceğimi asla sanmazdım."</p>

  <p>Zümrüt yeşili ejderha burnundan hava üfledi. Ejderha kendinden emin, gururlu ve enerji doluydu, genç bir damızlık gibiydi. Sonra bakışlarını Saphira'ya çevirdi. İkisi arasında çok şey gelişmişti; Saphira aracılığıyla Eragon duygu, düşünce ve arzulananları hissedebiliyordu, ilk başta yavaştı ama sonra kabaran bir sele dönüşmüştü.</p>

  <p>Arya hafifçe güldü. "Birbirlerini kabullendiler sanırım."</p>

  <p>"Kesinlikle kabullendiler."</p>

  <p>Arya ile Eragon, karşılıklı bir anlayışa varıp Saphira ve Firnen'in altından çıkıp oradan uzaklaştılar ve iki ejderhayı baş başa bıraktılar. Saphira her zamanki gibi yayılıp oturmamış, sadece bulunduğu yere çökmüştü ama sanki bir ceylanın üstüne atlamaya hazır bir vaziyette gibi görünüyordu. Firnen de aynısını yapmıştı. Kuyruklarının ucunu keyifle sallıyorlardı.</p>

  <p>Arya iyi görünüyordu: Ellesmera'da birlikte oldukları zamandan çok daha iyi görünüyordu. Daha uygun bir sözcük aklına gelmediğinden kızın mutlu göründüğünü söyleyebilirdi.</p>

  <p>İkisi de bir süre ejderhaları izleyip konuşmadılar. Sonra Arya ona dönerek anlatmaya başladı: "Seni daha önce aramadığım için özür dilerim. Bunca zaman Firnen'i bir sır gibi saklayıp, seninle Saphira'yı aramadığım için önemsemediğimi zannedip bana kızmış olmalısın."</p>

  <p>"Mektubumu aldın mı?"</p>

  <p>"Aldım." Eragon'u şaşırtan bir hareketle, tüniğinin önünden elini sokup yıpranık görünümlü dörde katlı bir parşömen çıkardı. Eragon hemen tanımıştı. "Cevap verecektim, fakat Firnen çoktan yumurtasından çıkmıştı ve ben de sana yalan söylemek istemedim, hatta sessiz kalıp, gerçekleri gizlemek pahasına olsa da."</p>

  <p>"Onu neden gizliyorsun?"</p>

  <p>"Galbatorix'e sadık pek çok kişi hâlâ serbestçe dolaşıyor; ejderhaların da sayısı çok az. O yüzden ben de o belli bir yaşa ve büyüklüğe ulaşıp kendini savunabilir hale gelene kadar kimseyi tehlikeye atmak istemedim."</p>

  <p>"Gerçekten bir insanın Du Weldenvarden'e gizlice girip onu öldürebileceğini mi düşündün?"</p>

  <p>"Çok daha garip şeyler oldu, biliyorsun. Ejderhaların da soyu tükenmek üzere olduğu için, riskin göze almaya değmeyeceğini düşündüm. Elimden gelse, kimsenin ona saldıramayacağı bir büyüklüğe ulaşana kadar Firnen'i Du Weldenvarden'de daha on yıl gizlerdim. Ama yola çıkmak istedi ben de karşı koyamadım. Ayrıca yeni atandığım görev gereği Nasuada ve Orik'le buluşmam gerekiyor."</p>

  <p>Eragon, Firnen'in Saphira'ya Elflerin ormanında avladığı ilk geyiğin hikâyesini anlatıp görüntülerini gösterdiğini hissediyordu. İki ejderha arasında geçenlerin Arya'nın da farkında olduğu belliydi. Çünkü Firnen, anılarının bir yerinde, bir dişi geyiğin peşinde koşarken bir dala takılıp tökezleyince, Eragon, Arya'nın da dudak kenarlarının acıyla aniden kıvrıldığını fark etti.</p>

  <p>"Ne zamandan beri kraliçesin peki?"</p>

  <p>"Döndükten bir ay sonra kraliçe oldum. Vanir bilmiyor henüz. Bu haberin ona ve Cücelerin büyükelçisine söylenmemesi emrini vermiştim. Üstüme yığılacak devlet işleri altında boğulmadan Firnen'i yetiştirmekle ilgilenmek istiyordum... Belki bilmek istersin: Onu Tel'naeir kayalıklarında büyüttüm, Oromis'in Glaedr'ı büyüttüğü yerde. En doğru yer orası geldi."</p>

  <p>Aralarına bir sessizlik girmişti. Eragon onun başındaki sembolü ve Firnen'i gösterip, "Bütün bunlar nasıl oldu?" diye sordu.</p>

  <p>Arya güldü. "Ellesmera'ya dönerken Firnen'in kabuğunda hareketlenmeye başladığını fark ettim, ama Saphira'da da aynısı olduğundan aklıma bir şey gelmedi. Neyse, Du Weldenvarden'e varıp, koruyucu kalkan sınırından geçtikten sonra yumurta çatladı. Neredeyse akşam olmak üzereydi. Saphira'ya yaptığım gibi yumurtayı kucağımda taşıyordum. Onunla konuşuyor, ona dünyayı anlatıyor, korkmasına gerek olmadığını söylüyor, güven vermeye çalışıyordum; sonra yumurtanın kıpırdadığını fark ettim ve..." Arya titredi, saçlarını geriye attı, gözlerinde inci gibi pırıl pırıl yaşlarının izi vardı. "Aramızda oluşan bağ, tam da tahmin ettiğim gibiydi. Birbirimize dokunduğumuzda... Ben hep bir Ejderha Süvarisi olmak istemiştim Eragon. Bu şekilde halkımı koruyabilmeyi, Galbatorix ile Forsworn'un ellerinde ölen babamın intikamını alabilmeyi istemiştim; ama Firnen'in yumurtasında o ilk çatlağı görene kadar bir gün bunun gerçek olacağına inanmamıştım."</p>

  <p>"Ona dokunduğunda şey oldu..."</p>

  <p>"Evet, oldu!" Kız sol elini kaldırıp ona avucundaki gümüşümsü işareti gösterdi. Eragon'un kendi gedwey ignasia'sına benziyordu "Tıpkı şey gibiydi..."</p>

  <p>Kız ifade edecek sözcükleri arayarak durdu.</p>

  <p>"Sanki ısırırcasına can acıtan buz gibi su mu?" diye yardım etti Eragon.</p>

  <p>"Evet! Aynen böyleydi!" Farkında olmadan kollarıyla üşümüş gibi kendine sarıldı Arya.</p>

  <p>"Ve böylece Ellesmera'ya döndünüz," dedi Eragon. Şimdi de Saphira, Firnen'e Brom'la Dras-Leona'ya giderlerken Leona Gölü'nde nasıl yüzdüklerini anlatıyordu.</p>

  <p>"Ve böylece Ellesmera'ya döndük."</p>

  <p>"Ve Tel'naeir kayalıklarına taşındın. İyi ama süvari olduğun halde kraliçe olmayı niye kabul ettin?"</p>

  <p>"Benim fikrim değildi. Dathedr ile ırkımızın diğer büyükleri bizi kayalıklarda ziyaret edip benden annemin pelerinini devralmamı istediler. Kabul etmedim ama onlar ertesi gün yine geldiler. Sonraki gün yine ve bütün hafta boyunca. Her gelişlerinde tacı kabul etmem için başka bir sebep ileri sürüyorlardı. Sonunda halkımız için bunun en iyisi olacağına beni ikna ettiler."</p>

  <p>"Peki neden sen? Islanzadi'nin kızı olduğun için mi? Yoksa artık bir süvari olduğun için mi?"</p>

  <p>"Sadece Islanzadi annem olduğu için değil tabii, gerçi bunun payı da vardı. Sadece artık bir süvari olduğum için de değildi. Bizim ırkımızda siyaset insanlarla Cücelerinkinden çok daha karışık bir mekanizmayla işler. Yeni bir hükümdar seçmek kolay bir süreç değildir. Yüzlerce evden ve haneden ortak görüş toplamayı gerektirir, ayrıca ırkımızın birkaç yaşlı üyesinin de görüşleri alınır. Yaptıkları her seçim, kendi aramızda binlerce yıldır oynadığımız görünmez bir oyunun bir parçasıdır aslında... Beni kraliçe seçmek istemelerinin gerçekte pek çok sebebi vardı ve bunların hepsi bilinen ve dile getirilen sebepler değildi."</p>

  <p>Eragon oturduğu yerde kıpırdandı. Saphira ile Arya arasında gitti geldi bakışları. Arya'nın kararını kabullenmekte güçlük çekiyordu. "Hem bir süvari, hem de kraliçe nasıl olursun?" diye sordu. "Süvariler hiçbir ırkı diğerine üstün tutmamalı. Eğer böyle davranırsak, Alagaesia'daki hiç kimse sonra bize güvenmez. Ayrıca, Ellesmera'da sorumluluklarınla meşgulken, gelecek nesil ejderhaları yetiştirme konusunda yeni bir düzen kurmamıza nasıl yardım edebilirsin?"</p>

  <p>"Dünya artık eskisi gibi değil," dedi Arya. "Süvariler de eskisi gibi kendilerini dışında tutamaz. Buna yalnız başına göğüs gerebilecek çok az kişi var aramızda. Ayrıca eski halimize dönmemiz de biraz uzun sürecek. Hem zaten sen de Nasuada, Orik ve Dûrgrimst Ingeitum'a bağlılık yemini ettin, bize ve alfakyn'a değil. Bizim de bir süvarimiz ve ejderhamız olması durumu sadece dengeliyor."</p>

  <p>Eragon, "Saphira'yla birlikte, Cüceler ve insanlar uğruna savaştığım gibi Elfler için de savaşacağımı biliyorsun," diye itiraz etti.</p>

  <p>"Biliyorum, ama diğerleri yapmaz. Yaptıkların seni bağlar Eragon. Nasuada'ya yemin ettiğin ve Orik'in kabilesine sadık kalacağın gerçeğini değiştiremezsin... Benim ırkım geçen yüzyıl içinde çok acı çekti ve belki sen göremiyorsun ama bizler de eskisi gibi değiliz. Ejderhaların kısmeti nasıl zamanla azaldıysa, bizim de öyle oldu. Doğan çocuklarımızın sayısı azaldı ve gücümüz çekildi. Bazıları zihinlerimizin bile eskisi gibi keskin olmadığını iddia ediyor. Tabii bunun doğru olup olmadığını ispat etmek güç."</p>

  <p>"Aynı durum insan ırkı için de geçerli; yani, Glaedr bize böyle söylemişti," dedi Eragon.</p>

  <p>Arya başını evet dercesine salladı. "Haklı. Her ikimizin ırkının da iyileşmesi zaman alacak ve bu büyük oranda ejderhaların dönüşüne bağlı olacak. Nasıl, sizin ırkın yeniden ayağa kalkmak için Nasuada'nın yardımına ihtiyacı varsa, benim ırkımın da aynı şekilde bir lidere ihtiyacı var. Islanzadi öldüğü için, bu görevi üstlenmeye artık kendimi mecbur hissediyorum." Uzanıp sol omzuna dokundu. Orada eski dilde yawe harfinin bir dövmesi vardı. "Irkıma hizmet etmek için çalışacağıma kendi kendime söz verdiğimde yaşım senin kadardı. Şimdi bana çok daha fazla ihtiyaçları olduğu böyle bir zamanda onları bırakamam."</p>

  <p>"Onların sana her zaman ihtiyaçları olacak."</p>

  <p>"Ve ben de her zaman onlar için hazır olacağım," diye karşılık verdi Arya. "Merak etme, Firnen ile ben bir süvari ve ejderhası olarak görevimizi aksatmayacağız. Ülkede devriye gezerken sana yardım edeceğiz, elimizden gelen yerlerde sorunlara çözüm getireceğiz ve ejderha yetiştirmek için uygun bulunan her neresiyse oraya gelip elimizden geldiği kadar yardım edeceğiz, hatta burası Spine'ların güneyde kalan ucu bile olsa."</p>

  <p>Onun bu sözleri Eragon'u hiç rahatlatmamıştı ama endişesini göstermemeye çalıştı. Buraya gelirken Saphira'yla karar verdikleri gibi hareket edecek olurlarsa, Arya'nın verdiği bu sözleri yerine getirmesi mümkün değildi. Gerçi kızın söylediği şeyler aslında seçtikleri yolun doğru olduğunu kanıtlıyordu; ama bu yolu Arya ile Firnen'in izleyememesinden korkuyordu.</p>

  <p>Başını eğip, Arya'nın kraliçe olma kararını ve bunu yapmaya hakkı olduğunu kabullendi. "Sorumluluklarını aksatmayacağını biliyorum," dedi Eragon. "Böyle bir şeyi asla yapmazsın." Bu sözleri uyarı anlamında söylememişti; sadece içinden geçenleri söylemişti ve ona saygı duymasının bir nedeni olan bir özellikti bu. "Ayrıca bizimle niçin bu kadar zamandır bağlantıya geçmediğini şimdi anlıyorum. Senin yerinde ben de olsam, herhalde aynı şeyi yapardım."</p>

  <p>Arya yeniden güldü. "Teşekkür ederim."</p>

  <p>Eragon onun kılıcını işaret ederek, "Gördüğüm kadarıyla Rhunön, Tamerlein'i senin eline göre yeniden şekillendirmiş?"</p>

  <p>"Evet, öyle yaptı ve yaparken de söylendi durdu. Kılıcın gayet iyi durumda olduğunu iddia ediyordu ama ben yaptığı değişikliklerden memnunum. Şimdi elime daha iyi oturuyor; ayrıca tüy kadar da hafif."</p>

  <p>Orada durup ejderhaları seyrederken, Eragon da bir yolunu bulup Arya'ya kendi planlarından bahsetmek istiyordu. Ama ağzını açmaya fırsat bulamadan Arya sordu: "Saphira ile sen nasılsınız, her şey yolunda mı?"</p>

  <p>"İyiyiz."</p>

  <p>"Bana yazdığın nottan beri kayda değer şeyler oldu mu?"</p>

  <p>Eragon bir süre düşünüp, sonra ona kısaca Nasuada'ya girişilen suikastlardan, kuzeyde ve güneyde çıkan isyanlardan, Roran ile Katrina'nın doğan bebeğinden, Roran'a verilen asalet unvanından ve sarayın içinde buldukları bir sürü hazineden bahsetti. En son olarak da Carvahall'e dönerken son istiratgâhında Brom'a yaptıkları ziyareti anlattı.</p>

  <p>Eragon anlatırken Saphira ile Firnen de birbirlerinin etrafında dönmeye başlamışlardı; kuyrukları kamçı gibi ileri geri çok daha hızlı hareket ediyordu. İkisinin de ağzı hafif aralıktı ve sivri, beyaz dişleri gözüküyordu. Ağızlarından derin derin soluyorlar, bir yandan da fazla yüksek sesli olmayan, Eragon'un daha önce hiç duymadığı sızlanır gibi iniltiler çıkarıyorlardı. Sanki her an birbirlerine saldıracak gibiydiler. Eragon endişelendi. Ama Saphira'nın duyumsadığını anladığı hisler öfke veya korku değildi. Bu daha çok...</p>

  <p>"Onu bir denemek istiyorum," dedi Saphira. Kuyruğunu yere daha kuvvetle vurdu; vuruşunun şiddeti Firnen'in bir an durmasına neden olmuştu.</p>

  <p>"Denemek mi? Nasıl? Ne için?"</p>

  <p>"Bakalım kemikleri çelik kadar güçlü mü, karnında beslediği ateş benimkine denk mi?"</p>

  <p>Eragon, onun asıl niyetini anlayarak, "Emin misin?" diye sordu.</p>

  <p>Saphira kuyruğunu yere yeniden şaklatınca Eragon ondaki kararlılığı gördü, arzusunun şiddetini anladı. "Onunla ilgili her şeyi biliyorum... Bunun dışında her şeyi. Ayrıca (bir an eğleniyormuş gibi parıldadı gözleri) ejderhalar bütün bir ömrü aynı eşle geçirmezler biliyorsun."</p>

  <p>"Pekâlâ... Ama dikkatli ol."</p>

  <p>Daha konuşmasını yeni bitirmişti ki Saphira öne atılıp Firnen'i sol tarafından ısırıp kanattı. Firnen şiddetle hırlayıp geri sıçramıştı. Yeşil ejderha kükredi, ne yapacağını kestiremezmiş gibiydi. Saphira onun çevresinde sinsi sinsi turlarken Firnen gerilemeye başladı.</p>

  <p>"Saphira! "Eragon hayretler içinde ve mahcup olmuş bir halde özür dileme niyetiyle Arya'ya döndü.</p>

  <p>Arya kızmış gibi görünmüyordu. Firnen'e dönüp, aynı zamanda Eragon'a da, "Saphira'nın sana saygı duymasını istiyorsan o zaman sen de onu ısırmalısın," dedi.</p>

  <p>Arya bir kaşını kaldırıp Eragon'a baktı. Onun ne demek istediğini anlayan Eragon, çarpık bir gülümsemeyle karşılık verdi.</p>

  <p>Firnen, Arya'ya bakıp bir tereddüt geçirdi. Saphira onu yeniden ısırmaya çalışınca geri kaçtı. Ama sonra kükredi, kendisini daha iri göstermek ister gibi kanatlarını kaldırıp kabarttı ve Saphira'nın üstüne atladı, onun arka bacağına saldırıp dişlerini kalçasına geçirdi.</p>

  <p>Saphira'nın hissettiği acıya acı denmezdi.</p>

  <p>Saphira ile Firnen yine dönmeye başlamışlardı. Kükrüyorlar, giderek artan seslerle acı acı bağırıyorlardı. Ardından, Firnen yine Saphira'nın üstüne saldırdı. Bu kez tepesine çıkmış, başını yere eğmeye zorluyordu. Sonunda Saphira'nın başını yerde sabitleyip ensesinden şakacı ısırıklar almaya başaldı.</p>

  <p>Saphira da Eragon'un beklediği gibi şiddetle karşı koyar gibi görünmüyordu. Eragon onun kendisini yakalamasına izin verdiğini anladı; çünkü böyle tepesine binmeyi Thorn bile becerememişti.</p>

  <p>"Ejderhaların flörtü bayağı can yakıcıymış," dedi Arya ona.</p>

  <p>"Sen tatlı sözler ve şefkatli dokunuşlar mı bekliyordun?"</p>

  <p>"Yok canım."</p>

  <p>Saphira başını kuvvetle silkeleyip Firnen'i üstünden attı ve gerileyip toparlandı. Kükreyip ön ayağıyla toprağa bir pençe attı. Firnen başını göğe kaldırdı ve ağzından alev alev, kendi boyunun iki katı uzunlukta, yemyeşil ateşler savurdu.</p>

  <p>"Ah!" dedi Arya heyecanla, sevindiği belliydi.</p>

  <p>"Ne oldu?"</p>

  <p>"İlk kez ateş püskürtüyor!"</p>

  <p>Saphira da kavurucu alevler püskürttü. Eragon ateşin ısısını yüz elli metreden bile hissedebiliyordu. Saphira sonra, bacaklarını kırıp göğe sıçradı, dosdoğru yukarı yükseliyordu. Hemen ardından Firnen de fırladı.</p>

  <p>Eragon ile Arya durmuş, göğe yükselen pırıl pırıl ejderhaları izliyorlardı. Ejderhalar ağızlarından alevler çıkararak birbirleri etrafında dönmeye başlamışlardı. Gerçekten muhteşem bir manzaraydı: Hem vahşi, hem güzel, hem de korkunçtu. Eragon, doğanın en eski ve en ilkel ritüelini seyrettiğinin farkındaydı; tabiatın özbeöz kanunuydu bu; bu olmadan dünya kururdu, ölürdü.</p>

  <p>Aralarındaki mesafe arttıkça Saphira'yla bağlantısı da zayıflamaya başlamıştı, ama Eragon hâlâ onun arzularından yayılan ateşi algılayabiliyordu; ejderhanın arzuları görüşüne ket vuruyor, bütün canlıların, hatta Elflerin bile teslim olduğu içgüdüsel ihtiyaçların yönlendiği duyumlar hariç, bütün diğer düşünceleri saf dışı bırakıyordu.</p>

  <p>Uzaklaşan ejderhalar küçülüp küçülüp sonunda ufukta minicik kalmışlardı; şimdi geniş semada birbirinin yörüngesinde dönen bir çift parlak yıldıza benziyorlardı. Çok uzaklarda olmalarına rağmen Eragon, Saphira'dan hâlâ birkaç duygu ve düşünce görüntüleri alıyordu. Eldunari kendisiyle anılarını paylaşırken de aslında bu tip anları yaşamış olmasına karşın, yine de Eragon'un yanakları, kulaklarının ucu kızarmıştı. Arya'nın yüzüne doğrudan bakamıyordu.</p>

  <p>Arya da ejderhaların hislerinden etkilenmişe benziyordu; gerçi hissettikleri Eragon'unkinden farklıydı. Saphira ile Firnen'in ardından yüzünde hafif bir tebessümle bakıyordu. Gözleri her zamankinden daha ışıl ışıldı; iki ejderhanın bu hali onu gurur ve mutlulukla doldurmuştu.</p>

  <p>Eragon iç geçirip yere çömeldi ve eline aldığı bir ot sapıyla toprağa çiziktirmeye başladı.</p>

  <p>"Eh, çok da uzun sürmedi," dedi.</p>

  <p>"Evet, sürmedi," dedi Arya.</p>

  <p>Birkaç dakika boyunca bu halde kaldılar: Arya ayakta, kendisi yerde çömelmiş ve etrafta çıt çıkmıyor, sadece ıssız rüzgârın esintisi duyuluyordu.</p>

  <p>Sonunda Eragon başını kaldırıp Arya'ya bakma cesareti gösterdi. Her zamankinden daha güzel görünüyordu. Ama Eragon bundan çok daha fazlasını görüyordu onda: Arkadaşını ve müttefikini görüyordu; Durza'nın elinden kurtulmasına yardım eden kadını görüyordu; sayısız düşmana karşı omuz omuza çarpıştığı kadını görüyordu; Dras-Leona'nın altında birlikte esir düştüğü kadını, sonunda Shruikan'ı Dauthdaert'le öldüren kadını görüyordu. Ellesmera'daki hayatı hakkında kendisine anlattıkları geldi aklına, kızın büyürken başından geçenler, annesiyle geçinememesi ve Du Weldenvarden'den ayrılıp, Elflerin büyükelçisi olarak hizmet etmesine neden daha pek çok başka sebebi hatırlıyordu. Kızı inciten şeylerin neler olduğunu da biliyordu: Kimisi annesinin neden olduğu acılardı, kimisi de insan ve Cücelerle yaşarken gördüğü dışlayıcı muamelenin neticesiydi. Ayrıca Faolin'i kaybettiğinde yaşadığı üzüntü ve ardından Gil'ead'da Durza'nın işkencesine maruz kaldığında katlandıkları vardı.</p>

  <p>Bütün bunları düşündü ve onunla arasında derin bir bağ olduğunu hissetti ve de bir hüzün. Birden içinden geçen bu şeyleri bir şeye aktarma isteği duydu.</p>

  <p>Arya göklere bakıp derin düşüncelere dalmıştı. Eragon etrafına bakıp toprakta kayağantaşa benzer bir taş aradı. Elinden geldiğince sessiz davranarak parmaklarıyla etrafını oyup taşı gömülü olduğu yerden çıkardı ve taş temizlenene kadar tozunu üfleyip sildi.</p>

  <p>Bir keresinde daha kullandığı büyünün sözlerini hatırlaması fazla uzun sürmemişti; sonra çevresindeki doğadan gerekli renkleri elde edebilmek için sözlerini uyarladı. Sözcükleri sessizce söyleyip tılsımı yaptı.</p>

  <p>Çamurlu suyun titreşmeşi gibi bir hareketlenme, elindeki taşın yüzeyini bulandırdı. Ardından, taşın üzerinde renkler belirmeye başladı (kırmızı, mavi, yeşil, sarı) ve renkler de çizgilerle biçimlere girip birbirine geçerken daha ikinci derecede gölgelendirmeler oluşmaya başlamıştı. Birkaç saniye sonra taşın üstünde Arya'nın tasviri belirdi.</p>

  <p>Bittiğinde tılsımı da sonlandırdı ve elde ettiği tasviri seyretti. Beğenmişti. Resim Arya'nın gerçek ve doğru bir örneğine benziyordu. Ellesmera'da ilk yapmaya çalıştığından çok farklıydı. Bu elindekinde diğerinde olmayan bir derinlik vardı. Resimlendirme olarak belki mükemmel değildi ama onun karakterinin pek çok izini resme aktarabilmekten gurur duyuyordu. Bu elindeki tasvire, Arya'yla ilgili bildiği her şeyi aktarabilmişti, hem iyi, hem de kötüleri.</p>

  <p>Başarısının tadını kısa bir süre daha çıkarıp sona tableti bir kenara fırlatıp yere atarak kırmak istedi.</p>

  <p>"Kausta," dedi Arya ve taş tablet havada yön değiştirip Arya'nın avucuna kondu.</p>

  <p>Eragon bir şey söylemek için ağzını açtı. Açıklamak, özür dilemek istiyordu ama sonra doğru olmayacağım düşünüp vazgeçti ve bir şey söylemedi.</p>

  <p>Tasviri yukarı kaldıran Arya ilgiyle inceledi. Eragon da kıza dikkatle bakıyor, nasıl tepki vereceğini merak ediyordu.</p>

  <p>Uzun, gergin bir dakika geçti.</p>

  <p>Sonra Arya tasviri indirdi.</p>

  <p>Eragon ayağa kalkıp taşı almak için elini uzattı ama kız geri vermeye yeltenmedi. Sanki rahatsız olmuş gibiydi kız. Eragon'un içinden bir şeyler koptu. Onun tasvirini yapmasına kızdığını sandı.</p>

  <p>Arya gözlerini doğruca Eragon'a dikip eski dilde ona, "Eragon, eğer sen de arzu edersen, seninle gerçek ismimi paylaşmak istiyorum," dedi.</p>

  <p>Bu teklif Eragon'u afallatmıştı. Başını salladı evet der gibi. Çok heyecanlanmıştı ve güç bela kendini toplayıp, "Bunu duymaktan ancak onur duyarım," dedi.</p>

  <p>Arya bir adım atıp dudaklarını onun kulağına yaklaştırdı ve zor duyulur bir sesle ona gerçek ismini söyledi. O dile getirirken kızın ismi Eragon'un zihninde çınlıyordu ve beraberinde ani bir anlayış, kavrayış getirdi. Bu ismin bazı kısımlarını Eragon zaten biliyordu ama birçok kısmı ise kendisini şaşırtmış ve ismini paylaşmanın Arya için ne kadar güç bir şey olduğunu kavramasına neden olmuştu.</p>

  <p>Sonra Arya yine geriledi ve ondan bir şeyler söylemesini bekledi; kızın yüzü özellikle ifadesizdi.</p>

  <p>Arya'nın ismi aklına pek çok soru getirmişti ama sormanın zamanı olmadığını biliyordu. Esas yapması gereken, öğrendikleri yüzünden Arya'yı küçük görmeye başlamadığını, onun hakkında kötü düşünmediğini kıza belirtmesi gerektiğiydi. Düşünmüyordu da zaten. Öğrendikleri olsa olsa ona olan saygısını artırmıştı, çünkü bu Eragon'a kızın gerçekten ne kadar başkalarını önce düşünen biri olduğunu göstermiş, onun görevine olan bağlılığını fark etmişti. Eğer ismine kötü tepki verirse (hatta istemeden de olsa yanlış bir şekilde ifade ederse) arkadaşlıklarını bitirebilirdi.</p>

  <p>Gözlerini kaldırıp bakışlarını Arya'ya dikti. Kendisi de eski dilde konuşarak, "ismin... İyi bir ismin var," dedi. "Kendinden hoşnut olmalısın. Benimle paylaştığın için teşekkür ederim. Sana arkadaşım diyebilmekten mutluyum ve sana söz veriyorum ismini her zaman özenle bir sır olarak saklayacağım... Şimdi sen de benimkini duymak ister misin?"</p>

  <p>Kız başını salladı. "İsterim. Ve isim senin olduğu sürece onu hatırlayıp koruyacağıma ben de söz veriyorum."</p>

  <p>Eragon yapacağı şeyden artık geri dönüşün olmadığını biliyordu; bu onu hem korkutuyordu, hem de coşku veriyordu. O da Arya gibi bir adım atıp öne çıktı, dudaklarını onun kulağına yaklaştırdı ve ismini olabildiğince usulca ona fısıldadı. Bütün benliği sözcüğü duyunca titreşmişti.</p>

  <p>Birden evhamlanıp geri çekildi. Kız acaba onun için ne düşünecekti? Adil mi olacaktı, yoksa saçma sapan mı? Çünkü kesinlikle yargılayacaktı, yargılamamak elinde değildi onun.</p>

  <p>Arya uzun bir soluk koyuverdi, sonra da bir süre göğe baktı. Yeniden ona döndüğünde yüzündeki ifade öncekinden yumuşaktı. "Senin de iyi bir ismin var Eragon," dedi alçak bir sesle. "Ama yine de bu ismin Palancar Vadisi'nden ayrılırkenki ismin olduğunu sanmıyorum."</p>

  <p>"Hayır."</p>

  <p>"Ellesmera'da olduğun zamanlarki ismin olduğunu da sanmıyorum. İlk karşılaştığımızdan beri çok değiştin."</p>

  <p>"Değişmek zorundaydım."</p>

  <p>Kız başını salladı. "Hâlâ çok gençsin ama artık bir çocuk değilsin."</p>

  <p>"Hayır, elbette değilim."</p>

  <p>Eragon kendini ona şimdi her zamankinden daha yakın hissediyordu. Birbirlerine isimlerini söylemek aralarında bir bağ yaratmıştı ama nasıl bir bağ, işte bundan emin değildi ve emin olamamak onu zayıf kılıyordu. Arya onu bütün kusurlarıyla öğrenmiş ve yine de geri çekilmemiş, olduğu gibi kabul etmişti, tıpkı kendisinin de onu kabul ettiği gibi. Dahası kız Eragon'un isminde onun kendisine beslediği duyguların derinliğini görmüştü ve bu da onu korkutmamıştı.</p>

  <p>Bu konuda bir şey söyleyip söylememe konusunda bir an düşündü, ama bu konuyu böyle bırakamazdı. "Arya, bize ne olacak?"</p>

  <p>Kız ne diyeceğini bilemedi ama Eragon'un ne demek istediğini anlamıştı. Kelimelerini dikkatle seçerek dedi ki: "Bilmiyorum... Eskiden olsa, biliyorsun, 'hiçbir şey' derdim, ama... yine söylüyorum, hâlâ çok gençsin ve insanlar fikirlerini sık sık değiştirir. On yıl sonra veya hatta beş yıl sonra bile, bugün hissettiklerini hissetmeyebilirsin."</p>

  <p>"Benim duygularım değişmeyecek," dedi Eragon çok kararlı bir tavırla.</p>

  <p>Kız uzunca bir süre dikkatle onun yüzünü inceledi. Sonra kızın bakışlarında bir değişim gördü. Arya, "Eğer değişmezlerse o zaman... belki zaman içinde..." Elini Eragon'un çenesinin kenarından yanağına koydu. "Şu anda benden bundan daha fazlasını bekleme. Seninle ilgili olarak yanlış bir şey yapmak, yanlış hareket etmek istemiyorum Eragon. Çok önemlisin, hem benim için, hem bütün Alagaesia için."</p>

  <p>Eragon gülümsemeye çalıştı ama gülümsemesi daha çok ekşi bir yüze benzemişti. "Ama ... artık daha fazla zamanımız yok," dedi; söylerken sesi titredi. Midesi ağrıyordu.</p>

  <p>Arya'nın kaşları çatıldı, elini indirdi. "Ne söylemeye çalışıyorsun?"</p>

  <p>Eragon gözlerini yere dikip ona nasıl anlatması gerektiğini düşündü. Sonunda en sade haliyle doğrudan söyledi. Saphira'yla birlikte, Eldunari ile yumurtalara güvenli bir yer bulma konusunda çektikleri sıkıntılardan bahsetti ve Nasuada'nın büyücülerden bir grup kurup, ülkedeki diğer insan-büyücüler üstünde bir denetim sağlama planını açıkladı.</p>

  <p>Birkaç dakika böyle her şeyi açıkladıktan sonra sözlerini toparladı: "Böylece Saphira'yla yapmamız gereken şeyin, Alagaesia'dan gitmek ve ejderhaları insanlardan uzak başka bir yerde büyütmemiz olduğuna karar verdik. Bizler, ejderhalar, süvariler ve Alagaesia'daki bütün ırklar için en iyisinin bu olduğunu düşünüyoruz."</p>

  <p>"Fakat Eldunari..." dedi Arya. Şok olmuştu.</p>

  <p>"Eldunari'ler de kalamaz. Onlar da güvende değiller, Ellesmera'da bile. Bu ülkede oldukları sürece, onları çalmak, kendi emellerine alet etmek isteyecekler olacaktır. Hayır, Bizim Vroengard gibi bir yere ihtiyacımız var. Kimsenin ejderhaları bulup onlara zarar veremeyeceği, yavru ejderhaların ve evcil olmayanların da kimseyi yaralayamayacağı bir yer olmalı." Eragon yeniden gülümsemeye çalıştı ama olmuyordu, o da zorlamayı bıraktı. "O yüzden zamanımız yok dedim. En kısa zamanda Saphira'yla birlikte ayrılmayı planlıyoruz ve eğer sen kalmaya karar verirsen... bilmem ki bir daha birbirimizi görür müyüz?"</p>

  <p>Arya başını eğip, hâlâ elinde tuttuğu tasvire baktı. Sıkıntılıydı. Eragon, "Tahtını bırakıp benimle gelir miydin?" diye sordu, cevabı çoktan biliyordu aslında.</p>

  <p>Kız gözlerini kaldırdı. "Sen yumurtalarla ilgili sorumluluğunu bırakır mıydın?"</p>

  <p>Eragon başını iki yana salladı. "Hayır."</p>

  <p>Bir süre ikisi de konuşmayıp rüzgârı dinlediler.</p>

  <p>"Süvari adaylarını nereden bulacaksın?" diye sordu Arya. "Geride birkaç yumurta bırakacağız, sana bırakırız sanırım; yumurtadan çıktıklarında süvarileriyle gelip bize katılırlar; sonra size birkaç yumurta daha göndeririz."</p>

  <p>"Saphira ve bütün Eldunari'lerle birlikte Alagaesia'yı terk etmenden başka bir çözüm yolu olmalı!"</p>

  <p>"Olsa yapardık, ama yok."</p>

  <p>"Ya Eldunari'ler ne diyor bu işe? Glaedr ile Umaroth ne diyor? Bu konuyu onlarla da konuştunuz mu? Kabul ediyorlar mı?"</p>

  <p>"Onlarla henüz konuşmadık ama kabul edeceklerdir. Bu kadarını biliyorum."</p>

  <p>"Bu yaptığınızdan emin misin Eragon? Gerçekten tek çare mi bu, yani tanıdığın, bildiğin herkesi, her şeyi bırakıp gitmen?"</p>

  <p>"Öyle gerekiyor. Böyle olması kaderde varmış. Teirm'de olduğumuz sıra, Angela da falıma bakıp bunları söylemişti; ben de zamanla fikre alıştım." Elini uzatıp Arya'nın yanağına dokundu. "O yüzden sana bir daha soruyorum: Bizimle gelecek misin?"</p>

  <p>Kızın gözlerini inci gibi gözyaşları kapladı hemen; elindeki tasviri göğsüne bastırdı. "Yapamam."</p>

  <p>Eragon başını salladı ve elini çekti. "O halde... yollarımız ayrılıyor."</p>

  <p>Onun da gözleri yaşlarla dolmuştu; kendini zor tutuyordu. "Daha değil," diye fısıldadı Arya. "Hâlâ biraz zamanımız var. Hemen gitmiyorsun."</p>

  <p>"Hayır, hemen gitmiyorum."</p>

  <p>Böylece yan yana oturarak, gökyüzünü seyredip Saphira ile Firnen'in dönüşünü beklediler. Derken kızın eli eline değdi ve Eragon onun elini tuttu. Küçük bir teselli olsa bile kalbindeki büyük sancıyı biraz olsun yatıştırıyordu.</p>
</body>
</html>
