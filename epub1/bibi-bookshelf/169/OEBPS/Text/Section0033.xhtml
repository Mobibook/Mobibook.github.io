<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kararlar</h1>

  <p>“Bana yeniden anlat!" dedi Nasuada.</p>

  <p>Eragon sabırsızlıkla ağırlığını diğer bacağına aktardı ama dilini tuttu.</p>

  <p>Önündeki yığın halinde rulo kâğıt ve kitaplar arasından, Jeod, kırmızı deri kaplı bir kitabı çıkardı ve üçüncü kez anlatmaya başladı: "Bana göre, beş asır kadar önce..."</p>

  <p>Jörmundur onun sözünü bir el hareketiyle kesti. "Lafı süslemeyi bırak. Biz bunun bir söylenti olduğunu biliyoruz."</p>

  <p>Jeod devam etti. "Beş asır kadar önce, Kraliçe Forna, Erst Kırsakal'ı Dras-Leona'ya yolladı ya da sonradan Dras-Leona olacak yere diyelim."</p>

  <p>Nasuada kolunun yenindeki dantelle oynayıp, "Neden yollamış?" diye sordu.</p>

  <p>"Cüceler bir kabile savaşı halindeydiler; onlar Aroughs'un savunma sistemini kurarlarken, Kraliçe Forna da, şehrin savunmasını kurup güçlendirmede Kral Radgar'a yardım ederse bizim ırkımızın desteğimizi alacağını umuyordu."</p>

  <p>Nasuada parmaklarının arasında kumaşın ucunu yuvarlıyordu. "Ve sonra Dolgrath Halfstave, Forna'yı öldürdü..."</p>

  <p>"Evet. Erst Kırsakal da kabilesini Halfstave'nin zalimliklerinden korumak için olabildiğince çabuk Beor Dağları'na geri dönmek zorunda kaldı. Ama Geod parmağını havaya kaldırıp sonra da kırmızı kitabı açtı) ayrılmadan önce anlaşılan Erst çalışmalarına çoktan başlamıştı. Kral Radgar'ın baş danışmanı Lort Yardley'in anılarında yazdığına göre Erst, şehir merkezinin altından geçen bir kanalizasyon sisteminin planlarını çizmeye başlamış, çünkü bu konu, şehre kuracakları savunma sistemlerinin nasıl yerleştirileceğiyle doğrudan ilgiliymiş."</p>

  <p>Çadırın ortasında duran masanın uzak ucunda, oturduğu yerden Orik başını sallayıp, "Bu doğru aslında," dedi. "Ağırlığı nereye nasıl dağıtacağını insan iyi hesaplamalı; ayrıca nasıl bir toprak zeminle çalıştığını bilip, neyin uygun olduğunu tespit etmelisin. Yoksa göçüklerin meydana gelmesine neden olursun."</p>

  <p>Jeod devam etti: "Tabii Dras-Leona'da yeraltı kanalizasyon sistemi yok, dolayısıyla Erst'in hazırladığı planların hiç uygulamaya konulduğunu sanmıyorum. Bununla birlikte birkaç sayfa sonra Yardley diyor ki..." Jeod burnunu kitaba gömüp okudu: "... ve olaylar acı verici şekilde gelişti, yağmacılar birçok evi yaktılar, pek çok aileyi soydular. Askerler gerektiği kadar çabuk karşılık veremediler, çünkü yeraltında çalıştırılmaya koşulmuşlardı, sıradan köylüler gibi çalıştırılıyorlardı."</p>

  <p>Jeod başını kitaptan kaldırdı. "Peki bunlar ne kazıyorlardı? Bu yazılardan başka Dras-Leona'nın içinde veya civarında yapılan yeraltı kazılarıyla ilgili bir şey bulamadım, ta ki..." Kırmızı deri kitabı bırakıp başka bir kitap seçti. Bu seferki çok büyük, ahşap tabakadan bir cilt kaplaması olan, neredeyse otuz santim kalınlığında bir kitaptı. "Bu kitabı inceliyordum: İnsanlar, Cüceler ve Antik Elflerin Çağlar Boyunca Kaydedilen Taradas Yasaları ve Büyücülük Fenomeninin Öteki Gizemleri..."</p>

  <p>"Yanlış saptamalarla dolu bir çalışmadır o," dedi Arya araya girerek. Masanın sol tarafında ayakta duruyordu, iki eliyle abanarak masadaki haritanın üstüne eğilmişti. "O kitabın yazarı, insanlarım hakkında çok az şey bilirdi, bilmediklerini de uydurdu!"</p>

  <p>"Olabilir," dedi Jeod. "Ama insan ırkını iyi tanıyordu ve bizi de insanlar ilgilendiriyor." Jeod kitabı ortalarına yakın bir yerinden açtı, sonra usulca masaya koydu. "Araştırmaları sırasında Othman bu bölgede epey zaman geçirmiş. En çok Heldgrind ve onun etrafında gelişen tuhaf olayları incelemiş ama Dras-Leona hakkında da şu notları düşmüş: Halk ayrıca, şehir sokakları ve yeraltından gelen garip seslerden ve sızan kokulardan şikâyet ediyor, özellikle geceleri ve bunu hayaletlere, ruhlara ve başka acayip esrarengiz yaratıkların varlığına bağlıyorlar, ama eğer bunlar ruhlarsa gerçekten daha önce duyduklarıma benzemiyorlar, çünkü ruhlar kapalı yerlerde kalmaktan kaçınırlar."</p>

  <p>Jeod kitabı kapattı. "Neyse ki, Othman işini esaslı yapan bir adammış ve Dras-Leona'da duyulan seslerin yerini haritada işaretlemiş. Gördüğünüz gibi, şehrin eski yerleşim yerinden dümdüz bir hat şeklinde geçiyor."</p>

  <p>"Sen de bunun bir tünelin varlığına işaret ettiğini düşünüyorsun," dedi Nasuada. Sesli düşünüyor, soru sormuyordu.</p>

  <p>"Öyle sanıyorum," dedi Jeod, başını sallayarak.</p>

  <p>Kral Orrin, Nasuada'nın yanında oturuyordu ama çok az konuşmuştu. "Bize şu ana kadar gösterdiğin hiçbir şey, Vatandaş Jeod, bunun bize bir tünel olduğunu ispatlamaz. Eğer şehrin altında bir yer varsa, bu pekâlâ bir mahzen veya katakomp ya da sadece yerüstünde bağlandığı binaya açılan başka bir kapalı alan olabilir. Bir tünel olsa bile, Dras-Leona'nın dışında, nerede bulunduğunu bilmiyoruz veya var olduğunu kabul edersek nereye açılacağını. Belki de tam sarayın göbeğine açılıyordur? Üstelik, senin anlattıklarından yola çıkarak, varsayıma dayanan bu tünelin hiçbir zaman tamamlanmamış olması büyük olasılık."</p>

  <p>"Hattın şekline bakarsak bir tünelden başka bir şey olmasına pek imkân yok saygıdeğer majesteleri," dedi Jeod. "Hiçbir mahzen veya yeraltı mezarlığı böyle dar ve uzun olmaz. Tamamlanması konusuna gelince... Yapılış amacı için hiçbir zaman kullanılmadığını biliyoruz ve ayrıca Othman'ın zamanına kadar dayandığını da biliyoruz; bu da demektir ki, tünel, geçit veya adına her ne derseniz deyin, bir noktaya kadar inşaatı ilerlemiş olmalı, yoksa su sızıntısı onu uzun zaman önce yıkardı."</p>

  <p>"Peki o zaman çıkışı nerede –ya da girişi de, istersen?" diye sordu kral.</p>

  <p>Jeod, rulo parşömenlerle kitap yığınlarını birkaç saniye karıştırıp aralarından Dras-Leona'nın bir başka haritasını buldu. "Bunu ben de tam olarak bilemiyorum, ama eğer şehir dışına açılıyorsa, o zaman buralarda bir yerden çıkmalı..." Parmağını şehrin doğusuna doğru bir noktaya koydu. Dras-Leona'nın merkezini koruyan sur dışındaki yapıların çoğu, şehrin batı kısmında göl kıyısında kalıyordu. Jeod'un gösterdiği yer boş araziydi ve yapılara uğramadan Dras-Leona'nın merkezine, şehrin diğer bölgelerinden daha yakındı. "Ama tabii oraya gidip, bizzat görmeden bir şey söylemek imkânsız."</p>

  <p>Eragon kaşlarını çattı. Jeod'un keşfettim dediği şeyin daha elle tutulur bir şey olacağını ummuştu.</p>

  <p>"Yaptığın araştırma nedeniyle seni tebrik etmek gerek Vatandaş Jeod," dedi Nasuada. "Varden'liler için yine büyük bir hizmette bulundunuz." Uzun arkalıklı koltuğundan kalkıp bakmak için haritaya doğru yürüdü. Eteği yerde sürünürken hışırdıyordu. "Araştırmak için bir ekip gönderirsek, o bölgede faaliyette olduğumuza imparatorluk güçlerinin dikkatini çekmiş oluruz. Tünelin gerçekten var olduğunu varsaysak da, böyle bir durumda pek işimize yaramayabilir; ayrıca diğer ucunda Murtagh ve Thorn'la karşılaşabiliriz." Jeod'a baktı. "Bu tünelin genişliği nedir dersin? Kaç adam alır?"</p>

  <p>"Bir şey söyleyemem. Belki..."</p>

  <p>Orik hafifçe öksürdü, sonra da, "Toprak burada yumuşak," dedi. "Biraz kil, biraz da ince kum tabakası var, yani tünel açmaya hiç uygun değil. Erst'in biraz aklı var idiyse, şehrin lağımını akıtmak için büyük ve geniş bir tünel açmayı planlamaz, onun yerine olası göçükleri önlemek için, daha küçük çaplı birkaç tane geçit yaptırırdı. Ben bunların birer metreden daha geniş olacağını düşünmüyorum."</p>

  <p>"Aynı anda birden fazla adamın geçebilmesi için çok dar," dedi Jeod.</p>

  <p>"Tek bir Knurla'dan fazlasının geçebilmesi için de çok dar," dedi Orik.</p>

  <p>Nasuada koltuğuna geri döndü. Sanki ötesinde bir şeye bakıyormuş gibi görmeyen gözlerle haritaya bakıyordu.</p>

  <p>Birkaç saniyelik sessizlikten sonra Eragon, "Tüneli ben arayabilirim," dedi. "Kendimi büyüyle gizleyebilirim. Gözcüler beni asla fark etmezler."</p>

  <p>"Olabilir," diye mırıldandı Nasuada. "Ama ben hâlâ senin veya başka birisinin oralarda dolaşması fikrini beğenmiyorum. İmparatorluk'un fark etme olasılığı çok fazla. Ya Murtagh izliyorsa ne olacak? Onu kandırabilir misin? Gücünün bugünkü sınırlarını biliyor muyuz?" Başını iki yana salladı. "Hayır, biz bir tünel varmış gibi hareket edeceğiz ve kararlarımızı ona göre alacağız. Eğer olaylar aksini ispatlarsa bunun bize kaybettireceği bir şey olmaz; ama orada gerçekten bir tünel varsa... o zaman mutlaka Dras-Leona'yı ele geçirmemizi sağlamalı."</p>

  <p>Kral Orrin temkinli bir tavırla, "Aklından neler geçiyor?" diye sordu.</p>

  <p>"Cüretkâr bir şey... beklenmedik."</p>

  <p>Eragon hafifçe güldü. "O zaman belki Roran'ın fikrini almalısınız."</p>

  <p>"Kararlarımı almak için Roran'ın yardımına ihtiyacım yok Eragon."</p>

  <p>Nasuada yeniden susmuştu; çadırdaki herkes, Eragon da dâhil, onun ne karar vereceğini merak ediyordu. Sonunda konuştu. "Planım şu: Şehir kapılarını bize içerden açması için küçük bir ekip göndereceğiz."</p>

  <p>"Peki bunu kim, nasıl yapacak?" diye sordu Orik.</p>

  <p>"Görüp görecekleri o bölgede konuşlandırılmış yüzlerce askerse bu hiç iyi olmaz ve belki unutuyorsun, bir de yakınlarda oturmuş bekleyen, ateş püskürten dev gibi bir kertenkele var. Eminim kapıları açmak için yaklaşmaya cesaret edecek kadar aptal birini halledebilecek güçtedir. Üstelik Murtagh'ı hesaba bile katmadık daha!"</p>

  <p>Tartışma daha fazla çıkmaza girmeden Eragon, "Ben yapabilirim," dedi.</p>

  <p>Sözleri bütün bu konuşmaların üstüne buz gibi serinletici bir etki yapmıştı.</p>

  <p>Yaptığı öneriye Nasuada'nın hemen itiraz edeceğini sanmıştı ama kadın üstünde biraz düşünerek Eragon'u şaşırttı. Sonra, daha da şaşırtarak, "Pekâlâ," dedi.</p>

  <p>Eragon, Nasuada'ya hayretle bakakalmış, ısrar etmek için hazırladığı bütün sözler ağzına tıkanmıştı. Büyük olasılıkla kadın da kendisi gibi aynı mantık zincirini yürütüyordu.</p>

  <p>Çadır herkesin aynı anda konuşmaya başlamasıyla birbirine karışan seslerle dolmuştu birden. Arya'nın sesi gürültüyü bastırdı: "Nasuada, Eragon'un kendisini böyle bir tehlikeye atmasına izin veremezsin. Bu vicdansızlık olur. Onun yerine Blödhgarm'ın büyücülerinden birilerini gönder. Yardım etmeyi kabul edeceklerine eminim. Onlar da, Eragon kadar güçlü savaşçılardır."</p>

  <p>Nasuada başını iki yana salladı. "Galbatorix'in hiçbir adamı Eragon'u öldürmeye cesaret edemez; ne Murtagh, ne de kralın özel büyücüleri, hatta en düşük seviyeli askerleri bile. Biz de bu durumu lehimize çevireceğiz. Ayrıca Eragon elimizdeki en güçlü büyücü; o kapıları açmak oldukça fazla çaba gerektirebilir. Bunu yapsa yapsa Eragon yapar."</p>

  <p>"Yakalanırsa ne olacak? Tek başına Murtagh'a karşı koyamaz. Bunu biliyorsun!"</p>

  <p>"Murtagh ile Thorn'un dikkatini biz başka tarafa çekeceğiz, bu Eragon'a gereken fırsatı verir."</p>

  <p>Arya iyice doğruldu. "Nasıl? Onların dikkatini nasıl başka tarafa çekeceksiniz?"</p>

  <p>"Dras-Leona'ya güneyden saldırıyor gibi yapacağız. Saphira şehrin üstünde uçup dolaşacak, binaları ateşe verip, surlardaki askerleri öldürecek. Eragon'un Saphira'yla uçtuğunu düşünecekleri için, Thorn ile Murtagh'ın bu durumla ilgilenmekten başka çaresi kalmayacak. Blödhgarm ile büyücüleri daha önce de yaptıkları gibi Eragon'un bir benzerini yapacaklar. Murtagh çok yaklaşmadığı sürece, hilemizi asla anlayamaz."</p>

  <p>"Bunu yapmak istediğinden emin misin?"</p>

  <p>"Eminim."</p>

  <p>Arya'nın yüzü asıldı. "O halde ben de Eragon'a eşlik etmek istiyorum."</p>

  <p>Eragon'un birden içi rahatlamıştı. Onun da kendisiyle gelmesini arzu etmişti ama reddedeceğini düşünüp sormaya çekinmişti.</p>

  <p>Nasuada içini çekti. "Sen Islanzadi'nin kızısın. Seni böyle bir tehlikeye atmak istemem. Eğer ölecek olursan... Durza'nın seni öldürdüğünü sandığı zaman, annenin nasıl tepki gösterdiğini hatırlasana. Halkınızın yardımlarını kaybetmeyi göze alamayız."</p>

  <p>"Annem..." Arya dudaklarını sıkı sıkı kapatıp sustu, sonra yeniden konuşmaya başladı: "Leydi Nasuada, sizi temin ederim, bana ne olursa olsun, Kraliçe Islanzadi Varden'i yüzüstü bırakmayacak. Bu konuda endişelenmenize gerek yok. Eragon'a eşlik edeceğim ve Blödhgarm'ın iki büyücüsü de benimle gelecek."</p>

  <p>Nasuada başını iki yana salladı. "Hayır, sadece birini yanına alabilirsin. Murtagh, Eragon'u korumakla görevlendirilen büyücülerin sayısını biliyor. Eğer iki ya da daha fazlasının yanında olmadığını görecek olursa bir tuzak kokusu alabilir. Zaten Murtagh'ın eline düşmemek için Saphira'nın bayağı yardıma ihtiyacı olacak."</p>

  <p>"Böyle bir görev için üç kişi yeterli değil," diye ısrar etti Arya. "Eragon'u korumaya bile gücümüz yetmez, bırakın kapıları açmak için yardım etmeyi."</p>

  <p>"O zaman Du Vrangr Gata'lardan biri seninle gelebilir."</p>

  <p>Arya'nın yüzünden alaysı bir ifade geldi geçti. "Büyücülerinizin hiçbiri ne yeterince güçlü, ne de bu işte usta. Orada yüz kişiye bir kişi düşecektir, belki de daha fazla. Karşımızda silahşorlar ile eğitimli büyücüler olacaktır. Sadece Elfler veya süvariler..."</p>

  <p>"Veya Shade'ler," dedi Orik mırıldanarak.</p>

  <p>"Veya Shade'ler," diye tekrarladı Arya kabullenerek, ama Eragon aslında onun sinirlendiğini anlamıştı. "Sadece onlar böyle garip güçlerin üstesinden gelebilirler. Hatta bunun bile bir garantisi yok. İzin verin Blödhgarm'ın iki büyücüsünü yanımıza alalım. Bu göreve uygun başkası yok, yani Varden'liler arasında yok."</p>

  <p>"Ah! Öyle mi?! Ben neyim peki, doğranmış kuzu ciğeri mi?"</p>

  <p>Herkes şaşkın, dönüp baktı. Çadırın karanlık köşesinden Angela belirmişti. Eragon onun da orada olduğunun farkında değildi.</p>

  <p>"Garip bir benzetme, değil mi?" dedi şifacı kadın. "Kim kendini doğranmış kuzu ciğerine benzetir ki? Yani illa bir organla karşılaştırmak istiyorsan kendini, bu dalak olabilir ya da timus bezleri olabilir. Bir ciğerden daha ilginç bence. Peki ya doğranmış..." Sonra güldü. "Şey, neyse bunun pek önemi yok sanırım." Arya'nın önünde durdu ve ona baktı. "Size katılmama bir itirazın var mı Alfa? Varden'li değilim, amayine de sizin bu dörtlüyü tamamlamak isterim."</p>

  <p>Arya, Eragon'u şaşırtan bir hareketle başını eğip selam verdi ve, "Tabii ki bilge kişi. Kabalık etmek istememiştim. Bize katılman bizim için bir şereftir."</p>

  <p>Angela heyecanla, "Güzel!" dedi. Sonra Nasuada'ya dönerek, "Tabii, senin de bir itirazın olmadığını düşünüyorum," diye devam etti.</p>

  <p>Aklı karışmış gibi görünen Nasuada başını iki yana salladı. "Eğer istiyorsan ve Eragon ile Arya itiraz etmeyeceklerse, gitmemen için bir sebep göremiyorum. Gerçi bunu neden yapmak istediğini de merak etmiyor değilim."</p>

  <p>Angela kıvırcık saçlarını sıvazladı. "Her verdiğim kararın nedenini açıklamak zorunda mıyım böyle? Ah, her neyse, madem illa merak ediyorsunuz, Helgrind rahibiyle bir işim var diyelim; ona bir iyilikler düşünüyorum. Eğer Murtagh'ı da görürsem, bir iki numaram da ona var."</p>

  <p>"Bizimle gelmek isteyip istemediğini Elva'ya da sormalıyız," dedi Eragon. "Tehlikelerden kendimizi korumamızı sağlayacak biri varsa..."</p>

  <p>Nasuada kaşlarını çattı. "Son konuştuğumuzda aldığı tavır yeterince açıktı. Huzuruna çıkıp, fikrini değiştirmesi için ona yalvaracak değilim."</p>

  <p>"Onunla ben konuşurum," dedi Eragon. "Bana kızgın o, sorması gereken kişi benim."</p>

  <p>Nasuada altın renkli elbisesinin yenini çekiştirdi yine. Parmakları arasında onları yuvarladı, sonra yeniden bıraktı ve birden dedi ki: "Nasıl istersen öyle yap. Ben bir çocuğu (her ne kadar Elva gibi özel bir çocuk olsa da) bir savaşa gönderme taraftarı değilim. Ama yine de kendisini koruyabileceğini düşünüyorum."</p>

  <p>"Tabii, çevresindekilerin hissettiği acı onu ele geçirmediği müddetçe," dedi Angela. "Son savaşta neredeyse bir top gibi yerde büzülüp kıvrılmıştı, ne hareket edebilmiş, ne de nefes alabilmişti."</p>

  <p>Nasuada parmaklarıyla oynamayı kesip ciddi bir yüzle Eragon'a baktı. "O kızın ne yapacağı belli olmaz. Eğer sizinle gelmeyi kabul ederse, ona dikkat et Eragon."</p>

  <p>"Olur."</p>

  <p>Ardından Nasuada, Orrin ve Orik'le lojistik konularda sorunları tartışmaya daldı ve Eragon konu dışı kaldı, söyleyecek fazla bir şeyi yoktu.</p>

  <p>Kendiyle baş başa kalınca telepatiyle Saphira'ya ulaştı. Saphira onun zihin gözüyle içerde olanları dinlemekteydi. "Evet, ne diyorsun?" diye sordu Eragon. "Çok sessizdin. Nasuada Dras-Leona'ya sızmayı önerince, kesinlikle bir şeyler söylersin diye düşündüm."</p>

  <p>"Bir şey söylemedim, çünkü söyleyecek bir şeyim yoktu. İyi bir plan."</p>

  <p>"Ona katılıyor musun?!"</p>

  <p>"Artık küçük çocuk değiliz Eragon. Düşmanlarımız korkunç olabilir. Ama bizler de öyleyiz. Bunu onlara hatırlatma zamanı geldi."</p>

  <p>"Ayrı kalacak olmamız seni rahatsız ediyor mu?"</p>

  <p>"Tabii ediyor," diye kükredi. "Nereye gidersen git, düşmanlar ete gelen sinek gibi sana üşüşüyor. Neyse ki, eskisi kadar savunmasız değilsin." Bir kedi gibi mırlayacaktı neredeyse.</p>

  <p>"Ben mi savunmasızdım?" dedi Eragon, şakadan kızmış gibi yaparak.</p>

  <p>"Sadece bir parça. Artık eskisinden çok daha korkunç ısırıyorsun."</p>

  <p>"Sen de öyle."</p>

  <p>"Mımmm... Ben gidip avlanayım biraz. Kanat koparan türden bir fırtına yaklaşıyor; saldırımız bitene kadar yeniden bir şey yemeye fırsatım olmayacak."</p>

  <p>"İyi uçuşlar sana," dedi.</p>

  <p>Eragon onun ayrıldığını duyumsadı, ardından da dikkatini çadırdaki konuşmalara verdi yeniden, çünkü biliyordu ki, Saphira'yla hayatları içerde Nasuada, Orik ve Orrin'in vereceği karara bağlıydı.</p>
</body>
</html>
