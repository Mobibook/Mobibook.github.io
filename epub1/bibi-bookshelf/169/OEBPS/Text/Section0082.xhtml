<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kan Bedeli</h1>

  <p>Eragon merdivenlerden inip binanın ana çıkışına doğru giderken, şifacı kadın Angela'ya rastladı. Bir kapının karanlık girişinde bağdaş kurarak oturmuş, üzerinde şu anda ne olduğunu çıkaramadığı tuhaf eski harfler olan mavi beyaz bir bere örüyordu. Yanında kıvrılmış Solembum yatıyordu. Başını kadının kucağına koymuş, ağır patilerinden birini de sağ dizinin üstüne atmıştı.</p>

  <p>Eragon şaşırıp durdu. İkisini de uzun zamandır görmemişti (hatırlamak için düşünmesi gerekmişti). Urû'baen savaşından beri. Ondan sonra sanki yer yarılıp içine girmişlerdi.</p>

  <p>"Selamlar," dedi Angela başını kaldırmadan.</p>

  <p>"Selamlar," dedi Eragon. "Burada ne yapıyorsun?"</p>

  <p>"Bir bere örüyorum."</p>

  <p>"Onu görüyorum, ama neden burada?"</p>

  <p>"Çünkü seni görmek istedim." Şişler hızlı ve düzenli bir tıkırtıyla birbirine çarpıyordu; hareketleri oynak bir alevin görüntüsü kadar insanı kendinden geçiriciydi. "Saphira, yumurtalar ve Eldunari'yle Alagaesia'dan ayrılacağını duydum."</p>

  <p>"Kehanet ettiğin gibi," diye kestirip attı Eragon; çok gizli olması gereken bir şeyi kadının öğrenmesine canı sıkılmıştı. Nasuada'yla konuşmalarına kulak misafiri olmuş olamazdı (koruyucu büyüsünün bunu engellemiş olması gerekirdi) ve ayrıca bildiği kadarıyla, henüz kimse ona veya Solembum'a yumurtalarla Eldunari'nin varlığından bahsetmemişti.</p>

  <p>"Evet, şey ama yine de gideceğini sanmamıştım."</p>

  <p>"Nereden öğrendin? Arya'dan mı?"</p>

  <p>"Ondan mı? Ah! Asla söylemez. Hayır, benim kendime özgü bilgi toplama yollarım var." Örmeye kısa bir an ara verip Eragon'a baktı; gözleri parlıyordu. "Ama onları seninle paylaşacağım demek değil bu. Benim de tutmam gereken bazı sırlar var."</p>

  <p>"Öff."</p>

  <p>"Bana öfleme. Böyle davranacağını bilseydim, buraya gelmezdim."</p>

  <p>"Özür dilerim. Sadece biraz... huzursuzum." Hemen ardından da sordu: "Beni neden görmeye geldin?"</p>

  <p>"Seninle vedalaşmak ve sana yolculuğunda iyi şanslar dilemek istedim."</p>

  <p>"Teşekkür ederim."</p>

  <p>"Hımm. Yaşamaya karar verdiğin yerde kafanı fazla bir şeye takıp kendini üzme. Bol bol dışarıya, güneşe çık."</p>

  <p>"Olur yaparım. Sen ve Solembum ne yapacaksınız? Bir süre burada kalıp Elva'ya göz kulak olacak mısınız? Böyle yapacağını söylemiştin."</p>

  <p>Şifacı kadın hiç de kadınlara yakışmayacak bir sesle homurdandı. "Kalmak mı? Nasuada, ülkedeki bütün büyücüleri gizlice gözetlemeye niyetlenmişken burada nasıl kalabilirim?"</p>

  <p>"Bunu da mı duydun?!"</p>

  <p>Kadın gözlerini dikip Eragon'a baktı. "Hiç doğru değil. Onaylamıyorum. Yaramazlık etmiş küçük bir çocuk gibi muamele edilmeye karşıyım. Hayır. Solembum ile benim daha misafirperver yerlere göçme zamanımız geldi: Beor Dağları belki ya da Du Weldenvarden."</p>

  <p>Eragon biraz kararsızlık geçirip sonra sordu: "Saphira ve bana katılmak ister misin?"</p>

  <p>Solembum bir gözünü açıp Eragon'u inceledi, sonra yeniden kapadı.</p>

  <p>"Çok naziksin," dedi Angela. "Ama bu güzel teklifini kabul edemeyeceğim. En azından şimdilik. Oturup Eldunari'ye göz kulak olmak sıkıcı bir şey... Gerçi, bir avuç ejderha yavrusu büyütmek heyecanlı bir şey olsa gerek. Ama hayır, şu an için olmaz. Solembum ile ben burada, Alagaesia'da kalacağız. Ayrıca birkaç yıl boyunca gözümü Elva'nın üstünden ayırmamak istiyorum; bunu her ne kadar bizzat burada olup yapamasam da."</p>

  <p>"Macera yaşamaktan bıkmadın mı?"</p>

  <p>"Asla. Bunlar hayata tat katan şeyler." Yarısı bitmiş örgüsünü yukarı kaldırdı. "Beğendin mi?"</p>

  <p>"Güzel. Mavisi çok hoş. Ama üstündeki eski yazıda ne diyor?"</p>

  <p>"Raxacori –ah, her neyse. Zaten bilsen de anlamazsın. Sana ve Saphira'ya iyi yolculuklar dilerim Eragon. Kulağa kaçan çıyanlara ve hemstırlara dikkat et. Vahşi hemstırlar çok tehlikeli yaratıklardır."</p>

  <p>Eragon gülümsemeye çalıştı. "Sana da iyi yolculuklar ve sana da Solembum."</p>

  <p>Kedi adam tek gözünü yeniden açtı. İyi yolculuklar, Kral Katili.</p>

  <p><br /></p>

  <p>Eragon binadan çıkıp şehir içinde yürümeye başlayarak, Jeod ile karısı Helen'in şimdi yaşadıkları yere doğru yola koyuldu. Yeni evleri yüksek duvarları, geniş bir bahçesi olan, girişinde yerlere kadar eğilen hizmetkârların beklediği oldukça büyük bir konaktı. Helen çok iyi bir iş çıkarmıştı. Varden'in en gerekli ihtiyaçlarını temin edip (şimdi de Nasuada'nın krallığının) kısa zamanda Jeod'un Teirm'de sahip olduğundan da büyük bir sistem kurmuştu.</p>

  <p>Eragon, Jeod'u akşam yemeği için hazırlık yaparken buldu. Kendisine edilen akşam yemeği teklifini geri çevirdikten sonra, birkaç dakikada ona Nasuada'ya anlattıklarının aynısını açıkladı. İlk başta Jeod şaşırmış, hatta bir parça da bozulmuştu; ama sonrasında Saphira ve diğer ejderhalarla birlikte gitmesinin gerekli olduğunu o da kabullendi. Tıpkı Nasuada ve şifacı kadın gibi Eragon onu da kendilerine katılması için davet etti.</p>

  <p>"Teklifin gerçekten çok cazip," dedi Jeod. "Ama benim evim burası. Bir işim var ve uzun zamandan beri ilk kez Helen gerçekten mutlu. Ilirea bizim yuvamız haline geldi ve ikimiz de buradan başka bir yere artık taşınmak istemiyoruz."</p>

  <p>Eragon anlıyordu, başını salladı.</p>

  <p>"Ama sen... sen birkaç ejderha ile süvarisinden başka kimselerin gitmediği yerlere gideceksin. Söylesene, doğuda ne var, biliyor musun? Başka bir deniz var mı?"</p>

  <p>"Yeterince uzağa gidersen evet."</p>

  <p>"Ondan önce ne vardır?"</p>

  <p>Eragon omuzlarını silkti. "Çoğunluğu boş arazi, yani Eldunari böyle söylüyor; ama geçen yüz yıl içinde bir şeyin değiştiğini sanmıyorum."</p>

  <p>Jeod ona doğru yaklaşıp sesini alçalttı. "Artık ayrıldığına göre... Sana bir şey söyleyeceğim. Sana Arcaena'dan bahsettiğimi hatırlıyor musun? Alagaesia'da kendini bilgiyi korumaya adayan düzenden?"</p>

  <p>Eragon başını salladı. "Monk Heslant'ın onlardan olduğunu söylemiştin."</p>

  <p>"Tıpkı benim gibi." Eragon'un şaşkın bakışlarına Jeod utanmış gibi bir el hareketiyle karşılık verip saçlarını sıvazladı. "Onlara uzun zaman önce katıldım, gençken ve hizmet etmek için bir sebep ararken. Onlara yıllar boyu bilgi topladım, yazılar hazırladım; onlar da karşılığında bana yardım ettiler. Her neyse, bilmen gerektiğini düşündüm. Bunu daha önce sadece Brom'a söylemiştim."</p>

  <p>"Helen'e bile söylemedin mi?"</p>

  <p>"Ona bile söylemedim... Her neyse, sen, Saphira ve Varden'in yükselişiyle ilgili bilgileri de yazıya dökmeyi bitirdikten sonra, onu Spine'daki manastıra yollayacağım ve orada Domia abr Wyrda'ya yeni bölümler olarak eklenecekler. Hikâyen unutulmayacak, Eragon; sana en azından bu kadarını söz verebilirim."</p>

  <p>Eragon'un edindiği bilgi inanılmaz derecede kalbine dokunmuştu. "Çok teşekkür ederim," dedi ve Jeod'un kolunu sıkarak onunla tokalaştı.</p>

  <p>"Ben de sana, Eragon Shade Katili."</p>

  <p><br /></p>

  <p>Daha sonra Eragon yeniden, Saphira'nın Roran ve Katrina'yla birlikte yaşadığı konağa döndü; geldiğinde kendisini yemeğe bekliyorlardı.</p>

  <p>Bütün yemek boyunca sohbetin konusu Arya ile Eirnen'di. Eragon yemekleri bitene ve üçü (ve de bebek) Saphira'nın Firnen'le uyuduğu avluya bakan bir başka odaya geçene kadar dilini tutup, ayrılışlarıyla ilgili planlardan bahsetmedi. Orada oturup güneşin ufukta alçalarak batışını seyrederek, şarap ve çay içtiler.</p>

  <p>Yeterince zaman geçtikten sonra Eragon konuyu açtı. Tahmin ettiği gibi Roran ile Katrina hayal kırıklığına uğramışlar ve onu vazgeçirmeye çalışmışlardı. Her noktaya itiraz etmişler, sebepleri kabul etmeye yanaşmamışlardı. Eragon detaylarıyla açıklayana kadar neredeyse tam bir saat onlarla konuştu.</p>

  <p>Sonunda Roran, "Kahretsin, sen bizim ailemizsin! Gidemezsin!" dedi.</p>

  <p>"Gitmek zorundayım. Sen de benim kadar bunu biliyorsun, sadece kabul etmek istemiyorsun."</p>

  <p>Roran yumruğunu aralarında duran masaya vurup, açık pencereye doğru yürüdü; avurtları şişip gerilmişti.</p>

  <p>Bebek ağlamaya başlayınca Katrina onun sırtını sıvazlayarak yatıştırdı. "Pişşş, bebeğim, pişş."</p>

  <p>Eragon, Roran'ın yanına gitti. "Arzu etmediğini biliyorum. Ben de istemiyorum ama başka çarem yok."</p>

  <p>"Tabii var. Hele senin herkesten fazla var."</p>

  <p>"Evet, elbette; ama yapılması doğru olan şey bu."</p>

  <p>Roran söylenip kollarını göğsünde kavuşturdu.</p>

  <p>Arkalarında Katrina, "Eğer gidersen Ismira'ya amcalık yapamayacaksın. Seni bilmeden tanımadan mı büyüyecek?" dedi.</p>

  <p>"Hayır," dedi Eragon tekrar kadının yanına giderek. "Hâlâ onunla görüşebileceğiz. Onun her zaman güven içinde olmasına dikkat edeceğim. Ara sıra ona belki hediyeler bile gönderebilirim." Çömelip parmağını bebeğe uzattı ve minik kız hemen uzatılan parmağı kuvvetle kavradı.</p>

  <p>"Ama burada olmayacaksın."</p>

  <p>"Hayır... Burada olmayacağım." Eragon usulca parmağını kızın avucundan kurtardı ve tekrar Roran'ın yanına döndü. "Dediğim gibi, isterseniz bana katılabilirsiniz."</p>

  <p>Roran'ın çenesindeki kaslar oynuyordu. "Ve Palancar Vadisi'ne veda edelim, öyle mi?" Başını iki yana salladı. "Horst ile diğerleri şimdiden ayrılmak için hazırlıklara başladılar. Carvahall'i yeniden kurup, Spine'daki en güzel şehir yapacağız. Sen de yardım edebilirdin; tıpkı eski günlerdeki gibi olurdu."</p>

  <p>"Keşke edebilseydim."</p>

  <p>Aşağıda Saphira boğazından hırıltıya benzer bir ses çıkarıp burnunu Firnen'in boynuna sürtüp okşadı. Yeşil ejderha ona biraz daha sokuldu.</p>

  <p>Roran alçak sesle, "Başka bir yolu yok mu Eragon?" diye sordu. "Saphira ile aklımıza gelen başka bir neden yok."</p>

  <p>"Kahretsin –bu hiç de doğru değil! O vahşi yerde tek başına yaşamamalısın!"</p>

  <p>"Çok da yalnız olmayacağım. Blödhgarm ve birkaç Elf daha benimle geliyorlar."</p>

  <p>Roran aman sen de dercesine bir hareket yaptı. "Ne demek istediğimi anladın." Roran bıyığının ucunu çiğneyip ellerini pencerenin altından dil gibi uzanan taş pervaza dayadı. Eragon onun kollarında gerilip gevşeyen lif lif kasları görebiliyordu. Sonra Roran başını çevirip ona, "Gitmek istediğin yere vardığında ne yapacaksın?" diye sordu.</p>

  <p>"Bir tepe veya kayalık bulacağım ve onun en yükseklerinde bütün ejderhaları içine alıp güvende tutacak büyüklükte bir yer inşa edeceğim. Ya sen? Köyü kurduktan sonra ne yapacaksın?"</p>

  <p>Roran'ın yüzünde hafif bir gülümseme belirdi. "Benzerini. Vadinin sunduğu olanakla o her zaman bahsettiğimiz tepenin üstüne bir şato yapmayı planlıyorum. Büyük bir şato değil, şöyle surla çevrili taş bir yapı. Saldırmaya karar verirlerse Urgalları dışarda tutmaya yetecek bir şey. Herhalde yapması birkaç yılı alır ama sonrasında kendimizi doğru dürüst savunacak durumda olacağız, Raz'ac'ların askerlerle geldiği zamanki gibi olmaz." Yan gözle Eragon'a baktı. "Bir ejderha için de yerimiz olurdu."</p>

  <p>"İki ejderha için de olur muydu?" Eragon, Saphira ile Firnen'i işaret etti.</p>

  <p>"Herhalde hayır... Ondan ayrılacak olmayı Saphira nasıl karşılıyor?"</p>

  <p>"Hoşuna gitmiyor, ama gerektiğini biliyor."</p>

  <p>"Mımm."</p>

  <p>Solan güneşin amber rengi ışığı Roran'ın yüzündeki hatları iyice belirginleştiriyordu. Kuzeninin alnında ve göz çevresinde çizgi ve kırışıklıklar oluşmaya başladığını fark edince birden şaşırdı Eragon. Sinsice ilerleyen yaşların yüzde izlerini görmek insanı düşündürüyordu. Hayat ne kadar hızlı geçiyordu.</p>

  <p>Katrina, Ismira'yı beşiğine yatırdı. Sonra pencereye onların yanına geldi ve elini Eragon'un omzuna koydu. "Seni özleyeceğiz Eragon."</p>

  <p>"Ve ben de seni," dedi; sonra onun eline dokundu. "Ama hemen veda etmemize gerek yok. Üçünüzün bizimle beraber Ellesmera'ya gelmenizi istiyorum. Orayı görmek hoşunuza gidecektir ve bu şekilde birkaç gün daha birlikte geçirmiş oluruz."</p>

  <p>Roran başını Eragon'a çevirdi. "Du Weldenvarden'e o kadar yolu Ismira'yla gitmemiz imkânsız. Çok küçük daha. Zaten Palancar Vadisi'ne dönmek yeterince zor olacak. Ellesmera'ya bir yolculuk söz konusu bile olamaz."</p>

  <p>"Bir ejderha sırtında gidecek olsanız bile mi?" Eragon onların yüzündeki hayreti görünce kahkahayı bastı. "Arya ile Firnen sizi Ellesmera'ya götürmeyi kabul ettiler; ben de sakladığımız yerden gidip ejderhaların yumurtalarını getireceğim."</p>

  <p>"Ellesmera'ya uçuş ne kadar sürüyor?" diye sordu Roran kaşlarını çatıp.</p>

  <p>"Bir hafta kadar. Arya yolda Tronjheim'a uğrayıp Kral Orik'i ziyaret etmek istiyor. Yol boyunca sıcak ve güvenli olursunuz. Ismira için tehlikeli değil."</p>

  <p>Katrina, Roran'a baktı, o da ona; sonra kadın, "Eragon'u oradan yolcu etmek güzel olurdu; ayrıca Elflerin şehrinin ne kadar güzel olduğunu hep duyardım..." dedi.</p>

  <p>"Yolculuğun altından kalkabileceğine emin misin?" diye sordu Roran.</p>

  <p>Kadın evet anlamında başını salladı. "Sen yanımızda olduğun sürece. Sanırım Horst ile ötekiler yola önden bizsiz çıkabilirler."</p>

  <p>Sakalının altından gülümseyen bir ifade belirdi Roran'ın yüzünde, neşeyle kıkırdadı. "Bir gün BeorDağları'nı göreceğim ya da Elflerin şehirlerinden birine gideceğim hiç aklıma gelmezdi; ama neden olmasın, ha? Madem fırsat çıktı, değerlendirelim o zaman."</p>

  <p>"Güzel, o zaman anlaştık," dedi Katrina, mutluluktan ışıl ışıl. "Weldenvarden'e gidiyoruz."</p>

  <p>"Geri nasıl döneceğiz?" diye sordu Roran.</p>

  <p>"Firnen'in üstünde," dedi Eragon. "Ya da, eğer at üstünde dönmek isterseniz eminim Arya yanınıza Palancar Vadisi'ne kadar eşlik edecek yardımcılar verecektir."</p>

  <p>Roran yüzünü buruşturdu. "Hayır, at üstünde olmasın. Bir daha ömrün boyunca at binmeyeceksin deseler, yine de kısa bir süreymiş gibi gelir, umurumda olmaz."</p>

  <p>Eragon bir kaşını kaldırıp, "Ah, öyle mi? O zaman bundan senin artık Kar Ateşi'ni istemediğini mi çıkarayım?" diye sordu. Roran'a verdiği atın ismini de kendisi koymuştu.</p>

  <p>"Ne demek istediğimi biliyorsun. Kar Ateşi'ne bir süre ihtiyacım olmasa bile, ona sahip olduğum için mutluyum."</p>

  <p>"Hımm."</p>

  <p>Ateşin yanında bu şekilde bir saat kadar daha durdular (güneş batıp gökyüzü mora çalmış, sonra hava kararmış ve yıldızlar çıkmıştı); yaklaşan yolculuklarını planladılar; Eragon ile Saphira, Du Weldenvarden'den ayrılıp uzaklara gittikleri zaman yanlarına ne almaları gerektiği gibi konulardan bahsettiler. Arkalarında Ismira beşiğinde, elleri çenesinin altında minicik yumruk olmuş, mışıl mışıl uyuyordu.</p>

  <p><br /></p>

  <p>Ertesi sabah erkenden Eragon odasındaki vernikli gümüş aynayı kullanıp Tronjheim'da bulunan Orik'le bağlantı kurdu. Birkaç dakika beklemek zorunda kalmıştı ama sonunda Orik'in yüzü önünde belirdi; Cüce adam elindeki fildişi tarakla sakalını taramaktaydı.</p>

  <p>"Eragon!" Orik çok sevindiğini belli eden bir yüzle, "Nasılsın?" diye sordu. "Son görüşmemizden beri çok uzun zaman geçti."</p>

  <p>Biraz suçluluk hisseden Eragon, hak verdi. Ardından Orik'e ayrılma kararını açıkladı ve sebeplerini anlattı. Orik taramayı bırakmış ciddi bir yüzle, hiç sözünü kesmeden onu dinliyordu.</p>

  <p>Eragon sözlerini bitirdiğinde Orik, "Gidişine üzüleceğiz, ama hak veriyorum; yapman gereken şey bu," dedi. "Bunu ben de düşünmüştüm, yani ejderhaların nerede yaşayacağı konusu benim de aklımı meşgul etmişti; ama endişelerimi kendime sakladım. Çünkü ejderhaların da bu kıtada yaşamaya en az bizim kadar hakları var, hatta bizim Feldûnost'u yemeleri, köylerimizi yakmaları hoşumuza gitmese de. Yine de başka bir yerde yetiştirilmeleri en iyisi olacak."</p>

  <p>"Hak vermene sevindim," dedi Eragon. Orik'e Urgallarla ilgili fikrinden de bahsetti ve sonra Cüceleri de ilgilendirdiğinden. Bu kez Orik bir sürü soru sormuştu ve Eragon onun yaptığı öneriye şüpheyle yaklaştığını gördü.</p>

  <p>Orik'in gözlerini eğip sakalına bakmakla geçirdiği uzun bir sessizlikten sonra Cüce şöyle dedi: "Bunu benden önceki hangi grimstnzborithn'e sorsaydın, sana hayır derlerdi; bunu bana İmparatorluk'u işgal etmemizden önce sormuş olsaydın, ben de sana hayır derdim. Ama şimdi Urgallarla yan yana çarpıştıktan ve Murtagh, Thorn ve Galbatorix ve o canavar Shruikan'ı karşısında ne kadar zayıf olduğumuzu şahsen gördükten sonra... artık aynı şeyleri hissetmiyorum." Kalın gür kaşlarının arasından Eragon'a baktı. "Bu bana tahtıma mal olabilir, ama civardaki bütün knurlan adına kabul ettiğimi bildiriyorum... Onların çıkarı için, bunun farkında olsalar da olmasalar da."</p>

  <p>Eragon, Orik'in üvey kardeşi olmasından bir kez daha gurur duymuştu.</p>

  <p>"Teşekkür ederim," dedi.</p>

  <p>Orik homurdandı. "Halkım böyle bir şeyi asla istemedi, ama ben olduğuna memnunum. Ne zaman öğreneceğiz?"</p>

  <p>"Birkaç gün içinde. En fazla bir hafta."</p>

  <p>"Herhangi bir şey hissedecek miyiz?"</p>

  <p>"Belki. Arya'ya soracağım. Ama her ne olursa olsun, bitince seninle bağlantı kuracağım."</p>

  <p>"Güzel. O zaman daha sonra yine görüşürüz. İyi yolculuklar Eragon."</p>

  <p>"Helzvog seni korusun Orik."</p>

  <p><br /></p>

  <p>Ertesi gün hep birlikte Ilirea'dan ayrıldılar.</p>

  <p>Özel bir olaydı, şamatasız gürültüsüz. Eragon buna özellikle memnun olmuştu. Nasuada, Jörmundur, Jeod ve Elva şehrin güney surlarının dışında bekliyorlardı. Saphira ve Firnen yan yana oturmuşlar başlarını birbirlerine uzatıp sürtünüyorlar, bu arada Eragon ile Arya da eyerleri gözden geçiriyorlardı. Roran ve Katrina birkaç dakika sonra geldiler: Katrina, Ismira'yı sarıp sarmaladığı bir battaniye içinde taşıyordu. Roran da iki büyük çıkın dolusu battaniye, yiyecek ve diğer malzemeleri her birini bir omzunda sırtlanmıştı.</p>

  <p>Roran elindeki yükleri Arya'ya uzattı, o da alıp onları Firnen'in üstündeki eyere bağladı.</p>

  <p>Eragon ile Saphira herkesle vedalaştı; bu iş Eragon için Saphira'dan daha zordu. Ama gözleri yaşaran sadece kendisi değildi: Kendisiyle kucaklaşıp, Saphira ile ikisine iyi dileklerini sunarken Nasuada da, Jeod da ağlıyordu. Nasuada, Roran'a da iyi yolculuklar diledi, kendisine İmparatorluk'a karşı savaşta yaptığı yardımlardan dolayı bir kez daha teşekkür etti.</p>

  <p>Sonunda Eragon, Arya ve Katrina, ejderhaların sırtına tırmanmak üzerelerken, kalabalık arasından bir kadının seslendiğini duydular: "Durun!"</p>

  <p>Eragon ayağı Saphira'nın sağ ön bacağı üstünde durdu ve şehrin kapılarından Birgit'in çıkageldiğini gördü; gri etekleri uçuşuyor, genç oğlu Nolfavrell, yüzünde çaresiz bir ifadeyle peşinden koşturuyordu. Birgit'in bir elinde yalın bir kılıç vardı. Diğerinde yuvarlak tahta bir kalkan.</p>

  <p>Manzara Eragon'un neredeyse içine oturmuştu.</p>

  <p>Nasuada'nın muhafızları ikisinin önünü kesmek için harekete geçmişti ama Roran bağırdı: "Bırakın geçsinler!"</p>

  <p>Nasuada muhafızlarına işaret etti, onlar da kenara çekildiler.</p>

  <p>Hiç hızını kesmeden Birgit, Roran'ın yanına gitti.</p>

  <p>"Birgit, lütfen yapma!" dedi Katrina alçak bir sesle ama kadın ona aldırmadı. Arya gözünü kırpmadan onları izliyordu, eli kılıcındaydı.</p>

  <p>"Güçlü Balyoz. Sana hep kocamın ölümünün intikamını senden alacağımı söylerdim. İşte şimdi hakkım olanı almaya geldim. Benimle savaşacak mısın, yoksa borcunu ödeyecek misin?"</p>

  <p>Eragon idip Roran'ın yanında durdu. "Birgit, bunu neden yapıyorsun? Neden şimdi? Onu affedemez misin, eski acıları gömemez misin?"</p>

  <p>"Onu yememi ister misin?" diye sordu Saphira.</p>

  <p>"Henüz değil."</p>

  <p>Birgit ona aldırmayıp gözlerini Roran'a dikmeye devam etti.</p>

  <p>"Anne," dedi Nolfavrell, eteğini çekiştirerek; ama kadın çocuğun yalvarmalarına tepki vermedi.</p>

  <p>Nasuada da yanlarına gelmişti. "Seni tanıyorum," dedi Birgit'e. "Savaşta adamlarla omuz omuza çarpışmıştın."</p>

  <p>"Evet kraliçem."</p>

  <p>"Roran'la ne alıp veremediğin var? O iyi ve değerli bir savaşçı olduğunu pek çok kez ispatlamış bir askerdir ve onu kaybetmek canımı sıkar."</p>

  <p>"O ve ailesi, askerlerin kocamı öldürmesine neden oldular." Kısa bir an Nasuada'ya baktı. "Ra'zac onu yedi ekselansları. Onu yediler ve kemiklerinden iliğini içtiler. Bunu affedemem; bu yüzden karşılığını alacağım."</p>

  <p>"Bu Roran'ın kabahati değildi," dedi Nasuada. "Bu çok mantıksız ve buna izin vermiyorum."</p>

  <p>Eragon, bunu söylemekten nefret etse de araya girerek, "Hayır mantıksız değil," dedi. "Bizim geleneklerimize göre, Quimby'nin ölümünden sorumlu herkesten kanının öcünü almaya hakkı var."</p>

  <p>"İyi ama bu Roran'ın suçu değildi ki!" diye bağırdı Katrina.</p>

  <p>"Ama öyleydi," dedi alçak bir sesle. "Askerlere teslim olabilirdim. Onları uzaklaştırabilirdim. Saldırabilirdim. Ama yapmadım. Saklanmayı seçtim ve sonucunda Quimby hayatını kaybetti." Nasuada'ya göz attı. "Bu bizim aramızda halletmemiz gereken bir mesele kraliçem. Bir şeref meselesi, tıpkı Uzun Hançerler Davası'nın sizin için taşıdığı anlam gibi."</p>

  <p>Nasuada kaşlarını çatıp Eragon'a baktı. O da başını sallayınca, Nasuada isteksizce geri çekildi.</p>

  <p>"Nasıl olsun istiyorsun Güçlü Balyoz?" diye sordu Birgit. "Eragon ile birlikte Ra'zac'ı Helgrind'de öldürdük," dedi Roran. "Bu yetmez mi?"</p>

  <p>Birgit başını iki yana salladı, kararlılığından ödün vermiyordu. "Hayır."</p>

  <p>Roran bunun üzerine duraksadı; ensesindeki kaslar gerilmişti. "Gerçekten istediğin bu mu Birgit?"</p>

  <p>"Evet, bu."</p>

  <p>"O zaman sana borcumu ödeyeceğim."</p>

  <p>Roran bunu söyler söylemez Katrina haykırıp kendini ikisinin arasına attı. Birgit'in kollarında hâlâ kızı vardı. "Sana izin vermeyeceğim! Kocamı alamazsın! Bunca atlattığımız şeyden sonra, alamazsın!"</p>

  <p>Birgit'in yüzü taş gibiydi ve geri adım atmaya yeltenmedi. Benzer şekilde Roran da tepki vermemişti. Sonra Katrina'yı belinden kavradı ve fazla bir çaba harcamadan kaldırıp kenara bıraktı. "Onu tut, olur mu?" dedi Eragon'a buz gibi bir sesle.</p>

  <p>"Roran..."</p>

  <p>Kuzeni ona duygularını belli etmeyen bir ifadeyle bakıp tekrar Birgit'e döndü.</p>

  <p>Eragon kendini Roran'ın peşinden ortaya atmasını engellemek için Katrina'yı omuzlarından tutup, yüzünde çaresiz bir ifadeyle Arya'yla bakıştı. Arya gözleriyle kendi kılıcını işaret etti ama Eragon başını iki yana salladı.</p>

  <p>"Beni bırak! Bırak!" diye bağırıyordu Katrina. Kollarındaki bebeği ağlamaya başlamıştı.</p>

  <p>Roran karşısında duran kadından gözlerini bir an bile ayırmadan, kemerini çıkardı, yere bıraktı; yanına da hançerini ve balyozunu koydu. Varden'lilerden biri onu Galbatorix'in ölümünden sonra Ilirea'nın sokaklarında bulmuştu. Sonra Roran tüniğinin önünü açıp kıllı göğsünü açıkta bıraktı.</p>

  <p>"Eragon, koruyucu kalkanları üstümden kaldır," dedi.</p>

  <p>"Ben..."</p>

  <p>"Kaldır dedim!"</p>

  <p>"Roran, hayır!" diye bağırdı Katrina. "Savun kendini!"</p>

  <p>"Delirmiş bu," diye düşündü Eragon, ama karışmaya cesareti yoktu. Birgit'i durduracak olsa, Roran'ı utandırmış olacak ve Palancar Vadisi'nde yaşayanların gözünde kuzeninin şerefi iki paralık olacaktı. Eragon böyle bir utançla yaşamaktansa kuzeninin ölmeyi tercih edeceğini biliyordu.</p>

  <p>Yine de Birgit'in Roran'ı öldürmesini izlemeye niyeti yoktu. Öcünü almasına izin verecekti ama hepsi bu kadardı. Eski dilde usulca mırıldanarak (kimse böylelikle kullandığı sözcükleri bilemeyecekti) Roran'ın istediğini yaptı ama bu arada kuzeninin üstüne üç yeni tılsım bıraktı: Biri boyundan aşağı omuriliğini koruyan tılsımdı; biri kafatasının kırılmasına mâni olan tılsımdı; sonuncusu da organlarını koruyordu. Bunun dışında bütün yaralanmaları gerekirse iyileştirebilirdi, tabii Birgit onun kolunu bacağını kesmediği takdirde.</p>

  <p>"Oldu," dedi.</p>

  <p>Roran başını salladı ve Birgit'e, "Gel hadi, al öcünü benden; sonra da ödeşmiş olalım ve bu kavga da burada bununla bitsin."</p>

  <p>"Benimle dövüşmeyecek misin?"</p>

  <p>"Hayır."</p>

  <p>Birgit onu süzdü bir süre; sonra kalkanını yere fırlattı, yaklaşıp kılıcının yan tarafını Roran'ın göğsüne dayadı. Sadece Roran'ın duyabileceği bir sesle (gerçi Arya ile Eragon kedi gibi duyarlı alıcılarıyla onun kadar iyi duymuşlardı), "Quimby'yi seviyordum. O benim hayatımdı; senin yüzünden öldü," dedi.</p>

  <p>"Üzgünüm," dedi Roran fısıltıyla.</p>

  <p>"Birgit," diye yalvardı Katrina. "Lütfen..."</p>

  <p>Kimse kımıldamıyordu, ejderhalar bile. Eragon nefesini tutmuş olduğunu fark etti. Hıçkıra hıçkıra ağlayan bebek etraftaki en yüksek sesti.</p>

  <p>Sonra Birgit kılıcı Roran'ın göğsünden çekti. Uzanıp onun sağ elini avucuna aldı ve kılıcın keskin kenarıyla avucunun içini boydan boya kesti. Namlu avucundan geçerken Roran yüzünü buruşturmuş ama elini geri çekmemişti.</p>

  <p>Derinin üstünde kıpkırmızı bir çizgi belirdi. Elinin içi kanla doldu ve yere damlamaya, döküldüğü yerde engebeli toprak zemince emilmeye ve toprak üzerinde koyu renkli bir leke oluşturmaya başlamıştı.</p>

  <p>Birgit kılıcı kesip Roran'ın avucunda o şekilde bir süre bıraktı. Sonra bir adım geriledi ve kıpkızıl olmuş kılıcı indirdi. Roran parmaklarını sıkıp avucunu kapadı, arasından kan sızıyordu; elini kalçasına bastırdı.</p>

  <p>"Öcümü aldım," dedi Birgit. "Davamız sona erdi."</p>

  <p>Sonra döndü, kalkanını yerden aldı ve tekrar şehre döndü. Nolfavrell annesine yetişmeye çalışıyordu.</p>

  <p>Eragon, Katrina'yı bıraktı, kadın Roran'a koştu. "Seni aptal," dedi kadın; sesi acıydı. "Seni inatçı, domuz kafalı aptal. Ver bakayım elini bana."</p>

  <p>"Tek yolu buydu," dedi Roran, sanki başka bir dünyadaymış gibi.</p>

  <p>Katrina kaşlarını çattı; elindeki yarayı incelerken yüzü sert ve gergindi. "Eragon bunu iyileştirmelisin."</p>

  <p>Roran birden sertçe, "Hayır," dedi. Yeniden elini kapadı. "Bu yarayı taşımak istiyorum." Çevresine bakındı. "Bandaj olarak kullanabileceğim bir bez parçası var mı?"</p>

  <p>Bir anlık meydana gelen karmaşadan sonra Nasuada muhafızlarından birine işaret verip, "Tüniğinin alt kısmından biraz yırtıp ona ver," diye emretti.</p>

  <p>Roran tam yarasını sarmaya başlayacakken Eragon, "Dur bir dakika," dedi. "İyileştirmeyeceğim, söz ama en azından yaranın mikrop kapmasına engel olmak için bir tılsım yapmama izin ver, olur mu?"</p>

  <p>Roran kararsızdı. Sonra başını evet anlamında sallayıp elini Eragon'a uzattı.</p>

  <p>Büyülü sözcükleri mırıldanmak Eragon'un sadece birkaç saniyesini almıştı. "İşte oldu," dedi. "Artık yeşilli morlu irinle şişip, domuz mesanesi kadar kocaman olmaz."</p>

  <p>Roran kendi kendine söylendi. Katrina, "Teşekkürler Eragon," dedi.</p>

  <p>"Evet, artık yola çıkalım mı?" diye sordu Arya.</p>

  <p>Beşi de ejderhalara tırmandılar. Arya, Roran ile Katrina'nın Firnen'in üstünde eyere rahatça yerleşmelerine yardım etti. Eyer, ilave yolcuları taşıyabilmek için düğüm ve kayışlarla yeniden düzenlenmişti. Yeşil ejderhanın üstüne geçip iyice yerleştikten sonra Arya elini kaldırdı. "Elveda Nasuada! Elveda Eragon ve Saphira! Sizi Ellesmera'da bekliyor olacağız!"</p>

  <p>"Elveda!" dedi Firnen kalın sesiyle. Kanatlarını gerip açtı ve gökyüzüne doğru sıçradı, dört kişinin ağırlığını taşıyabilmek için kanatlarını hızlı hızlı çırpıyor ve Arya'nın beraberindeki iki Eldunari'den güç alıyordu.</p>

  <p>Saphira onun arkasından kükreyince, Firnen de, güneydoğuya ve uzaklardaki Beor Dağları'na yönelmeden önce yeri göğü inleten bir gürlemeyle cevap verdi.</p>

  <p>Eragon eyerin üstünde dönüp Nasuada, Elva, Jörmundur ve Jeod'a el salladı. Onlar da aynı şekilde el salladılar. Jörmundur arkasından bağırdı. "İkinize de bol şanslar!"</p>

  <p>"Güle güle," diye seslendi Elva.</p>

  <p>"Güle güle!" diye bağırdı Nasuada. "Kendinize iyi bakın!"</p>

  <p>Eragon da aynı şekilde karşılık verip sonra önüne döndü; daha fazla bakamayacaktı. Saphira dizlerini kırıp havaya sıçradı ve birlikte uzun yolculuklarının ilk ayağına başlamış oldular.</p>

  <p>Saphira döne döne yükseliyordu. Aşağıda Eragon, tepeden Nasuada ile diğerlerinin şehir surları yanında küme halinde durduklarını gördü. Elva'nın elinde Saphira'nın havalanırken yarattığı rüzgârla dalgalanan beyaz bir mendil vardı.</p>
</body>
</html>
