<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>İki Kişilik Snalgli</h1>

  <p>Eragon gözlerini açtığında vakit çoktan akşamüstü olmuştu. Bulut örtüsü birkaç yerde aralanmış, aralardan süzülen altın sarısı ışık vadinin düzlüğüne düşüyor, yıkık yapıların tepelerini aydınlatıyordu. Vadi hâlâ soğuk, rutubetli ve itici görünüyor olmasına rağmen ışık ona yeni bir görkem getiriyordu. Eragon ilk defa süvarilerin yerleşmek için neden bu adayı seçtiklerini anladı.</p>

  <p>Esnedi, sonra Saphira'ya bir göz atıp hafifçe onun zihnine temas etti. Saphira hâlâ uyuyordu, rüyasız bir uykunun içine yuvarlanmıştı. Zihni her an eski canlılığıyla parlayabilecek ama o an için için yanan bir kömür ateşi gibiydi.</p>

  <p>Bu duyumsadığı şey onu huzursuz etmişti (ona fazlasıyla ölümü hatırlatıyordu), böylece o da zihnini yeniden kendine çevirdi ve aralarındaki iletişimi incecik bir düşünce bağıyla tuttu: Saphira'nın güven içinde olduğunu bilecek kadar bir bağ.</p>

  <p>Arkasında ormanda bir çift sincap keskin bıcırtılarla birbiriyle atışmaya başlamıştı. Kaşlarını çatıp onlara kulak verdi; sesleri bir parça keskindi, biraz fazla hızlıydı, biraz kuş şakıması gibiydi. Sanki başka bir canlı sincapların ötüşünü taklit ediyor gibiydi.</p>

  <p>Bu düşünce kafasındaki saçları diken diken etti.</p>

  <p>Bulunduğu yerde bir saatten fazla yatıp bıcırtıları ve ormandan gelen çıtırtıları dinledi; çanak biçimi vadinin dağlarına, tepelerine, arazilere düşen ışığı seyretti. Derken bulutların arasındaki boşluklar kapandı, gökyüzü karardı, dağın zirvelerine karlar yağmaya ve ortalığı beyaza boyamaya başladı.</p>

  <p>Eragon ayağa kalktı ve Glaedr'a, "Ben biraz ateş için odun toplayacağım, birkaç dakika sonra dönerim," dedi.</p>

  <p>Ejderha anladığını belirtti ve Eragon dikkatle koruluğa doğru ilerlemeye başladı. Saphira'yı rahatsız etmemek için çok sessiz olmaya özen gösteriyordu. Ağaçların yanına varınca adımlarını sıklaştırdı. Ormanın başladığı yerde pek çok kuru dal olmasına rağmen, biraz bacaklarını açmak ve mümkünse duyduğu çıtırtıların nereden geldiğini anlamak istiyordu.</p>

  <p>Ağaçların altları kopkoyu gölgelikti. Havada, yeraltında bir mağarada olduğu gibi bir durgunluk ve serinlik vardı; mantar, çürümekte olan ağaç ve bitki özleri kokuyordu. Ağaç dallarından sarkan yosun ve likenler, tıpkı saçaklanmış dantellere benziyorlardı; belki yırtık pırtık, belki kirliydiler ama yine de belli bir güzelliğe sahiptiler. Koruluğu hücre hücre farklı büyüklüklerde bir görünümle bölüyorlar, hangi yönde olursa olsun on beş metreden fazla uzağı görüşü imkânsız kılıyorlardı.</p>

  <p>Eragon ormanın derinliklerine doğru ilerlerken yönünü şaşırmamak için dereden gelen şırıltılara kulak veriyordu. Şimdi onlara iyice yaklaşınca çamların Spine ve hatta Du Weldenvarden'de gördüklerine benzemediklerini gördü. Üçlü yerine yedili iğne grubu halindeydiler ve azalan ışığın oyunu olabilirdi tabii ama sanki Eragon'a ağaçları yoğun bir karanlık sarmış gibi geliyordu, sanki dallarını ve gövdesini bir pelerin örtmüş gibi. Ayrıca ağaçların her yerinde, kabuğundaki çatlaklardan topraktan fırlamış köklerine, pul pul olmuş kozalaklarına kadar her tarafında bir köşegenlik ve korkunçluk hâkimdi, sanki her an toprağa bağlı oldukları yerden sökülüp kurtulacaklar ve aşağı şehre karşı yürüyüşe geçeceklerdi.</p>

  <p>Eragon ürperdi ve eli Brisingr'ın kınına gitti, onu çözdü. Daha önce hiç böyle tüyler ürpertici bir ormandan geçmemişti. Sanki ağaçlar öfkeliydi (tıpkı daha önceki elma koruluğunda olduğu gibi), sanki kendisine uzanmak ve etini kemiklerinden söküp koparmak istiyorlarmış gibi görünüyorlardı.</p>

  <p>Öne doğru ilerlemesine devam ederken uzanıp elinin tersiyle sarımtırak renkte bir liken yosunu çekip attı.</p>

  <p>Henüz bir av hayvanına rastlamamıştı, kurt veya ayı da görmemişti, ki bu kendisini biraz şaşırtıyordu. Dereye bu kadar yakın suya giden ayak izlerinden oluşan patikalar olmalıydı.</p>

  <p>"Belki de hayvanlar koruluğun bu kısmından uzak duruyorlardır," diye düşündü. İyi ama, neden?</p>

  <p>Önüne devrilmiş bir kütük çıktı. Üstünden atlamak isteyince çizmesiyle bileğine kadar yosun örtüsüne gömüldü. Anında avuç içinde gedwey ignasia kaşınmaya başlamıştı. İnceden inceye koro halinde bıcır bıcır sesler duyuyordu, derken yosunların arasından beş altı tane solucan gibi beyaz kurtçuğa benzeyen şeyler belirdi (her biri başparmağı kadardı) ve hoplayarak Eragon'dan uzaklaşmaya başladılar.</p>

  <p>İlkel içgüdüleri devreye girmiş ve sanki önüne çıkan bir yılanmış gibi durdu Eragon. Gözünü kırpmıyor, hatta tombul, tiksindirici görünümlü kurtçukların kaçışmasını seyrederken nefes bile almıyordu. Bir yandan da hafızasını yokluyor, Ellesmera'da aldığı eğitim sırasında bunları öğrenip öğrenmediğini hatırlamaya çalışıyordu ama böyle bir şey hatırlamıyordu.</p>

  <p>"Glaedr? Bunlar ne böyle?" Ejderhaya kurtçukları işaret etti. "Eski dilde isimleri ne?"</p>

  <p>Ama Glaedr'ın verdiği cevap Eragon'un canını sıkmıştı: "Onları tanımıyorum. Onları daha önce hiç görmedim, bunlardan bahsedildiğini de hatırlamıyorum. Vroengard'da yeniler, Alagaesia'da da öyle. Sana değmesinler, dikkat et, göründüklerinden daha tehlikeli olabilirler."</p>

  <p>Kurtçuklar Eragon ile aralarına birkaç adımlık mesafe koyduktan sonra, bıcır bıcır sesler çıkararak her zamankinden daha yükseğe sıçrayıp yeniden yosunların içine dalışa geçtiler. Yere değdikleri anda parçalara ayrılıp bir sürü yeşil renkli kırkayağa dönüştüler ve yosun liflerinin arasına dalıp gözden kayboldular.</p>

  <p>Eragon ancak bundan sonra nefes alabildi.</p>

  <p>"Ama olmamalılar," dedi Glaedr. Yine de sesi tedirgindi.</p>

  <p>Eragon ayağını ağır ağır yosunların içinden çıkarıp kütüğün gerisine adım attı. Yosunları daha bir dikkatle inceleyince yeşil örtü arasından başını gösteren dal kırıkları sandığı şeyin aslında kaburga kemikleri ve boynuzlar olduğunu fark etti, bir ya da birden fazla geyiğin kemik kalıntılarıydı.</p>

  <p>Çok kısa düşündükten sonra Eragon geldiği yoldan geri dönmeye başladı ve bu sefer her bir yosun kümesinden özenle uzak durmaya gayret ediyordu ve bu hiç de kolay bir iş değildi.</p>

  <p>Ormandan gelen o çıtırtılar her ne iseler, öğrenmek için hayatını tehlikeye atmaya değmezdi, özellikle de ağaçların arasında kurtçuklardan daha tehlikeli şeylerin gizlendiğinden şüphe ederken. Avucunun içi hâlâ kaşınıyordu ve yakınlarında tehlikeli bir şeylerin varlığının hâlâ devam ettiğini eski tecrübelerinden biliyordu.</p>

  <p>Koruluğu ve çam ağaçlarının gövdeleri arasından Saphira'nın pullarının mavisini görmeye başladığında yan tarafa kıvrılıp dereye doğru ilerlemeye başladı. Akarsuyun kıyıları yosunla kaplıydı, böylelikle kütükten taşa sıçraya sıçraya suyun ortasında üstü düz bir kayalığa gelene kadar ilerledi.</p>

  <p>Olduğu yerde çöküp eldivenlerini çıkardı; ellerini, yüzünü, boynunu yıkadı. Soğuk suyun etkisi canlandırıcı olmuştu, anında kulakları kızardı ve bütün vücuduna bir ısı yayıldı.</p>

  <p>Ensesindeki son damlaları da kurularken akarsuyun üstünden gürültülü bir şakıma duyuldu.</p>

  <p>Bulunduğu yerde fazla kıpırdamadan karşı kıyıda ağaçların tepesine doğru dikti bakışlarını.</p>

  <p>On metre kadar yukarda dala dört gölge konmuştu. Baş bölgesindeki kara oval gölgelerin her yöne doğru uzanan iğneli geniş tüyleri vardı. Her bir oval gölgenin ortasında kesik birer çizgi gibi bir çift beyaz göz parlıyordu; bakışlardaki boşluk yüzünden nereye baktıkları tam olarak anlaşılmıyordu. Ama tedirgin edici nokta, gölgelerin tıpkı bütün gölgelerde olduğu gibi bir derinliğinin olmamasıydı. Yan tarafa döndüklerinde kayboluyorlardı.</p>

  <p>Eragon gözlerini onlardan ayırmadan elini yan tarafına götürüp Brisingr'ın kabzasını kavradı.</p>

  <p>En soldaki gölge tüylerini kabarttı ve Eragon'un önceden sincap sesiyle karıştırdığı aynı tiz sesle şakıdı. İki hayalet gölge de aynı şekilde şakıdı ve orman onların cırlak gürültüleriyle yankılandı.</p>

  <p>Eragon onlara zihniyle ulaşmak istedi ama Ellesmera'ya giderkenki Fanghur aklına gelince fikri fazla cesur bulup vazgeçti.</p>

  <p>Alçak bir sesle, "Eka ai fricai un Shur'tugal," dedi. Ben süvariyim ve dostum.</p>

  <p>Gölgeler gözlerini onun üzerine dikmiş gibiydiler ve bir süre her şey sessizdi, akarsuyun usul şırıltısı dışında bir şey duyulmuyordu. Sonra yeniden ötmeye başladılar ve gözlerinin parlaklığı artıp kor beyaz kızgın demirler gibi ışıldadı.</p>

  <p>Birkaç dakika geçip gölgeler saldırıya geçmeyince, dahası oradan gitmeye yeltenmeyince Eragon çöktüğü yerden doğruldu ve dikkatle bir ayağıyla arkasındaki taşa doğru geri adım attı.</p>

  <p>Bu hareket hayaletleri alarma geçirmişti, hep bir ağızdan çığırmaya başladılar. Sonra titreyip silkindiler ve birden oldukları yerde dört büyük baykuşa dönüştüler, benekli yüzlerini aynı iğne uçlu tüyler çevreliyordu. Sarı gagalarını açıp Eragon'a tıpkı öfkeli sincaplar gibi öterek çıkışmaya başladılar. Sonra kanatlanıp uçarak sessizce ağaçların arasından kaybolarak ağır dallardan perdenin ardında gözden kayboldular.</p>

  <p>"Barzul," dedi Eragon. Hoplayıp geldiği yoldan geri dönerek koruluğa döndü, sadece bir kucak dolusu kuru dal toplayacak kadar durmuştu.</p>

  <p>Saphira'nın yanına gelir gelmez kucağındaki dalları yere bıraktı, yere diz çöküp, aklına gelen ne kadar koruyucu büyülü sözler varsa sıralamaya başladı. Atladığı bir tanesini de Glaedr ona hatırlattı, ardından, "Savaşın ardından Oromis'le buraya döndüğümüzde bu yaratıkların hiçbiri burada yoktu. Olması gerektiği gibi değiller. Burada yapılan büyü bütün ülkeyi ve üstünde yaşayan her canlıyı değiştirmiş. Artık lanetli biryer burası," dedi.</p>

  <p>"Ne yaratıkları?" diye sordu Saphira. Gözlerini açıp esnedi, korkutucu bir sahneydi doğrusu. Eragon yaşadıklarını zihninde onunla paylaştı ve bunun üzerine Saphira, "Beni de yanında götürmeliydin," dedi. "O kurtçukları ve gölge kuşları yerdim, o zaman onlardan korkman için bir sebep kalmazdı."</p>

  <p>"Saphira!"</p>

  <p>Saphira ona bakıp gözlerini devirdi. "Karnım aç. Büyülü ya da değiller, bu tuhafyaratıkları yememem için bir sebep var mı?"</p>

  <p>"Çünkü sen onları yiyeceğine onlar seni yiyebilirler Saphira Bjartskular," dedi Glaedr. "Avlanmanın ilk kuralı nedir benim kadar iyi bilirsin: Onun av olduğuna iyice emin olmadan asla avını sıkıştırma. Yoksa senin sonun da başka bir şeye yem olmakla sonlanabilir."</p>

  <p>"Ama avlanmak için bir geyik de aramazdım," dedi Eragon. "Fazla kaldığını bile sanmıyorum. Zaten hava neredeyse karardı, zaten kararmasaydı bile buralarda avlanmanın pek güvenli olacağını sanmıyorum."</p>

  <p>Saphira usulca homurdandı. "İyi bakalım. O zaman ben de yatıp uyurum. Ama sabah olunca avlanmaya çıkacağım, hem de ne kadar tehlikeli olursa olsun. Karnım aç. O koca denizi yeniden geçmeden önce bir şeyler yemeliyim."</p>

  <p><br /></p>

  <p>Sözünü tutan Saphira gözlerini kapadı ve yeniden uykusuna döndü.</p>

  <p>Eragon küçük bir ateş yaktı, az bir şeylerle karnını doyurdu ve vadinin giderek karanlıklara gömülüşünü izledi. Glaedr'la birlikte ertesi gün yapacaklarını kararlaştırdılar. Glaedr ona biraz daha adanın tarihçesinden bahsederek, Elflerin Alagaesia'ya gelmelerinden çok önce, Vroengard'ın hâlâ sadece ejderhaların yaşadığı bir yer olduğu zamanları anlattı.</p>

  <p>Gökyüzünde son aydınlık da çekilince yaşlı ejderha, "Süvarilerin yaşadığı devirdeki haliyle Vroengard'ı görmek ister misin?" diye sordu.</p>

  <p>"İsterim," diye karşılık verdi Eragon.</p>

  <p>"İzle o zaman," dedi Glaedr ve Eragon ejderhanın, zihnini bir dizi görüntü ve hisle doldurduğunu hissetti. Eragon'un gözlerinin önündeki görüntüler değişti, vadinin hayali bir benzerini görmeye başladı. Vadinin hayali görüntüsü alacakaranlıktaki haliydi, tıpkı o an içinde bulundukları zamanki hali gibi, ama gökyüzü bulutsuzdu, yanıp sönen bir sürü yıldız, daire oluşturmuş beş yanardağ çemberi Aras Thelduin'in üstünde ışıldıyordu. O eski devirde ağaçlar daha uzun, dimdikti ve kötü bir şeyler olacağını hissettiren türden değillerdi; vadi içinde her yerde süvarilere ait yapılar dimdik ayakta, akşam karanlığında, Elflerin alevsiz lambalarından yayılan yumuşak ışıkta soluk renkli deniz fenerleri gibi yanıyorlardı. O zamanlar hardal renkli taşların üzerini kaplayan yosun ve sarmaşıklar çok daha azdı ve binalar, kuleler yıkık oldukları hallerinden farklı olarak oldukça asil duruyorlardı. Taş döşeli patika yollarda ve havada Eragon birkaç ejderhanın ışıl ışıl parlayan bedenini fark etti. Dev ölçülerde asil hayvanlar postlarında binlerce kralın hazinesini barındırıyordu.</p>

  <p>Görüntüler bir süre daha devam etti, sonra Glaedr, Eragon'un zihnini serbest bıraktı, vadi yeniden eski görünümüne büründü.</p>

  <p>"Çok güzeldi," dedi Eragon.</p>

  <p>"Öyleydi, ama artık değil."</p>

  <p>Eragon vadiyi incelemeye, Glaedr'ın kendisine gösterdiği görüntülerle karşılaştırmaya devam ediyordu ve terk edilmiş şehirde gezinen bir dizi kıpır kıpır ışık (fener lambası olduğunu düşünüyordu) görünce kaşlarını çattı. Görüşünü daha da keskinleştirmek için sihirli sözcükler fısıldayıp büyü yaptı. Şimdi yıkıntılar arasında ağır ağır gezinen koyu renkli kukuletalı cüppeli tipleri rahatlıkla seçebiliyordu. Çok ciddi bir halleri vardı ve sanki bu dünyadan değil gibilerdi, ölçülü adımlarında ve ellerindeki feneri sallayışlarında ritüelimsi bir hava vardı.</p>

  <p>"Kim bunlar?" diye sordu Glaedr'a. Sanki başkalarının görmemesi gereken bir şeyi görüyormuş gibi özel hissediyordu kendini.</p>

  <p>"Bilmiyorum. Belki de savaşta saklananların torunlarıdır bunlar. Belki de süvarilerin devrilmesinden sonra buraya gelip yerleşmek istemiş olan senin ırkından birileridir Veya ejderhaları ve süvarileri tanrı bilip tapan ırktır bunlar."</p>

  <p>"Gerçekten böyle bir şey var mı?"</p>

  <p>"Vardı, evet. Biz bu tapınma türünü desteklemiyorduk ama yine de Alagaesia'nın ücra pek çok bölgesinde bu pek yaygın bir inanıştı... Sanırım, koruyucu büyüleri yapman çok iyi oldu."</p>

  <p>Kukuletalı tipler neredeyse bir saat kadar sürede şehri bir baştan bir başa geçerken Eragon da onları izlemeye devam etti. Diğer tarafa geldiklerinde ellerindeki fenerler birer birer göz kırparak söndü; fener lambalarını taşıyanlar gözden kaybolmuşlardı, Eragon büyünün yardımıyla bile onları artık göremiyordu.</p>

  <p>Bunun ardından Eragon ateşi üstüne attığı bir avuç kumla söndürdü ve dinlenmek üzere battaniyesinin altına kıvrıldı.</p>

  <p><br /></p>

  <p>"Eragon! Saphira! Uyanın!"</p>

  <p>Eragon'un gözleri birden fal taşı gibi açılmıştı. Yattığı yerde doğrulup Brisingr'a davrandı.</p>

  <p>Sol yanı başında için için yanan közün kızıl ışığından ve doğuda parça parça aydınlanmaya başlayan yıldızlı gökyüzünün ışığından başka her yer hâlâ karanlıktı ama Eragon yine de orman ile elma koruluğunu genel hatlarıyla seçebiliyordu... ve otların üstünden üzerine doğru gelmekte olan dev gibi sümüklüböceği!</p>

  <p>Eragon kesik bir çığlık atıp geri geri kaçtı. Sümüklüböcek bir an duralamış (kabuğu iki metre yüksekliğindeydi), sonra yeniden Eragon'a doğru bir insanın koşu hızıyla yaklaşmaya başlamıştı. Ağzı olan ön taraftaki kara yarıktan yılanınkini andıran bir tıslama sesi geldi; dalgalanan göz topçuklarının her biri yumruğu büyüklüğündeydi.</p>

  <p>Eragon ayağa kalkmaya fırsatı olmadığını anladı ve sırtüstü uzandığı haliyle Brisingr'ı çekebilecek kadar yeri de yoktu. Tam bir büyü yapmaya hazırlanıyordu ki, yanından ok gibi Saphira'nın başının geçtiğini ve sümüklüböceği tam orta yerinden çenesinin arasına aldığını gördü. Sümüklüböceğin kabuğu dişleri arasında sanki bir levha gibi çatırdayarak kırılmış, yaratık alçak sesli ama iç titreten bir sesle çığlık atmıştı.</p>

  <p>Saphira boynunu döndürüp bir baş savuruşuyla sümüklüböceği havaya fırlattı, sonra açabildiği kadar ağzını açıp yaratığı bütün olarak yuttu, bunu yaparken başını tıpkı bülbülün bir solucanı yerken yaptığı gibi iki kere aşağı yukarı sallamıştı.</p>

  <p>Bakışlarını ileriye çevirince Eragon dört tane sümüklüböceğin daha olduğunu gördü. Bir tanesi kabuğuna çekilmiş, diğerleri dalgalı etek gibi karınlarının üstünde aceleyle uzaklaşmaya çalışıyorlardı.</p>

  <p>"Oradalar!" diye bağırdı Eragon.</p>

  <p>Saphira öne sıçradı. Tüm bedeni bir anlığına yerden havalandı, sonra dört ayağının üstüne düşerek önce birini, sonra ikincisini, en sonra da üçüncüsünü kapıverdi. Kabuğuna saklanan sonuncusunu yemedi; bunun yerine başını iyice geriye çekip, bir anda çevreyi her yönde metrelerce aydınlatan sarı mavi bir aleve boğdu.</p>

  <p>Alevleri en çok bir iki saniye kadar püskürtmüştü; sonra hâlâ dumanı tüten sümüklüböceği dişleriyle alıp (tıpkı anaç bir kedinin eniğini taşıması gibi) onu getirip Eragon'un önüne koydu. Eragon itimatsız bakışlarla sümüklüböceği süzdü ama gayet iyi ve pişmiş görünüyordu.</p>

  <p>"İşte şimdi artık güzel bir kahvaltı çekebilirsin kendine," dedi Saphira.</p>

  <p>Eragon gözlerini Saphira'ya dikti, sonra birden gülmeye başladı, kahkahadan iki büklüm olup ellerini dizlerine dayayarak nefesi kesilene kadar güldü.</p>

  <p>"Bu kadar komik olan nedir?" diye sordu Saphira ve kapkara olmuş kabuğu eğilip kokladı.</p>

  <p>Glaedr da merak ederek, "Evet, neden gülüyorsun Eragon?" diye sordu.</p>

  <p>Eragon başını iki yana sallayıp gülmekten katılmaya devam etti. Sonunda kendini biraz toparlayıp, "Çünkü..." diyebildi. Sonra Glaedr da anlayabilsin diye düşünceleriyle konuşmaya başladı. "Çünkü... sümüklüböcekler ve yumurtalar!" Ve yine gülmeye başladı, kendini aptal gibi hissediyordu. "Çünkü, sümüklüböcek eti!.. Karnın mı acıktı? Avlan! Yoruldun mu? Bir göz ye! Salyangoz sümüğü varken, şaraba ne gerek var?! Bütün o sapları bir kupaya koyup, çiçek gibi, sonra da..." Öyle gülüyordu ki, konuşmaya devam edemedi, nefessizlikten dermansız kalıp bir dizi üstüne çöktü, gülmekten gözlerinden yaşlar geliyordu.</p>

  <p>Saphira da gülmeyi andıran bir ifadeyle dişlerini gösterdi ve boğazından yumuşak bir katılma sesi geldi. "Bazen çok tuhaf oluyorsun Eragon." Eragon kendi neşesinin ona da bulaşmaya başladığını hissediyordu. Saphira kabuğu tekrar kokladı. "Biraz şarap iyi olurdu."</p>

  <p>"Sen en azından yedin," dedi Eragon hem zihni, hem de ağzıyla.</p>

  <p>"İstediğim kadar değil ama Varden'e dönmeme yeter."</p>

  <p>Kahkahaları azalırken Eragon çizmesinin burnuyla sümüklüböceğin kabuğunu deldi. "Vroengard'da ejderhalar görülmeyeli çok uzun zaman olmuş, senin ne olduğunu anlamamış ve benden iyi biryemek olacağını düşünmüş olmalı... Aslında bu kötü bir son olurdu gerçekten, yani bir sümüklüböceğe yem olmak."</p>

  <p>"Ama unutulmaz olurdu," dedi Saphira.</p>

  <p>"Evet, unutulmaz olurdu," diye onayladı Eragon, keyfinin yeniden döndüğünü hissederek.</p>

  <p>"Çocuklar, avlanmanın ilk kuralı nedir derim her zaman?" diye sordu Glaedr.</p>

  <p>Eragon ile Saphira birlikte yanıt verdiler: "Avının gerçekten bir av olduğuna emin olmadan peşine düşme"</p>

  <p>"Aferin," dedi Glaedr.</p>

  <p>Ardından Eragon, "Zıplayan kurtçuklar, gölge kuşlar ve şimdi de dev sümüklüböcekler... Savaşta yapılan büyüler onları nasıl bu hale getirmiş olabilir?" diye sordu.</p>

  <p>"Süvariler, ejderhalar ve de Forsworn çarpışma sırasında ortaya müthiş bir enerji çıkmasına sebep olmuşlardı. Bunların çoğu büyülerle sabittendi ama bir kısmı da serbest kalmıştı. Olayı görüp geçirenlerin söylediklerine göre, bir süre dünya tam anlamıyla çıldırdı, gördükleri duydukları hiçbir şeye güvenemez oldular. O enerjinin bir kısmı o kurtçuklarla bugün gördüğün kuşların ataları üstüne sinmiş ve onları değiştirmiş olmalı. Ama yine de bence sümüklüböcekleri o kategoriye sokmakla hata ediyorsun. Bilindikleri adıyla snalgli, Vroengardrla her zaman vardı. Biz ejderhalar için çok lezzetli bir yiyecektiler, eminim Saphira sen bunun sebebini gayet iyi anlıyorsundur."</p>

  <p>Saphira hımlayıp dudaklarını yaladı.</p>

  <p>"Etlerinin yumuşak ve leziz olmasının yanı sıra, kabukları da hazma yardım eder."</p>

  <p>"Eğer sıradan yaratıklarsa yaptığım büyü niye onları durdurmaya yetmedi?" diye sordu Eragon. "En azından yaklaşan tehlikeden biraz olsun haberim olması gerekirdi."</p>

  <p>"Bu..." diye yanıtladı Glaedr. "Savaşın bir sonucu olabilir. Snalgli'yi büyüler meydana getirmemiş olabilir ama burayı kasıp kavuran felaketten etkilenmedikleri anlamına gelmez bu. Burada gerektiğinden bir saniye bile fazla oyalanmamalıyız. Adanın üstüne çöreklenmiş bu lanet her neyse bizim cesaretimizi ölçmeye kalkmadan buradan ayrılmalıyız."</p>

  <p><br /></p>

  <p>Saphira'nın yardımıyla Eragon kavrulmuş sümüklüböceğin kabuklarım kırdı ve sihirli lambanın kızıl ışığında içinden omurgasız eti temizledi. Ayıklama işi dirseklerine kadar kendini salgılar içinde bırakan pis bir işti. Ardından Eragon, Saphira'nın eti közlerin yanına gömmesini sağladı.</p>

  <p>Ardından Saphira tekrar otların üstünde önceden yattığı yere dönüp bir kez daha kıvrılıp uyudu. Bu defa Eragon da ona katıldı. Battaniyesini ve bir tanesinin içinde Glaedr'a ait kalplerin kalbi olan eyer torbalarını alıp gitti, Saphira'nın kanadı altına yerleşti ve ejderhanın boynuyla bedeni arasındaki o ılık, loş ortama gömüldü ve geceyi orada düşünerek, hayal kurarak, rüyalar görerek geçirdi.</p>

  <p><br /></p>

  <p>Ertesi gün de tıpkı bir önceki gün gibi gri ve kasvetliydi. Dağların yamaçları ile etekleri hafif bir kar tabakasıyla kaplanmıştı; havanın soğukluğundan Eragon o gün geç saatlerde yeniden kar yağacağını sanıyordu.</p>

  <p>Çok yorgun olduğundan Saphira güneş dağların zirvesinden bir karış yükselene kadar uyanmadı. Eragon sabırsızlanıyordu ama yine ona dokunmadı. Vroengard'a yaptıkları uzun yolculuğun yorgunluğunu Saphira'nın üzerinden atması erken işe koyulmalarından daha önemliydi.</p>

  <p>Ama uyanınca Eragon için gömdüğü sümüklüböcek etini çıkardı ve Eragon kocaman bir sümüklüböcek kahvaltısı hazırladı... Hazırladığı şeye ne demesi gerektiğini kestiremiyordu: Sümüklüböcek pastırması? Her ne ise, dilim halindeki eti çok lezzetliydi ve Eragon her zamankinden biraz daha fazla yedi. Saphira da artakalanların icabına bakmıştı. Kahvaltıdan sonra bir saat kadar daha oyalandılar, çünkü dolu mideyle fiziksel bir mücadeleye girmek doğru değildi.</p>

  <p>En sonunda Eragon battaniyesini katladı, eyeri yeniden Saphira'nın üstüne yerleştirdi ve Glaedr'la birlikte Kuthian Kayası'na doğru yola çıktılar.</p>
</body>
</html>
