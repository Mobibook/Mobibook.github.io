<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gece Ateşi Yangını</h1>

  <p>Karanlık basınca Eragon kendisini gözlerden gizleyecek bir büyü yaptı. Sonra Saphira'nın burnunu okşadı ve Varden kampına doğru yürüyerek yola çıktı.</p>

  <p>"Dikkatli ol," dedi Saphira.</p>

  <p>Görünmez olduğu için, kampın çevresinde nöbet tutan gözcü savaşçıların yanından geçmek kolay olmuştu. Sessiz olduğu sürece ve adamlar ayak izlerini veya gölgesini fark etmedikleri müddetçe istediği gibi serbestçe hareket edebiliyordu.</p>

  <p>Yün çadırların arasından dolaşıp Roran ile Katrina'nınkine geldi. Ortadaki direği tıklattı ve Roran başını çadırdan çıkardı.</p>

  <p>"Nerede kaldın?" diye fısıldadı Roran. "Çabuk içeri gir!"</p>

  <p>Büyüyü çözen Eragon yeniden görünür hale geldi. Roran irkildi birden, sonra da onu kolundan tutup loş çadıra çekti.</p>

  <p>"Hoş geldin Eragon," dedi Katrina, oturduğu küçük şilte yataktan ayağa kalkarak.</p>

  <p>"Katrina."</p>

  <p>"Seni yeniden görmek çok güzel." Kadın onu dostça kucakladı.</p>

  <p>"Bu çok uzun sürecek mi?" diye sordu Roran.</p>

  <p>Eragon başını iki yana salladı. "Sürmemeli." Topuklarının üstünde yere çöküp bir süre düşündü ve sonra eski dilde sihirli sözler mırıldanmaya başladı. İlkönce Katrina'yı kuşatan, onu her türlü tehlikeden koruyacak tılsımlar yaptı. Büyüyü ilk başta planladığından daha geniş tutarak, kendisine veya Roran'a bir şey olursa, Katrina'nın karnındaki bebeğiyle Galbatorix'in güçlerinden kaçabilmesini sağladı. "Bu büyüler seni birkaç saldırının etkisinden koruyacaktır," dedi kadına. "Sana kaç tane saldırıdan olacağını tam olarak söyleyemem, çünkü bu karşılaşacağın saldırının veya büyünün gücüne bağlı. Sana bir savunma aracı daha verdim. Eğer tehlikede olursan, frethya sözcüğünü iki kere söyle, görünmez olacaksın."</p>

  <p>"Frethya," diye mırıldandı Katrina.</p>

  <p>"Doğru. Seni tamamen gizlemiyor ne yazık ki. Çıkardığın sesler hâlâ duyulabilir olacak, ayak izlerin görülebilecek. Her ne olursa olsun, asla suya girme, yoksa anında ortaya çıkarsın. Bu büyü enerjisini senden alır, yajıi demek oluyor ki, çok daha çabuk yorgun düşeceksin ve sana büyü aktif haldeyken uyumamam tavsiye ederim. Bir daha uyanamayabilirsin. Büyüyü sona erdirmek için sadece frethya letta demen yeterli."</p>

  <p>"Frethya letta."</p>

  <p>"Güzel."</p>

  <p>Sonra Eragon dikkatini Roran'a çevirdi. Kuzenini kuşatan büyüye daha fazla zaman harcadı (çünkü Roran'ın çok daha fazla tehlikeye maruz kalacağı belliydi), ayrıca büyüleri Roran'ın bilse itiraz edeceği çok daha fazla enerjiyle oluşturmuştu ama Eragon aldırmıyordu. Galbatorix'i yendikten sonra savaşta Roran'ın öldüğünü duymak istemiyordu.</p>

  <p>Arkasından şöyle dedi: "Bu kez farklı bir şey yaptım, çok daha önce düşünmem gereken bir şey. Normal koruyucu büyülerin yanı sıra, sana birkaç tane de doğrudan gücünü senden alan büyü yaptım. Hayatta olduğun sürece seni tehlikeden koruyacak. Ama..." Parmağını havaya kaldırdı. "Bu büyü yalnızca bütün diğer büyüler tükenince devreye girecek ve eğer ortaya çıkması için gereken ihtiyaç çok büyükse, o zaman bilincini kaybedip bayılacaksın ve öleceksin."</p>

  <p>"Yani beni kurtarmak isterken, ölmeme neden olabilirler, öyle mi?" diye sordu Roran.</p>

  <p>Eragon başını salladı. "Kimsenin üstüne bir kez daha bir duvar yıkmasına müsaade etmezsen sorun çıkmaz. Bu büyü riskli tabii ama değer, sanırım bir atın seni çiğnemesinin önüne geçer ya da bir mızrağın sana saplanmasına engel olur. Ayrıca Katrina'ya yaptığım büyünün aynısından sana da yaptım. Kendini görünür veya görünmez yapman için tek yapman gereken iki kez frethya ve frethya letta demek." Omuz silkti. "Bunun belki savaşta mücadele ederken faydasını görürsün."</p>

  <p>Roran kötü kötü gülümsedi. "Ona eminim."</p>

  <p>"Sadece dikkat et de Elfler seni Galbatorix'in büyücülerinden biri sanmasınlar."</p>

  <p>Eragon ayağa kalkınca Katrina da kalktı. Genç kadın uzanıp bir elini tutarak sinesine bastırınca Eragon şaşırdı. "Teşekkür ederim Eragon," dedi usulca. "Sen iyi bir insansın."</p>

  <p>Eragon kızardı, utanmıştı. "Bir şey değil."</p>

  <p>"Yarın kendini iyi koru. Sen bizim için çok önemlisin, doğacak çocuğuma amcalık ettiğini görmek istiyorum. Eğer ölürsen mahvolurum."</p>

  <p>Eragon güldü. "Üzülme. Saphira benim aptalca bir şey yapmama engel olur."</p>

  <p>"Güzel." Kadın onu iki yanağından öptü ve bıraktı. "Sağlıcakla kal Eragon."</p>

  <p>"Sağlıcakla kal Katrina."</p>

  <p>Roran onu çadırın dışına kadar geçirdi, sonra çadırı işaret ederek, "Teşekkür ederim," dedi.</p>

  <p>"Yardım edebildiğime sevindim."</p>

  <p>Birbirlerini kollarından tutup sarıldılar, sonra Roran, "Şans seninle olsun," dedi.</p>

  <p>Eragon uzun bir iç geçirdi. "Şansın bol olsun." Roran'ın kolunu daha da sıktı, bir daha birbirlerini göremeyebileceklerinin verdiği bir duyguyla bırakmak istemiyordu. "Eğer Saphira'yla bir daha geri dönmezsek..." dedi. "Çiftlikte gömülmemi sağlayabilir misin? Kemiklerimizin burada kalmasını istemem."</p>

  <p>Roran kaşlarını kaldırdı. "Saphira'yı o kadar yoldan taşımak zor olacaktır."</p>

  <p>"Elfler yardım eder, eminim."</p>

  <p>"O zaman tamam, söz veriyorum. Özellikle gömülmek istediğin bir yer var mı?"</p>

  <p>"Çıplak tepenin zirvesi," dedi Eragon, çiftlik yakınlarındaki bir tepeyi kastederek. Üstü çıplak olan tepe her zaman bir şato yapmak için en ideal yer olarak gözükmüştü gözüne. Gençken uzun uzun konuştukları bir konuydu bu.</p>

  <p>Roran başını salladı. "Eğer geri dönmezsem..."</p>

  <p>"Biz de senin için aynısını yaparız."</p>

  <p>"İsteyeceğim şey bu değildi. Eğer sağ çıkmazsam... Katrina'yla ilgilenir misin?"</p>

  <p>"Elbette. Bunu yapacağımı biliyorsun."</p>

  <p>"Tabii, ama yine de emin olmak istedim." Bir dakika kadar daha bakıştılar. Sonunda Roran, "Seni yarın yemeğe bekliyoruz," dedi.</p>

  <p>"Geleceğim."</p>

  <p>Sonra Roran yeniden çadıra girip Eragon'u dışarda geceyle baş başa bıraktı.</p>

  <p>Eragon yıldızlara baktı, içinde sanki çoktan bir yakınını kaybetmiş gibi garip bir burukluk vardı.</p>

  <p>Birkaç saniye sonra kendisini gizleyen karanlığa güvenerek gölgelerin arasında dalıp yürümeye başladı.</p>

  <p>Çadırlar arasında arayıp Horst ile Elain'in bebekleri Hope'la paylaştıkları çadıra geldi. Üçü de yatmamıştı, bebek ağlıyordu.</p>

  <p>"Eragon!" Eragon yeniden görünür hale gelince Horst heyecanla yerinden sıçradı. "Gel, gel, gir içeri! Seni Dras-Leona'dan beri doğru dürüst görmedik! Nasılsın?"</p>

  <p>Eragon yaklaşık bir saat kadar onlarla sohbet etti (onlara Eldunari'den bahsetmemiş ama Vroengard'a yaptığı yolculuğu anlatmıştı) ve nihayet Hope uykuya dalınca onlara veda edip yeniden dışarı çıktı.</p>

  <p>Ardından Jeod'u aradı; onu, karısı Helen uyurken mum ışığında yazı rulolarının başında çalışırken buldu. Eragon çadırın kapısını tıklatıp başını içeri uzatınca, ince yüzü yara izli olan adam rulolarını bir kenara bırakıp Eragon'un yanına dışarı çıktı.</p>

  <p>Jeod'un merak ettiği pek çok şey vardı. Eragon hepsine cevap vermediyse de, Jeod'un olaylardan gerisini kendi kendine çıkarabileceğine inandığı kadarını anlattı.</p>

  <p>Jeod bir elini Eragon'un omzuna koydu. "Önünde seni bekleyen görevi kıskanmıyorum inan ki. Çok zor. Brom olsa gösterdiğin cesaretten dolayı seninle gurur duyardı."</p>

  <p>"Umarım."</p>

  <p>"Ben eminim... Eğer seni bir daha göremezsem bilmeni isterim: Başından geçenleri ve seni bunlara götüren olayları anlatttığım kısa bir yazı hazırladım, aslında çoğu benim Brom'la Saphira'nın yumurtasını alıp getirişimizle ilgili maceralarımız." Eragon şaşırmış bir halde ona baktı. "Tamamlamaya fırsatım olmayabilir, ama yine de Heslant'ın Domia abr Wyrda'sına faydalı bir ilave olacağını düşündüm."</p>

  <p>Eragon güldü. "Sanırım bu çok uygun olacaktır. Ama yine de eğer ikimiz de yarın hayatta kalırsak ve hâlâ özgürsek, yazdıklarını tamamlayacak, çok daha ilginç başka anlatacağım şeyler olacak sana."</p>

  <p>"Sana bu sözünü hatırlatacağım."</p>

  <p>Eragon kampta bir saat kadar daha gezdi, insanlar, Cüceler ve Urgalların hâlâ uyanık olup başında oturdukları kamp ateşleri yanında durdu. Karşılaştığı her savaşçıyla kısaca sohbet etti, onlara hakça muamele görüp görmediklerini, yaralı, yorgun ayaklarına gerekli tedavinin yapılıp yapılmadığını, yeterince yiyip yemediklerini soruyor, bazen bir iki karşılıklı dalga geçme dolu şakalaşmaya giriyordu. Aralarına karışmakla savaşçıların moralini yükseltmeyi, kararlılıklarını artırmayı ve bu sayede bütün orduya bir iyimserlik ve ümit havasının yayılmasını umuyordu. En iyi moralli olarak Urgalları buldu; yaklaşmakta olan savaşı ve zaferin getireceği olumlu sonuçları heyecanla bekliyorlardı.</p>

  <p>Eragon'un bir başka amacı daha vardı: Yanlış haber yaymak. Ne zaman birisi Urû'baen'e saldırmakla ilgili bir soru sorsa, onlara Saphira'yla birlikte şehir surlarının kuzeydoğusunda konuşlanan ordunun başında olduğunu dile getiriyordu. Ertesi gün geçilen alarmla Galbatorix uyandığında ajanlarının ona bu haberi taşımasını umuyordu.</p>

  <p>Kendisini dinlemekte olan yüzleri incelediğinde aralarından hangilerinin Galbatorix'e hizmet ettiğini merak etmekten kendini alamıyordu. Bu düşünce onu rahatsız ediyor ve bir kamp ateşinden diğerine yürürken arkasından gelebilecek ayak seslerine kulak kabarttığını fark ediyordu.</p>

  <p>Sonunda haberin Galbatorix'e ulaşacağına emin olacak kadar savaşçıyla konuştuğuna ikna olunca, kamp ateşlerini geride bırakıp, kampın güney kıyısında diğerlerinden biraz daha uzakta yakılmış bir çadıra yöneldi.</p>

  <p>Önüne gelince orta direğe üç kez vurdu. Cevap gelmemişti, yeniden vurdu ama bu kez daha yüksek sesli ve daha uzunca.</p>

  <p>Biraz sonra içerden uykulu bir esneme ile açılan yatak örtüsünün hışırtısı geldi. Sabırla bekledi, derken çadırın örtüsünü aralayan küçük bir el göründü ve ortaya cadı-çocuk Elva çıktı. Üstünde kendisine çok büyük gelen koyu renk bir gecelik vardı ve birkaç metre yerdeki bir meşaleden yayılan cılız ışıkta kızın sert çehreli yüzünün asık olduğunu görebiliyordu.</p>

  <p>"Ne istiyorsun Eragon?"</p>

  <p>"Anlayamıyor musun?" Kızın yüzü daha da asıldı. "Hayır, anlayamıyorum, sadece gecenin ortasında bir şeyi çok istediğin için beni uyandırmıış olabilirsin ki, bunu da bir aptal bile anlar. Nedir? Zaten çok az uyuyorum, dolayısıyla umarım önemli bir şeydir."</p>

  <p>"Önemli."</p>

  <p>Eragon birkaç dakika hiç sözü kesilmeden konuştu, planını anlattı ve, "Sen olmadan yapılamaz. Her şeyin kilitlendiği nokta sensin," dedi.</p>

  <p>Kız çirkin bir kahkaha attı. "Ne iş ama, güçlü savaşçı kendi yenemediği kişiyi alt etmek için bir çocuğa güveniyor."</p>

  <p>"Yardım edecek misin?"</p>

  <p>Kız yere baktı ve çıplak ayağını sürttü.</p>

  <p>"Eğer edersen, bütün bunlar..." Eliyle kampı ve ötesindeki şehri gösterdi... "Hepsi çok daha çabuk sona erebilir ve o zaman bu kadar çok şeye katlanmana da gerek kalmaz..."</p>

  <p>"Yardım edeceğim." Ayağını yere vurdu ve gözlerini Eragon'a dikti. "Bana rüşvet önermek zorunda değilsin. Zaten edecektim. Sırf seni sevmiyorum diye Galbatorix'in Varden'i dağıtmasına izin veremem. Sen o kadar da önemli değilsin Eragon. Ayrıca Nasuada'ya söz verdim ve sözümü tutmak niyetindeyim." Başını önüne eğdi. "Senin bana söylemediğin bir şey var. Galbatorix'in saldırıdan önce öğrenmesinden çekindiğin bir şey... Şey hakkında..."</p>

  <p>Birbirine çarpan zincir seslerinin sesiyle sözü yarım kalmıştı.</p>

  <p>Eragon bir an ne olduğunu anlayamadı. Sonra da sesin şehirden geldiğini fark etti.</p>

  <p>Elini kılıcına götürdü. "Hazırlan," dedi Elva'ya. "Burdan hemen gitmek zorunda kalabiliriz."</p>

  <p>Kız hiç itiraz etmeden arkasını dönüp çadıra girdi.</p>

  <p>Eragon zihin yoluyla Saphira'yla bağlantıya geçti. "Sen de duyuyor musun?"</p>

  <p>"Evet."</p>

  <p>"Sizinle yolun kenarında buluşuruz."</p>

  <p>Şıngırtılar kısa bir süre daha devam etti, ardından boğuk bir güm sesi geldi ve bunu bir sessizlik izledi.</p>

  <p>Eragon elinden geldiğince kulak kabarttı ama daha başka bir şey duyamıyordu. Tam duyma hassasiyetini artırmak için bir büyü yapmak üzereydi ki, boğuk bir bam sesiyle birlikte bir dizi acı acı şıkırtı daha duyuldu.</p>

  <p>Sonra bir tane daha...</p>

  <p>Ve bir tane daha...</p>

  <p>Basan korkuyla Eragon'un sırtında tüyler diken diken olmuştu. Bu, taş yolda yürüyen bir dinozorun ayak sesinden başka bir şey olamazdı. Ama ne dinozordu! Ayak sesleri iki kilometre öteden duyuluyordu!</p>

  <p>"Shruikan," diye düşündü ve midesi korkuyla burkuldu.</p>

  <p>Kampın dört bir yanında alarm boruları ötmeye başlamıştı, insanlar, Cüceler ve Urgallar meşaleleri yakıyor, ordu uykudan kalkıyordu.</p>

  <p>Eragon yan gözle Elva ile peşinde bakıcısı yaşlı kadın Greta'nın çadırdan çıktığını gördü. Kız üstüne kısa kırmızı bir tünik geçirmişti, onun üstünde ise kendi ölçülerinde bir zırh gömleği vardı.</p>

  <p>Urû'baen'den gelen adım sesleri kesilmişti. Ejderhanın gölgesi fener ışıklarının ve şehirdeki sokak lambalarının çoğunu kesiyordu. "Ne kadar büyük ki bu?' diye merak etti Eragon can sıkıntısıyla. Glaedr'dan daha iri, bu kesin. Belgabad kadar mı? Bilemiyordu. Henüz bilmiyordu.</p>

  <p>Sonra ejderha havaya sıçradı ve şehirden uçtu, uçarken koca kanatlarını açtı ve çıkan manzara, içi rüzgârla şişmiş kara yelkenli yüzlerce yelkenliyi andırıyordu. Onları çırparken oluşan hava titreşmesi, tıpkı patlayan bir fırtınanın uğultusuna benziyordu, köpekler uluyor, horozlar ötüyordu.</p>

  <p>Eragon kartaldan saklanmaya çalışan bir fare gibi hiç düşünmeden yere çöktü.</p>

  <p>Elva tüniğinin eteğini çekiştiriyordu. "Gitmemiz gerek," dedi çocuk ısrarla.</p>

  <p>"Bekle," diye fısıldadı. "Henüz olmaz."</p>

  <p>Shruikan gökyüzüne doğru gittikçe yükselirken büyük yıldız grupları gözden kayboluyordu. Eragon dış hatlarından onun büyüklüğünü tahmin etmeye çalıştı ama çok karanlık bir geceydi ve tam anlamaya imkân vermeyecek kadar uzaktı. Shruikan'ın gerçek ölçüsü her neyse korkunç derecede büyük olduğu kesindi. Daha sadece yüz küsur yaşlarındaysa bundan daha küçük olmalıydı, ama Galbatorix onun hacmini büyütmüşe benziyordu, Thorn'a yaptığı gibi.</p>

  <p>Gölgenin üstlerinden süzülüp geçişini seyrederken Eragon bütün gücüyle Galbatorix'in ejderhanın üstünde olmamasını diledi ya da eğer üstündeyse bile aşağıdakilerin zihnini okumaya çalışmakla uğraşmamasını. Çünkü eğer uğraşırsa, o zaman şeyin varlığını keşfederdi mutlaka...</p>

  <p>"Eldunari," dedi Elva heyecandan nefesini yutarcasına. "Sakladığın buydu!" Arkasında duran bakıcısı anlamamış gibilerden kaşlarını çatmış, soru sormaya hazırlanıyordu.</p>

  <p>"Susun!" dedi Eragon kızgınlıkla. Elva ağzını açtı ve Eragon hemen eliyle ağzını kapatarak sesinin çıkmasına engel oldu. "Burada değil, şimdi değil," diye uyardı. Kız başını salladı, Eragon da elini çekti.</p>

  <p>Tam o sırada gökyüzünde Anora Nehri kadar geniş bir ateşten bir şerit kavis çizdi. Shruikan başını ileri geri sallayarak kampın üstüne ve etrafındaki tarlalara kör edici alevler püskürttü ve gece, çağıldayan şelalelerin çıkardığına benzer bir sesle doldu. Eragon'un göğe çevrili yüzüne bir sıcaklık çarptı. Sonra tıpkı buharın güneşte yok olması gibi alevler yok oldu, ardında çarpıcı bir olay sonrası görüntü ile isli kükürtlü bir koku bıraktı.</p>

  <p>Koca ejderha dönüp son bir kez daha havayı sarsıcı bir kanat çırptı ve biçimsiz kara bedeni şehre doğru inişe geçti, yapılar arasında bir yere kondu. Bunu önce yaratığın ayak sesleri takip etti, sonra zincir şıkırtıları ve son olarak bir kapının kapanırken çıkardığı yankılı gıcırtısı.</p>

  <p>Eragon tuttuğu nefesini bıraktı ve yutkundu, ama boğazı kurumuştu. Kalbi acıtacak kadar hızlı atıyordu. "Biz bununla mı savaşacağız?" diye düşündü, bütün eski korkuları geri gelmişti.</p>

  <p>"Neden saldırmadı?" diye sordu Elva küçük, korku dolu bir sesle.</p>

  <p>"Bizi korkutmak istedi." Eragon'un yüzü asıldı. "Ya da dikkatimizi başka yöne çekmek." Zihninden bütün Varden'i gözden geçirip Jörmundur'u aradı, sonra ona bütün sınır nöbetçilerini kontrol etmesini ve gecenin geri kalan kısmında nöbetçi sayısını iki katına çıkarmasını emretti. Elva'ya da, "Shruikan'la ilgili hissedebildiğin bir şeyler oldu mu?" diye sordu.</p>

  <p>Kız titriyordu. "Acı. Çok fazla acı duyuyordu. Ayrıca öfkeliydi de. Elinde olsa geriye hiçbir şey kalmayacak şekilde karşısına çıkan bütün yaratıkları öldürecekti, bütün bitkileri yakacaktı. Son derece çıldırmıştı."</p>

  <p>"Ona ulaşmanın bir yolu yok mu?"</p>

  <p>"Hiç yok. Yapılabilecek en güzel şey onu içine düştüğü kederden kurtarmak olur."</p>

  <p>Bunu öğrenmek Eragon'u üzmüştü. Her zaman Shruikan'ı Galbatorix'ten kurtarabilmeyi ummuştu. Konuşmakta zorlanarak sordu: "Gitsek iyi olur. Hazır mısın?"</p>

  <p>Elva bakıcısına gitmesi gerektiğini açıkladı, yaşlı kadın bundan hoşlanmamıştı; ama Elva onun endişelerini birkaç sözle yatıştırdı. Kızın başkalarının yüreğine inebilme gücünün asla azalmaması Eragon'u hep hayrete düşürüyordu ve rahatsız etmeye de devam ediyordu.</p>

  <p>Sonunda Greta razı olunca, Eragon hem kendini hem de Elva'yı büyüyle görünmez yaptı ve birlikte Saphira'nın kendilerini beklediği tepeye doğru yola çıktılar.</p>
</body>
</html>
