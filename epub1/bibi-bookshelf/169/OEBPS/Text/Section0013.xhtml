<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Erkek Nedir?</h1>

  <p>Ayağını her kaldırışında Roran'ın botlarına çamur yapışıyor, yürüyüşünü yavaşlatıyor ve zaten yorgun olan bacakları harcadığı eforla neredeyse yanıyordu. Toprak, botlarını ayağından çekip almak istiyordu sanki. Çamur kalın olduğu kadar kaygandı da. Sık sık ayağı kayıyordu; derindi de. Üstünden devamlı geçen hayvan, insan, atlı arabalar, zeminin üst on beş santimlik kısmını neredeyse yürünmesi imkânsız bir bataklığa çevirmişti. Patika yolun (doğruca Varden'lilerin kampına gidiyordu) kenarlarında ezik de olsa hâlâ biraz ot vardı, ama Roran bu kısmın da yakında kaybolacağına emindi, çünkü herkes yolun ortasından yürümekten kaçınıyordu.</p>

  <p>Roran çamurdan kaçmaya çalışmıyordu; giysilerinin temiz kalıp kalmamasına da artık aldırmıyordu. O kadar yorulmuştu ki, zahmetli de olsa düz yolda ilerlemek, birinden diğerine atlayacak ot kümesi aramaya çalışmaktan daha kolaydı.</p>

  <p>İlerlemeye çalışırken bir yandan Belatona'yı düşünüyordu. Kedi adamlarla beraber, Nasuada'nın huzurunda bulunduğu andan beri şehrin kuzeybatısına düşen kısmında bir karargâh kurmaya çalışıyor, yangınları söndürmek için adamlar ayarlamak, yollarda barikatlar kurmak, evlerden asker toplamak ve silahlara el koymak suretiyle karargâha bir düzen getirmeye çalışıyordu. Büyük bir işti ve yapılması gerekenleri tamamlayabilmekten ümidini kesmişti; şehrin yeniden bir savaş içine girmesinden korkuyordu. Umarım bu aptallar öldürülmeden geceyi çıkarabilirler.</p>

  <p>Sol tarafı zonkluyordu, dişlerini sıktı, ağrı nefesinin kesilmesine neden oluyordu.</p>

  <p>Seni geberesice korkak!</p>

  <p>Biri binaların üstünden kendisine ok fırlatmıştı. Şans eseri kurtulmuştu, adamlarından biri, Mortenson, ok fırlatıldığı sırada tam önüne geçmiş, kısa ok Mortenson'un sırtından girip karnından çıkmıştı. Roran o sırada sendeleyerek yere düşmüş ve sol yanı incinmişti. Mortenson anında ölmüş ve oku atan her kimse kaçmıştı.</p>

  <p>Beş dakika sonra garip bir patlama, büyük olasılıkla büyü nedeniyle meydana gelen bir patlama, duydukları bir sesi araştırmak için ahırlardan birine giren adamlarından ikisini daha öldürdü.</p>

  <p>Roran bu tip saldırıların şehirde normal olduğunu fark etmişti. Şüphesiz çoğunun arkasında Galbatorix'in ajanları vardı ama Belatonahlarm da bunda payı vardı. Varden'liler her ne kadar onların iyiliği için orada olsalar da, kasabalılar şehirlerine gelen işgalci bir orduyu, hiçbir şey yapmadan eli kolu bağlı seyretmek istememişlerdi. Ailelerini korumaları gerektiğini düşünerek savunma yapanlara Roran'ın sempatisi vardı ama aynı zamanda, Varden'lilerin amacı onlara zarar vermek değil, yardım etmekti ve Roran, halkın bunu göremeyecek kadar kalın kafalı olmasına çok bozuluyordu.</p>

  <p>Bir Cüce önüne çıkan yükü ağır bir midilliyi kenara çeksin diye beklerken sakalını kaşıdı, sonra yeniden bata çıka yürümeye devam etti.</p>

  <p>Çadırlarının bulunduğu yere yaklaşınca, Katrina'nın içi sıcak sabunlu su dolu bir leğenin üstüne eğilmiş, kanlı bir sargıyı yıkama tahtası üzerinde çitilediğini gördü. Kollarını dirseğinin üstüne kadar kıvırmış, saçlarını dağınık bir topuzla arkada toplamış, yüzü çalışmaktan kızarmıştı, ama onun kendisine daha önce hiç bu kadar güzel göründüğünü hatırlamıyordu. Karısı kendisi için huzur anlamına geliyordu. Huzur ve sığınabileceği bir korvmak. Sadece onu görmek bile üstünden atamadığı o acımasız aidiyetsizlik duygusunu hafifletiyordu.</p>

  <p>Kız onu görünce hemen çamaşırı bırakıp kendisine koştu. Kızarmış ellerini elbisesinin önüne kuruladı. Üstüne atlayıp kollarını boynuna dolayınca Roran kendini kastı. Yan tarafı acı içinde yanmıştı, boğuk bir sesle inledi.</p>

  <p>Katrina kollarını gevşetip biraz geri çekildi. "Ah! Olamaz. Yaralı mısın?"</p>

  <p>"Hayır... hayır. Canım yanıyor sadece."</p>

  <p>Karısı başka soru sormadan ona yine sarıldı, ama bu sefer daha dikkatli bir şekilde; sonra başını kaldırıp ona baktı, gözleri yaşlarla parlıyordu. Roran karısını belinden kavrayıp eğildi ve öptü; onun varlığı için tarifsiz bir minnet duyuyordu.</p>

  <p>Katrina, Roran'ın sol kolunu kendi omuzlarına attı ve çadırlarına giderken ağırlığının bir kısmını onun yüklenmesine sesini çıkarmadı. Katrina leğendeki suyu ısıtmak için yaktığı ve şimdi üstünde bir tencere yahni kaynayan ateşin yanına bir kütük yerleştirdi ve Roran nefesini tutarak tabure niyetine oraya oturdu.</p>

  <p>Karısı daha sonra bir kâseye yahni koyup ona uzattı. Ardından gidip çadırdan bir kupa ale birası, bir tabakta yarım somun ekmek ve bir parça peynir getirdi. "Başka bir şey ister misin?" diye sordu, sesi alışılmadık biçimde boğuk çıkıyordu.</p>

  <p>Roran karşılık vermedi; onun yanağını avucunun içine alıp başparmağıyla iki kez sıvazladı. Kadın ürkekçe gülümseyip elini onunkinin üstüne koydu, sonra çamaşıra geri dönüp yeni bir gayretle çitilemeye başladı.</p>

  <p>Roran ilk lokmayı ağzına atmadan önce yemeğe uzun bir süre baktı; hâlâ çok gergindi, mideye indirebileceğine emin değildi. Ama ekmekten birkaç lokma ısırdıktan sonra iştahı yerine geldi ve yahniyi afiyetle yemeye başladı.</p>

  <p>Bitince tabağını yere bıraktı, sonra ellerini ateşte ısıtmaya çalışırken birasının son birkaç yudumunun tadını çıkardı.</p>

  <p>"Kapılar düştüğünde çıkan büyük gürültüyü buradan duyduk," dedi Katrina, sargılardan birini sıkıyordu. "Çok uzun dayanamadılar anlaşılan."</p>

  <p>"Hayır... İnsanın yanında bir ejderha olması işe yarıyor."</p>

  <p>Kendi çadırlarından komşu çadıra gelişigüzel gerilen çamaşır ipine sıktığı sargıyı asarken Roran da onun karnına baktı bir süre. Ne zaman karısının karnındaki bebeği düşünse, ikisinin birlikte yaptıkları bebeği, içini tarif edilmez bir gurur kaplıyordu; ama endişeyle gölgelenen bir gururdu bu, çünkü bebeklerine güvenli bir yuva verebilecek miydi, bilmiyordu. Katrina doğum yaptığında savaş hâlâ bitmemişse, kendisini bırakıp çocuğunu daha güvenle büyütebileceği Surda'ya gidecekti.</p>

  <p>Onu bir kez daha kaybedemem.</p>

  <p>Katrina leğene yeni bir sargı bezi daldırdı. "Ya şehirdeki savaş?" diye sordu bir yandan suyu çalkalayarak. "Nasıl geçti?"</p>

  <p>"Her bir karış için savaşmak zorunda kaldık. Eragon bile zorlandı."</p>

  <p>"Yaralılar tekerlekli mancınıklar olduğundan bahsetti."</p>

  <p>"Doğru." Roran ale'âcn bir yudum aldı. Sonra kısaca Varden'lilerin Belatona'yı nasıl geçtiğini ve yolları üstündeki diğer bölgeleri nasıl ele geçirdiklerini anlattı. "Bugün çok adam kaybettik, ama daha kötüsü de olabilirdi. Çok daha kötüsü. Jörmundur ile Komutan Martland saldırıyı iyi planlamışlardı."</p>

  <p>"Eğer sen ve Eragon olmasaydınız planları işe yaramazdı ama. Kahramanca savaştınız."</p>

  <p>Roran gürültülü bir kahkaha patlattı: "Ha! Ve biliyor musun neden? Sana söyleyeyim: Çünkü on adamdan birinin bile gerçekten düşmana saldırmaya niyeti yok da ondan. Eragon bunu göremiyor. O hep savaşın en ön safhasında, savaşçıları da önüne katıp saldırıyor ama ben hepsini görüyorum. Adamların çoğu arkada oyalanıyor, köşeye sıkışana kadar savaşmıyorlar veya ellerini kollarını sallayıp deli gibi bağırıyorlar ama aslında hiçbir şey yapmıyorlar." Katrina duydukları karşısında şaşırmıştı. "Böyle bir şey nasıl olabilir? Korkak mı bunlar?"</p>

  <p>"Bilmiyorum. Sanırım... Belki de bir insanın yüzünü gördükten sonra öldüremiyorlardır; ama arkalarını dönmüş olan düşmanı biçmek o kadar da zor olmasa gerek. Dolayısıyla kendi yapamadıkları bu işi bir diğerinin yapmasını bekliyorlar. Benim gibilerini bekliyorlar yani."</p>

  <p>"Sence Galbatorix'in adamları da aynı şekilde isteksiz midir?"</p>

  <p>Roran omuz silkti. "Olabilirler. Ama yine de Galbatorix'in emrine uymaktan başka çareleri yok. Adam onlara savaşmalarını emrederse, savaşırlar."</p>

  <p>"Nasuada da aynı şeyi yapabilir. Büyücülerine emir verip kimsenin savaşta görevinden kaytarmaması için sihir yaptırabilir."</p>

  <p>"O zaman Galbatorix'ten ne farkı kalır? Zaten Varden'liler de böyle bir şeyi tercih etmez."</p>

  <p>Katrina çamaşırı bırakıp gelerek onu alnından öptü. "Doğru bildiğin şeyi yaptığın için mutluyum."</p>

  <p>İşinin başına dönüp yıkama tahtasının üstündeki bir başka kirli çamaşırla ilgilenmeye başladı. "Bugün sabah yüzük aracılığıyla bir şeyler hissettim... Başına bir şey geldiğini zannettim."</p>

  <p>"Bir savaşın tam ortasmdaydım. Yüzük her saniye titreşmiş olsa şaşmamalı."</p>

  <p>Kadın kolları hâlâ suyun içinde kalakaldı. "Ama daha önce hiç hissetmemiştim."</p>

  <p>Roran kaçınılmazı biraz daha geciktirebilme ümidiyle elindeki bira dolu kupayı boşalttı. Kalede başına gelen talihsiz olayın detaylarını karısından gizleyebilmeyi ummuştu ama gerçeği öğrenene kadar onun da rahat etmeyeceği belliydi. Onu bir şey olmadığına ikna etmeye çalışmak, aslında çok daha kötüsünün olduğuna inanmasından başka bir işe yaramayacaktı. Ayrıca kısa bir süre sonra haber zaten bütün Varden'liler arasında yayılacağı için saklamanın bir anlamı da yoktu.</p>

  <p>Böylece kısaca özetleyerek ona anlattı. Duvarın yıkılışını neredeyse ölümüne neden olacak bir olay gibi değil, önemsiz bir şeymiş gibi göstermeye çalışmıştı. Ama yine de yaşadıklarını yeniden anlatmakta zorlanmış, konuşurken sık sık durmuş, doğru sözcükleri seçmeye çalışmıştı. Söyleceklerini bitirdikten sonra başından geçenlerin dehşetini yeniden yaşamanın etkisiyle suskunlaştı.</p>

  <p>"Hiç değilse yaralanmamışsın," dedi Katrina.</p>

  <p>Roran, kupanın ağız kısmındaki bir çatlağı tırtıklamaya başladı. "Hayır."</p>

  <p>Suyun çalkantılı sesi kesilmişti, karısının gözlerini dikmiş kendisine baktığını hissediyordu.</p>

  <p>"Bundan önce çok daha güç durumlarda kaldığın olmuştu."</p>

  <p>"Evet... öyle sanırım."</p>

  <p>Sesi yumuşadı. "O zaman nedir?" Cevap vermeyince, "Bana söyleyemeyeceğin kadar kötü hiçbir şey olamaz, Roran. Bunu biliyorsun," dedi.</p>

  <p>Kupanın ağzıyla yeniden uğraşırken sağ başparmak tırnağı kırıldı. Kırılan tırnağını işaretparmağına ovaladı birkaç kere. "Duvar yıkıldığında öleceğimi sandım."</p>

  <p>"Kim olsa öyle düşünürdü."</p>

  <p>"Evet ama ben umursamadım, anlıyor musun?" Acı içinde kadına baktı. "Anlamıyor musun? Ben pes ettim! Kaçamayacağımı anlayınca, tıpkı mezbahaya giden bir kuzu gibi kabullendim... ve ben..." Daha fazla konuşamayarak elindeki kupayı yere bıraktı, yüzünü ellerinin arasına aldı. Boğazındaki düğüm nefes almasını zorlaştırıyordu. Katrina'nın parmaklarının hafif dokunuşunu omzunda hissetti. "Pes ettim," dedi hıçkırır gibi. Öfkeli, kendinden iğrenir gibiydi. "Mücadele etmekten vazgeçtim... Senin uğruna... Çocuğumuz uğruna..." Sözleri hıçkırıklara boğuldu.</p>

  <p>"Hişş, hişşş," diye yatıştırmaya çalıştı karısı.</p>

  <p>"Daha önce hiç pes etmemiştim. Bir kere olsun... Hatta Ra'zac seni kaçırdığında bile."</p>

  <p>"Etmediğini biliyorum."</p>

  <p>"Bu savaş bitmeli. Böyle devam edemez... Yapamıyorum... Ben..." Başını kaldırıp bakınca karısının da ağlamak üzere olduğunu gördü ve dehşete düştü. Ayağa kalkıp sarılarak onu kendine çekti. "Üzgünüm," dedi fısıltılı bir sesle. "Özür dilerim. Özür dilerim. Özür dilerim.... Bir daha olmayacak. Asla olmayacak. Söz veriyorum."</p>

  <p>"Bu umurumda değil," dedi Katrina, onun omzuna gömüldüğü için sesi boğuk çıkıyordu.</p>

  <p>Karısının cevabı canını yakmıştı. "Zayıflık gösterdiğimi biliyorum ama yine de verdiğim sözlerin senin için bir anlamı olmalı."</p>

  <p>"Ben onu kastetmemiştim ki!" dedi itiraz edercesine ve geri çekilerek suçlar gibi Roran'a baktı. "Bazen çok aptal olabiliyorsun Roran."</p>

  <p>Hafifçe güldü. "Biliyorum."</p>

  <p>Kadın ellerini onun ensesinde kilitledi. "Duvar yıkılırken hissettiğin her ne olursa olsun, seni asla bu yüzden küçümsemem. Şu anda önemli olan hâlâ hayatta olman... Duvar yıkıldığında yapabileceğin hiçbir şey yoktu, öyle değil mi?"</p>

  <p>Roran başını iki yana salladı.</p>

  <p>"O zaman utanman için bir sebep yok. Eğer durdurabilseydin, tamam. Oradan kaçsaydın, ama kaçmadın, işte asıl o zaman saygımı kaybederdin. Ama sen elinden gelen her şeyi yaptın ve artık elinden başka bir şey gelmeyince kaderine boyun eğdin, gereksiz yere ona direnmedin. Bu bir erdemdir, zayıflık değil."</p>

  <p>Roran başını eğip onu alnından öptü. "Teşekkür ederim."</p>

  <p>"Ayrıca sen benim için Alagaesia'nın en cesur, en güçlü, en kibar erkeğisin."</p>

  <p>Roran bu kez onu dudaklarından öptü. Ardından kadın güldü, gerginliği gideren kısa bir aralık olmuştu; beraberce orada birbirinin kollarında dikilip sallandılar, sanki sadece ikisinin duyabildikleri bir melodiyle dans ediyormuş gibiydiler.</p>

  <p>Sonra Katrina onu şakacı bir tavırla itiverdi ve çamaşırların başına döndü. Roran da yeniden kütüğe oturdu, savaşın başından beri ilk defa mutluydu, hem de bütün ağrı ve sızılarına rağmen.</p>

  <p>Roran önünde bata çıka güçlükle yürüyerek geçen atları, adamları, arada bir Cüceleri ve Urgalları, hepsinin yaralarını, giysi, silah ve teçhizat durumlarını dikkate alarak seyretti. Varden'lilerin moralinin ne düzeyde olduğunu saptamaya çalıştı. Vardığı tek sonuç, Urgallardan başka herkesin iyi bir uykuya ve güzel bir karavanaya ihtiyacı olduğu ve Urgallar dâhil herkesin (özellikle de Urgalların) domuz kılından fırça ve bir fıçı sabunlu suyla adamakıllı yıkanıp ovalanmaları gerektiğiydi.</p>

  <p>Katrina'yı da biraz izledi. O da işinin başına döndükten bir süre sonra ilk baştaki neşeli halinden eser kalmadığını ve giderek daha sinirli olmaya başladığını gözlemledi. Çamaşırların lekeli bölümlerini çitiliyor da çitiliyor ama lekeleri bir türlü çıkaramıyordu. Somurtuk bir ifade yüzünü gölgeliyordu; çalışırken ufak ufak söylenmeye başlamıştı.</p>

  <p>Sonunda elindeki kirli parçayı köpüklü suları havaya sıçratmacasına yıkama tahtasının üstüne fırlatıp, dudakları sinirden sımsıkı, leğenin üstüne eğilince, Roran oturduğu kütükten kalkıp onun yanına gitti.</p>

  <p>"Hadi, bırak biraz ben yapayım," dedi.</p>

  <p>"Doğru olmaz," diye mırıldandı Katrina.</p>

  <p>"Saçma. Hadi git otur, ben bitiririm... Hadi git."</p>

  <p>Karısı başını iki yana salladı. "Hayır. Dinlenmesi gereken sensin, ben değil. Hem bu erkek işi değil."</p>

  <p>Roran küçümseyen bakışlarla bir kahkaha attı. "Kim demiş? Kadın işi veya erkek işi, bir şeyin yapılması gerekiyorsa yerine getirilmelidir. Şimdi git otur; ayakların biraz yerden kesilince kendini iyi hissedersin."</p>

  <p>"Roran, ben iyiyim."</p>

  <p>"Aptallık etme." Genç adam onu leğenin başından uzaklaştırmak için nazikçe itekledi ama kadın ayak diriyordu.</p>

  <p>"Doğru değil," diye itiraz etti. "İnsanlar ne düşünür?" Çamurlu yolda çadırlarının yanından geçen adamları gösterdi.</p>

  <p>"Ne istiyorlarsa düşünebilirler. Seninle evli olan benim, onlar değil. Sana yardım ettiğim için daha az erkek olduğumu düşünüyorlarsa ahmak olan onlar demektir."</p>

  <p>"Ama..."</p>

  <p>"Aması maması yok. Hadi bakalım. Kış kış. Git burdan!"</p>

  <p>"Ama..."</p>

  <p>"Daha fazla tartışmayacağım. Eğer kendin gidip oturmazsan seni oraya ben taşıyacağım ve o kütüğe bağlayacağım."</p>

  <p>Kadının çatık kaşlarının yerini eğlendiğini gösteren bir ifade almaya başlamıştı. "Öyle mi?"</p>

  <p>"Evet. Hadi artık git bakalım!" Katrina isteksiz adımlarla leğenin başından ayrılırken, Roran kızmış gibi seslendi. "Ne kadar da inatçıymışsın!"</p>

  <p>"Sen kendine bak. Deveye hendek atlatmak sana laf anlatmaktan daha kolay."</p>

  <p>"Ben mi? İnatçı olan ben değilim." Kemerini çözüp gömleğini çıkardı ve çadırın ön direğine astı; sonra eldivenlerini giyip tüniğinin kollarını sıvadı. Kollarına çarpan hava soğuktu, sargı bezleri ise daha soğuktu (atıldıkları yerde çamaşır tahtası üstünde buz gibi olmuşlardı) ama Roran aldırmadı, çünkü su ılıktı ve bez de kısa zamanda yeniden ısınmıştı. Pütürlü yıkama tahtası üstünde bütün gücüyle kumaşı çekip iterken, bileklerinde biriken minik sabun baloncukları buz tutuyordu.</p>

  <p>Başını çevirip baktı, Katrina'yı kütüğün üstünde dinlenirken görmek onu memnun etti, artık kütük gibi sert bir oturağın üstünde insan ne kadar dinlenebilirse.</p>

  <p>"Biraz papatya çayı ister misin?" diye sordu. "Gertrude bana bu sabah bir avuç dolusu getirdi. İkimize de bir demlik hazırlayabilirim."</p>

  <p>"Güzel olur."</p>

  <p>Roran çamaşırları yıkamaya devam ederken aralarında işbirliği ve dostluk dolu bir sessizlik oluştu. Elindeki iş aslında moraline iyi gelmişti; balyozunu sallamaktansa elleriyle bir şey yapmak ve Katrina'ya yakın olmak kendisine büyük bir tatmin hissi sağlamıştı.</p>

  <p>Son parçayı sıkıyordu. Taze doldurulmuş papatya çayı Katrina'nın yanında kendisini bekliyordu. O sırada birisinin işlek patikanın diğer yanından kendilerine seslendiğini duydular. Çamurların içinde at ve adamların arasından elini kolunu sallayarak koşup gelenin Baldor olduğunu anlaması biraz zaman almıştı. Üstünde delik deşik deri bir önlük ve dirseklerine kadar üstü is kaplı, ağır iş eldivenleri vardı; öyle yıpranıktılar ki, parmak kısımları tıpkı bir kaplumbağa kabuğu gibi sert, parlak ve pürüzsüzleşmişlerdi. Koyu renkli, bakımsız saçlarını arkasında yırtık bir deri iple toplamıştı. Alnı çatık kaşlarıyla kırışıktı. Baldor babası Horst'tan daha ufak tefekti, ağabeyi Aibriech'ten de öyle; ama bunun dışında her açıdan aslında çocukluğundan beri Horst'un demir ocağında çalışmasının neticesi olarak iriydi ve adaleliydi. O gün üçü de savaşa katılmamıştı (tecrübeli demirciler savaşta kaybedilmeyecek kadar değerliydiler); gerçi Nasuada'nın buna izin vermesini çok arzu ederdi, çünkü aynı zamanda yetenekli savaşçıydılar ve Roran en zor durumlarda bile onlara güvenebileceğini biliyordu.</p>

  <p>Çamaşırı bırakıp neler olduğunu merak ederek ellerini kuruladı. Katrina da kütükten kalkıp yanına, leğenin başına gelmişti.</p>

  <p>Baldor yanlarına ulaşınca onun yeniden nefesini toparlayabilmesi için birkaç saniye beklemek zonmda kaldılar. Sonra Baldor aceleyle anlatmaya başlayarak, "Çabuk gelin! Annem doğuruyor..." dedi.</p>

  <p>"Annen nerede?" diye sordu Katrina.</p>

  <p>"Bizim çadırda."</p>

  <p>"Hemen geliyoruz."</p>

  <p>Yüzünde minnet dolu bir ifade, Baldor dönüp yeniden koştu</p>

  <p>Katrina çadıra dalarken, Roran da leğendeki kirli suyu ateşin ııs(üne döküp söndürdü. Yanan odun önce cızladı, sonra suyun ağırlığı altında çatırdadı, dumanın çıktığı yerden bir buhar bulutu Mİkseldi ve hava hoş olmayan bir kokuyla doldu.</p>

  <p>Korku ve heyecan Roran'ın hareketlerinin hızlanmasına sebep olmuştu. İleri yaşta, zamanı geçen hamilelikle ilgili kadınların kc ıidi aralarında geçen konuşmaları hatırlayarak, umarım ölmez, diye düşündü. Elain her zaman ona ve Eragon'a karşı iyi davranmıştı, kendisi de onu severdi.</p>

  <p>"Hazır mısın?" diye sordu Katrina ona, çadırdan çıkarken. Bir yandan da başını ve boynunu mavi bir eşarpla örtüyordu.</p>

  <p>Kemeriyle balyozunu asılı bıraktığı yerden aldı. "Hazırım. Hadi gidelim."</p>
</body>
</html>
