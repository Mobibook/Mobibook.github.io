<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Yıkıntıların Ortasında</h1>

  <p>Kalın kurşuni bulutlar dağılmış, Saphira'nın sırtında oturduğu yerden Eragon, Vroengard Adası'nın iç kısımlarını açık seçik görebiliyordu.</p>

  <p>Önlerinde kocaman çanak şeklinde bir vadi uzanıyordu; vadi, uçarken bulutların arasından zirvelerini gördükleri, dik yamaçlı dağlarla çembere alınmıştı. Ladin, çam ve köknar ağaçlarından oluşan sık bir orman dağ yamaçlarından ta eteklere kadar yayılmıştı. Ağaçlar uzun ve hazin görünümlüydüler. Eragon uzaklardan bile onların yemyeşil gür dallarını saran yosun ve mantarları seçebiliyordu. Dağların kenarlarında parça parça sis bulutları asılıydı ve vadinin birkaç yeri sürüklenen bulutlardan yağan yağmur perdesinin etkisi altındaydı.</p>

  <p>Vadi düzlüğünün epeyce üst taraflarında Eragon ağaçların arasında taş yapılar görüyordu: Karmakarışık otların bürüdüğü mağara girişleri; yanmış kulelerin yıkık simsiyah dış yüzeyleri; çökmüş tavanlarıyla devasa ölçülerde mekânlar ve birkaç da hâlâ içinde yaşanır gibi görülen daha ufak çaplı binalar.</p>

  <p>Dağlardan ondan fazla ırmak akıyor, yeşil araziden geçip vadinin orta yerindeki büyük, durgun göle dökülüyordu. Gölün çevresinde süvarilerin şehri Doru Araeba'nın kalıntıları vardı. Yapılar çok genişti. Her biri Carvahall'i tek tek içine alabilecek devasa ölçülerde büyük ve boş salonlardı. Her bir kapı sanki çok büyük içi keşfedilmemiş bir mağara ağzı gibiydi. Her bir penceresi sanki bir saray kapısı boyundaydı ve her bir duvar tam anlamıyla bir falezdi.</p>

  <p>Taş blokları sarmaşıklar sarmıştı, sarmaşığın olmadığı yerde ise yosunlar vardı, ki bu da yapıların sanki arazinin bir parçasıymış gibi görünmesine neden oluyor, sanki yapılar yerden bitmişler gibi görünüyorlardı. Taşların bir parça çıplak kalmış yerlerinde renklerinin uçuk bir hardal rengi olduğu görünüyordu, ama aralarda yer yer kızıl, kahverengi ve çivit mavisi görmek de mümkündü.</p>

  <p>Bütün Elf yapımı yapılar, Cücelerle insanlarınkinden daha zarifti, akıcı ve ince bir görünüm içindeydi ve ayrıca Ellesmera'daki ağaç evlerin sahip olmadığı bir sağlamlığa ve otoriter bir görünüme sahipti; bazılarında Eragon, Palancar Vadisi'ndeki evlerle benzerlikler sezdi, sonra da aklına ilk insan süvarilerin Alagaesia'nın bu bölgesinden geldiğini hatırladı. Sonuç, benzersiz bir mimariydi, ne tam olarak Elfti, ne de insan.</p>

  <p>Binaların çoğu yıkılmıştı, bazıları diğerlerinden daha harap durumdaydılar. Yıkım şehrin güney ucuna yakın tek bir noktadan dışa doğru yayılmışa benziyordu; büyük bir krater aşağı yukarı on metre kadar toprak içine çökmüştü. Çukurda huş ağaçları büyümüştü; gümüşümsü yaprakları belli bir yönü olmayan rüzgârda sallanıyorlardı.</p>

  <p>Şehir içinde açık alanları otlar ve çalılar sarmıştı, sokakları belirleyen döşenmiş yassı taşlar çimenlerle kaplıydı. Binaların şehri yıkıma uğratan patlamadan koruduğu süvariler parkında soluk renkli çiçekler sanatsal dizaynlar içinde hâlâ büyüyorlardı, biçimleri hiç şüphesiz uzun süre önce unutulmuş büyülerin neticesiydi.</p>

  <p>Ama her şeye rağmen çember biçimindeki vadi iç karartıcı bir manzara sergiliyordu.</p>

  <p>"Gurur kaynağımızın yıkıntılarına bakın," dedi Glaedr. Ardından, "Eragon, bir büyü daha yapmalısın. Sözleri şöyle başlıyor..." diye devam etti. Sonra da eski dilde birkaç cümle mırıldandı. Çok eski bir büyüydü; sözcük yapısı anlaşılması güç ve birbirine bağlı karmaşıklıktaydı ve Eragon bu büyüyle ne elde etmek istediklerini çıkaramamıştı.</p>

  <p>Glaedr'a anlamını sorunca yaşlı ejderha, "Burada görünmez bir zehir var. Soluduğun havada, yürüdüğün toprakta, yediğin yemekte, içtiğin suda bulabilirsin. Büyü bizi onun kötü etkisine karşı koruyacak," dedi.</p>

  <p>"Ne... zehri?" diye sordu Saphira, düşünceleri kanat çırpışı kadar ağırdı.</p>

  <p>Eragon, Glaedr'ın zihniyle şehrin yanındaki kraterin resmini gördü. Ejderha anlatmaya başladı: "Forsworn'la yapılan savaşta bizden biri, Thuviel adında bir Elf büyü yoluyla kendini öldürdü. Kendini öldürmek mi istedi, yoksa kazayla mı oldu asla anlaşılamadı; ama sonucu işte görüyorsunuz ve de göremiyorsunuz, çünkü patlamanın sonunda çevre yaşamaya uygun olmaktan çıktı. Burada kalmaya devam edenlerin bir süre sonra ciltlerinde dökülmeler, saç kaybı gibi belirtiler görülmeye başlandı ve sonunda hepsi öldü."</p>

  <p>Oldukça endişelenen Eragon büyülü sözleri söylemeden önce (çok fazla bir enerji gerektirmemişti), "Nasıl olur da birisi, Elf olsun olmasın, bu kadar yıkıma neden olabilir? Thuviel'in ejderhası bile yardım etmiş olsa, bunun nasıl mümkün olabileceğini anlayamıyorum, tabii ejderhası bir dağ kadar büyük idiyse o başka," dedi.</p>

  <p>"Ejderhası değildi ona eden," dedi Glaedr. "Ejderhası ölmüştü. Hayır, Thuviel bu yıkımı kendi kendine gerçekleştirdi."</p>

  <p>"Ama nasıl?"</p>

  <p>"Yapılabilecek tek yolla: Kendi bedenini bir enerjiye çevirdi."</p>

  <p>"Kendini ruha mı dönüştürdü?"</p>

  <p>"Hayır. Kendisini dönüştürdüğü enerjinin düşünme yeteneği veya biryapısı yoktu ve önce çözüldü, sonra da dayanamayıp patlayana dek dışa doğru yayılmaya devam etti."</p>

  <p>"Ben bir vücudun bu kadar enerji barındırabileceğini tahmin etmezdim."</p>

  <p>"Fazla bilinmez, ama aslında en küçük bir maddenin bile büyük miktarda barındırdığı bir enerjisi vardır. Madde aslında sadece enerjinin katılaşmış, donmuş halidir. Onu çözersen karşısında çok az şeyin durabileceği bir sele dönüşür. Buradaki patlamanın Teirm'den bile duyulduğu söylenir ve oluşan duman bulutu Beor Dağları kadar yüksekmiş."</p>

  <p>"Glaerun'u öldüren de patlama mıydı?" diye sordu Eragon. Glaerun, Vroengard'da öldüğünü duyduğu Forsworn'un üyelerinden biriydi.</p>

  <p>"Evet. Galbatorix ile Forsworn'un geri kalanının uyarıldıkları bir an olmuş ve bu sayede kendilerini koruyucu kalkana alabilmişler ama çoğumuzun böyle bir şansı olmadı ve böylece yok oldular."</p>

  <p><br /></p>

  <p>Saphira alçak bulutların altında aşağı doğru süzülürken, Glaedr da ona nereye uçması gerektiğini söylüyordu. Bu şekilde Saphira yönünü vadinin kuzeybatısına doğru çevirdi. Yanlarından geçerken Glaedr dağların isimlerini tek tek saydı: Ilthiaros, Fellsverd, Nammenmast ile Huildrim ve Tırnadrim. Yıkılan ve hâlâ ayakta kalan kulelerin isimlerini de saydı, Eragon ile Saphira'ya onların tarihçesini anlattı ama anlattıklarına sadece Eragon kulak verebilmişti.</p>

  <p>Eragon, Glaedr'ın zihninde çok çok eskilere ait bir keder duygusunun yeniden canlandığını hissetti. Doru Araeba'nın yıkımına değil, ama süvarilerin ölümüne, ejderha neslinin soyunun tükenmeye yaklaşmasına, binlerce yıllık bilgi ve erdem birikiminin kaybolmasına üzülüyordu. Her şeyin bir zamanlar nasıl olduğunu bilmek (kendi türüyle olan arkadaşlıkları) Glaedr'ın yalnızlık hissini daha da artırıyordu. Bu yalnızlıkla beraber bir de üzüntüsü öyle bir kasvet duygusu getirmişti ki, Eragon da üzülmeye başladığını fark etti.</p>

  <p>Yavaşça Glaedr'ın bilincinden çekildi; ama aşağıdaki vadinin melankolik, kederli görünümü hâlâ değişmemişti; sanki orası bile süvarilerin devrilmesine yas tutuyordu.</p>

  <p>Saphira alçaktan uçmaya başlayınca yapılar da daha büyük görünmeye başlamıştı. Gerçek ölçüleri ortaya çıkınca Eragon Domia abr Wyrda'da okuduklarının abartma olmadığını anladı: Aralarında en büyük olanı o kadar büyüktü ki, Saphira içinde rahat rahat uçabilirdi.</p>

  <p>Terk edilmiş virane şehrin bir kıyısında toprak üstünde yığınla dev kemik kalıntıları görmeye başlamıştı. Manzara midesini bulandırdı ama yine de başını çevirip başka bir tarafa bakamıyordu. Onu en çok etkileyen şey kemiklerin büyüklüğüydü. Ejderhalardan birkaçı canlıyken Saphira'dan küçük olmalıydılar ama çoğunluğu ondan büyüktü. Göğüskafesi kemikleri de hâlâ duran iskeletlerden birinin uzunluğu en az yirmi beş metre ve en geniş yerinde beş metre eninde olmalıydı. Sadece bir başına kafatası bile (dev gibi, sanki bir kayalıkmış gibi üstünü yer yer ince yosun tabakası kaplamış, korkunç bir şeydi) Saphira'nın gövde kısmından daha uzun ve kalındı. Hatta etli kanlı Glaedr bile ejderha kalıntısının yanında minicik kalırdı.</p>

  <p>Eragon'un dikkatini çeken şeyi görünce Glaedr, "Orada yatan Belgabad, içlerimizde en büyük olanıydı," dedi. Eragon Ellesmera'da okuduğu hikâyelerden birinden bu ismi hayal meyal hatırlıyordu; yazar Belgabad'ın da savaşta olduğunu ve mücadele sırasında bütün diğerleri gibi onun da öldüğünü yazmıştı.</p>

  <p>"Süvarisi kimdi?" diye sordu.</p>

  <p>"Süvarisi yoktu. Yabani bir ejderhaydı. Yüzyıllar boyu buzlarla kaplı kuzeyde yaşadı. Forsworn ve Galbatorix bizim soyumuza karşı kıyıma başlayınca o da yardıma geldi."</p>

  <p>"Gelmiş geçmiş en büyük ejderha o muydu?"</p>

  <p>"Bugüne kadar mı? Hayır, ama o dönem için evet."</p>

  <p>"Beslenmek için yeterli besini nereden elde ediyordu?"</p>

  <p>"O yaşta ve o ölçülerde ejderhalar genellikle zamanı uyku gibi bir trans halinde geçirirler, canları ne isterse onun hayalini kurarak, yıldızların yörüngelerinde nasıl döndüklerinden tut, yüzyıllar içinde dağların nasıl oluşup kaybolduklarına kadar, hatta kelebek kanatlarının nasıl hareket ettikleri gibi çok basit bir konu üstünde bile. Ben de aslında aynı şeyin çekici özlemini duyuyorum ama bana uyanık ihtiyacınız var, ben de uyanık kalacağım."</p>

  <p>Yorgunluktan zorla konuşan Saphira, "Sen... Belgabad'ı tanıyor muydun?" diye sordu.</p>

  <p>"Onunla tanıştım, ama onu tanımam. Her zaman olmasa bile genellikle yabani ejderhalar biz süvarilere bağlananlarla arkadaşlık etmezdi. Fazla evcil ve itaatkâr olduğumuzu düşünürler, bizi küçümserlerdi. Biz de içgüdüleriyle hareket ettikleri ve ehlileştirilmemiş oldukları için aynı şekilde onları küçümserdik ama aynı zamanda aynı sebepten onlara bir hayranlık da beslerdik. Ayrıca kendilerine ait bir dillleri olmadığını da unutmamalısın, bu aramızda tahmin edebileceğinden de büyük bir uçurum yarattı. Dil canlının beynini açıklanması zor yönlerde etkileyip değiştirir. Yabani ejderhalar tabii ki Cüceler veya Elfler kadar konuşabiliyorlardı ama bunu anılarını, duyularını ve zihinsel görüntüleri paylaşarak yapıyorlardı, sözcüklerle değil. Aralarında sadece uyanık olan bir iki tanesi bu veya başka bir dili öğrenmişti."</p>

  <p>Glaedr durdu, sonra ekledi: "Eğer yanlış hatırlamıyorsam, Belgabad, Kara Raugmar'ın uzak bir koldan atasıydı ve Raugmar eminim hatırlayacaksın, Saphira, annen Vervada'nın büyük, büyük, büyük büyükbabasıydı."</p>

  <p>Çok yorgun olan Saphira hemen tepki vermedi ama dev iskelete bakmak için yeniden boynunu çevirip baktı. "Bu kadar büyümüş olduğuna göre iyi bir avcı olmalıymış."</p>

  <p>"En iyilerindendi," dedi Glaedr. "Ayrıca... onun soyundan olmaktan gurur duydum."</p>

  <p>Araziye saçılmış kemikler Eragon'u derinden etkilemişti. O ana dek, ne savaşın büyüklüğünü, ne de bir zamanlar orada yaşamış olan ejderhaların sayısını tam algılayabilmişti. Bu manzara Galbatorix'e olan nefretini depreştirdi ve bir kez daha içinden kralın ölmesi için elinden geleni yapmaya yemin etti.</p>

  <p>Saphira sis bulutu içinden dalışa geçti, beyaz pus, gökyüzünde oluşan minik girdaplar gibi kanatlarının ucundan yuvarlanarak geriye uçuşuyordu. Sonra karşısına çıkan çimenlik bir araziye sert bir iniş yaptı. Sağ bacağı kendi ağırlığını kaldıramadı ve göğsüyle omzu üstüne düştü; öyle ki eğer üstündeki büyülü kalkan olmasa Saphira'nın sırtındaki çıkıntıların göğsüne saplanması işten bile değildi.</p>

  <p>Çakılmayla birlikte öne doğru sürüklenmesi bitince, çarpmanın etkisiyle şok geçiren Saphira olduğu yerden bir süre kımıldamadı. Arkasından yavaş yavaş toplarlandı, kanatlarını düzeltti ve dizleri bükülü bir süre öylece kaldı. Hareket ederken eyerinin dizgin ve bağları gıcırdıyordu, ses adanın iç kısımlarında hâkim olan sükûnet dolu atmosferde doğal olmayan bir gürültü meydana getiriyordu.</p>

  <p>Eragon bacaklarının etrafındaki bağları çözdü, sonra ta aşağı kadar atlayarak indi. Zemin yumuşak ve ıslaktı, çizmeleri nemli toprağa gömülünce o da bir dizinin üstüne düştü.</p>

  <p>"Başardık," dedi sevinçle karışık bir hayretle. Saphira'nın başının olduğu yere doğru yürüdü. Saphira onunla göz göze gelebilmek için boynunu eğince, Eragon ellerini onun uzun başının iki yanına koydu ve alnını Saphira'nın burnuna dayadı.</p>

  <p>"Teşekkür ederim," dedi.</p>

  <p>Saphira'nın gözkapaklarını kaparken çıkardığı tok sesi işitti ve ardından ejderhanın göğsünden çıkardığı hırıltılı sesle başı titreşti.</p>

  <p>Bir süre sonra, Eragon onu bıraktı ve dönüp çevreyi incelemeye başladı. Saphira'nın iniş yaptığı yer şehrin kuzeye bakan dış kısımlarıydı. Çimlerin üstü kırık taş parçalarıyla doluydu (kimisi Saphira'nın kendisi kadar büyüktü. Eragon bunlardan birine çarpmadan inmeyi başardıkları için mutluydu.</p>

  <p>Arazi şehirden uzaklaşarak yukarı, dağ eteğinin başladığı ormanla kaplı yere doğru vuruyordu. Vadi zeminiyle dağ eteğinin buluştuğu yerde geniş kare biçimi taş döşeli bir yer vardı ve bu alanın öteki ucunda, kuzeye doğru bir kilometre kadar uzanmaya devam eden masif bir taş yapı vardı. Burası adadaki en büyük yıkılmamış yapı olmalıydı ve kesinlikle en gösterişli bina olduğu da kesindi, çünkü duvarları oluşturan kare taş bloklar arasında Eragon onlarca yivli sütun, asma ve çiçek resimlerinin nakşedildiği taşlı düzlemler ve bir sürü de heykel olduğunu gördü; heykellerin çoğunun sanki onlar da savaşa katılmışlar gibi bazı uzuvları kırık veya kopuktu.</p>

  <p>"Burası Büyük Kütüphane," dedi Glaedr. "Ya da artık Galbatorix yerle bir ettikten sonra kütüphane namına her ne kaldıysa."</p>

  <p>Eragon çevresini inceleyerek ağır ağır döndü. Kütüphanenin aşağı tarafında bürümüş otların altında çok az belli olan ıssız patikalar vardı. Patikalar, kütüphaneden başlıyor, burayı gözlerden gizleyen elma ağaçlarının bulunduğu koruluğa doğru uzanıyordu, ama...</p>

  <p>Eragon'un içi bir anda heyecanla doldu. Emindi ama yine de sormak istedi. "Burası mı? Burası Kuthian Kayası mı?"</p>

  <p>Glaedr'ın kendi gözleri aracılığıyla önünde duran şekli incelediğini hissediyordu. "Gerçekten de çok tanıdık geliyor anuı bunu ne zaman gördüğümü hatırlamıyorum..."</p>

  <p>Eragon'un başkaca bir onaylamaya ihtiyacı yoktu. "Hadi!" dedi. Beline kadar yükselen otların arasından kuzey tarafındaki patikaya doğru yürümeye başladı.</p>

  <p>Orada çimenler o kadar sık değildi ve ayaklarının altında yağmurun ıslattığı toprak zemin yerine patika yolu olarak döşenmiş sert taşları hissedebiliyordu. Saphira arkasında, patikayı hızla geçti ve birlikte elma ağaçlığının gölgeli yolunda ilerlemeye başladılar. Her ikisi de dikkatle adım atıyorlardı, ağaç dallarının biçimlerinde normal olmayan, keyif kaçırıcı bir şeyler vardı, sanki ağaçlar sivri pençelerini açmış paralamak için onların oradan geçmelerini bekliyor gibiydiler.</p>

  <p>Korudan nihayet çıktıklarında Eragon elinde olmadan rahatlayarak derin bir nefes aldı.</p>

  <p>Kuthian Kayası, içinde birbirine geçmiş dallarıyla gül fidanlarının, devedikenlerinin, böğürtlenlerin ve su ağıotlarının büyüdüğü büyük bir açık alanın hemen yanı başındaydı. Taş uzantının gerilerinde arka arkaya üç sıra salkım salkım köknar ağaçları vardı, bunlar dağın ta yüksek kısımlarına kadar uzanıyordu. Sincaplardan yükselen sanki öfkeli bıcır bıcır sesler ağaçların gövdeleri arasında yankılanıyordu ama hayvanların bıyıklarının ucu bile gözükmüyordu ortalıkta.</p>

  <p>Açık alanın çevresinde eşit aralıklarla üç adet taş bank vardı, üstlerini kaplayan sarmaşık, ağaç kökleri ve asmalardan tamamını görmek mümkün değildi. Kenarda bir salkımsöğüt vardı; kafes işi gibi olan gövdesi bir zamanlar süvarilerin oturup manzara seyrettikleri bir çardak görevi gördüğü bir yerdi, ama yüz yıllık zaman içinde ağacın gövdesi içine bir insan, Elf veya Cücenin sığamayacağı kadar büyüyüp kalınlaşmıştı.</p>

  <p>Eragon açık alanın başladığı yerde durup gözlerini Kuthian Kayası'na dikti. Yanı başında Saphira poflayıp gövdesi üstüne yere çökünce yer sallanmış, Eragon'u dizlerini kırıp dengesini bulmaya çalışmaya zorlamıştı. Eragon onun omuz kısmını ovalayıp bakışlarını yeniden kayalık kuleye çevirdi. Gergin bir bekleyiş duygusu birden içini doldurdu.</p>

  <p>Zihnini açarak Eragon, kendilerine tuzak kurmuş bekleyen birilerinin olup olmadığını görmek için açıklık alanı ve ötesindeki ağaçları taradı. Ama canlı olarak algılayabildiği sadece bitkiler, böcekler, köstebekler, fareler ve açıklık arazide çalıların arasında yaşayan zararsız yılanlardı.</p>

  <p>Arkasından çevrede olabilecek tuzakları kendisine bildireceğini umduğu büyülü sözleri mırıldanmaya başladı. Ama daha birkaç kelime mırıldanmıştı ki, Glaedr, "Dur," dedi. "Sen ve Saphira bu iş için fazlasıyla yorgunsunuz. Önce dinlenin; yarın yeniden döner neler bulacağız bakarız."</p>

  <p>"Ama..."</p>

  <p>"Eğer savaşmak zorunda kalırsak kendinizi müdafaa edebilecek durumda değilsiniz. Bulmamız gereken her neyse yarın yine burada olacaktır."</p>

  <p>Eragon tereddüt etti ama sonra istemeyerek de olsa büyülü sözcükleri mırıldanmayı bıraktı. Glaedr'ın haklı olduğunu biliyordu ama araştırmalarını sonlandırmaya bu kadar yaklaşmışken durup beklemekten nefret ediyordu.</p>

  <p>"Pekâlâ," dedi ve yeniden Saphira'nın sırtına atladı.</p>

  <p>Saphira yorgun argın puflayarak ayağa kalktı, sonra ağır ağır dönüp, yeniden elma koruluğunun yolunu tuttu. Adımlarının ağırlığıyla yerde yarattığı sarsıntıdan solmuş yapraklar yerlere dökülüyordu, bir tanesi de Eragon'un kucağına düştü. Eragon onu aldı ve tam aşağı atacakken yaprağın normalden çok farklı bir yapıda olduğunu gördü: Yaprak kenarlarındaki tırtıllar elma ağacı yapraklarında normalde olması gerekenden daha uzun ve daha enliydi ve damarlar, görmeyi beklediği gibi çizgilerden oluşmuş düzgün bir ağ oluşturacağına, rasgele bir motif meydana getirmişti.</p>

  <p>Eline başka bir yaprak aldı, bu hâlâ yeşildi ve karmaşık bir damar ağına sahipti.</p>

  <p>"Savaş bittiğinden beri burada hiçbir şey eskisi gibi değil," dedi Glaedr.</p>

  <p>Eragon kaşlarını çatıp yaprakları elinden attı.</p>

  <p>Sonra yeniden sincapların seslerini duydu, onları hâlâ ağaç dalları arasında göremiyor ve zihniyle varlıklarını hissedemiyordu ve bu onu çok rahatsız ediyordu.</p>

  <p>Saphira, "Eğer pullarım olsa burası yüzünden kesin kabarırlardı," dedi.</p>

  <p>Yaptığı şakaya gülerken burun deliklerinden küçük bir duman bulutu üfledi havaya.</p>

  <p>Saphira koruluktan çıkıp dağdan dökülen akarsulardan kendi taşlık yatağında usul usul bembeyaz çağlayarak akan küçük bir akarsuya ulaşana kadar güney yönünde yürüdü. Oraya ulaşınca Saphira dönüp akarsu boyunca yukarı, dağ eteğinde çamların başladığı yerdeki gölgeler içinde sulak bir çayıra doğru ilerledi.</p>

  <p>"İşte," dedi Saphira sonunda ve olduğu yere çöktü.</p>

  <p>Kamp yapmak için iyi bir yere benziyordu ve Saphira'nın da daha fazla arayacak hali yoktu; dolayısıyla Eragon kabul edip ejderhanın üstünden aşağı indi. Kısa bir süre durup vadinin manzarasını doya doya seyretti, ardından Saphira'nın üstünden eyer çantalarıyla eyeri çözdü. Serbest kalan Saphira şöyle bir silkindi, omuzlarını oynatıp, göğsünün kenarında bağların geçtiği yeri kaşımak için boynunu çevirdi.</p>

  <p>Daha fazla gürültü patırtı çıkarmadan olduğu yerde çimenlerin üstüne kıvrıldı, kafasını kanadının altına sokup, kuyruğunu bedenine doladı. "Bir şey bizi yemek için üzerimize saldırmadıktan sonra beni uyandırma," dedi.</p>

  <p>Eragon gülümsedi ve kuyruğuna pat pat vurup onu sevdi. Orada uzun bir süre öylece doğru dürüst bir şey düşünmeden, anlamı üzerinde fazla kafa yormadan orada bulunup etrafı seyretmekten memnun dikildi.</p>

  <p>En sonunda yer yatağını çekip çıkardı ve yere Saphira'nın yanına serdi.</p>

  <p>"Bizim için gözcülük yapar mısın?" diye sordu Glaedr'a.</p>

  <p>"Elbette. Siz dinlenin ve merak etmeyin."</p>

  <p>Eragon, Glaedr'ın kendisini göremeyecek olmasına rağmen tamam der gibi başını salladı, sonra örtünün üstüne çöküp, kendini huzursuz bir uykunun kollarına attı.</p>
</body>
</html>
