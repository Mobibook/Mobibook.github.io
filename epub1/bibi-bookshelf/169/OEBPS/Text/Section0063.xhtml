<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Dönüş</h1>

  <p>Eragon dehlizden çıkıp Kuthian Kayası'nın dışına, öğle saatlerinin güneş ışınlarıyla yıkanan önündeki açıklığa çıkınca kaşları çatıldı.</p>

  <p>Sanki önemli bir şey unutmuş gibi hissediyordu kendini. Ne olduğunu hatırlamaya çalıştı ama aklına gelmiyordu, sadece içini huzursuz eden bir boşluk duygusu vardı. Bu şeyle mi ilgiliydi... Hayır, hatırlayamıyordu. "Saphira, sen de..." diye başladı sormaya ama sonra sesi azaldı ve gitti.</p>

  <p>"Ne?"</p>

  <p>"Yok bir şey. Sadece düşünüyordum da... Önemli değil, boş ver."</p>

  <p>Arkalarından dehlizin kapıları tok ve derinden gelen bir gümbürtüyle sıkı sıkı kapandı, üstündeki eski dilde kabartma yazılar silindi ve bir kez daha kaba yosun kaplı dik kayalık yekpare bir dikilitaş haline döndü.</p>

  <p>"Gel hadi," dedi Umaroth. "Artık gidelim. Günler uzuyor ve Urû'baen ile aramızda daha çok yol var."</p>

  <p>Eragon etrafındaki boş alana baktı, hala bir şeyler kaçırdığını hissediyordu; sonra başını salladı ve Saphira'nın eyerine tırmandı.</p>

  <p>Bağları bacaklarına geçirip sıkılaştırırken gölge kuşun tüyler ürpertici sesi sağ tarafındaki sık yapraklı köknar ağaçlarının arasında yankılandı. O tarafa baktı ama yaratığı görmek mümkün değildi. Yüzünü buruşturdu. Vroengard'a geldiğine memnundu ama buradan gittiğine daha çok memnundu. Ada hoş bir yer değildi.</p>

  <p>"Gidelim mi?"diye sordu Saphira.</p>

  <p>"Gidelim," dedi bir rahatlama duygusuyla.</p>

  <p>Kanatlarını yeri süpürürcesine açan Saphira havaya sıçradı ve açıklığın diğer tarafındaki elma ağaçlarının üstüne doğru yükselmeye başladı. Doru Araeba yıkıntılarının üstünde döne döne yükselerek kısa sürede çanak şeklindeki vadinin üstüne çıktı. Dağların üstünde süzülebilecek kadar yükseldikten sonra, yüzünü doğuya çevirdi ve arkasında bir zamanlar süvarilerin ihtişamlı, güçlü kalesinden kalma harabeleri bırakarak anakaraya, Urû'baen'e doğru yola koyuldu.</p>
</body>
</html>
