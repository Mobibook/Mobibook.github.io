<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Karakter Meselesi</h1>

  <p>Kaygan vıcık çamura basınca Eragon'un ayağı kaydı ve birden sertçe yan tarafı üstüne ıslak otların üstüne düştü. Öfkeyle söylenip kalçası sızladığı için acıyla yüzünü buruşturdu. Vurduğu yer kesinlikle çürüyecekti.</p>

  <p>"Barzûl," dedi yana dönüp ağır ağır ayağa kalkarak. Bir yandan pantolon çorabına yapışan kuru çamur tabakalarını ayıklarken, "Neyse ki Brisingr'ın üstüne düşmedim," diye geçirdi içinden.</p>

  <p>Canı sıkkın, kamp kurmaya karar verdikleri yıkık yapıya doğru yeniden yürümeye devam etti; orasının ormandan daha güvenli olacağını düşünmüşlerdi.</p>

  <p>Otlar arasından geçerken birkaç boğa kurbağasını ürkütünce, saklandıkları yerden sıçrayan kurbağalar hoplayarak iki yana kaçıştılar. Boğa kurbağaları adada rastladıkları diğer bir garip yaratıktı; kırmızı gözlerinin her birinin üstünde boynuz gibi birer fırlaklık vardı ve alınlarının orta yerinden kıvrık bir sap uzanıyor (tıpkı bir oltaya benziyordu) ve sapın en ucundan geceleri sarı veya beyazımsı bir renkle parlayan etli, küçük bir organ sarkıyordu. Bu ışık geceleri yüzlerce uçan böceği boğa kurbağalarının dilinin ulaşabileceği mesafeye çekiyordu ve bu kadar kolay yiyecek elde edebilmelerinin bir sonucu olarak kurbağalar çok iriydiler. Eragon bir ayı kafası kadar büyük olanlarını görmüştü; tombul yanakları, dik dik bakan gözleri ve iki karış kadar kocaman ağızları vardı.</p>

  <p>Kurbağalar Eragon'a şifacı kadın Angela'yı hatırlatmıştı; birden kadının da kendileriyle birlikte orada Vroengard'da olmuş olmasını diledi. Eğer bize adlarımızın gerçek anlamını söyleyecek biri varsa, eminim odur. Ne zaman karşılaşsalar nedense hep kadının içini okuduğu hissine kapılırdı; sanki kadın onun hakkında her şeyi çok iyi biliyor gibiydi. Bu aslında huzur kaçırıcı bir duyguydu ama şu anda Eragon'un buna kesinlikle bir itirazı yoktu.</p>

  <p>Saphira'yla birlikte Solembum'a güvenip adada en fazla üç gün daha kalmaya ve isimlerinin gerçek anlamını keşfetmeye karar vermişlerdi. Glaedr kararı onlara bırakmış ve, "Solembum'u benden iyi tanıyorsunuz. İster kalın, ister kalmayın. Her iki halde de tehlike büyük. Artık güvenli bir yol kalmadı," demişti.</p>

  <p>Son kararı verense Saphira'ydı. "Kedi adamlar asla Galbatorix'e hizmet etmezler," demişti ejderha. "Onlar için özgürlükleri çok önemli. Onlara bu konuda bütün yaratıklardan fazla güvenirim, Elflerden bile önce."</p>

  <p>Böylece kalmaya karar vermişlerdi. Günün geri kalanını ve ertesi günün de çoğunu oturup konuşarak, düşünerek, anılarını birbirine anlatarak, birbirlerinin zihnini inceleyerek eski dilde sözcük kombinasyonları yaparak geçirmişlerdi. Hepsi, bütün bu çabaların hepsi, ya bilinçli şekilde isimlerinin gerçek anlamını bulmak veya eğer şansları varsa tesadüfen rastlamaktı.</p>

  <p>Glaedr istediklerinde yardım edebileceğini belirtmiş ama zamanın çoğunda sessiz kalmayı tercih ederek Saphira ile Eragon'a, başka zaman olsa birisinin önünde dile getirmekten çekineceği birçok konu hakkında baş başa konuşabilme fırsatı vermişti. "İnsanın adının gerçek anlamını bulması kendi başına yapması gereken bir şeydir," dedi Glaedr. "Eğer ikinizden birininki aklıma gelirse, size söylerim, çünkü harcayacak fazla zamanımız yok, ama onları kendi başınıza bulsanız daha iyi."</p>

  <p>Ve o ana kadar ikisi de başaramamıştı.</p>

  <p>Brom ona isimlerin gerçek anlamlarından bahsettiği günden beri Eragon hep kendininkini öğrenmek istemişti. Bilgi, özellikle insanın kendisiyle ilgili bilgisi her zaman çok faydalı bir şeydi ve gerçek adını bilmek duygularına daha hâkim olmasına fayda edecekti. Yine keşfedince karşılaşacağı şeye karşı bir parça kaygı duymadan edemiyordu.</p>

  <p>Gerçek ismini birkaç gün içinde bulabilmeyi ümit ediyordu ama tam emin de değildi. Bulmayı ümit ediyordu, hem görevlerini başarmak için, hem de Glaedr veya Saphira'nın kendi yerine tahmin etmelerini istemediği için. Eğer varlığının bütün anlamı bir sözcük ya da cümle içinde kendisine açıklanacaksa, o zaman bu bilginin eline teslim edilmesindense bilgiyi kendi kendine edinmek istiyordu.</p>

  <p>Binaya çıkan beş kırık basamağı tırmanırken içini çekti. Yapı bir kuş yuvasıydı, Glaedr böyle söylemişti ve Vroengard'ın standartlarına göre tamamen kayda değmeyecek kadar küçüktü. Ama yine de duvarları üç kat yüksekliğindeydi ve içerisi Saphira'nın rahatça dolaşabileceği kadar genişti. Güneydoğu kanadı içeriye doğru yıkılmıştı, yıkılırken tavanın bir kısmını da beraberinde çökertmişti ama bunun dışında bina hâlâ sağlamdı.</p>

  <p>Kubbeli girişten adım atıp ana salonun camsı zemininde ilerlerken Eragon'un adımları içerde yankılanıyordu. Şeffaf malzemenin içinde rengârenk dönen kanatlar vardı ve bunlar baş döndüren bir karmaşıklıkta soyut şekiller meydana getiriyordu. Eragon her baktığında sanki çizgiler belli bir şekil alacakmış gibi oluyor ama olmadan değişiyordu.</p>

  <p>Zeminin üstünde yıkık duvardan dökülen taşların neden olduğu, dışa doğru yayılan çatlakların oluşturduğu büyük bir ağ vardı. Yıkık tavanın kenarlarından uzun sarmaşıklar tıpkı uzun düğümlü halatlar gibi sarkıyorlardı. Sarmaşıkların ucundan sular sığ şekilsiz su birikintilerine damlıyordu; damlaların sesi binadan çarpıcı bir sesle yankılanıyor, bu düzensiz vuruşları birkaç gün boyunca dinlemek zorunda kalsa Eragon çıldırabileceğini düşünüyordu.</p>

  <p>Kuzeye bakan duvarın karşısında yarım daire biçiminde Saphira'nın kamplarını korumak için taşıdığı taşlar vardı. Eragon bariyere yaklaşıp en yakındaki taş blokun üstüne sıçradı; blok neredeyse iki metreye yakındı. Sonra oradan diğer tarafa atladı ve aşağı sert bir iniş yaptı.</p>

  <p>Saphira ön ayağını yalıyordu ve Eragon'u görünce durup soran türden bir düşünce gönderdi ona. Eragon başını iki yana sallayınca o da yeniden temizlenmesine geri döndü.</p>

  <p>Pelerinini çıkaran Eragon duvara yakın kurduğu kamp ateşine yaklaştı, iyice ıslanmış olan kumaşı yere yaydı ve ardından çamur içinde ağırlaşmış çizmelerini çıkardı ve onları da kurumaya bıraktı.</p>

  <p>"Yeniden yağmaya başlayacak mı acaba?" diye sordu Saphira.</p>

  <p>"Belki."</p>

  <p>Bir süre ateşin yanına çöktü ve sonra yer yatağının üstüne oturup sırtını duvara dayadı. Saphira'nın kırmızı diliyle pençesinin ucunda içeri girip çıkabilen tırnak diplerini özenle temizleyişini izledi bir süre. Aklına bir fikir geldi ve eski dilde bir cümle mırıldandı ama ne yazık ki, ne sözcüklerden yayılan bir enerji hissetti, ne de gerçek ismini suratına haykırdığında Sloan'ın verdiği gibi Saphira söylediklerine bir tepki verdi.</p>

  <p>Eragon gözlerini kapatıp başını geriye attı.</p>

  <p>Saphira'yla birlikte yaptıkları alıştırmalardan biri (Glaedr önermişti bunu) birbirlerinin fark ettikleri kusurlarını yüzlerine söylemekti. Oldukça zorlayıcı bir uygulamaydı. Glaedr da kendi gözlemlerini onlarla paylaşmıştı, yaşlı ejderha her ne kadar nazik ifade ettiyse de Eragon başarısızlıklarıyla dolu onun listesini dinlerken gururunun biraz incinmesine engel olamamıştı. Eragon kendi gerçek ismini keşfetmeye çalışırken bunu hesaba katması gerektiğinin de farkındaydı.</p>

  <p>Saphira açısından en zorlandığı nokta kendisini beğenmesiyle ilgili eleştirildiği konuda olmuş, uzunca bir süre itiraz edip durmuştu. Eragon'la ilgili olaraksa Glaedr, onun bazen sergilediği kendini beğenmiş tavrı, öldürdüğü adamlara karşı olan hislerini, köşeye sıkıştığında herkesin yaptığı gibi bütün aksi huyunu, bencilliğini, öfkesini, diğer kusurlarını söylemişti.</p>

  <p>Buna rağmen, kendilerini bütün samimiyetleriyle incelemelerine rağmen, çalışmaları bir sonuç vermemişti.</p>

  <p>"Bugün ve yarın, bütün zamanımız bu kadar." Varden'e boş elle dönecek olmaları fikri canını sıkıyordu. "Galbatorix'i nasıl yeneceğiz?" diye düşünüyordu, daha önce de pek çok kez aklından geçtiği gibi. "Birkaç gün sonra hayatlarımız artık bize ait olmayabilir. Tıpkı Murtagh ile Thorn gibi köleye dönüşeceğiz."</p>

  <p>Alçak sesle küfredip çaktırmadan yere bir yumruk attı.</p>

  <p>"Sakin ol Eragon," dedi Glaedr ve Eragon onun düşüncelerini Saphira'nın duyamayacağı şekilde perdelediğini fark etti.</p>

  <p>"Nasıl olabilirim?" dedi sinirle.</p>

  <p>"Endişelenecek bir şey yoksa sakin kalabilmek kolaydır zaten Eragon. Asıl kendi üzerindeki kontrolünü deneyeceğin zaman, seni zorlayan bir durumla karşılaştığında sakin kalıp kalamayacağındır. Öfke, üzüntü, hayal kırıklığının düşünme yeteneğini gölgelemesine izin vermemelisin, bunun şimdi hiç sırası değil. Şu an için zihninin berrak kalabilmesi çok önemli."</p>

  <p>"Sen de böyle durumlarda sakin kalabilmeyi başarabilmiş miydin?"</p>

  <p>Yaşlı ejderhanın güldüğü anlaşılıyordu. "Hayır. Ben kükrer, ısırır, ağaçları yıkar geçer, toprağı altüst ederdim. Bir keresinde Spine'daki dağlardan birinin zirvesini bile koparmıştım; diğer ejderhalar bunun için bana çok kızmışlardı. Ama sinirlerime hâkim olamamanın bir şey getirmediğini öğrenmek uzun yıllarımı aldı. Senin önünde böyle bir zaman olmadı, biliyorum, ama istersen benim tecrübelerimden yararlanabilirsin. Bırak endişelenmeyi ve elindeki işe ver aklını. Gelecekte ne olacaksa zaten olacak, bunun gerginliğini yaşamak sadece korkularının gerçeğe daha kolay dönüşmesine neden olur."</p>

  <p>"Biliyorum," dedi Eragon iç geçirerek. "Ama kolay bir şey değil."</p>

  <p>"Tabii ki değil, değerli olan şeyler her zaman zordur." Bunu söyledikten sonra Glaedr yeniden kabuğuna çekildi ve Eragon'u kendi düşüncelerinin sessizliğiyle baş başa bıraktı.</p>

  <p>Eragon gidip eyerden çanağını aldı, yarım daire şeklindeki taşların üstünden seke seke yalınayak yıkık tavanın altında bulunan su birikintilerinden birinin yanına gitti. Hava hafif çiselemeye başlamış, zeminin o kısmını kaymaya sebep verecek bir su tabakasıyla kaplamıştı. Suyun yanına çömelip çıplak elleriyle suyu avuç avuç tasa doldurmaya başladı.</p>

  <p>Tas dolunca Eragon birkaç adım gerileyip elindekini masa yüksekliğinde taş bloklardan birinin üstüne bıraktı. Sonra aklına Roran'ın görüntüsünü getirip mırıldandı: "Draumr kopa."</p>

  <p>Kabın içindeki su titreşti, Roran'ın görüntüsü bembeyaz zeminli suya aksetti. Horst ve Albriech'le yan yana yürüyor, atı Kar Ateşi'ni çekiyordu. Üç adam yorgun, yürümekten tabanları şişmiş gibi görünüyorlardı; ama silahları hâlâ üzerlerindeydi, bundan Eragon, İmparatorluk'un onları henüz yakalamamış olduğunu çıkardı.</p>

  <p>Ardından Jörmundur'u da gördü ve Solembum'u. Kedi Adam yeni yakaladığı belli olan bir kuşu parçalamakla meşguldü ve ardından Arya'yı gördü ama Arya'nın koruyucu sihri görüntüsünün suya yansımasına engel olmuştu, tek görebildiği bir siyah karaltıydı.</p>

  <p>Sonunda Eragon tılsımı kesti ve suyu yeniden yere döktü. Kamplarını çeviren taş bariyere tırmanırken Saphira gerinip esnedi, sırtını bir kedi gibi yaylandırdı ve, "Nasıllar?" diye sordu.</p>

  <p>"Güvendeler, anladığım kadarıyla."</p>

  <p>Tası elinde eyer çantalarının üstüne attı, kendi de gidip yer yatağına uzandı, gözlerini kapadı ve gerçek isminin ne olabileceğiyle ilgili yeniden fikirler üretmeye başladı. Her dakika aklına başka bir yeni olasılık geliyordu ama bulduğu içinde bir duygu uyandırmıyor, o da onu bırakıp bir başkasına geçiyordu. Bulduğu bütün isimlerin içinde ortak değişmezler geçiyordu: Süvari olduğu gerçeği, Saphira ve Arya'ya olan bağlılığı, Galbatorix'i ortadan kaldırma arzusu, Roran, Garrow ve Brom'la olan ilişkisi ve Murtagh'la aynı kanı taşıdığı. Ama bu noktaları hangi şekilde birbirleriyle kombinasyon yaparsa yapsın, doğru ismi çıkaramıyordu. Bir yerlerde kendisiyle ilgili çok önemli bir ayrıntıyı atladığına emindi; böylelikle, atladığı noktayı yakalayabilme ümidiyle isimleri gittikçe uzattı, uzattı.</p>

  <p>Oluşturduğu ismi söylemek bir dakikadan fazla zamanını almaya başlayınca boşa zaman harcadığını fark etti. Temel varsayımlarını yeniden gözden geçirmesi gerekiyordu. Hatasının, kendisindeki bir kusuru fark etmedeki eksikliğinden kaynaklandığına neredeyse emindi ya da bildiği bir kusuruna gereken önemi göstermemesi de olabilirdi. Dikkat etmişti, insanlar kendi kusurlarını kabul etme konusunda genellikle isteksiz olurdu ve bunun kendisi için de böyle olduğunun farkındaydı. Hâlâ zamanı varken bu kör olduğu noktayı düzeltmesi gerekliydi. Gurur ile kendinden emin ve kendine dönük olmaktan kaynaklanan bir körlüktü bu; hayatta her şeyi en iyi kendisinin yaptığına inanmasına neden oluyordu. Ama artık böyle bir aldanış içine girme lüksü yoktu.</p>

  <p>Böyle düşünüyordu ve gün bitimine kadar da düşünmeye devam etti ama çabaları karşılıksız kalıyordu.</p>

  <p>Yağmur hızlanmıştı. Eragon yağmurun su birikintilerinde yarattığı patırdıyı sevmiyordu, çünkü belli bir tınısı olmayan yağmurun gürültüsü gizlice yaklaşan düşmanı duyabilmelerine engel oluyordu. Vroengard'daki ilk gecelerinden beri, şehirde gezindiklerini gördüğü o tuhaf, kukuletalı tiplerden hiçbir iz yoktu, zihniyle varlıklarını da hissetmemişti. Ama Eragon onların var oldukları gerçeğini göz ardı etmiyordu ve Saphira'yla birlikte her an onların saldırısına uğrayacakları duygusunu da bir türlü üstünden atamıyordu.</p>

  <p>Günün gri ışığı ağır ağır akşam karanlığına çeviriyordu; derken koyu yıldızsız bir gece çöktü vadinin üstüne. Eragon ateşe biraz daha kuru dal yığdı; kuş evinin içindeki tek aydınlıktı bu ve koca binada yükselen sarı alevlerin ışığı ufacık bir mum ışığı gibi duruyordu. Ateşe yakın noktada camsı yer yüzeyi yanan dalların parlaklığını yansıtıyordu. Tıpkı berrak bir buz tabakası gibi ışıldıyordu ve içindeki renk kanatları sık sık Eragon'u düşüncelerinden koparıyordu.</p>

  <p>Eragon yemek yemedi. Karnı açtı ama midesi yemek kabul etmeyecek kadar gergindi ve zaten yemeğin düşünme hızını yavaşlatacağına inanıyordu. Zihninin en keskin olduğu zamanlar hep karnının en aç olduğu zamanlardı.</p>

  <p>Gerçek ismini bulana kadar bir şey yememeye karar verdi ya da adadan gitmek zorunda kalacakları ana kadar, artık hangisi önce gerçekleşirse.</p>

  <p>Birkaç saat geçti. Saphira'nın duygu ve düşüncelerindeki genel değişimleri hissetse bile (Saphira da onunkilerin farkındaydı) aralarında çok az konuşma geçiyordu.</p>

  <p>Derken, tam Eragon o kısa huzursuz uykularından birine dalmak üzereyken (hem biraz dinlenmek, hem de belki rüyasında kendisine fikir verebilecek bir şeyler görebilme umuduyla) Saphira yüksek sesle kükredikten sonra, ön ayağını ileri uzatıp bam diye yere vurdu. Sarsıntının şiddetinden ateşte birkaç dal olduğu yerde kırılıp küle dönüşerek karanlık tavana doğru bir kıvılcım kümesinin yükselmesine neden olmuştu.</p>

  <p>Birden korkan Eragon derhal ayağa fırladı, Brisingr'ı çekip yarım daire biçimi taş yığınının gerisinde karanlığın içinde düşman silüeti taradı. Ama hemen Saphira'nın halinin korku veya öfkeden değil, sevinçten kaynaklandığını anladı.</p>

  <p>"Başardım!" dedi Saphira heyecanla. Boynunu geriye doğru kırıp binanın içinde yukarılara doğru mavi sarı fişek gibi alev püskürttü. "Gerçek adımı biliyorum!" Eski dilde bir cümle söyledi ve Eragon'un zihninde sanki bir zil gibi çınladı söylediği, sonra kısa bir an Saphira'nın pulları sanki içten gelen bir ışıkla parladı, sanki yıldızlardan meydana gelmiş gibi parlıyordu.</p>

  <p>İsim gerçekten muhteşem ve soyluydu ama bir parça da hüzünlü bir yanı vardı, çünkü onun soyunun son dişisi olduğuna işaret ediyordu. Eragon sözcüklerde Saphira'nın kişiliğini belirten özelliklerin yanı sıra, onun kendisine duyduğu sevgi ve bağlılığı da hissediyordu. Kişilik özelliklerinin çoğunu biliyordu zaten ama bilmediği birkaç tanesi de vardı. Kusurları da diğer olumlu özellikleri gibi önemli şeylerdi ama genel olarak isminin verdiği anlam ateş, güzellik ve ihtişamla ilgiliydi.</p>

  <p>Saphira burnunun ucundan kuyruğunun dibine kadar titredi ve kanatlarını çırpıştırdı.</p>

  <p>"Ben kim olduğumu biliyorum," dedi.</p>

  <p>"Çok iyi Bjartskular," dedi Glaedr ve Eragon onun etkilendiğini görebiliyordu. "Gurur duyabileceğin bir ismin var. Ama senin yerinde olsam onu bir daha anmam, hatta kendi kendime bile söylemezdim, yani şu görmek için geldiğimiz kuleye varana dek. Artık ne olduğunu bildiğine göre ismini saklamak için çok büyük özen göstermelisin."</p>

  <p>Saphira gözlerini kırpıştırıp yeniden kanatlarını çırpıştırdı. "Evet efendim." Sesine yansıyan heyecan hissediliyordu.</p>

  <p>Eragon, Brisingr'ı yeniden kınına sokup Saphira'nın yanına gitti. Ejderha başını Eragon'unkiyle aynı seviyeye gelecek kadar indirdi. Eragon onun çenesinin kenarını sevdi, alnını onun burnuna dayadı ve mümkün olduğunca sıkı sıkı sarıldı, parmaklarının arasında pullarının keskinliğini hissediyordu. Yanaklarından aşağı sıcak gözyaşları yuvarlanmaya başladı.</p>

  <p>"Neden ağlıyorsun?" diye sordu Saphira.</p>

  <p>"Çünkü... seninle bağım olduğu için kendimi çok şanslı hissediyorum."</p>

  <p>"Küçüğüm..."</p>

  <p><br /></p>

  <p>Bir süre daha konuştular, Saphira kendi hakkında öğrendiği şeyleri anlatmak için sabırsızlanıyordu. Eragon dinleyebildiği için mutluydu ama kendi gerçek adını henüz bulamadığı için biraz burukluk hissetmesine de engel olamıyordu.</p>

  <p>Sonra Saphira gidip yarım daire şeklinde yığılı taşların yanına kıvrıldı ve Eragon'u sönen kamp ateşinin ışığında arpacı kumrusu gibi düşünceler içinde bırakarak uyudu. Glaedr uyanık ve tetikteydi; ara sıra Eragon ona bir şeyler sorup danışıyordu ama çoğunlukla kendi halinde sessizdi.</p>

  <p>Saatler birbirini kovalayıp gidiyordu, Eragon giderek umutsuzluğa düşüyordu. Zamanı daralıyordu (aslında Saphira'yla birlikte dün Varden'e doğru buradan ayrılmış olmaları gerekiyordu) ve hâlâ ne kadar çabaladıysa da, kendini olduğu haliyle tanımlamayı beceremiyordu.</p>

  <p>Yağmur kesildiğinde hatırladığı kadarıyla neredeyse gece yarısı olmuştu.</p>

  <p>Eragon'un huzursuzluktan içi kıpır kıpırdı; karar vermeye çalışıyordu; derken ayağa kalktı, artık daha fazla oturamayacak kadar huzursuzdu. "Ben yürüyüşe çıkıyorum," dedi Glaedr'a.</p>

  <p>Ejderhanın itiraz etmesini bekliyordu ama Glaedr tam aksine, "Silahlarınla zırhını burada bırak," dedi.</p>

  <p>"Neden?"</p>

  <p>"Her ne bulacaksan onu yalnız karşılama/ısın. Sana yardım etmesi için bir şeylere, birilerine güvenirsen, kendi hamurunu asla anlayamazsın."</p>

  <p>Glaedr'ın sözleri mantıklıydı, ama yine de kılıcını, hançerini ve zırh gömleğini emin olmayarak çıkardı. Sonra çizmelerini ve nemli pelerinini giydi ve ardından Glaedr'a ait kalplerin kalbinin içinde olduğu eyer çantasını getirip Saphira'nın yanına koydu.</p>

  <p>Eragon yarım daire taş yığılı yerden ayrılırken Glaedr, "Ne yapman gerekiyorsa yap tabii, ama dikkatli ol," dedi.</p>

  <p><br /></p>

  <p>Kuş yuvasının dışında Eragon birkaç yıldız kümesi ve çevresini görebilmesine yardım edecek yeterince ay ışığı görebildiği için memnun olmuştu.</p>

  <p>Nereye gideceğine karar vermeye çalışıp birkaç kez ayak uçlarında yaylandı, sonra da canlı adımlarla virane şehrin merkezine doğru yürümeye başladı. Birkaç saniye sonra can sıkıntısı had safhaya geldi ve yürümeyi bırakıp koşmaya başladı.</p>

  <p>Nefesini ve ayaklarının taş döşeli yolda çıkardığı sesleri dinlerken bir yandan da kendi kendine soruyordu. "Kimim ben?" Ama bir cevap alamadı.</p>

  <p>Ciğerleri patlayana kadar koşmaya devam etti, biraz daha koştu ve artık ciğerleri de bacakları da tutmayınca ot bürümüş bir çeşmenin yanında durdu ve kollarını uzatıp dayanarak nefesini toparlamaya çalıştı.</p>

  <p>Etrafında birkaç devasa yapının karaltısı yükseliyordu: Dev gölgeleriyle bir dizi yıkılan sıradağlara benziyorlardı. Çeşme, çok büyük kare biçiminde bir avlunun ortasında yer alıyordu, ama çevre taş yıkıntılardan geçilmiyordu.</p>

  <p>Dayandığı yerden doğruldu ve ağır ağır arkasına döndü. Uzaktan boğa kurbağalarının derinden gelen vıraklamalarını duyuyordu; o tuhaf sesler her yeni kurbağanın katılımıyla daha da gürültülü hale geliyordu.</p>

  <p>Gözüne birkaç metre ötede kırık bir taş blok takıldı. Oraya doğru yürüdü; kenarlarından kavradı ve nefesini tutup bir gayretle yerden kaldırdı. Kol kasları yanıyordu, avlunun bitimine doğru gidip taş bloku ötedeki çimlere fırlattı.</p>

  <p>Yumuşak ve tatmin edici bir bam sesiyle yere düştü.</p>

  <p>Eragon yeniden çeşmeye döndü, pelerinini çıkardı, heykelin üstüne serdi. Ardından ikinci bir kırılmış yerde duran taşa yürüdü (bu daha büyücek bir taş bloktan kırılıp kopmuş kenarı çentikli kalmış bir parçaydı) ve parmaklarını altına sokup omzuna yüklendi.</p>

  <p>Bir saatten fazla uğraşıp avluyu taşlardan temizlemeye çalıştı. Taşların bazıları öyle iriydi ki, yerlerinden kımıldatmak için büyü kullanması gerekmişti ama çoğunu elleriyle halletti. Sistemli çalışıyordu; avluda gidip geliyor, karınca gibi çalışıyor, önüne çıkan her blok taşı ne kadar büyük olursa olsun durup kaldırıyordu.</p>

  <p>Gayretleri sonunda onu ter içinde bırakmıştı. Üstündeki tüniği çıkaracaktı ama taşların kenarları genelde kırık ve bu yüzden keskindi, yaralanabilirdi. Dolayısıyla göğüs ve omuzları çürük içinde, elleri çeşitli yerlerinden kesik içinde kalmıştı.</p>

  <p>Hareket etmek onu sakinleştiriyordu; yaptığı şeye kafa yorması gerekmediği için bütün dikkatini ne ve kim olduğuyla ilgili her şeyi baştan gözden geçirmeye verebiliyordu.</p>

  <p>Kendi kendine edindiği işin orta yerinde, bayağı ağır bir kornişi taşıdıktan sonra dinlenirken, düşmanca bir tıslama sesi duydu ve bakınca bir snalgli gördü (bunun kabuğu en azından bir seksendi), karanlıkların içinde inanılmaz bir hızla kayarak yaklaşıyordu. Yaratığın kıkırdaksız boynu iyice öne doğru uzamıştı, dudaksız ağzı yumuşak eti ortadan bölen karanlık bir yarık gibi duruyor, soğana benzeyen gözleriyle doğrudan ona bakıyordu. Ay ışığının altında snalgli'nin eti gümüş gibi parlıyordu, arkasında bıraktığı sümüksü iz de öyle.</p>

  <p>"Letta," dedi Eragon ve doğrulup yaralı ellerinden damlayan kanları silkeledi. "Ono ach neiaf threyja eom verrunsmal edtha, O snalgli."</p>

  <p>Uyarısını yaparken sümüklüböcek yavaşladı, gözlerini birkaç santim içe doğru çekti. Birkaç metre kala durdu, tekrar tısladı ve Eragon'un sol tarafından yaklaşmaya başladı.</p>

  <p>Eragon da onunla birlikte dönerek, "Ah, hayır, buna kalkışmayacaksın, değil mi?" diye mırıldandı. Omzunun üstünden geriye bakıp arkadan başka sümüklüböceğin yaklaşmadığına emin olmak istedi.</p>

  <p>Dev sümüklüböcek onu gafil avlayamayacağını anlamıştı, çünkü olduğu yerde durmuştu, tıslamaya ve top top gözlerini ona yuvarlamaya devam ediyordu.</p>

  <p>"Kaynamaya bırakılmış çaydanlık gibisin," dedi ona.</p>

  <p>Ardında göz topları daha da hızlı dönmeye ve düz karnının üstünde kenarları fır fır kıvrıla kıvrıla onun üzerine doğru hızla gelmeye başladı.</p>

  <p>Eragon son ana kadar bekleyip, sonra kenara sıçradı ve snalgli yanından teğet geçti. Güldü ve eliyle onun kabuğuna pat pat vurdu. "Çok da fazla akıllı değiliz, ha?" Yerinde alaycı hareketler yapıp uzaklaşarak eski dilde yaratıkla dalga geçmeye başladı. Ona bir sürü çirkin ve cuk diye yerine oturan adlar takıyordu.</p>

  <p>Sümüklüböcek öfkeyle şişip kabardı, boynu kalınlaştı, ağzını daha da açmış, tıslamanın yanı sıra salyalar saçmaya başlamıştı.</p>

  <p>Eragon'a tekrar tekrar saldırdı ve Eragon her seferinde kenara sıçradı. Sonunda snalgli bu oyundan yoruldu. Birkaç metre geri çekildi ve yumruk kadar büyük gözlerini dikip ona bakmaya başladı.</p>

  <p>"Bu kadar yavaş hareket ederken nasıl bir şeyler yakalayacaksın sen bakalım?" diye sordu Eragon alay ederek ve ardından sümüklüböceğe dil çıkardı.</p>

  <p>Sümüklüböcek bir kez daha tısladı, sonra geriye dönüp karanlığın içinde yok oldu.</p>

  <p>Eragon yıkıntıların başına dönmeden önce gittiğinden emin olmak için birkaç dakika bekledi. Avlunun diğer ucuna kırık bir sütun parçasını taşırken bir yandan da, "Belki de adım Sümüklüböcek Kovan'dır," diye söylendi. "Eragon Shade Katili, Sümüklüböcek Kovucu... Nereye gidersem gideyim insanlara korku saçarım."</p>

  <p><br /></p>

  <p>Avlunun bitip otların başladığı yere son taş molozu da taşıdığında vakit gecenin çok ilerlemiş bir saatiydi. Nefes nefese durup bekledi. Üşüyordu, açtı, yorgundu, ellerinin üstündeki çizikler acıyor, bilekleri ağrıyordu.</p>

  <p>Avlunun kuzeydoğu köşesinden çıktı. Kuzey tarafında savaş sırasında büyük kısmı yıkılmış çok büyük bir salon vardı, geri kalan sadece arka duvarın bir kısmı ve girişin olduğu yerdeki sarmaşık kaplı tek bir sütundu.</p>

  <p>Sütuna oldukça uzun bir süre baktı durdu. Üstünde, bulutların arasından bir sürü parlak yıldız pırlantalar gibi parlıyorlardı. Onlara karşı tuhaf bir ilgi duyuyordu, sanki görünümleri bilmesi gereken bir şeylere işaret ediyor gibiydi.</p>

  <p>Yapacağı şey üstünde fazla bir şey düşünmeden sütunun dibine gitti (yığılı molozları tırmanarak), sonra yetişebildiği kadar uzanarak sarmaşığın en kalın yerinden yakaladı: Bileği kadar kalın, binlerce minik tüyle kaplı bir köktü.</p>

  <p>Sarmaşığa asılıp bir iki çekti. Sağlamdı, o da böylece yerden sıçrayıp başladı tırmanmaya. El üstüne elini koyup, belki on metre uzunluğunda olan ama bulunduğu yerden çok daha uzak görünen sütuna tırmandı.</p>

  <p>Düşüncesizce ve gözü kara bir davranış olduğunu biliyordu ama dünya da umurunda değildi şu an zaten.</p>

  <p>Yarı yolda üzerine bütün ağırlığı binen sarmaşığın en dıştaki lifleri taşın üstünde birer birer kopmaya başlayınca, o da artık sarmaşığın sadece ana köküyle bazı daha kalınca dallarına tutunarak tırmanmaya devam etti.</p>

  <p>En tepeye vardığında neredeyse artık daha fazla tutunamayıp düşecek haldeydi. Sütun başlığı halâ yerindeydi; kare biçiminde ve üstü düzdü, her iki tarafta birer ayak ölçüsü mesafe bırakacak kadar da oturmaya imkân verecek kadar genişti.</p>

  <p>Sarf ettiği gayretten dolayı bitkin ve titrer halde Eragon bağdaş kurdu ve ellerini dizlerinin üstüne ellerinin ayası yukarı bakacak şekilde dayadı; havanın sıyrılmış avuç içlerini yatıştırmasını arzu ediyordu.</p>

  <p>Aşağıda gözlerinin önünde virane şehir uzanıyordu: Terk edilmiş, garip haykırışların yankılandığı harap dış yüzeylerden bir labirent. Küçük göllerin olduğu birkaç yerde, tıpkı uzaktan görülen lambalar gibi boğa kurbağalarının soluk bir ışıkla parlayan cazibeli tuzaklarını seçebiliyordu.</p>

  <p>İçinden eski dilde, "Fener kurbağaları," diye geçirdi. "Onların adı bu: Fener kurbağaları." Haklı olduğuna emindi, çünkü anlamı yerine cuk diye oturuyordu.</p>

  <p>Ardından bakışlarını onu oraya tırmanmaya teşvik eden yıldızlara çevirdi. Ciğerlerine doldurup boşalttığı sürekli bir hava akımıyla daha yavaş nefes alıp vermeye başladı. Soğuk hava, açlık ve yorgunluktan titremesi kendisine belli bir berrak zihin sağlamıştı; sanki bedeninden ayrılmış boşlukta yüzüyor, sanki bilinciyle teni birbirlerine yabancılaşmış gibiydi ve çevresini kuşatan şehir ve adayla ilgili artan bir farkındalık çöktü üstüne. Rüzgârın her türlü hareketine duyarlıydı ve sütunun üstünden esip geçen her türlü sese ve kokuya.</p>

  <p>Orada otururken daha başka isimler düşündü ve her ne kadar hiçbiri tam olarak onu tanımlamasa da başarısızlığı canını sıkmamıştı, çünkü hissettiği netlik, berraklık hiçbir olumsuzluk tarafından bozulamayacak kadar derindi.</p>

  <p>"Sadece birkaç kelimeye kendimle ilgili her özelliği nasıl sığdırırım?" diye düşündü ve yıldızlar ilerlemelerine devam ederken bu sorunun cevabını düşünmeye devam etti.</p>

  <p>Şehrin içinden iki çarpık gölge geçip (sanki gerçeklik içinde hareket eden küçük yarıklar gibi) sol tarafındaki yapının çatısına kondu. Ardından koyu renkli, baykuş biçiminde siluetler dikenli tüylerini kabartıp açarak şeytani gözlerini dikip uğursuz bakışlarla Eragon'a baktılar. Gölgeler usulca birbirleri arasında şakıdı, sonra ikisi derinliği olmayan pençeleriyle boş kanatlarını kaşıdılar. Üçüncüsü kapkara pençeleri arasında bir boğa kurbağasının kalıntılarını tutuyordu.</p>

  <p>Eragon tehditkâr kuşları birkaç dakika izledi ve onlar da Eragon'u izledi; ardından kanatlanıp batıya doğru bir hayalet gibi, yere düşen bir kuş tüyünden daha fazla ses çıkarmayarak uçup gittiler.</p>

  <p><br /></p>

  <p>Şafağa yakın, doğu tarafındaki iki zirvenin arasından Çobanyıldızını gördüğü sıralarda Eragon da kendi kendine şunu soruyordu: "Ben ne istiyorum?"</p>

  <p>O ana dek bu soruya hiç cevap aramamıştı. Galbatorix'i devirmek istiyordu: Kesinlikle. Ama diyelim ki başardılar, ya sonra? Palancar Vadisi'nden ayrıldığından beri, günün birinde Saphira'yla birlikte geri döneceklerini ve o çok sevdiği dağların yanında yaşayacaklarını düşünmüştü. Ama bunları gözünün önüne getirince, artık bu fikrin eskisi kadar çekici gelmediğini de fark ediyordu.</p>

  <p>Palancar Vadisi'nde büyümüştü ve orayı her zaman evi olarak kabul etmişti ama orada artık kendisiyle Saphira için ne kalmıştı ki? Carvahall yıkılmıştı ve eğer bir gün köylüler yeniden kursalar bile kasaba hiçbir zaman eskisi gibi olmayacaktı. Ayrıca Saphira'yla birlikte edindiği arkadaşları hep başka yerlerde yaşıyorlardı ve ikisinin de Alagaesia'da yaşayan diğer ırklara karşı sorumluluk ları vardı, inkar edemeyecekleri sorumlulukları. Ve yaptıkları ve gördükleri onca şeyden sonra, Eragon ikisinin de o kadar sıradan ve gözlerden ırak bir yerde yeniden yaşayıp yaşayamayacaklarına emin değildi.</p>

  <p>Çünkü gök kubbe boş ve dünya yuvarlak...</p>

  <p>Hem dönseler bile ne yapacaklardı? İnek yetiştirip, buğday mı ekeceklerdi? Ailesinin çocukluğunda sürdükleri gibi bir hayata karşı bir arzu duymuyordu. Kendisi bir süvariydi ve Saphira da onun ejderhası; onların kaderi tarih yazmaktı, ocak ateşi önünde oturup, şişmanlayıp tembelleşmek değildi.</p>

  <p>Ayrıca bir de Arya konusu vardı. Eğer Saphira'yla birlikte Palancar Vadisi'nde yaşayacak olsalardı onu çok ender görebilecekti, eğer görebilirse tabii.</p>

  <p>"Hayır," dedi Eragon ve sözcük sessizliğe balyoz gibi inmişti. "Geri dönmek istemiyorum."</p>

  <p>Soğuk bir ürperti geçti sırtından aşağı. Brom ve Saphira'yla beraber Ra'zac'ın peşine düştüğünden beri değiştiğini biliyordu ama her zaman özünde aynı kişi kaldığına inanmıştı. Fakat şimdi artık bunun doğru olmadığını biliyordu. Palancar Vadisi'nden dışarı adım attığından beri o eski oğlan çocuğu çoktan gitmişti. Eragon ona benzemiyordu, onun gibi davranmıyordu, hayattan istediği şeyler artık aynı değildi.</p>

  <p>Derin bir nefes aldı, sonra da gerçek içine oturunca titreyerek uzun bir soluk koyuverdi.</p>

  <p>"Eski Eragon değilim." Yüksek sesle söylemek düşünceye daha büyük bir anlam vermişti.</p>

  <p>Sonra şafağın ilk ışıkları antik Vroengard Adası'nın doğusunda, bir zamanlar süvarilerle ejderhalarının yaşadığı yerleri aydınlatmaya başlayınca, aklına bir isim geldi, daha önce aklına hiç gelmemiş olan bir isim ve söyleyince de içine bir emin olma hissi doldu.</p>

  <p>İsmi mırıldanarak benliğinin en derinliklerinde duyumsayarak söyledi ve sanki bütün vücudu birden titremeye tutulur gibi oldu, sanki Saphira aşağıdan sütunu sallıyormuş gibiydi.</p>

  <p>Ardından nefesi kesildi ve kendini hem güler hem de ağlarken buldu; gülüyordu, çünkü başarmıştı ve idrak etmenin saf mutluluğunu hissediyordu; ağlıyordu, çünkü şimdi yaptığı bütün hataları anlıyor, bütün başarısızlıklarını açık açık görüyordu ve artık kendi kendini bununla kandırmıyordu.</p>

  <p>Sütun başlığını kenarlarından tutarak, "Artık eski Eragon değilim," diye mırıldandı. "Ama kim olduğumu biliyorum."</p>

  <p>İsim, gerçek ismi tahmininden çok daha zayıf özellikte, çok daha fazla kusur belirten cinstendi ve bu yüzden kendinden nefret ediyordu; ama bir o kadar da hayran duyulacak yönler barındırıyordu ve düşündükçe kendini olduğu haliyle daha fazla kabul edebiliyordu. Hayattaki en iyi yürekli insan değildi, en kötü de değildi.</p>

  <p>"Ve asla peşini bırakmayacağım," dedi yüksek sesle.</p>

  <p>Kimliğinin değişmez kalmayacağını bilmek onu teselli etmişti; kendisini istediği gibi geliştirebilirdi. Ve sonra hemen ardından gelecekte daha iyi biri olmaya çalışacağına kendi kendine söz verdi, her ne kadar zor olursa olsundu.</p>

  <p>Hâlâ hem gülüp hem ağlayarak yüzünü gökyüzüne çevirdi ve kollarını iki yana açtı. Sonra üstüne büyük bir mutluluk ve boyun eğişi barındıran derin bir sükûnet çökmüştü. Glaedr'ın verdiği öğüde rağmen yine de gerçek ismini yüksek sesle mırıldandı ve bir kez daha bütün vücudu sözcüklerin gücüyle sarsıldı.</p>

  <p>Kollarını iki yanda açık tutarak sütunun tepesinde ayakta dururken bedenini eğip ağırlığını öne doğru verdi ve tepetaklak aşağı düşmeye başladı. Yere çarpmadan hemen önce, "Veoht," dedi ve der demez yavaşladı, kendi etrafında döndü ve sanki bir at arabasından iniyormuşçasma çatlak taşlardan birinin üstüne kondu.</p>

  <p>Sonra yeniden ortadaki çeşmenin başına döndü, pelerinini aldı. Ardından virane şehir yavaş yavaş aydınlanmaya başlarken o da bir an evvel yeniden kuş yuvasına dönmek üzere harekete geçti; Saphira ile Glaedr'ı uyandırıp sonunda bulduğunu onlara söylemek için sabırsızlanıyordu.</p>
</body>
</html>
