<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Mahşerin Ortası</h1>

  <p>Yanında bölüğünden savaşçılarıyla birlikte Roran mücadele etmeye devam ederek Urû'baen'in dış surlarından aşağı şehir sokaklarına inmeyi başarmıştı. Orada kısa bir ara durup yeniden toplandılar, sonra Roran bağırdı: "Kapıya!" Ve balyozuyla işaret etti.</p>

  <p>Aralarında Horst ve Delwin'in de olduğu Carvahall'den birkaç adamla önden gidip duvarın iç kısmı boyunca Elflerin büyüyle açtığı gediğe doğru ilerlemeye başladılar. Onlar koşar adım ilerlerken başlarının üstünde vızır vızır oklar uçuşuyordu ama hiçbiri özellikle doğrudan kendilerini hedef almıyordu, o da gruptan birinin yaralandığım duymadı.</p>

  <p>Sur ile taş evlerin arasında onlarca askerle karşılaştılar. Aralarından birkaçı durup kendileriyle savaştı, çoğunluk geri kalanı koşmaya devam etti ama kalıp savaşanlar da kısa bir süre sonra sokak aralarına daldılar.</p>

  <p>İlk başta kıyımın getirdiği yoğun vahşet duygusu ve zaferle Roran hiçbir şeyin farkına varmamıştı, ama sonra karşılarına çıkan askerlerin kaçmaya devam etmeleri içini huzursuz etmeye başlamıştı. Dikkatle çevresine bakınıp sıra dışı olabilecek bir şeyler tespit etmeye çalıştı.</p>

  <p>Yolunda olmayan bir şeyler vardı ortada. Bundan emindi.</p>

  <p>"Galbatorix onların bu kadar çabuk pes etmelerine göz yummazdı," diye mırıldandı kendi kendine.</p>

  <p>Yanında duran Albriech, "Ne?" diye sordu.</p>

  <p>"Dedim ki, Galbatorix onların bu kadar çabuk pes etmelerine göz yummazdı." Başını çevirip bölüğün geri kalanına bağırdı: "Kulaklarınızı iyi açın, gözlerinizi de! Eminim Galbatorix'in bize bir iki sürpizi var. Ama biz gafil avlanmayacağız, öyle değil mi?"</p>

  <p>"Güçlü Balyoz!" diye bağırarak karşılık verdiler, silahlarıyla kalkanlarına vurdular. Elfler dışında hepsi. Roran gördüğü manzaradan memnun adımlarını sıklaştırdı, yürürken bir yandan da gözüyle evlerin damlarını kesiyordu.</p>

  <p>Kısa süre sonra her tarafa moloz saçılmış, bir zamanlar ana giriş kapısının olduğu yola vardılar. Şimdi kapıdan geriye kalan tek şey, tepede birkaç metre genişlikte açılmış koca bir delik ile hemen altında birikmiş taş ve moloz yığınıydı. Açılmış gedikten Varden'liler müttefikleriyle beraber içeri girdiler. İnsanlar, Cüceler, Urgallar, Elfler ve kedi adamlar tarihte ilk kez birlikte İmparatorluk'a karşı savaşıyorlardı.</p>

  <p>Şehre girerlerken ordunun tepesinden aşağı oklar yağıyordu ama Elflerin yaptığı büyü ölümcül okların savaşçılara isabet edip yaralamasını önlüyordu. Aynı şey Galbatorix'in askerleri için söz konusu değildi, Roran aralarından bazılarının Varden'lilerin oklarına hedef olup düştüğünü görüyordu ve bazıları da isabet aldığı halde korunma altında oldukları belli oluyordu. Roran, bunlar Galbatorix'in gözdeleri olmalı, diye düşündü.</p>

  <p>Kendi bölüğü ordunun geri kalanına katıldığında Roran atı üstünde Jörmundur'u savaşçıların arasında gördü. Roran onu selamladı, Jörmundur da aynı şekilde selam verip ardından seslendi: "O çeşmeye ulaşınca (kılıcıyla birkaç metre ötelerinde, avlunun ortasında süslü büyük yapıyı gösterdi) adamlarını alıp sağ tarafa yönel.</p>

  <p>Şehrin güneyini temizle, sonra da bizimle yeniden sarayda buluş."</p>

  <p>Roran başıyla onayladı, başını Jörmundur görebilsin diye abartılı şekilde sallamıştı. "Tamam efendim!"</p>

  <p>Şimdi yanında diğer savaşçılar olduğu için kendini daha güvende hissediyordu ama içindeki huzursuzluk hâlâ geçmemişti. "Nerede bunlar?" diye soruyordu içinden gözlerini boş sokakların girişlerinde gezdirerek. Galbatorix'in bütün ordusunun Urû'baen'de toplanmış olması gerekiyordu, ama Roran hâlâ ortada büyük bir ordu falan görmüş değildi. Surların üstünde şaşırtıcı derecede az sayıda asker vardı ve yollarda gördükleri de vaktinden çok erken bırakıp kaçmışlardı çoktan.</p>

  <p>Bizi içe çekmeye çalışıyor, dedi Roran birden farkına vararak. Bunların hepsi bizi tuzağa düşürmek için bir oyun. Yeniden Jörmundur'un dikkatini çekmeye çalışarak bağırdı: "Ortada yolunda gitmeyen bir şeyler var! Askerler nerede?"</p>

  <p>Jörmundur'un kaşları çatıldı, dönüp atları üstünde yanına gelen Kral Orrin ve Kraliçe Islanzadi'yle konuştu. Islanzadi'nin sol omzuna beyaz bir kuzgun tünemişti, pençelerini kadının altın rengindeki korse tipi zırhına geçirmişti.</p>

  <p>Varden'liler yine de Urû'baen'in içerilerine ilerlemeye devam ediyordu.</p>

  <p>İte kaka Roran'ın yanına gelen Nar Garzhvog, "Sorun nedir Güçlü Balyoz?" diye sordu gür sesiyle.</p>

  <p>Roran koca başlı Kull'a baktı. "Tam bilmiyorum. Galbatorix..."</p>

  <p>Ama önlerindeki binaların arasından bir borazanın çaldığını duyunca ne söyleyeceğini unuttu. Belki bir dakikaya yakın, uğursuz bir tonda alçak sesle ötünce Varden'liler endişeyle durup birbirlerine baktılar.</p>

  <p>Roran'ın kalbi duracaktı neredeyse. "Buraya kadar," dedi Albriech'e. Arkasına dönüp balyozunu salladı ve yandaki sokağı işaret etti. "O tarafa gidin!" diye kükredi. "Binaların arasına girin ve gizlenin!"</p>

  <p>Düzen halindeki ordunun dağılarak ayrışması, toplanmalarından uzun sürmüştü. Duruma canı sıkılan Roran onların daha çabuk olması için bağırdı: "Çabuk olun sizi sefil köpekler! Daha çabuk!"</p>

  <p>Borazanın sesi yeniden duyuldu. Jörmundur ordusuna dur işareti verdi.</p>

  <p>Bu sırada Roran'ın savaşçıları sokak aralarında yerlerini almışlar, sokak içlerinde kümeler halinde duruyorlar, verilecek emri bekliyorlardı. Roran, Garzhvog ile Horst'la bir evin yanında durmuş köşeden dikizleyerek neler olduğunu görmeye çalışıyordu.</p>

  <p>Borazan bir kez daha öttü ve ardından Urû'baen'in içlerinden bir sürü ayak sesi gelmeye başladı.</p>

  <p>Sokaklara boşalan bölük bölük orduları görünce Roran'ın içi korkuyla doldu; adamlar askeri düzen içinde hareket ediyorlardı ve yüzlerinde en ufak bir korku ifadesi yoktu. Başlarında kır renkte bir savaş atı üstünde, tıknaz, geniş omuzlu bir adam vardı. Üstüne giydiği zırh sanki bir göbeği muhafaza etmek istermiş gibi, neredeyse otuz santimden fazla dışa doğru bombe yapıyordu. Sol elinde bir kalkan, sağ elinde ise iğneli bir topuz vardı; çoğu insanın güçlükle kaldıracağı bu silahı o öne arkaya rahatlıkla savuruyordu.</p>

  <p>Roran dudaklarını ıslattı. Adamın Lort Barst'tan başkası olamayacağını düşünüyordu ve adam hakkında duyduğu şeylerin yarısı doğruysa Barst dümdüz edeceğinden emin olmadığı hiçbir ordunun üstüne doğrudan gitmezdi.</p>

  <p>Roran göreceğini görmüştü. Binanın köşesinden geri çekilerek, "Beklemeyeceğiz. Diğerlerine söyle, bizi takip etsinler," dedi.</p>

  <p>"Kaçmak için mi Güçlü Balyoz?" diye sordu homurdanarak Nar Garzhvog.</p>

  <p>"Hayır," dedi Roran. "Yan taraflarından saldırmayı düşünüyorum. Yalnızca bir aptal onlara doğruca ön cepheden saldırır. Git şimdi!" Urgal'ı şöyle bir itti, sonra savaşçılarının önünde bulunmak üzere sokakların kesiştiği yere doğru koştu. Ve sadece bir aptal, Galbatorix'in ordusunun başına kumandan seçtiği biriyle kafa kafaya savaşa girer.</p>

  <p>Birbirine sıkışık denecek kadar bitişik yapıda kendilerine yol açarak ilerlemeye çalışırlarken Roran askerlerin, "Lort Barst! Lort Barst! Lort Barst!" diye tempo tuttuklarını duydu. Perçinli çizmeleriyle ayaklarını yere, kılıçlarını da kalkanlarına vuruyorlardı.</p>

  <p>Aman ne iyi, gittikçe güzelleşiyor, diye düşündü içinden oradan başka her yerde olmayı isteyerek.</p>

  <p>Arkasından Varden'liler de bağırarak karşılık verdiler: "Eragon! Süvariler!" Ve şehir birbirine çarpan metallerin sesiyle, yaralanan adamların haykırışlarıyla doldu.</p>

  <p>Kendi bölüğünü imparatorluk ordusunun ortasına yakın olduğunu düşündüğü bir yerlerine geldiklerinde onlara döndürüp düşmanın bulunduğu yere doğru sürdü. "Birlikte kalın," diye emretti. "Kalkanlarınızla bir duvar oluşturun, ne yaparsanız yapın, büyücüleri korumaya dikkat edin."</p>

  <p>Kısa süre sonra sokakta askerlerle karşılaşmışlardı (çoğu mızraklı askerlerdi), savaşın ön cephelerine birbirlerine yapışmış vaziyette omuz omuza ilerliyorlardı.</p>

  <p>Nar Garzhvog korkunç bir nara attı, Roran ve bölükteki diğer savaşçılar da. Sonra hep beraber karşılarındaki düzenli orduya doğru saldırıya geçtiler. Askerler dehşet içinde bağrıştılar, basan panikle gerilemeye başladılar, savaşmak için kendilerine yer açmaya çalışırken kendi arkadaşlarını eziyorlardı.</p>

  <p>Nara atarak Roran ilk sıradakilerin üstüne atladı. Balyozunu savuruyor, çevreye kanlar fışkırıyordu, karşısında ne demir, ne kemik direnebiliyordu. Askerler birbirlerine o kadar bitişikti ki, ellerinden bir şey gelmiyordu. Kalkanıyla engellemiş, aralarından bir tanesi bile kılıcını çekecek fırsat bulamadan Roran dördünü öldürmüştü.</p>

  <p>Sokağın bir ucunda Nar Garzhvog elindeki sopayı tek savuruşla altı adamı devirmişti. Askerler normalde acıyı hissetseler kendilerini yaralayacak olan darbelere aldırış etmeden yeniden ayağa kalkmaya başlamışlardı, Garzhvog yeniden bir tane indirip onları pelteye çevirdi.</p>

  <p>Roran'ın gözü önündeki askerlerden başka bir şey görmüyor, elindeki balyozun ağırlığından ve ayağının altında kanla kayganlaşmış taş döşeli zeminden başka bir şey hissetmiyordu. Kırıyor, geçiriyor, eğiliyor, itiyordu; bağırıyor, kükrüyor, öldürüyor, öldürüyor, öldürüyordu; ta ki, balyozunu savurup boş havayla karşılaşıp şaşırana kadar. Savuruşunun şiddetiyle balyoz yere çarpmış, taşta kıvılcımlar çıkarmış ve darbenin şiddetiyle kolu zonklamıştı.</p>

  <p>Roran kendine gelmek istercesine başını iki yana sallayıp üstündeki savaş vahşetini atmaya çalıştı; asker güruhunun arasından savaşa savaşa geçmiş, diğer uçtan çıkmıştı.</p>

  <p>Arkasına döndü, savaşçıların çoğu sağında solunda askerlerle mücadele ediyorlardı. Yeni bir nara daha atarak tekrar mahşerin ortasına daldı.</p>

  <p>Üç asker sokuldu yanına: İkisi mızraklı, biri kılıçlıydı. Roran eli kılıçlı olana doğru hamle yaptı ama ayağı kaydı ve yumuşak, ıslak bir şeye bastı. Düşerken en yakındaki adamın ayaklarına bir balyoz darbesi indirmeyi ihmal etmedi. Asker acıyla dans ederek geriledi ve kılıcını Roran'ın tepesine indirmek üzereyken ortaya çıkan bir Elf iki hızlı hamleyle üç askerin de kafasını uçurdu.</p>

  <p>Şehrin surlarının dışında konuştuğu Elf kadındı bu, sadece şimdi her tarafı kan revan içindeydi. Kadına teşekkür edemeden kadın yanından geçip gitmişti. Askerleri biçmeye devam ederken kılıcı havada sadece bulanık bir görüntüydü.</p>

  <p>Onları savaşırken izledikten sonra Roran Elflerin her birinin beş insana denk gücü olduğuna ikna olmuştu, büyü yapabilme güçlerinden bahsetmiyordu bile. Urgallarla ilgili ise, sadece yollarına çıkmamaya çalışıyordu, özellikle de Kull'ların. Gözleri dönünce dostla düşmanı ayıramaz hale geliyorlardı. Ayrıca Kull'lar öyle iriydi ki, bir insanı istemeden bile öldürebilirlerdi. Bacağı ile duvar arasında sıkışıp kalan bir askeri farkına varmadan bir tanesinin öldürdüğünü gözleriyle görmüştü. Bir başka defasında, kendi etrafında dönerken kalkanıyla yaptığı kasıtsız bir savuruş hareketi sırasında askerin birinin kafasını uçurmuştu.</p>

  <p>Savaş ortada sadece ölü askerler kalana kadar bir beş dakika daha devam etmişti.</p>

  <p>Alnındaki terleri silip sokağın başını sonunu yokladı. Şehrin içlerine doğru, dağıttıkları ordudan kalan birkaç askerin evlerin arasında gözden kaybolarak Galbatorix'in diğer ordularına katılmak üzere evlerin arasında gözden kaybolduklarını gördü. Bir an onları ikna etmeye çalışmak geçti aklından; ama asıl savaş şehrin ucuna doğru olan yerdeydi ve niyeti saldıran askerlerin arkadan tepelerine binmek ve nizamlarını bozmaktı.</p>

  <p>"Bu taraftan!" diye bağırdı, balyozunu kaldırıp, sokakta koşmaya başlayarak.</p>

  <p>Kalkanın köşesine bir ok isabet etti, başını kaldırıp bakınca yakınlardaki bir damın üstünde eğilip gizlenen bir adamın gölgesini gördü.</p>

  <p>Roran birbirine yapışık binaların arasından Urû'baen'in ön kapısından kalanların önündeki meydana çıkınca karşısına çıkan manzara öyle akıl karıştırıcıydı ki, bir an ne yapması gerektiğini kestiremedi. İki ordu öyle birbirine girmişti ki, ortada hat, nizam filan kalmamış, hatta savaşın ön cephesi bile neresi belli değildi. Kırmızı tünikli askerleri meydanın her yerinde görmek mümkündü, bazen tek başına çarpışırken, bazen de büyük gruplar halindeydiler ve savaş civardaki bütün yan sokaklara yayılmış vaziyette, ordu bir leke gibi dışa doğru yayılmaktaydı. Mücadele edenler arasında Roran bir sürü kedi görüyordu (normal kedilerdi bunlar, kedi adamlar değillerdi), askerlere saldırıyorlardı ve bugüne dek gördüğü en vahşi, en korkutucu sahneydi. Kedilerin, kedi adamların peşinde olduklarının farkındaydı.</p>

  <p>Meydanın ortasında kır renkli savaş atının üstünde Lort Barst vardı; giydiği bombeli göğüslük, yakınlarda yanan evlerin alevlerinin ışığını yansıtıyordu. Elindeki topuzu tekrar tekrar savurdu, normal bir insanın olabileceğinden çok daha hızlıydı ve her savuruşunda en az bir Varden'li deviriyordu. Üzerine gönderilen oklar çirkin bir turuncu alevle puf olup yok oluyordu, mızraklar, kılıçlar sanki bedeni taştanmış gibi çarpıp sekiyordu ve hatta bir Kull'un gücü bile onu yerinden oynatmaya yetmiyordu. Roran, zırhı içindeki adamın topuzu şöyle bir savurarak kendisine saldırmak üzere olan bir Kull'un beynini dağıtışını hayretler içinde izledi; Kull'un boynuzları kırılmış, kafatası bir yumurta kabuğu gibi ezilmişti.</p>

  <p>Roran'ın aklı karışmıştı. Nasıl bu kadar hızlı ve güçlü olabiliyor? Büyü sebebiyle olması gayet açıktı ama büyünün de bir kaynağı olmalıydı. Barst'ın zırhında da, topuzunda da mücevher yoktu, Galbatorix'in ona uzaktan enerji aktardığını da hiç sanmıyordu. Katrina'yı Helgrind'den kurtardıklarının bir önceki gecesinde Eragon ile aralarında geçen konuşma aklına geldi. Eragon kendisine, insan vücudunu bir Elfinki gibi güçlü ve hızlı yapmanın mümkün olmadığını söylemişti, hatta bu kişi bir süvari bile olsa demişti ve bu yüzden ejderhaların Eragon'a Kanlı Yemin Kutlaması sırasında yaptıkları şeyi çok ilginç bir olay kılmıştı. Galbatorix'in Barst'a aynı şeyi yapmış olması ise olası gibi görünmüyordu ve bu nedenle Roran, Barst'ın doğal görünmeyen bu gücünün kaynağını yeniden merak etmeye başladı. Barst bindiği küheylanın dizginlerini çekerek, atını döndürdü. Şişkin göğüslüğünün üstünde oynaşan ışık Roran'ın gözünü aldı.</p>

  <p>Roran'ın bir an ağzı kurur gibi oldu, büyük bir çaresizlik hissi çöktü üstüne. Bildiği kadarıyla Barst göbek sahibi olacak türden bir adam değildi. Ne o kendini bırakacak bir adamdı, ne de Galbatorix'te öyle bir adamı Urû'baen'i savunması için seçecek göz vardı. Akla yatkın tek açıklaması, o garip görünümlü şişkin göğüslüğünün altına bir Eldunari bağlamış olduğuydu.</p>

  <p>O sırada sokak sarsıldı ve yer çatırdadı. Barst ile küheylanının altında büyük bir yarık meydana gelmişti. Çukur onların ikisini de yutacak kadar büyüktü ama at sanki hâlâ sıkı sıkı yere basıyormuş gibi incecik hava üstünde durmaya devam ediyordu. Barst'ın etrafında rengârenk çemberler oynaşmaya başladı, sanki paramparça olmuş bir gökkuşağının ışık halkaları gibi. Durduğu yerden soğuk ve sıcak hava dalgaları fışkırmaya başladı ve Roran yerden iplik gibi buzdan uzantıların yükselmeye başladığını, atın bacaklarına dolanarak onu yerinde tutmaya çalıştığını fark etti. Ama buzlar ata dolanmayı başaramamıştı, zaten büyülerin ne ata, ne de üstündeki kumandana hiçbir şekilde etkisi olmuyor gibiydi.</p>

  <p>Barst atının dizginlerini yeniden çekip, bir evin yanında durup eski dilde ilahi söylemekte olan bir grup Elfin yanına doğru dehledi. Roran, Barst'a büyüyü onların yaptığını düşünüyordu.</p>

  <p>Topuzunu başının üstünde havaya kaldırarak Barst Elflerin ortasına daldı. Elfler kendilerini korumaya çalışarak kaçıştılar, ama boşunaydı, çünkü Barst onların kalkanlarını yarıp, kılıçlarını kırmıştı ve Barst ardından onlara saldırınca topuz Elflerin kemiklerini sanki bir kuşmuşlarcasına kırmıştı.</p>

  <p>"Acaba kalkan büyüleri onları neden koruyamadı?" diye merak etti Roran. "Onu neden zihinleriyle durduramıyorlar? Sadece tek bir kişi ve yanında yalnızca bir Eldunari var"</p>

  <p>Birkaç metre ötede devasa bir taş, ardında parlak kırmızı bir kan gölü bırakarak mücadele eden insan selinin üstüne düştü ve bir binanın önüne doğru yuvarlanıp çarparak, kapı kirişinin üstündeki heykelleri tuzla buz etti.</p>

  <p>Roran taşın nereden geldiğine bakarken eğilip bir küfür savurdu. Şehrin yolunda Galbatorix'in askerlerinin mancınıklarla öteki kurulu silah mekanizmalarını yeniden ele geçirdiklerini gördü. "Kendi şehirlerine ateş ediyorlar," diye düşündü. "Kendi adamlarının üstüne ateş ediyorlar!"</p>

  <p>Birden iğrenerek başını meydandan şehrin iç kesimlerine çevirdi. "Buraya faydamız yok!" diye bağırdı bölüğüne. "Barst'ı öbürlerine bırakın. O taraftaki sokağı tutun!" Solunu işaret etti. "Duvara kadar savaşarak gideceğiz ve orada konuşlanacağız!"</p>

  <p>Savaşçıları karşılık verdilerse bile duymamıştı, çünkü o y oktan harekete geçmişti. Arkasında çarpışan orduların üstüne bir taş düşmüş, bu kez çok daha fazla acılı haykırışa neden olmuştu.</p>

  <p>Roran'ın seçtiği sokak asker doluydu, birkaç kedi adamla, cif de vardı; hepsi şapkacının dükkânının önüne yığılmışlar, çevrelerini kuşatan sayıca fazla düşmanlardan kurtulmak için sıkı hir mücadele veriyorlardı. Elfler bağırarak bir şeyler söyledi ve anında on kadar asker yere düştü ama geri kalanı hâlâ ayaktaydılar.</p>

  <p>Yeniden askerlerin ortasına dalan Roran yine kendini kan kızılı bir savaşın ortasında kaybetti. Yere düşen askerlerden birinin üstünden atladı ve balyozunu arkası kendisine dönük bir adamın miğferine indirdi. Adamın öldüğüne emin, kalkanıyla bir başka askeri itti, sonra balyozunun sapını adamın boğazına oturtup parçaladı.</p>

  <p>Yanında Delwin'in omzuna bir mızrak isabet etmişti. Bir dizi üstüne yere çöken Delwin acıyla bağırıyordu. Balyozunu her zamankinden daha hızlı sallayan Roran, mızraklı adamı tutup geri çekti, Delwin de bu arada saplanan mızrağı çıkarmış ve tekrar ayağa kalkmıştı.</p>

  <p>"Geri çekil," dedi Roran ona.</p>

  <p>Delwin başını iki yana salladı, dişlerini sıkıp, "Hayır!" dedi.</p>

  <p>"Geri çekil diyorum sana! Bu bir emirdir!"</p>

  <p>Delwin küfretti ama itaat etti ve onun yerini Horst aldı. Roran demircinin kolu ve bacaklarındaki yaraların kanadığını fark etti, ama hareket etmesine engel olmuyorlar gibiydi.</p>

  <p>Bir kılıç hamlesini savuşturarak öne bir adım attı. Derken arkasından gelen hafif hışırtılı bir ses duydu ve kulaklarının dibinde sanki büyük bir patlama oldu, dünya çevresinde döndü ve her şey karardı.</p>

  <p><br /></p>

  <p>Kötü bir baş ağrısıyla açtı gözlerini. Gökyüzünü (doğan güneşin ışığıyla pırıl pırıldı) ve yarık iziyle saçağın karanlık alt tarafını gördü.</p>

  <p>Acıyla inleyip kendini ayağa kalkmaya zorladı. Şehrin dış surunun dibinde yatıyordu, hemen yanında mancınıktan fırlatılmış bir taşın kanlı parçaları vardı. Kalkanı kayıptı, balyozu da öyle, hem şaşırmış hem de endişelenmişti.</p>

  <p>Toparlanmaya çalışırken beş askerin kendisine doğru koştuğunu gördü ve adamlardan biri göğsüne mızrağıyla bir darbe vurdu. Mızrağın ucu gerisingeri duvara doğru itmişti ama etini delmemişti.</p>

  <p>"Yakalayın onu!" diye bağırdı askerler. Kol ve bacaklarından derdest edildiğini hissetti. Çırpındı, kurtulmaya çalıştı ama hâlâ çok güçsüzdü, yönünü tayin edemiyordu ve üstesinden gelmesi gereken asker sayısı çok fazlaydı.</p>

  <p>Askerler tekrar tekrar saldırıyorlardı ve koruyucu büyü kendisine kalkan olmaya devam ederken gücünün de giderek azaldığını hissediyordu. Dünya kararmaya başlamıştı; bilincini kaybetmek üzereyken önündeki askerlerden birinin ensesinden giren bir mızrak ağzından çıktı.</p>

  <p>Askerler kendisini bıraktı ve Roran koyu renk saçlı bir kadının askerlerin arasında estiğini gördü; gerçek bir savaşçı gibi kılıcını rahatlıkla savuruyordu. Birkaç saniye içinde beş adam öldürdü, ama aralarından biri kadının sol üst bacağına bir kesik açmayı başarmıştı.</p>

  <p>Ardından kendisine elini uzattı ve, "Güçlü Balyoz," dedi.</p>

  <p>Roran kadının dirseğinden kavradı ve bileğinin yara izleriyle dolu olduğunu gördü (taktığı kol korumalığı orayı örtmemişti), yara izleri sanki yanık izi gibi ya da sanki kemiğine dayanana dek kırbaçlanmış gibi duruyordu. Kadının arkasında solgun yüzlü bir kız çocuğu vardı, kız da parçalara ayrılmış tarzda bir zırh kıyafeti giymişti ve bir de kızdan bir iki yaş daha küçük bir erkek çocuğu vardı.</p>

  <p>"Sen kimsin?" diye sordu ayağa kalkarak. Kadının yüzü çok çarpıcıydı: Geniş, belirgin kemikli, bronz renkli ve sanki yaşamının çoğunu açık havada geçirmiş gibi yıpranmış bir cildi vardı.</p>

  <p>"Yoldan geçen biri," dedi kadın. Dizlerini kırıp eğilerek askerlerden birinin mızrağını alıp Roran'a uzattı.</p>

  <p>"Çok teşekkürler."</p>

  <p>Kadın başını sallayarak karşılık verdi, sonra da beraberindeki genç çocuklarla birlikte binaların arasında gözden kaybolarak şehrin iç taraflarına daldı.</p>

  <p>Roran artlarından kısa bir süre merak içinde baktı, sonra silkinip kendine gelerek yeniden bölüğüne katılmak üzere aceleyle koştu.</p>

  <p>Savaşçılar hayret dolu bağrışlar içinde onu karşılamışlar, onu görmenin sevinciyle coşarak daha bir gayretle savaşmaya başlamışlardı. Ama Roran, Carvahall'li diğer adamların yanında yerini alınca, kendisine isabet eden taşın Delwin'i öldürdüğünü öğrenmişti. Üzüntüsü kısa zamanda öfkeye dönmüş, savaşı bir an önce sonlandırmaya karar vererek öncekinden de hiddetle çarpışmaya başlamıştı.</p>
</body>
</html>
