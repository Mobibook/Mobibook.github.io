<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Vicdanlı İnsan</h1>

  <p>Koridorun sağ tarafı boyunca sıralı pencerelerden sızan ılık güneş ışığı, karşıdaki duvarın üstüne yer yer düşüyor, birbirinden eşit uzaklıkta bulunan, koyu renkli, oymalı kapılar arasında asılı flamaları, tabloları, kalkan ve kılıçları, çeşit çeşit doldurulmuş hayvan başlarını aydınlatıyordu.</p>

  <p>Eragon, Nasuada'nın çalışma odasına doğru ilerlerken önünden geçtiği pencerelerden dışarı şehre göz gezdirdi. Avludan, Arya'nın şerefine verilen kutlamalar için kurulan davet masalarından hâlâ ozanların ve müzisyenlerin sesleri geliyordu. Kutlamalar, kendisi, Saphira ve Firnen'le birlikte Ilirea'ya döndüklerinden beri devam etmekteydi ama artık yavaş yavaş toparlanıyorlardı; bunun bir neticesi olarak kendisi de sonunda Nasuada'yla bir toplantı ayarlayabilmişti.</p>

  <p>Kapının dışında bekleyen muhafızları başıyla selamladı, sonra da çalışma odasına girdi.</p>

  <p>İçerde Nasuada'nın yumuşak bir sedirin üstünde arkasına yaslanmış ut çalan bir müzisyenin söylediği güzel ve hatta biraz da hüzünlü bir aşk şarkısı dinlediğini gördü. Oturduğu kanepenin ucunda cadı-çocuk Elva vardı, elindeki nakış işine dalmıştı: Onun yanında bir sandalyede de Nasuada'nın oda hizmetçisi Farica vardı. Farica'nın kucağında kedi adam Sarı Göz hayvan formunda kıvrılmıştı; hayvan formundaydı ve uyukluyor gibi görünüyordu ama Eragon tecrübelerinden onun büyük olasılıkla uyanık olduğunu tahmin ediyordu.</p>

  <p>Eragon müzisyen parçasını bitirene kadar kapının yanında bekledi.</p>

  <p>"Teşekkür ederim. Gidebilirsin," dedi Nasuada çalgıcıya. "Ah, Eragon. Hoş geldin."</p>

  <p>Eragon hafifçe eğilip kraliçeyi selamladı. Sonra da selamlamak için kıza dönüp, "Elva," dedi.</p>

  <p>Elva onu kaşlarının altından attığı bir bakışla karşıladı. "Eragon." Kedi adam da kuyruğunu oynattı.</p>

  <p>"Konuşmak istediğin neydi Eragon?" diye sordu Nasuada. Yanındaki sehpada duran kristal kadehinden bir yudum aldı.</p>

  <p>"Belki özel olarak görüşsek daha iyi olur," dedi Eragon ve başıyla kadının arkasındaki cam panel kapıyı işaret etti. Kapı, ortada fıskiyeli bir havuzu olan dört köşe bir bahçeye açılıyordu.</p>

  <p>Nasuada bir an düşündükten sonra yerinden kalktı ve mor renkli giysisinin eteklerini arkasından sürüye sürüye balkona doğru ilerledi.</p>

  <p>Eragon da peşinden çıktı, sonra yan yana durup, binanın yan tarafının yaptığı grimsi gölgeli serinlikte şırıl şırıl akan suları seyrettiler.</p>

  <p>"Ne güzel bir gün," dedi Nasuada havayı derin derin içine çekerek. Eragon onun birkaç saat öncesine göre daha huzurlu bir hava içinde olduğunu fark etti.</p>

  <p>Eragon, "Müzik keyfini yerine getirmişe benziyor," dedi.</p>

  <p>"Hayır, müzik değil. Elva."</p>

  <p>Eragon başını dikleştirdi. "Nasıl yani?"</p>

  <p>Nasuada'nın yüzünde tuhaf yarı gülümser bir ifade belirdi. "Urû'baen'de esir düştükten, orada çektiklerimden... ve kaybettiklerimden ve girişilen suikastlardan sonra, sanki hayat benim için anlamını yitirmişti. Kendimde değildim artık ve yaptığım hiçbir şey üzüntülerimi geçirmiyordu.</p>

  <p>"Bunu anlamıştım," dedi Eragon. "Ama ne yapmam gerektiğini veya ne söyleyip de seni teselli edeceğimi bilemedim."</p>

  <p>"Hiçbir şey. Yapacağın hiçbir şeyin zaten faydası olmazdı. Eğer Elva olmasaydı, bu halde yıllarca kalabilirdim. Bana söyledikleri... bana söylediği şeyler sanırım duymaya ihtiyacım olan şeylerdi. Bana çok uzun zaman önce, Aberon Şatosu'ndayken verdiği bir sözü yerine getirdi." Eragon kaşlarını çatıp odaya doğru dönüp bir göz attı. Elva hâlâ oturduğu yerde nakışını işlemekteydi. Beraberce başlarından geçen bunca şeye rağmen Eragon hâlâ kıza güvenemiyordu. Ayrıca kendi çıkarı için Nasuada'yı bazı konularda yönlendirmesinden endişeleniyordu.</p>

  <p>Nasuada onun koluna dokundu. "Benim için endişelenmene gerek yok Eragon. Denemeye çalışsa bile, dengemi bozamayacağı kadar iyi tanırım kendimi. Beni Galbatorix yıkamadı; onun yıkabileceğini mi sanıyorsun?"</p>

  <p>Eragon yüzünde ciddi bir ifadeyle tekrar küçük kıza baktı. "Evet."</p>

  <p>Nasuada yeniden güldü. "Endişelerin için sağ ol, ama bu konuda yersizler. Bırak da şu halimin tadını çıkarayım; şüphelerinle beni başka bir zaman boğarsın."</p>

  <p>"Peki. Peki." Eragon mücadeleden vazgeçip, "Kendini iyi hissettiğine sevindim," dedi.</p>

  <p>"Teşekkür ederim. İyiyim... Saphira ile Eirnen yine önceki gibi oynaşıyorlar mı? Artık onları duyamıyorum."</p>

  <p>"Evet, ama şu anda taş saçağın üstündeler." Eragon telepatiyle Saphira'nın zihnine uğradığında birden yüzünün kızardığını hissetti.</p>

  <p>"Ah." Nasuada ellerini üst üste, taş korkuluğa koydu. Korkuluğun üst kısımları çiçek açan nergis çiçekleri biçiminde taş oymasıydı. "Evet. Neden görüşmek istedin? Teklifimle ilgili bir karara vardın mı?"</p>

  <p>"Vardım."</p>

  <p>"Mükemmel. O zaman planlarımızı uygulamaya bir an önce başlayabiliriz. Ben çoktan..."</p>

  <p>"Kabul etmemeye karar verdim."</p>

  <p>"Ne?" Nasuada kulaklarına inanamıyormuş gibi ona baktı. "Niçin? Bu pozisyona başka kimi uygun görüyorsun?"</p>

  <p>"Bilmiyorum," dedi Eragon kibarca. "Bu seninle Orrin'in baş başa vermeniz gereken bir karar olacak."</p>

  <p>Nasuada hayretle kaşlarını kaldırdı. "Bize doğru kişiyi seçmemizde bile yardım etmeyecek misin? Ve benden başka birisinden emir almayacağına inanmamı mı bekliyorsun?"</p>

  <p>"Yanlış anlıyorsun," dedi. "Ben büyücüleri idare etmek istemiyorum ve onlara da katılmayacağım."</p>

  <p>Nasuada gözlerini dikip bir süre onu inceledi; sonra gidip terasa açılan cam panel kapıları, Elva, Farica ve kedi adam duymasın diye kapattı. Yeniden Eragon'un yanına gelip konuşmaya başladı. "Eragon! Ne yaptığını sanıyorsun! Katılman gerektiğini biliyorsun. Hizmetimde olan bütün büyücüler buna katılmak zorunda. Ayrıcalık yapmak olmaz. Hiç kimseye ayrıcalık yapılmaz! İnsanların birilerini kayırdığımı düşünmelerine müsaade edemem. Bu büyücüler arasında görüş ayrılığı ve husumet yaratır ki, bu benim kesinlikle istemediğim bir şey. Benim derebeyliğimin bir tebaası olduğun sürece, burasının kurallarına uymak zorundasın, yoksa benim otoritemin bir anlamı kalmaz. Bunları sana söylememe gerek yok Eragon."</p>

  <p>"Gerek yok. Gayet farkındayım, zaten bu yüzden Saphira'yla beraber Alagaesia'dan ayrılmaya karar verdik."</p>

  <p>Nasuada sanki düşmemek ister gibi elini tırabzana koydu. Bir süre aşağıdan gelen su şıpırtıları çevrede duyulan tek sesti.</p>

  <p>"Anlayamıyorum."</p>

  <p>Böylece Eragon bir kez daha, tıpkı Arya'ya yaptığı gibi, neden ejderhaların (ve bu sebepten Saphira ile kendisinin de) Alagaesia'da kalamayacağının sebeplerini sıraladı. Sözü bitince de, "Büyücülerin başına geçmek işinin altından kalkamazdım. Saphira'yla birlikte ejderhaları yetiştirmeliyiz, süvarileri eğitmeliyiz ve bu her şeyden daha öncelikle halledilmeli. Zamanım olsa bile hem süvarilerin başına geçip, hem de sana rapor veremezdim; diğer ırklar böyle bir şeyi asla kabul etmezler. Arya kraliçe olmayı seçebilir ama süvariler mümkün olduğunda ayrışık olarak kalmalılar. Irkları kayırmaya başlarsak, Alagaesia yıkılır. Pozisyonu kabul etmeyi sadece bir tek sebepten düşünebilirdim, o da büyücüler bütün ırklardan olsalardı olurdu, hatta Urgallardan bile, ama bu pek olacağa benzemiyor. Ayrıca yumurtalara ve Eldunari'lere ne olacağı sorusu da hâlâ yanıtlanmayı bekliyor olurdu."</p>

  <p>Nasuada'nın yüzü asılmıştı. "Buna inanmamı beklemiyorsun herhalde, sahip olduğun bütün güçle, ejderhaları burada Alagaesia'da gözetip koruyamaman imkânsız."</p>

  <p>"Belki koruyabilirim ama ejderhaların güvenliği için sadece büyüye bel bağlayamayız. Fiziksel engellere ihtiyaç var; duvarlar gerek, hendekler, insanların, Elf, Cüce veya Urgalların aşamayacağı dik yamaçlar gerek. Dahası sadece mesafeden kaynaklanan bir güvenceye ihtiyacımız var. Bize ulaşmak öyle güç olmalı ki, buna niyetlenen en kararlı düşmanımızı bizi karşılaşacağı zorluklar iki kere düşündürmeli. Ama bunu da bir kenara bırak. Ejderhaları koruyabildiğimi farz edelim. Gerektiğinde onlara avlarının peşine düşmelerine nasıl engel olacağız sorusu hâlâ ortada. Bizden olduğu kadar, Cücelerden ve Urgallardan da. Neden sürekli Feldûnost'un sürüsünün kaybolduğunu Orik'e sen açıklamak zorunda kalmak ister miydin ya da hayvanlarını kaybeden öfkeli çiftçileri sürekli yatıştırmaya çalışmayı?.. Hayır, buradan gitmek tek çaremiz."</p>

  <p>Eragon aşağıdaki fıskiyeli havuza baktı. "Yumurtalar ve Eldunari için Alagaesia'da güvenli bir yer olsa bile, benim burada kalmam doğru olmaz."</p>

  <p>"O nedenmiş?"</p>

  <p>Eragon başını iki yana salladı. "Bunun cevabını sen de benim kadar iyi biliyorsun. Ben aşın güçlendim. Ben burada olduğum sürece, senin otoritene, tıpkı Arya, Orik ve Orrin'inkine de öyle, hep kuşkuyla yaklaşılacaktır. İstesem, Surda, Teirm ve hatta senin kendi krallığından bile herkes peşimden gelir. Eldunari'lerin yardımını da aldıktan sonra bana kimse karşı koyamaz, ne Arya, ne Murtagh."</p>

  <p>"Asla bize karşı savaşmazsın sen. Sen bu değilsin."</p>

  <p>"Öyle mi? Önümde yaşayacağım onca yıl içinde, ki uzun bir ömrüm de olabilir, devlet işlerine hiç karışmadan yaşayacağıma gerçekten inanıyor musun?"</p>

  <p>"Eğer karışırsan da bunun iyi bir sebeple olacağına inanıyorum ve eminim senin bu yardımın bizi ancak mutlu edecektir."</p>

  <p>"Öyle mi olacaktır? Müdahale etme sebeplerimin doğruluğuna benim inanacağıma hiç şüphe yok ama işte zaten konu da bu, değil mi? Benim her şeyi daha iyi bildiğimi sanmam ve elimin altındaki bu güç de olduğuna göre, harekete geçmem gerektiğini düşünmem." Kadının daha önce kendisine söylediği sözleri hatırlayıp yeniden ona aktardı: "Çoğunluğun iyiliği için," demiştin. "Ama eğer yanılan bensem, beni kim durduracak o zaman? Bir Galbatorix'e dönüşebilirim, hem de baştaki bütün iyi niyetime rağmen. Elimdeki güç, insanların bana katılmasına sebep oluyor. Bunu imparatorluk içinde koştururken de gördüm... Sen benim yerimde olsan, işlere burnunu sokma isteğine karşı koyar mıydın, sadece biraz da olsa karışmak istemez miydin, her şeyin daha iyi olmasını istediğin için? Benim burada varlığım dengeleri bozuyor Nasuada. Eğer nefret ettiğim bir şey haline gelmek istemiyorsam, buradan gitmeliyim."</p>

  <p>Nasuada çenesini dikleştirdi. "Sana kalmanı emredebilirim."</p>

  <p>"Umarım etmezsin. Dostça ayrılmayı tercih ederim, hiddetle değil."</p>

  <p>"Yani o zaman kendi başına buyruk mu olacaksın?"</p>

  <p>"Saphira'ya ve kendi vicdanıma karşı sorumlu olacağım, her zaman olduğu gibi."</p>

  <p>Nasuada'nın dudak uçları kıvrıldı. "Vicdanlı insan –dünyadaki en tehlikeli tür."</p>

  <p>Bir kez daha fıskiyeli havuzun sesi meydana gelen boşluğu doldurmuştu.</p>

  <p>Sonra Nasuada dedi ki: "Tanrılara inanır mısın Eragon?"</p>

  <p>"Hangisi? O kadar çok var ki."</p>

  <p>"Herhangi birine. Hepsine. Kendinden daha büyük olan bir gücün varlığına inanıyor musun?"</p>

  <p>"Saphira'dan başka mı?" Nasuada kaşlarını çatınca Eragon özür dileyerek gülümsedi. "Özür dilerim." Bir dakika kadar ciddi ciddi düşündü, sonra da, "Belki varlardır, bilmiyorum," dedi. "Gördüm... Ne gördüğümü bilmiyorum ama sanırım Tronjheim'da Orik'in taç giydiğinde Cücelerin tanrısı Gûntera'yı gördüm. Ama eğer tanrılar varsa bile, Galbatorix'in tahtta o kadar uzun süre kalmasına izin verdikleri için onlar hakkında pek iyi şeyler düşünmüyorum."</p>

  <p>"Belki sen onu silebilmek için tanrıların bir aracıydın. Bunu hiç düşündün mü?"</p>

  <p>"Ben mi?" Eragon güldü. "Olabilir tabii, ama her neyse, kesinlikle yaşayıp yaşamadığımıza fazla aldırmıyorlar."</p>

  <p>"Tabii aldırmazlar, neden aldırsınlar? Onlar tanrı... Peki onlara ibadet ediyor musun?" Bu soru sanki Nasuada için özellikle önemli gibiydi.</p>

  <p>Eragon yine bir süre düşündü. Sonra omuz silkti. "Öyle çok var ki, hangisini seçeceğimi nereden bileyim?"</p>

  <p>"Neden hepsinin yaratıcısını seçmiyorsun, Unulukuna, sonsuz yaşam sunan?"</p>

  <p>Eragon elinde olmadan güldü. "Hasta olmaz ya da biri beni öldürmezse, belki bin yıl daha yaşarım ve o kadar uzun yaşadıktan sonra bilmiyorum hâlâ ölümden sonra da bir yaşam ister miyim. Bir tanrı bana başka ne verebilir? Eldunari'yle istediğim çoğu şeyi yapacak güce sahip oluyorum."</p>

  <p>"Tanrılar bize sevdiklerimizi yeniden görebilme şansı sunar. Bunu istemez miydin?"</p>

  <p>Eragon bocaladı. "İsterim ama sonsuzluğa katlanmak istemiyorum. Bu bana nedense Elflerin inandığı gibi bir gün hiçliğe karışma fikrinden de korkunç görünüyor."</p>

  <p>Nasuada rahatsız olmuşa benziyordu. "Yani, Saphira ile kendinden başka kimseye karşı sorumlu olduğunu düşünmüyorsun?"</p>

  <p>"Nasuada sence ben kötü bir insan mıyım?"</p>

  <p>Kadın başını iki yana salladı.</p>

  <p>"O zaman doğru bildiğimi yapmamda bana güven. Saphira'ya, Eldunari'ye ve bir gün meydana gelecek bütün süvarilere karşı kendimi sorumlu tutuyorum ve ayrıca sana, Arya'ya, Orik'e ve Alagaesia'daki herkese. İstendiği gibi davranmam için bana ceza verecek bir efendiye ihtiyacım yok. Eğer olsaydı, gerçekten düzelmek istediği için değil de, sırf babasının kırbacından korktuğu için onun kurallarına uyan bir çocuktan farkım olmazdı."</p>

  <p>Nasuada onu birkaç saniye süzdü. "Pekâlâ, o halde, sana güveniyorum."</p>

  <p>Fıskiyenin sesi bir kez daha sahne aldı. Başlarının üstünde batan güneşin ışıkları taş damın altındaki çatlak ve yarıkları iyice ortaya çıkarıyordu.</p>

  <p>"Ya yardımına ihtiyacımız olursa?" diye sordu.</p>

  <p>"O zaman yardım ederim. Sizi terk etmeyeceğim Nasuada. Çalışma odandaki aynalardan birini kendi aynama bağlayacağım; böylece istediğin zaman bana ulaşabileceksin. Roran ve Katrina için de aynısını yapacağım. Eğer bir sorun çıkarsa, yardım göndermenin bir yolunu bulacağım. Kendim gelemeyebilirim ama yardım edeceğim."</p>

  <p>Nasuada başını salladı. "Edeceğini biliyorum." Sonra içini çekti, mutsuzluk yüzünden okunuyordu.</p>

  <p>"Ne oldu?" diye sordu Eragon.</p>

  <p>"Her şey ne güzel yolunda gidiyordu. Galbatorix öldü. Son savaşın ardından taşlar yerine oturdu. Sonunda nihayet büyücülerle ilgili sorunu da çözecektik. Sen ve Saphira onları ve süvarileri yönetip yönlendirecektiniz. Ama şimdi... ne yapacağımızı ben de bilmiyorum."</p>

  <p>"Çözülür; eminim. Bir yolunu bulacaksın."</p>

  <p>"Sen burada olsan daha kolay olurdu... En azından eski dilin ismini büyücüleri yönetmesi için seçeceğimiz kişiye öğretmeyi kabul etmez misin?"</p>

  <p>Eragon bu ihtimali daha önce düşündüğü için vereceği cevabı düşünmek zorunda kalmamıştı; ama doğru sözcükleri seçmek için biraz durdu. "Yapabilirim ama sanırım bir zaman sonra bundan pişman oluruz."</p>

  <p>"Yani yapmayacaksın."</p>

  <p>Eragon başını iki yana salladı.</p>

  <p>Hayal kırıklığına uğramış, canı sıkılmıştı Nasuada'nın. "Peki neden? Sebeplerin nedir?"</p>

  <p>"Bu isim uluorta kullanılmayacak kadar çok tehlikeli Nasuada. Çok hırslı ama vicdani duyguları eksik bir büyücünün eline geçerse, bu kişi inanılmaz derecede büyük bir felakete neden olabilir. Dahası bununla birlikte eski dili yıkabilirler. Galbatorix bile bunu yapacak kadar deli değildi, ama eğitimsiz, güç delisi bir büyücü? Kim bilir neler olur? Şu an için, benim dışımda bu ismi sadece Arya, Murtagh ve ejderhalar biliyor. Böyle bırakmak daha iyi."</p>

  <p>"Ama sen gidince isme ihtiyacımız olduğunda Arya'ya başvurmak zorunda kalacağız."</p>

  <p>"Onun her zaman yardımcı olacağını biliyorsun. Bence eğer endişelenmen gereken biri varsa, Murtagh olmalı."</p>

  <p>Nasuada birden kendi içine döner gibi oldu. "Böyle düşünmen gereksiz. Bizim için bir tehdit değil o. Şu an değil."</p>

  <p>"Sen nasıl diyorsan. Eğer amacın büyücüleri kontrol altında tutmaksa, o zaman eski dilin ismi, saklamak gereken bir bilgi."</p>

  <p>"Eğer durum gerçekten böyleyse, o zaman... anlıyorum."</p>

  <p>"Teşekkür ederim. Bilmen gereken bir şey daha var."</p>

  <p>Nasuada pür dikkatti. "Öyle mi?"</p>

  <p>Bunun üzerine Eragon ona Urgallarla ilgili kısa bir süre önce aklına gelen fikirden bahsetti. Sözlerini bitirdiğinde Nasuada bir süre konuşmadı. Sonra da, "Üstüne çok fazla sorumluluk yükleniyorsun," dedi.</p>

  <p>"Yapmak zorundayım. Başkası yapamaz... Onaylıyor musun? Uzun dönemde barışı sağlayacak tek yol bu gibi görünüyor."</p>

  <p>"Bunun doğru bir karar olduğuna emin misin?"</p>

  <p>"Tam değilim, ama sanırım denemem gerek."</p>

  <p>"Cüceler de mi? Bu gerçekten gerekli mi?"</p>

  <p>"Evet. Böyle olması gerek. Böylesi doğru. Irklar arası dengelerin kurulmasına da yardım edecek."</p>

  <p>"Ya kabul etmezlerse?"</p>

  <p>"Edeceklerine eminim."</p>

  <p>"O zaman bildiğin gibi yap. Onayıma ihtiyacın yok, zaten bunu da yeterince açık ifade ettin, ama gerektiği konusunda sana katılıyorum. Yoksa bugünden yirmi otuz yıl sonra, atalarımızın Alagaesia'ya ilk geldiklerinde karşılaştıkları problemlerle karşılaşabiliriz."</p>

  <p>Eragon hafifçe başını eğdi. "Ben yapılması gerekenlerle ilgilenirim."</p>

  <p>"Ne zaman ayrılmayı düşünüyorsun?"</p>

  <p>"Arya'yla birlikte."</p>

  <p>"O kadar erken mi?"</p>

  <p>"Daha fazla beklemenin anlamı yok."</p>

  <p>Nasuada korkuluğa dayandı, gözlerini aşağıdaki havuza dikmişti. "Ziyaret etmeye gelecek misin?"</p>

  <p>"Çalışırım, ama... sanmıyorum. Angela gelecekle ilgili falıma bakarken, bana asla bir daha dönmeyeceğimi söylemişti."</p>

  <p>"Ah." Nasuada'nın sesi buruklaşmıştı. Dönüp doğrudan Eragon'a baktı. "Seni özleyeceğim."</p>

  <p>"Ben de seni özleyeceğim."</p>

  <p>Kadın dudaklarını sıktı, ağlamaya çalışıyordu. Sonra bir adım atıp Eragon'a sarıldı. Eragon da ona sarıldı ve bu şekilde birkaç saniye kaldılar.</p>

  <p>Sonra ayrıldılar ve Eragon, "Nasuada, eğer bir gün kraliçe olmaktan bıkarsan ya da huzur içinde yaşayacağın bir yer ararsan, bizim yanımıza gel. Bizim yanımızda sana her zaman yer olacak. Seni ölümsüzleştiremem ama normal bir insanın yaşayacağından çok daha fazla uzun ve mutlu süreceğin bir ömür sürmeni sağlayabilirim," dedi.</p>

  <p>"Teşekkür ederim. Önerin beni mutlu etti ve unutmayacağım." Ama Eragon onun Alagaesia'dan asla ayrılmayacağından adı gibi emindi, hem de ne kadar yaşlanırsa yaşlansın. O, görev anlayışı çok güçlü bir kadındı.</p>

  <p>Sonra Eragon rica etti: "Bize iyi dileklerini bağışlayacak mısın?"</p>

  <p>"Elbette." Kadın onun başını ellerinin arasına aldı, alnından öptü ve, "Bütün iyilikler Saphira ile senin üstüne olsun. Barış, huzur ve şans nereye giderseniz gidin, beraberinizde olsun," dedi.</p>

  <p>"Senin de öyle," diye karşılık verdi Eragon.</p>

  <p>Kadın onun başını bir süre daha tuttu; sonra bıraktı. Eragon, kadını terasta yalnız bırakıp cam kapıyı açtı ve Nasuada'nın çalışma odasından çıktı.</p>
</body>
</html>
