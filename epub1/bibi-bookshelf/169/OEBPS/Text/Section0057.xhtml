<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kuthian Kayası</h1>

  <p>Elma koruluğuna yolları önceki günkünden kısa gelmişti. Eğri büğrü budaklarıyla ağaçlar yine aynı şekilde sevimsiz görünüyorlardı, ağaçlıktan geçerlerken Eragon elini Brisingr'dan hiç çekmedi.</p>

  <p>Yine önceden olduğu gibi Saphirayla birlikte Kuthian Kayası'nın önüne yer alan karmaşık açık alana gelince durdular. Sarp bir kayanın üstüne bir karga sürüsü konmuştu ve Saphira'yı görünce gaklayarak havalandılar, Eragon bundan daha lanetli bir görünüm olamayacağını düşündü içinden.</p>

  <p>Tam yarım saat Eragon bulunduğu yerden kıpırdamadan büyü ardına büyü yaptı ve Saphira ve Glaedr'la kendisine zarar verebilecek herhangi bir sihir var mı diye araştırdı. Açık arazinin neredeyse tamamına, Kuthian Kayası'na ve adanın geri kalanına yapılmış (şimdilik bu kadarını söyleyebiliyordu) bir sürü ürkütücü, göz korkutucu sihirle karşılaştı. Toprağın derinliklerine işlemiş bazı sihirlerin öyle büyük bir gücü vardı ki, Eraon sanki ayaklarının altında enerjiden bir nehrin aktığı hissine kapılıyordu. Bir kısmı ise ufak tefek ve zararsız olan, ya tek bir çiçeği veya bir ağacın dalını etkileyen türdendi. Yapılmış büyülerin yarısından çoğu etkisiz durumdaydı (ya enerjisini yitirmişti, ya etki etmesi gereken nesne ortadan kalkmıştı ya da etki etmesi gereken ortam veya koşulların hâlâ gerçekleşmesini bekliyordu); ayrıca bazı büyüler de birbiriyle çelişki içindeydi, sanki süvariler (ya da bu büyüleri artık her kim yaptıysa) daha önceden yapılmış sihirleri etkisiz hale getirmeye veya yeniden yapılandırmaya çalışmışlar gibiydi.</p>

  <p>Eragon büyülerin yapılış nedenlerini anlayamamıştı. Onları yaparken kullanılan sözcüklerin not edildiği bir yer yoktu, sadece uzun yıllar önce ölmüş büyücülerin onları özenle oluştururkenki enerjilerin yapıları vardı ortada ve bu yapıları da yorumlayabilmek imkânsız değilse bile çok zordu. Vroengard'a yapılan eski ve büyük çaplı büyülerin çoğunu tanıdığı için Glaedr'ın biraz yardımı olmuştu ama geri kalanını Eragon'un kendi başına tahminle halletmesi gerekmişti. Her seferinde büyünün ne amaçla yapılmış olduğunu tespit edemese de, hiç değilse çoğunda Saphira, Glaedr ve kendisine bir zararı dokunup dokunmayacağını anlayabilmeyi başarıyordu. Karmaşık büyülü sözlerin söylenmesini gerektiren çok çetrefilli bir işlemdi bu ve bütün büyüleri gözden geçirmesi bir saatini daha almıştı.</p>

  <p>Bununla birlikte kendisini asıl endişelendiren (Glaedr'ı da öyle) varlığını keşfedememiş olabileceği büyülerdi. Öbür büyücülerin yaptıkları efsunları arayıp tarayıp ortaya çıkarmak, eğer sihirlerini gizlemeyi amaçlamışlarsa çok daha zorlaşıyordu.</p>

  <p>Ama sonunda Eragon, Kuthian Kayası veya çevresinde kurulu tuzak büyülerin kalmadığına elinden geldiği kadarıyla emin olunca, Saphira'yla birlikte açıklık alanı geçerek, liken yosunlarla kaplı sivri kulenin girişine doğru yürümeye başladılar.</p>

  <p>Eragon başını geriye atıp yapının en yukarılarına baktı. İnanılmaz derecede yüksek görünüyordu. Taşla ilgiliyse herhangi bir garipliğe rastlamamıştı, Saphira da öyle.</p>

  <p>"İsimlerimizi söyleyelim ve bitsin bu iş artık," dedi Saphira. Eragon, Glaedr'a sorgulayan bir düşünce yolladı, ejderha karşılık verdi: "Saphira haklı. Daha da geciktirmenin bir anlamı yok. Adını söyle, Saphira ile ben de aynı şeyi yapacağız."</p>

  <p>Heyecanlanan Eragon ellerini bir iki kere gerip açtı, kapattı, sonra sırtından kalkanını çözdü, Brisingr'ı çekti ve yere çömeldi.</p>

  <p>"Adım..." dedi yüksek sesle ve berrak bir tonda. "Eragon Shade Katili, Bromun oğlu."</p>

  <p>"Benim adım Saphira Bjartskular, Vervada'nın kızı."</p>

  <p>"Benim adım da, Glaedr Eldunari, uzun kuyruklu Nithring'in oğlu."</p>

  <p>Beklediler.</p>

  <p>Uzaklarda sanki onlarla dalga geçer gibi kargalar ötüyordu. Eragon'u bir huzursuzluk duygusu sardı ama aldırmamaya çalıştı. Zaten dehlize girmenin bu kadar kolay olmasını beklemiyordu.</p>

  <p>"Yeniden dene, ama bu kez kendi cümleni eski dilde söyle," diye öneride bulundu Glaedr.</p>

  <p>Eragon da bunun üzerine, "Nam iet er Eragon Sundavar-Vergandi, sönr abr Brom," dedi.</p>

  <p>Ardından Saphira ile Glaedr da adını ve soyunu eski dilde belirtti.</p>

  <p>Ama yine bir şey olmamıştı.</p>

  <p>Eragon'un huzursuzluğu derinleşti. Eğer bu yolculuğa boşu boşuna çıktılarsa... Hayır, bunu düşünmemeliydi. Henüz değil. "Belki de hepimizin isimleriyüksek sesle söylenmeli," dedi.</p>

  <p>"Nasıl?" diye sordu Saphira. "Yani bir kayaya haykırmamı mı bekliyorsun? Ya Glaedr?"</p>

  <p>"Ben sizin isimlerinizi sizin yerinize söylerim," dedi Eragon.</p>

  <p>"Yapılması gerekenin bu olduğunu sanmıyorum ama denemekten zarar gelmez," dedi Glaedr.</p>

  <p>"Bu dilde mi, yoksa eski dilde mi?"</p>

  <p>"Eski dilde söylemelisin sanırım, ama emin olmak için ikisini de dene."</p>

  <p>Eragon iki kez daha isimlerini söyledi ama koca kaya yerinden milim bile kımıldamamış, değişmeden aynen kalmıştı. Sonunda duruma canı sıkılan Eragon, "Belki de yanlış yerdeyizdir," dedi. "Belki de Ruhlar Dehlizinin girişi kayanın diğer tarafındadır. Ya da belki en tepededir."</p>

  <p>"Eğer dediğin gibi olsaydı bu durum Domia abr Wyrda'daki tarifte belirtilmiş olmaz mıydı?" diye sordu Glaedr.</p>

  <p>Eragon kalkanını indirdi. "Bilmeceleri anlamak ne zamandan beri kolay bir iş ki zaten?"</p>

  <p>"Ya sadece kendi adını söylemeliysen?" dedi Saphira. "Solembum dememiş miydi, 'Her şeyi kaybettiğini ve gücünün yetmediğini sandığında, Kuthian Kayası'na git ve Ruhlar Dehlizi'ni açmak için adını söyle.' Senin adın Eragon, benim veya Glaedr'ınki değil."</p>

  <p>Eragon kaşlarını çatıp düşündü. "Olabilir tabii. Ama eğer sadece benim adım gerekiyorsa, o zaman söylerken yalnız olmam çok daha doğru olur."</p>

  <p>Saphira kükreyerek havaya sıçradı; sıçrarken kanatlarının meydana getirdiği rüzgâr Eragon'un saçlarını uçurup, açık alandaki bitkileri savurdu. "Dene o zaman ama çabuk ol!" dedi Saphira doğuya doğru, kayadan uzaklaşarak kanat çırparak.</p>

  <p>Birkaç kilometre uzaklaşınca Eragon yeniden kayanın pürüzlü yüzüne bakışlarını çevirerek kalkanını bir kez daha kaldırdı ve bir kez daha ismini söyledi, önce kendi dilinde, sonra da Elflerin dilinde.</p>

  <p>Ama açılan ne bir kapı, ne de bir geçit olmuştu. Ne bir çatlak, ne de taşın içinde bir oyuk oluşmuş ya da taşın üstünde birden semboller belirmeye başlamıştı. Kule gibi uzun kayalık, gizli saklı hiçbir özelliği olmayan, granit bir taş bloktan başka bir şeye benzemiyordu.</p>

  <p>"Saphira!" diye seslendi Eragon zihniyle. Sonra küfredip açıklık alanı ileri geri arşınlamaya, önüne çıkan taş ve kuru dal parçalarını sinirle tekmelemeye başladı.</p>

  <p>Saphira yeniden açıklık alana ineceği zaman tekrardan kayanın olduğu yere döndü. Saphira yavaşlayıp durmak için kırdığı kanatlarını geri çekip çırparak inerken, arka ayaklarındaki pençeler yere konarken yumuşak toprakta derin oyuklar meydana getirmişti.</p>

  <p>O dört ayağı üstüne basıp kanatlarını toplarken Glaedr, "Sanırım başarılı olmadı?" diye yorum yaptı.</p>

  <p>"Evet," dedi Eragon kısaca ve başını çevirip ters ters kuleye baktı.</p>

  <p>Ejderha içini çeker gibiydi. "Böyle olmasından korkuyordum. Bunun tek bir açıklaması var..."</p>

  <p>"Solembum'un bize yalan söylediği mi? Bizi böyle bir maceraya koşturup, biz yokken Galbatorix'in Varden'i yok etmesini sağlamak için mi?"</p>

  <p>"Hayır. Bunu açmak için... bu... bu..."</p>

  <p>"Ruhlar Dehlizi," dedi Saphira.</p>

  <p>"Evet, sana bahsettiği bu dehliz, bunu açmak için isimlerimizin gerçek anlamlarını bilip söylememiz gerekiyor."</p>

  <p>Sözleri ağır bir taşmışçasına aralarında asılı kalmıştı. Bir süre kimseden ses çıkmadı. Düşüncesi bile Eragon'u ürkütmeye yetiyordu ve sanki dile getirmesi durumu daha da güçleştirecekmiş gibi bu konuda konuşmaktan çekiniyordu.</p>

  <p>"Ama eğer bu bir tuzaksa..." dedi Saphira.</p>

  <p>"O zaman bu gerçekten de çok kötü bir tuzak," dedi Glaedr. Karar vermen gereken şey burada şu: Solembum'a güveniyor musun? Çünkü byuna devam etmek demek hayatımızdan çok daha önemli şeyleri riske atmak anlamına geliyor: Bağımsızlığımızı tehlikeye atıyoruz. Eğer ona güveniyorsan, o zaman isminin taşıdığı gerçek anlamı öğrenmeye, hem de çabuk tarafından cesaretin var mı? Ve öğreneceklerin ne kadar tatsız şeyler olursa olsun, bu bilgiyle yaşayabilecek misin? Eğer yaşayamayacaksan, bu işe hemen burada son vermeliyiz. Oromis'in ölümünden beri ben çok değiştim ama kim olduğumu biliyorum. Ama sen Saphira? Sen Eragon?Bir ejderha ve süvari olmanın gerçekten ne anlama geldiğini bana söyleyebilir misiniz?"</p>

  <p>Eragon bakışlarını çevirip Kuthian Kayası'nı bir daha süzerken bir isteksizlik kapladı içini.</p>

  <p>"Kimim ben?" dedi kendi kendine.</p>
</body>
</html>
