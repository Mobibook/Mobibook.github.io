<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Toz ve Küller</h1>

  <p>Şehrin dış surlarında, su kanalının Aroughs'a giriş yaptığı ana giriş kapısının etrafında sıva kaplı birçok büyük yapı vardı. Bütün binaların (boş boş bakan karanlık pencereleriyle soğuk ve itici) depo veya ambar oldukları anlaşılıyordu; bu bir de sabahın erken saatleriyle birleşince, muhafızlarla Varden'lilerin çatışmasını birilerinin duymuş olmasını olanaksız hale getiriyordu.</p>

  <p>Roran'ın da zaten bundan emin olmak için oturup beklemeye niyeti yoktu.</p>

  <p>Yeni günün sisli ışıkları şehre yatay açılarla düşüyor, kule tepelerinde, sur siperlerinde, kubbelerde ve evlerin eğimli damlarında parlıyordu. Yollar ve ara sokaklar koyu gri gölgeler içindeydi hâlâ; taş döşeli kanal yatağında akan su karanlık, kasvetli, kimi yerleri çizgi çizgi kanlıydı. Çok yukarılarda yalnız gezen bir yıldız parlıyordu; güneşin artan aydınlığı mavi örtü içinde gecenin bütün öteki mücevherlerini gizlerken, yıldızın ışıltısı gökyüzünde kaçak bir kıvılcım gibiydi.</p>

  <p>Varden'liler şehrin içine ilerliyordu; deri çizmelerini taş döşeli yollarda sürte sürte yürüyorlardı.</p>

  <p>Uzaklarda bir horozun öttüğü duyuldu.</p>

  <p>Roran onları kalabalık yapılar arasından şehrin iç duvarının olduğu bölgeye doğru yönlendirdi ama yolda birilerine rastlama ihtimalini azaltmak için anayolları sıklıkla kullanmıyordu. Geçtikleri sokaklar dar ve loştu ve hatta bazen bastıkları yeri görmekte güçlük çekiyorlardı.</p>

  <p>Caddelerdeki kaldırım olukları leş gibiydi. Ağır koku içini bulandırmıştı, alışık olduğu açık arazilere özlem duydu birden.</p>

  <p>Bu şartlarda yaşamayı insan nasıl kabullenir, diye merak etti. Domuz bağlaşan durmaz.</p>

  <p>Onları dış dünyadan ayıran duvardan uzaklaştıkça yapıların türü değişip ev ve dükkânlara dönüşmeye başlamıştı: Yüksek, enine boyuna döşeli kirişlerle yapılmış, sıvalı ve sokak kapılarında dökme demir kapı tokmakları olan evler. Örtülü pencerelerin ardından bazen sokağa kadar taşan insan sesleri, tabak çanak tıkırtısı ya da çekilince ahşap döşemede sürten bir sandalyenin gıcırtısı duyuluyordu.</p>

  <p>Zamanımız daralıyor, diye düşündü. Birkaç dakika sonra sokaklar Aroughs'un ahalisiyle kaynamaya başlardı.</p>

  <p>Sanki onun bu düşüncesini haklı çıkarmak istermiş gibi savaşçı bölüğün önüne yan sokakların birinden iki kişi çıkıverdi. Her iki köylü de boynunda, iki yandan taze süt dolu kovalar sarkan sırık taşıyorlardı.</p>

  <p>Adamlar Varden'lileri karşılarında görünce birden zınk diye kalakaldılar. Sütler kovalarında çalkalanıp biraz yere dökülmüştü. Adamların gözleri büyüdü, bağırma hazırlığı içinde ağızlarını açtılar.</p>

  <p>Roran durmuş, arkasındaki bölüğü de durdurmuştu. "Eğer bağırırsanız sizi öldürürüz," dedi yumuşak, iyi niyetli bir ses tonuyla.</p>

  <p>Adamlar oldukları yerde titreyip biraz gerilediler.</p>

  <p>Roran bir adım attı. "Eğer kaçarsanız sizi öldürürüz." Gözlerini korku içindeki iki adamdan ayırmadan Carn'a seslendi; büyücü yanına gelince, "Benim için onları uyutur musun lütfen?" diye sordu.</p>

  <p>Büyücü hızla eski dilde bir cümlelik tılsım okudu, son sözcüğü siytha gibi bir şeydi. İki adam sanki omurgasızlarmış gibi yere yığıldılar; kovaları taşa çarpınca devrilmiş, içindeki sütler sokağa saçılmış, taşların arasındaki oluklara sızarak beyaz damarlardan oluşan, dantelimsi zarif bir ağ meydana getirmişti.</p>

  <p>"Onları kenara çekin," diye emretti Roran. "Görülmeyecekleri bir yere!"</p>

  <p>Savaşçılar baygın iki adamı yoldan çeker çekmez Roran Varden'lilere yeniden iç surlara doğru hızlı ilerlemeye devam emri verdi.</p>

  <p>Ama daha üç yüz metre bile gidemeden bir köşeden döndüklerinde dört kişilik bir asker grubuyla burun buruna geldiler.</p>

  <p>Bu kez Roran merhamet göstermedi. Aralarındaki mesafeyi bir çırpıda kapayıp, askerler kendilerini toparlayamadan balyozunu içlerinden rütbesi daha yüksek olanın ense köküne indirdi. Baldor da aynı şekilde askerlerden birini biçmişti. Kılıcını birkaç adamın gücüne denk bir savuruşla kullanıyordu, yıllarca babasının yanında demircilik yaparak elde ettiği bir güçtü bu.</p>

  <p>Korku içinde diğer iki asker imdat çağırıp arkalarını döndüler ve kaçmaya başladılar.</p>

  <p>Roran'ın arkasından fırlatılan ve omzunu sıyırıp geçen bir ok, askerlerden birini sırtından vurup yere devirmişti. Cam, ".Jierda!" diye haykırdı. Nihayet, kalan son askerin boynu duyulur bir kıt sesiyle kırıldı ve o da yalpalayıp hareketsiz bir halde sokağın ortasına yığıldı.</p>

  <p>Sırtından okla vurulan asker bağırıyordu: "Varden'liler burada! Varden'liler geldi! imdat!.."</p>

  <p>Hemen hançerini çeken Roran adamın yanına gidip boğazını kesti. Hançerin bıçağını adamın tüniğine temizleyip ayağa kalkarken, "Harekete geçiyoruz, hadi!" diye bağırdı.</p>

  <p>Varden'liler tekvücut halinde sokaklardan geçerek Aroughs'un iç surlarına doğru koştular.</p>

  <p>Üç yüz metre gittikten sonra bir evin arkasına dolanan sokakta durdular. Roran elini havaya kaldırdı, adamlarına bekleme işareti verdi ve evin yanından süzülerek geçip, köşeden yüksek granit duvardaki sur kapısını dikizledi.</p>

  <p>Kapı kapalıydı.</p>

  <p>Ama sur kapısının solunda küçük bir çıkış kapısı ardına kadar açık duruyordu. Roran gözlemeye devam ederken, kapıdan dışarı koşarak bir asker çıktı ve şehrin batısına doğru uzaklaşıp gitti.</p>

  <p>Roran çıkış kapısına bakarken bir yandan da küfrediyordu. Vazgeçmeye niyeti yoktu, hele buraya kadar gelmişken, ama durum giderek daha riskli bir hale geliyordu; ortalığın aydınlanıp varlıklarının anlaşılması an meselesiydi.</p>

  <p>Evin yanından yine geriye çekildi, başını öne eğip deli gibi düşünmeye başladı.</p>

  <p>Sonra parmaklarını şaklatarak, "Mandel!" dedi. "Delwin, Carn, siz üçünüz!" Ürkütücü görünümlü üç savaşçıya dikti gözlerini (yaşını başını almış adamlardı, savaş konusunda tecrübeli olduklarını biliyordu). "Benimle gelin. Baldor, geridekilerden sen sorumlusun. Eğer dönmezsek, kendinizi güvene alın. Bu bir emirdir."</p>

  <p>Baldor başını salladı. Yüzü ciddiydi.</p>

  <p>Seçtiği altı adamla Roran, sur kapısına giden ana işlek yolun çevresinden, aşağıya doğru genişleyerek inen duvarın dibine ulaşana kadar dolandı; sur kapısı ile açık duran çıkış kapısından belki yüz elli metre uzaktaydı.</p>

  <p>Her kapının da kulesinde bir asker vardı ama başlarını siperden aşağı sarkıtıp bakmazlarsa ikisi de görünmüyordu; dolayısıyla, Roran ve arkadaşlarının yaklaştıklarını görmelerine imkân yoktu.</p>

  <p>Roran fısıltıyla konuşarak, Carn, Delwin ve savaşçılardan birini gösterip, "Kapıdan geçtikten sonra sen, sen ve sen," dedi. "Çok çabuk diğer taraftaki muhafız evine gidin, biz buradakini alacağız. Ne yaparsanız yapın, ama o kapıyı mutlaka açın. Belki çevrilecek sadece tek bir çarkı vardır veya kaldırmak için birlikte çalışmanız gerekebilir. Yani oraya gidip bir de benden yardım beklemeyin. Hazır mısınız?.. Şimdi!"</p>

  <p>Mümkün olduğu kadar sessiz koşarak duvarı boydan boya geçti, köşeden döndü ve çıkış kapısından içeri daldı.</p>

  <p>Ortasında hayvan figürlü çeşmesiyle bir meydana açılan altı metrelik bir geçide girmişti. Meydanda sağa sola aceleyle koşuşturan insanlar vardı, çoğu elinde rulo parşömenler taşıyordu.</p>

  <p>Roran onlara aldırmayıp kapalı bir kapıya yöneldi; içinden geçen tekmeleyip açma hissini bastırarak kancasına uzandı. Kapıdan geçti ve loş bir muhafız odası çıktı karşısına; bir duvarına açılmış spiral şeklinde bir merdivenle yukarı çıkılıyordu.</p>

  <p>Hemen merdivenlere koştu ve bir dolanımdan sonra kendini alçak tavanlı bir odada buldu. Içerde askerler pipo içip, zincir sarılı kol kadar kalın bir bocurgatın yanındaki masada zar atıyorlardı.</p>

  <p>"Selamlar!" dedi Roran, derin ama buyurgan gibi bir sesle. "Size çok önemli bir mesaj getirdim."</p>

  <p>Askerler bir an bocaladıktan sonra oturdukları sıraları geri itip ayağa fırladılar; ahşap ayaklar yerde sürterken gıcırtılı sesler çıkarmıştı.</p>

  <p>Fakat geç kalmışlardı. Bocalamaları kısa sürmüş olsa da, Roran'ın aradaki mesafeyi kapatıp saldırabilmesi için yeterli bir zamandı; bağırarak ortalarına dalıp balyozunu sağa sola savurarak beş adamı bir köşeye gönderdi. Mandel ile iki savaşçı kılıçlarıyla yanında belirmişti. Hep beraber kısa sürede muhafızları hallettiler.</p>

  <p>Roran yerde can çekişen son askerin tepesinde dikilip yere tükürdü. "Yabancılara güvenmeyin."</p>

  <p>Savaşmak odanın içini leş gibi kokutmuştu. Roran, kalın bir örtü gibi odanın üstüne çöken kokudan midesi bulanmış, neredeyse kustu kusacak bir halde nefes almaya korkuyordu. Burnunu tüniğin yeniyle kapatarak nefes alırken pis kokuların bir kısmını olsun süzebilmeye çalıştı.</p>

  <p>Dördü zaman geçirmeden bocurgatın yanına gitti; kan gölünde kayıp düşmemeye dikkat ediyorlardı. Biraz inceleyip nasıl işlediğini anlamaya çalıştılar.</p>

  <p>Roran arkasına dönüp balyozunu kaldırırken, yuvasında serbest kalan bir metal sesi duydu, bunu ahşap bir döşeme kapağının açılırken çıkardığı gıcırtılı ses izledi, ardından da üstteki kulenin döner merdivenlerinden aşağı inen bir askerin ayak sesleri geldi.</p>

  <p>"Taurin, Tanrı aşkına neler oluyor burada..." Roran ile arkadaşlarının köşeye sıkıştırıp hallettiği askerleri görünce merdivenlerin ortasında zınk diye durmuş, sözleri ağzında tıkılı kalmıştı.</p>

  <p>Roran'ın sağındaki savaşçı hemen askerin üstüne bir mızrak fırlattı. Asker eğilince mızrak duvara çarptı. Asker küfredip dönerek, dört ayak üstünde yeniden merdivenlerden çıktı ve dönen duvarın arkasında gözden kayboldu.</p>

  <p>Arkasından tavan kapağının gürültüyle kapandığını duydular. Askerin boynuzunu üfleyip çılgınlar gibi bağırarak meydandaki herkesi uyarmaya çalışıyordu.</p>

  <p>Roran kaşlarını çatıp yeniden bocurgatın yanına geldi. "Bırakın gitsin," dedi, balyozunu kemerine soktu. Giriş kapısını indirip kaldırmakta kullanılan çark koluna gelip abandı ve bütün gücünü kullanarak elden geldiğince üstüne yüklendi. Diğer adamlar da ona destek verdiler ve ağır ağır çark dönmeye başladı. Bocurgatın yan tarafındaki mandalın dişlileri üstünde, ahşap tırnak bir alttaki dişe atlarken gürültülü bir kılik sesi çıkarıyordu.</p>

  <p>Çarkı döndürmek bir süre sonra oldukça kolaylaşmaya başlamıştı. Kapıyı sonuna kadar kaldırmaya uğraşmadılar; yarım dakikalık bir çabanın ardından kulaklarına Varden'lilerin attığı korkunç savaş çığlıkları çalındı; kapının dışında bekleyen adamlar meydana akın ediyorlardı.</p>

  <p>Roran çarkı bıraktı, balyozunu yeniden eline aldı, diğerleri peşinde merdivenlere yöneldi.</p>

  <p>Muhafız evinin dışına çıkınca, kapının diğer tarafından gelen Carn ile Delwin'i gördü. Ikisi de sağlamdı ama Roran onlarla birlikte gönderdiği savaşçının artık yanlarında olmadığını fark etti.</p>

  <p>Baldor, Roran ve savaşçılarının kendilerine katılmalarını beklerken, geri kalan Varden'lilerle meydanın bir yerinde sıkı nizam bir bölük oluşturmaya giriştiler. Kalkanları birbirinin üstüne bindirilmiş vaziyette omuz omuza beş kişiden oluşan bir birlikti bu.</p>

  <p>Roran onlara doğru koşarken, meydanın uzak ucunda evlerin arasından büyük bir asker bölüğünün çıktığını fark etti; onlar da mızrak ve kargıları yukarı dönük, ince uzun bir iğne yastığı görünümüyle savunma nizamı içindeydiler. Roran orada yüz elli asker olduğunu tahmin etti; bu rakamın rahatlıkla üstesinden gelirlerdi ama zaman ve adam kaybına neden olacağı kesindi.</p>

  <p>Dün gördükleri kanca burunlu büyücünün askerlerin önünde, kollarını havaya kaldırmış, avuçlarından kara şimşekler çıkararak yürüdüğünü görünce canı sıkıldı. Roran, Eragon'dan şimşeklerin sadece korkutmak için bir gösteri olduğunu öğrenmişti ama gösteriş için olsun olmasın, karşı saftaki bu büyücünün çok tehlikeli bir adam olduğuna emindi.</p>

  <p>Carn savaşçı bölüğün baş tarafına Roran'dan birkaç saniye sonra varmıştı. Baldor'la birlikte gözlerini karşılarındaki bölük ile büyücüye diktiler.</p>

  <p>"Onu öldürebilir misin?" diye sordu Roran, arkalarındaki adamların duymayacağı şekilde konuşarak.</p>

  <p>"Eh, denemek zorundayım, öyle değil mi?" diye yanıtladı Cam, elinin tersiyle ağzını silerek. Yüzü terden boncuk boncuktu.</p>

  <p>"İstiyorsan üstüne çullanabiliriz. Kalbine bir hançer saplayıp gücünü azaltırsak hepimizi öldüremez."</p>

  <p>"Bunu bilemezsiniz ... Hayır, bu benim işim ve bununla ben ilgileneceğim."</p>

  <p>"Sana yardım edebileceğimiz bir şey var mı?"</p>

  <p>Carn gergin bir tavırla güldü. "Üstüne biraz ok atabilirsiniz. Belki onları savuşturmaya çalışırken yorulması bir hata yapmasına neden olabilir. Yine de her ne yaparsanız yapın, aramıza girmemeye dikkat edin. Bu sizin için de, benim için de iyi olmaz."</p>

  <p>Roran balyozunu sol eline alıp, sağ elini Camın omzuna koydu. "Merak etme, bir şey olmayacak. Unutma, o kadar zeki değil. Onu daha önce de kandırdın, yine kandırabilirsin."</p>

  <p>"Biliyorum."</p>

  <p>"İyi şanslar," dedi Roran.</p>

  <p>Carn başını bir kez salladı, sonra meydanın ortasındaki çeşmeli havuza yürüdü. Güneş ışıklarıyla dans eden su, sanki içine bir avuç pırlanta atılmış gibi ışıl ışıl parlıyordu.</p>

  <p>Kanca burunlu büyücü de çeşmeye doğru ilerledi; adımları Cam'a uyuyordu, birbirlerine beş altı metre kala durdular.</p>

  <p>Roran durduğu yerden, Cam ile büyücünün bir şeyler konuştuğunu anlıyordu ama ne dediklerini çıkaramayacağı kadar uzaktılar. Derken iki büyücü de sanki birisi onları hançerle dürtmüş gibi kaskatı kesildiler.</p>

  <p>Bu Roran'ın beklediği bir şeydi: Yani zihinleriyle düello yapmaya başladıklarının, çevreyle fazla ilgilenmediklerinin bir işareti.</p>

  <p>"Okçular!" diye gürledi. "Oraya ve oraya!" dedi meydanın iki farklı noktasını göstererek. "O hain köpeğe gönderebildiğiniz kadar ok gönderin bakalım ama sakın Carn'ı yaralamayın, yoksa sizi Saphira'ya yem ederim."</p>

  <p>İki grup okçu meydana giderken askerler arasında huzursuz bir kıpırdanma oldu ama Galbatorix'in kırmızı ceketli birliği Varden'lilere saldırmak için ne düzenlerini bozmuşlar, ne yerlerinden kıpırdamışlardı.</p>

  <p>O çıngıraklı yılana müthiş güveniyor olmalılar, diye düşündü Roran endişeyle.</p>

  <p>Ucu kahverengi kaz tüylü düzinelerce ok, ıslık çalarak döne döne düşman büyücüye doğru uçmaya başladı. Roran bir an adamı öldürecekleri ümidine kapıldı; ama oklar, kanca burunlu adama bir buçuk metre kala sanki taş duvara çarpmış gibi patır patır oldukları yere döküldüler.</p>

  <p>Roran durduğu yerde ayakta yaylanıyordu; sakin duramayacak kadar gergindi. Beklemekten, arkadaşı tehlike içindeyken hiçbir şey yapamıyor olmaktan nefret ediyordu. Dahası, geçen dakikalar plan yapma fırsatı verdiği için Lort Halstead'ın işine geliyordu. Eğer Roran, imparatorluk güçleri tarafından ezilmek istemiyorsa, düşmanlarını ne yapacaklarını bilemez bir hale getirmeleri, dengelerini bozmaları gerekiyordu.</p>

  <p>"Ayaklanın bakalım!" dedi savaşçılarına dönerek. "Bakalım, kıçımızı kurtarmaya çalışırken, ona da yardım edebilir miyiz? O askerlerin üstüne yanlardan saldıracağız. Yarınız benimle birlikte gelin. Diğer yarınız Delwin'le burada kalın. Her sokağı tutmuş olamazlar. Delwin, sen ve adamların, askerlerin yanından hissettirmeden geçin, yan sokaklardan arkalarına dolanın ve onlara arkadan saldırın. Biz onları ön tarafta oyalayacağız. Dolayısıyla çok fazla direnemeyeceklerdir. Eğer askerlerden biri kaçmaya çalışırsa bırakın kaçsın. Hepsini gebertmek zaten fazla uzun sürmez. Anladınız mı?.. Hadi, gidin bakalım, gidin, gidin, gidin!"</p>

  <p>Adamlar hemen iki gruba ayrıldılar. Roran kendi grubunun önüne düşüp meydanın sağ tarafına yönelirken, Delwin de aynı şeyi sol taraftan yaptı.</p>

  <p>Grup iki koldan çeşmeyle aynı hizaya gelince Roran düşman büyücünün kendisine baktığını fark etti. Kısacık bir bakıştı, yandan, bir anlık göz kayması gibi ama bilerek veya değil, o bir anlık dikkat kaybı Carn'la olan düellosunda etkisini hemen göstermişti. Kanca burunlu adam bakışlarını yeniden Carn'ın üstüne çevirdiğinde yüzündeki çirkin bakış derinleşip, gerilimli, acı bir sırıtışa dönüştü; alnında ve boynunda damarları şişmeye, kafası öfkesini yansıtan koyu kırmızı bir renk almaya başladı; sanki kan basıncı yüzünden başı patlayacak ve bin bir parçaya bölünecekmiş gibiydi.</p>

  <p>"Hayır!" diye inledi büyücü, sonra da bağırarak eski dilde Roran'ın anlamadığı bir şeyler söyledi.</p>

  <p>Anında Carn da bir şeyler söyleyerek karşılık verdi. İkisinin sesi öyle korkunç bir dehşet, kasvet, nefret ve öfkeyle birbirine karıştı ki, Roran aralarındaki düelloda bir terslik olduğunu kemiklerine kadar hissetti.</p>

  <p>Carn parlak, mavi bir ışığın ortasında kaybolmuştu. Az önce durduğu yerden beyaz, kubbe gibi bir kabuk oluşup yükseldi ve göz açıp kapayana kadar genişleyip bütün meydana yayıldı.</p>

  <p>Dünya karanlığa gömüldü. Dayanılmaz bir ısı Roran'ı sardı, etrafındaki her şey dönmeye ve biçimsiz şekiller almaya başladı.</p>

  <p>Balyozu elinden kurtulup gitti ve sağ dizinin yanına müthiş bir acı saplandı. Derken, ağzına sert bir cisim çarptı ve bir dişinin söküldüğünü, ağzının içinin kanla dolduğunu hissetti.</p>

  <p>Sonunda her şey durduğunda, olduğu yerde karnının üstünde bir süre yatmaya devam etti, kıpırdayamayacak kadar sersemlemişti. Yavaş yavaş yeniden duyularını kazanmaya başladı. İlk gördüğü şey hemen burnunun altındaki yeşilimtırak grilikte, pürüzsüz, taş zemin olmuştu. Sonra taşları birbirine tutturan kurşunlu molozların kokusunu aldı. Biraz kıpırdayınca vücudundaki ezik ve çürüklerin farkına vardı. Tek duyduğu ses ise hızla çarpan kalp atışlarıydı.</p>

  <p>Yeniden normal nefes almaya başlayınca ağzıyla boğazında biriken kanın bir kısmı ciğerlerine gitti. Boğulurcasına öksürerek tekrar doğruldu, kapkara balgam parçaları tükürdü. Dişini gördü yerde, kesicidişlerden biriydi, taş döşeli zeminde biraz uzağa fırlamıştı, kanlar içinde dikkat çekici bir beyazlıkla parlıyordu. Eline alıp inceledi. Ucu kırılmıştı ama kökü hâlâ sağlam görünüyordu, dişi yalayıp temizledi, sonra acıyla yüzünü buruşturup, dişetinde şimdi boş kalan eski yerine, yaralı ete tekrar batırdı.</p>

  <p>Yerden kuvvet alıp ayağa kalktı. Meydanın kıyısındaki evlerden birinin kapısının önüne savrulmuştu. Adamları da aynı şekilde kendi çevresinde oraya buraya düşmüşlerdi; kollar bacaklar herkeste eğreti duruyordu; miğferler başlarından uçmuş gitmiş, kılıçları meydanda yoktu.</p>

  <p>Roran balyoz taşıdığına bir kere daha şükretti; çünkü Varden'lilerin birkaçı çıkan hengâmede ya kalkan arkadaşlarını ya da kendilerini yaralamışlardı.</p>

  <p>"Balyozum? Balyozum nerede?" dedi kendi kendine. Yakınında yatan bir savaşçının bacakları altında balyozun sapını görene kadar gözlerini çevrede gezdirdi. Çekti çıkardı ve sonra da dönüp meydanı inceledi.</p>

  <p>Askerler ile Varden'liler benzer şekilde çevreye savrulmuşlardı. Çeşmeden de geriye bir şey kalmamıştı: Yalnızca alçak bir enkaz yığını içinden düzensiz fışkırışlarla sızan su görünüyordu. Yanında, Carn'ın olması gerektiği yerde, simsiyah olmuş kupkuru bir ceset vardı; hâlâ dumanı tüten kol ve bacakları ölü bir örümcek gibi olduğu yerde büzülmüştü. Bütün bedeni öyle kömür gibi olmuş ve yanarak erimişti ki, onun daha önce yaşayan bir varlık ya da insan olduğuna inanmak zordu. Kanca burunlu büyücü ise aynı yerde açıklanamaz bir şekilde duruyordu; ama patlama kıyafetlerini söküp atmış, üstünde sadece çorap pantolunuyla kalmıştı.</p>

  <p>Roran'ın içi birden bastıramadığı bir öfkeyle doldu. Kendini kollamayı bile düşünmeden bu kez büyücüyü gebertmeye kesin kararlı, sendeleyerek meydanın ortasına doğru yürüdü.</p>

  <p>Çıplak kalan büyücü, Roran yaklaştığı halde kımıldamıyordu; balyozunu kaldırıp sarsak bir halde koşmaya başladı, attığı savaş narası belli belirsiz duyuluyordu.</p>

  <p>Ama büyücü kendini savunmak için hareket etmemişti.</p>

  <p>Roran, büyücünün patlamadan beri aslında yerinden bir santim bile kıpırdamamış olduğunu düşündü birden. Sanki bir heykeldi.</p>

  <p>Büyücünün Roran'ın yaklaşmasına takındığı aldırmaz tavır, adamın bu acayip davranışı (ya da hiçbir şey yapmaması, Roran'ı daha da teşvik etmişti; içinde bulunduğu o garip trans halinden uyanmadan adamın kafasına sert bir darbe indirmek istedi. Ama tuhaf bir kaygı içindeki intikam alma isteğine biraz gem vurdu ve adama yüz elli metre kadar kalmışken yavaşlayıp durmasına sebep oldu.</p>

  <p>Durduğuna da memnun oldu.</p>

  <p>Büyücünün, uzaktan normal görünüyor olmasına karşın, yakından bakınca sanki iki kat yaşlanmış, derisinin sarkmış, kırışmış, pürüzlü, kaba hayvan derisi gibi bir hal almış olduğunu gördü. Cildinin rengi de kararmıştı ve anbean bütün vücudu donuyormuş gibi daha da kararmaya devam ediyordu.</p>

  <p>Adamın göğsü kalkıp iniyor, beyazları görünecek şekilde gözleri yuvalarında dönüyordu ama sanki kıpırdayamıyordu.</p>

  <p>Roran seyrediyordu. Büyücünün kolları, boynu, göğsü büzüştü; kemikleri bütün hatlarıyla ortaya çıkmıştı (boynundaki köprücük kemiğinden kalçasındaki leğen kemiğinin çukuruna kadar, midesi boş bir matara gibi sarkıyordu). Dudakları gerildi ve sarı dişlerinin üzerinde aşırı çekilip iğrenç bir sırıtış meydana getirdi; gözbebekleriyse, sanki içine keneler girip kanını emmişçesine havası boşaltılmış gibi duruyordu ve derken etrafındaki et içe çöktü.</p>

  <p>Nefes alışı (panik halinde, gürültülü bir testere gibi) düzensizleşmiş ama tamamen durmamıştı.</p>

  <p>Roran korkuyla geriledi. Çizmelerinin altında kaygan bir şeyler hissedince eğilip baktı ve çevreye yayılan bir su birikintisi içinde olduğunu fark etti. İlk önce suyun yıkılan çeşmeden geldiğini sandıysa da, sonra suyun felç olmuş büyücünün ayaklarından yayıldığını anladı.</p>

  <p>Vücudunu iğrenç bir ürperti saran Roran küfredip kendini kuru bir yere attı. Suyu görünce Carn'ın yaptığı şeyi anlamıştı; içine dolan dehşet duygusu daha da arttı. Anlaşılan Carn, büyücünün vücudunda tek damla su kalmamasını sağlayan bir büyü yapmıştı.</p>

  <p>Sonraki birkaç saniye içinde büyü, adamı, kapkara deriyle kaplı, canı çekilmiş bir iskelete çevirdi ve Hadarac Çölü'nde yüzlerce yıl güneş, rüzgâr ve kum fırtınasına terk edilmiş bir mumyaya dönüştürdü. O an için kesinlikle ölü olmasına karşın Carn'ın yaptığı büyüyle ayakta kaldığı için, yine de yere düşmüyordu. Roran'ın karşısında duran bu şey, kâbuslarında (veya savaş meydanlarında gördüğü, ki, her ikisi de aynı şeydi aslında) sırıtan korkunç bir hayaletti.</p>

  <p>Önce adamın kabuklaşmış cildi bulanıklaştı; çok ince, gri bir toza dönüştü, bulunduğu yere usul usul döküldü ve bir zamanlar kendisini oluşturan suyun üstünde orman yangınından artakalan küller misali yüzmeye başladı. Sonra kasları ve kemikleri, ardından taşlaşmış iç organları ve nihayet son kalan neyi varsa toz olup gitti; geriye sadece bir su birikintisi üstünde, koni şeklinde yükselen bir toz yığını kalmıştı.</p>

  <p>Roran, dönüp Carn'ın cesedine baktı ama dayanamadığı için hemen yine başını çevirdi. Hiç değilse intikamını alabildin. Katledilen arkadaşını düşünmeyi kesip (çünkü düşünmeye dayanamıyordu) çözülmesi gereken hemen bir sonraki sorunu düşündü, yani, yavaş yavaş yeniden ayaklanan meydanın güney tarafındaki askerleri.</p>

  <p>Roran, Varden'lilerin de ayağa kalkmaya başladıklarını gördü. "Hey!" diye seslendi. "Benimle gelin! Bundan iyi fırsat olmaz." Yaralı oldukları belli olan adamları işaret ederek emir verdi: "Kalkmalarına yardım edin ve sıra olunca onları aranıza alın. Kimse arkada kalmayacak. Hiç kimse!" Konuşurken dudakları titriyor, ağzı seğiriyor, sanki bütün gece içki içmiş gibi başı ağrıyordu.</p>

  <p>Onun sesini duyan Varden'liler aceleyle toparlanıp yanına geldiler. Adamlar geniş blok şeklinde bir tabur oluştururken, Roran da en ön tarafa geçip Baldor ile Delwin'in yanına gelip ikisinin arasında yerini aldı; onların da yüzü patlamadan dolayı yara bere içindeydi.</p>

  <p>"Carn öldü mü?" diye sordu Baldor.</p>

  <p>Roran başını sallayıp kalkanını havaya kaldırdı, adamları da aynısını yaptılar; böylece sık bir nizam içinde, dıştan bakıldığında duvarı andıran bir görünüm oluşturdular.</p>

  <p>"O zaman dua edelim de Halstead'ın bir yerlerde başka bir büyücüsü daha olmasın," diye mırıldandı Delwin.</p>

  <p>Varden'liler ordu düzenine girmeyi tamamlayınca Roran, "ileri marş!" diye bağırdı ve savaşçılar meydanı geçmek üzere ilerlemeye başladılar.</p>

  <p>Başlarındaki lider Varden'lilerinki kadar iyi değil miydi, yoksa patlama onları daha mı kötü etkilemişti, bilinmez, İmparatorluk'un askerleri o kadar çabuk toparlanamamışlardı ve Varden'liler onların ortasına daldığında hâlâ dağınıktılar.</p>

  <p>Mızrak gelip kalkanına saplanınca Roran inleyip dengesini kaybederek bir adım geriledi; darbenin şiddetiyle kolu zonklamış ve mızrağın ağırlığı kalkanını aşağı çekmişti. Balyozuyla kalkana saplanan mızrağı parçalamak istedi ama beceremedi.</p>

  <p>Önünde bir asker, hatta belki kendisine mızrağı fırlatan asker, bunu fırsat bilerek onun üstüne atladı ve kılıcıyla Roran'ın boğazına doğru hamle yaptı. Roran mızrak saplı kalkanını kaldırmaya çalıştı ama çok ağırdı, kendini korumak için fazlasıyla hantaldı. Bu yüzden inen kılıcı kalkanıyla değil, balyozuyla savuşturmaya çalıştı; ama durduğu yerde kılıcı çok iyi seçemedi, zamanında peri alamadı ve balyozu kılıcı sıyırıp geçti. Eğer tesadüfen elinin tersi, kılıcın yassı tarafına değip onu birkaç santim saptırmamış olsa kesinlikle ölmüştü.</p>

  <p>Sağ omzu çizgi halinde ateş gibi bir acıyla kavruldu birden. Yan tarafına sancı saplanıyor, gözlerinde parlak sarı şimşekler çakıyordu. Sağ dizinin üstüne çöktü ve öne yığıldı.</p>

  <p>Altında taş zemin, etrafında koşuşturan ayaklar, bacaklar onu kuşatmış, sanki bala batmış da çıkamıyormuş gibi kenara yuvarlanıp kendini güvene almasına engel oluyordu.</p>

  <p>"Çok yavaşsın, çok yavaşsın," dedi kendi kendine; kalkandan elini çekip ayaklarını toparlamaya çalıştı. Eğer yerde kalmaya devam ederse ya devrilecek ya da hançerlenecekti. Çok yavaşsın.</p>

  <p>Karşısındaki askerin de karnını tutarak düştüğünü gördü; bir saniye sonra, birisi zincir işi zırhının yakasından tutup kendisini yukarı çekti ve ayakta durmayı başarana kadar ona destek oldu. Baldor'du bu.</p>

  <p>Başını çevirip askerin açtığı yaraya baktı. Beş zincir halkası kadar yer kesilerek açılmıştı ama bunun dışında zırhına başka bir şey olmamıştı. Söküğün olduğu yerden kan sızıp, boynuyla kolu acıyor olmasına rağmen, yarası ölümcül değildi; ayrıca durup bunu düşünerek vakit geçirmeye niyeti yoktu. Sağ kolunu hâlâ kullanabiliyordu (en azından savaşmaya devam edebilirdi) ve şu anda önemli olan da buydu.</p>

  <p>Biri kendisine başka bir kalkan uzattı. Vahşi bir hareketle kaptı kalkanı. Sonra da adamlarıyla birlikte davranıp askerleri geniş caddede geri sürüp meydandan çekilmeye zorladılar.</p>

  <p>Askerler kısa süre sonra dağılıp, Varden'lilerin karşı konulmaz gücü karşısında anacaddeden yan sokaklara kaçmaya başlamışlardı.</p>

  <p>Aroughs içlerinde Varden'lileri takip etmek isteyecek düşmanların varlığına karşı Roran, elli kadar adamını çıkış kapısıyla ana kapıyı kapatmaya gönderdi. Şehirdeki askerlerin çoğu, işgalcilere karşı dış surların etrafında konuşlandırılmışlardı. Roran'ın onlarla bir meydan savaşına girmeye niyeti yoktu. Böyle bir şey intihardan farksız olurdu, özellikle Halstead'ın asker sayısını düşününce.</p>

  <p>Varden'liler şehrin iç kesimlerinden geçip Lort Halstead'ın oturduğu bakımlı saraya fazla direniş görmeden ulaştılar.</p>

  <p>İçinde beyaz kuğuların ve kazların yüzdüğü bir süs havuzu ile çok geniş bir ön avlusu olan saray, Aroughs'taki bütün yapılardan daha yüksek olarak önlerindeydi. Saray uzun sütunları, tonozları ve danslı partiler için düşünülmüş geniş teras balkonlarıyla çok güzel bir mimariye sahipti. Belatona'daki şatodan farklı olarak kesinlikle savunma değil, estetik amaçlı yapıldığı belliydi.</p>

  <p>"Surlarını kimsenin aşamayacağını sandılar herhalde," diye düşündü Roran.</p>

  <p>Kendilerini fark edince yakalamak için, rasgele bağıra çağıra birkaç muhafız hemen üzerlerine koşmaya başlamıştı.</p>

  <p>Adamlar üzerlerine hücum ederken, "Düzeninizi bozmayın!" diye emretti Roran.</p>

  <p>Çarpışan güçlerin sesi birkaç dakikalığına avluyu doldurdu. Kazlarla kuğular karmaşada panik halinde bağırıyor, kanat çırparak oldukları yerde suyu dövüyorlardı ama havuzun sınırlarından dışarı çıkma cesareti de gösteremiyorlardı.</p>

  <p>Varden'lilerin muhafızları yenmesi uzun sürmemişti. Fırtına gibi avludan sarayın içine daldılar. Duvar ve tavanlarındaki resimlerle içerisi öyle göz alıcıydı ki (ayrıca altın yaldızlı pervazlar, oymalı mobilyalar, desenli yer döşemeleri) Roran gördüğü manzarayı birden içine sindiremedi. Böyle büyük ve gösterişli bir binayı inşa ettirmek ve bakımını yaptırmak, kavrayabileceğinin ötesinde bir şeydi. Doğup büyüdüğü çiftliğin tamamı bir araya gelse bu büyük salondaki bir sandalye etmezdi.</p>

  <p>Açık kapı aralığından gözüne, üç hizmetçi kadının koridorda eteklerinin müsaade ettiği hızda kaçmaya çalıştıkları çarptı.</p>

  <p>"Kaçmalarına izin vermeyin!" diye bağırdı.</p>

  <p>Varden ordusundan beş silahşor ayrılıp kadınların peşine düştü ve kadınlar daha koridordan çıkamadan onları yakaladılar. Adamlar kadınları Roran'a götürürken, kadınlar kulak tırmalayan çığlıklar atıyorlar, deli gibi çırpınıyorlar ve kendilerini yakalayanlara tekme tokat vurmaya çalışıyorlardı.</p>

  <p>Karşısına getirildiklerinde, "Yeter!" diye bağırdı Roran. Kadınlar sızlanıp söylenmeye devam ettiler ama direnmeyi kesmişlerdi. Üçünden en yaşlı olanı güçlü kuvvetli bir kâhyaydı; kır saçlarını geride çirkin bir topuz yapmıştı, belinde bir halka üstünde anahtarlar taşıyordu. Aralarında en aklı başında o gözüküyordu. Roran dönüp sordu: "Lort Halstead nerede?"</p>

  <p>Kadın kaskatı kesilip, çenesini dikleştirdi. "Bana ne yaparsanız yapın efendim, ama efendime ihanet etmeyeceğim."</p>

  <p>Roran aralarında sadece bir adımlık mesafe kalana kadar kadına yaklaştı. "Beni dinle ve iyi dinle," dedi sert bir sesle. "Aroughs düştü. Sen ve şehirdeki herkesin kaderi iki dudağım arasında. Yapacağın hiçbir şey bunu değiştiremeyecek. Bana Halstead'ın yerini söyle, ben de arkadaşlarınla birlikte seni serbest bırakayım. Halstead'ı başına geleceklerden sen koruyamazsın ama kendinizi kurtarabilirsiniz." Roran'ın yaralı dudakları öyle şişmişti ki, konuşurken söylediklerinin anlaşılması için çaba sarf ediyor, sarf ettiği her sözcükte ağzından kanlı tükürükler saçıyordu.</p>

  <p>"Benim başıma geleceklerin önemi yok efendim," dedi kadın, yüzündeki ifade bir savaşçı kadar kararlıydı.</p>

  <p>Roran küfredip balyozunu, koca salonda çın çın öten bir şiddette kalkanına indirdi. Kadın yerinde sıçramıştı. "Aklını mı yedin sen kadın? Halstead senin hayatına değer mi? İmparatorluk değer mi? Galbatorix değer mi?"</p>

  <p>"Ben İmparatorluk veya Galbatorix bilmem efendim, ama Lort Halstead biz çalışanlarına her zaman iyi davrandı; ben de şimdi efendimin sizin gibi pis, kıymet bilmez vahşilerin eline düşmesine göz yumamam. Evet, siz busunuz!"</p>

  <p>"Öyle mi?" diye sordu Roran, kadına öfkeyle bakıyordu. "Adamlarıma seni konuşturmaları için istediklerini yapmalarını söylesem, o dilini ne kadar tutabileceğini sanıyorsun?"</p>

  <p>"Beni asla konuşturamazsınız," diye meydan okudu kadın; Roran kadına inanıyordu.</p>

  <p>"Ya bunlar?" Diğer kadınları başıyla işaret etti; en genç olanı on yedi yaşından büyük olamazdı. "Sırf efendini kurtarmak için onların kıtır kıtır doğranmasına gönlün razı olur mu?"</p>

  <p>Kadın derin bir kederle içini çekti ve çok hafif bir sesle ağır ağır, "Lort Halstead sarayın doğu kanadında," dedi. "Oradaki koridordan gidip Sarı Oda'dan geçin, sonra da Leydi Galiana'nın çiçek bahçesinden; kendisini orada bulacağınıza adım gibi eminim." Roran duyduklarına pek inanmaz bir tavırla dinliyordu. Çok çabuk işbirliği yapmıştı, az önceki direnişine göre fazla şüphe çekici. Ayrıca kadın konuşurken Roran diğer iki kadının şaşırdıklarını ve ne diyeceklerini bilemezmiş gibi baktıklarını fark etmişti. "Kafaları karıştı sanki," diye düşündü. Kır saçlı kadın efendisini gerçekten düşmanın kollarına bırakacak olsa gösterecekleri tepki bu olmazdı. Çok fazla sessizlerdi, fazla itaatkâr, sanki bir şey saklıyorlarmış gibiydiler.</p>

  <p>İki kadın arasında genç kız olanı, duygularını gizlemekte diğeri kadar başarılı değildi, böylece Roran ona dönüp en vahşi tavrını takınarak sordu: "Sen! Sen söyle bana. Yalan söylüyor, değil mi? Halstead nerede? Söyle hemen!"</p>

  <p>Kız ağzını açmış ama konuşamıyor, başını iki yana sallıyordu. Roran'dan kaçmak için gerilemeye çalıştı ama savaşçılardan birisi arkasına geçip gerilemesini engelledi.</p>

  <p>Roran kızın üzerine yürümeye devam edip kalkanını kızın göğsüne bastırarak nefes almasını zorlaştırdı, ardından kendi ağırlığını da kalkanın üstüne verip, kızı kendisiyle savaşçı arasında iyice sıkıştırdı. Elindeki balyozu kaldırıp kızın yanağına bastırdı. "Çok güzel bir kızsın, ama eğer ön dişini kıracak olursam bu sarayda kendine yaşlı bir heriften başka koca bulamazsın. Bugün ben de bir dişimi kaybettim ama yerine yerleştirmeyi becerdim. Bak!" Sonra dudaklarını yayıp çok çirkin olduğuna emin olduğu bir görünümle dişlerini gösterdi. "Ama senin dişini kırmayacağım, böylece senin de aynı şeyi yapmana gerek kalmayacak. İyi iş çıkarmış mıyım, ha?" Balyozuyla tehdit eden bir hareket yaptı.</p>

  <p>Kız olduğu yerde iyice büzülüp ağlamaya başlamıştı. "Hayır! Lütfen efendim. Lütfen! Kendi odasındaydı en son, yüzbaşılarıyla görüşüyordu; ama ardından Leydi Galiana'yla birlikte tünelden geçip iskeleye ineceklerdi ve..."</p>

  <p>"Thara! Seni aptal kız!" diye çıkıştı yaşlı kâhya kadın. •</p>

  <p>"Onları bekleyen bir gemi vardı, evet ama şu anda nerede olduklarını bilmiyorum, lütfen, lütfen bana vurmayın, ben bir şey bilmiyorum efendim..."</p>

  <p>"Kendi odası mı?" diye sordu Roran kükrercesine. "Nerede bu?"</p>

  <p>Kız hıçkırıklar arasında tarif etti.</p>

  <p>Kız sözünü bitirince, "Bırak gitsinler," dedi Roran ve üç kadın kapıdan çıkıp koridorda kayboldular; giderlerken cilalı zeminde tahta topuklarının çıkardığı sesler duyuluyordu.</p>

  <p>Roran, Varden'lilerin önüne düşüp kızın tarif ettiği yoldan büyük sarayı geçmeye başladı. Karşılarına yarı giyinik bir sürü insan çıkmıştı ama kimse onlarla dövüşmeye kalkışmamıştı. Sarayın içi bağırıp çağıranların sesiyle öyle çınlıyordu ki, Roran'ın içinden kulaklarını tıkamak geldi.</p>

  <p>Yarı yolda karşılarına bir başka avlu çıktı; ortasında koca bir kara ejderha heykeli vardı. Roran bunun Galbatorix'in ejderhası Shruikan olup olmadığını merak etti. Heykelin yanından geçerken dang diye bir ses duyuldu ve sesle birlikte sırtına bir şey saplandı.</p>

  <p>Kenardaki taş bankın üstüne yığılıp, düşmemek için tutundu.</p>

  <p>Yine acı....</p>

  <p>Çok büyük bir ıstıraptı; insana bilincini kaybedecekmiş hissi veren, daha önce hiç tatmadığı büyüklükte bir acıydı. Öyle fazlaydı ki, hissetmemek için oracıkta ellerinden birini feda etmeye hazırdı. Sırtının ortasındaki yaraya sanki kızgın çubuk batırılıyormuş gibi bir acı.</p>

  <p>Hareket edemiyordu...</p>

  <p>Nefes alamıyordu...</p>

  <p>Enufak bir kımıldama bile müthiş ıstırap veriyordu.</p>

  <p>Önüne gölgeler düştü ve ardından Baldor ile Delwin'in bağırdıklarını duydu; sonra bütün seslerin arasından Brigman'ın da bir şeyler söylediğini duydu, ama Roran onun ne dediğini anlayamamıştı.</p>

  <p>Derken acısı birden, on kat arttı. Roran haykırdı ve bu daha da kötü acımasına neden oldu. Büyük bir dirençle kendine hâkim olup hiç kımıldamamaya çalıştı. Sımsıkı kapalı gözlerinin kenarından yaşlar akıyordu.</p>

  <p>Brigman'ın kendisiyle konuştuğunu duydu. "Roran, sırtında bir ok var. Oku atanı yakalamaya çalıştık ama kaçtı."</p>

  <p>"Çok acıyor..." Roran nefesini tuttu.</p>

  <p>"Çünkü ok kaburgalarına saplanmış. Yoksa delip geçerdi. Birkaç santim yukarı ya da aşağı saplanmadığına dua etmelisin, yani omuriliğin ya da kürek kemiğine gelmediğine."</p>

  <p>"Çıkarın onu," dedi dişlerinin arasından.</p>

  <p>"Çıkaramayız. Okun ucu çentikli. Öteki taraftan çıkarmak için itemeyiz de. Kesilmesi lazım. Benim bu konuda biraz tecrübem var Roran. Eğer bıçakla biraz uğraşmama izin verirsen, hemen burada, şimdi yapabilirim. Ya da eğer istersen, bir şifacı bulana kadar bekleyebilirsin. Sarayda saklanan mutlaka bir iki tane vardır."</p>

  <p>Brigman'a muhtaç olmaktan nefret etmesine rağmen, Roran acıya daha fazla dayanamayacağını da biliyordu. "Hemen yap... Baldor?"</p>

  <p>"Evet Roran?"</p>

  <p>"Yanına elli adam al ve Halstead'ı bul. Ne yaparsa yapsın, bir yere kaçamaz. Delwin... sen benimle kal."</p>

  <p>Baldor, Delwin ve Brigman arasında, Roran'ın sadece birazını duyduğu kısa bir konuşma geçti. Sonra Varden'lilerin büyük bir kısmı oradan ayrıldılar; onların ayrılışıyla ortalığa belirgin bir sessizlik çökmüştü.</p>

  <p>Brigman'ın isteği üzerine savaşçılardan bir grup yakın bir odadan sandalyeler getirdiler; kırıp tahtalarından avlunun kaldırımında küçük bir ateş yaktılar. Ateşin ortasına bir bıçak yerleştirdiler. Roran, Brigman'ın oku çıkardıktan sonra kanamadan ölmesin diye bununla yarasını dağlayacağını biliyordu.</p>

  <p>Kaskatı ve titrer halde, bankta uzandığı yerde, dikkatini nefes alıp vermeye yoğunlaştırdı. Acıyı azaltmak için yavaş yavaş nefes alıp veriyordu. Çok zor bile olsa başka şeyler düşünmeye çalıştı. Neler olduğu ya da neler olabileceği önemli değildi, o an için önemli olan tek şey, burun deliklerinden düzenli olarak alıp verdiği nefesti.</p>

  <p>Dört adam kendisini banktan kaldırıp karın üstü yere yatırdıklarında yarı baygın haldeydi. Birisi ağzına deri bir eldiven tıkıştırınca yarılmış dudaklarının acısını yeniden duydu; etrafında kaba eller kollarıyla bacaklarından sıkı sıkı tutarak onu yere bastırıyordu.</p>

  <p>Roran geriye bakınca Brigman'ın diz çöküp üstüne eğildiğini gördü; elinde ucu kıvrık av bıçağı vardı. Bıçak yavaş yavaş vücuduna doğru inmeye başladı. Roran gözlerini yumdu ve bütün gücüyle eldiveni ısırdı.</p>

  <p>Nefes aldı.</p>

  <p>Nefes verdi.</p>

  <p>Sonra zaman kavramını yitirdi. Bayılmıştı.</p>
</body>
</html>
