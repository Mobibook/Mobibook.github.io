<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Hükümdarsız Dönem</h1>

  <p>Roran, masanın ucunda kamburunu çıkarmış oturuyor, önündeki mücevher kakmalı kupaya görmeyen gözlerle bakıp oynuyordu.</p>

  <p>Gece olmuştu; güzel döşenmiş yatak odasındaki tek ışık masanın üzerinde yanan iki mumla, dört direkli boş yatağın yanındaki şömine ateşinden geliyordu. Ara sıra çıtırdayan odun ateşinden başka her yer sessizdi.</p>

  <p>Pencereden ince tül perdeleri aralayan belli belirsiz tuzlu bir esinti geliyordu. Yüzünde serinliği hissedebilmek için başını esintiye çevirdi.</p>

  <p>Pencereden bakınca dışarda uzanan Aroughs'u görebiliyordu. Yollarda orada burada işaret için yakılmış ateşler vardı ama bunun dışında şehir karanlık ve durgundu; herkes evine sığındığından her zamanki gibi değildi.</p>

  <p>Rüzgâr esmeyi kesince kupasından bir yudum daha aldı; şarabı diline değdirmeden doğrudan yutuyordu. Altdudağındaki yarığa bir damla şarap değdi; yanma hissiyle gerildi, acıdan nefesini tuttu ve dinmesini bekledi.</p>

  <p>Kupayı masanın üzerine bıraktı, içinde ekmek ve kuzu eti olan tabakla, yarısı bitmiş şarap şişesininyanına. Sonra iki mumun arasından, karşıda asılı aynada kendine baktı. Ayna hâlâ bitkin suratından başka bir şey yansıtmıyordu: Sağ tarafta sakalının büyükçe bir kısmı artık olmayan, çürük içindeki kanlı yüzü.</p>

  <p>Başını çevirdi. Kadın, uygun olduğunda onunla bağlantıya geçeceğini söylemişti. Kendisine düşen sadece beklemekti. Yapabileceği başka bir şey yoktu; zaten uyuyamayacak kadar acıyordu her yanı.</p>

  <p>Kupayı yeniden eline aldı, parmaklarının arasında yuvarladı.</p>

  <p>Zaman ilerliyordu.</p>

  <p><br /></p>

  <p>O gece geç saatlerde ayna tıpkı bir cıva birikintisi gibi titreşti. Roran'ın gözleri kamaşmıştı; bulanık bakışlı yarı kapalı gözlerini aynaya dikti.</p>

  <p>Nasuada'nın kalp biçimli yüzü önünde belirdi; ifadesi her zamanki gibi ciddiydi. Kendisine adıyla hitap ederek, "Roran," dedi kadın. Sesi berrak ve güçlüydü.</p>

  <p>"Leydi Nasuada." Acı yüzünden cesaret edebildiği kadar masadan doğrulmaya çalıştı ki, bu birkaç santimi geçmemişti.</p>

  <p>"Yakalandınız mı?"</p>

  <p>"Hayır."</p>

  <p>"O zaman bundan Carn'ın ya öldüğünü ya da yaralandığını anlıyorum."</p>

  <p>"Bir başka büyücüyle mücadele ederken öldü."</p>

  <p>"Bunu duyduğuma üzüldüm... İyi bir adamdı ve büyücülerimizi kaybetme lüksümüz yok şu aralar." Bir süre sustu. "Ya, Aroughs ne durumda?"</p>

  <p>"Şehir bizim."</p>

  <p>Nasuada kaşlarını kaldırdı. "Gerçekten mi? Çok memnun oldum. Anlat, savaş nasıl geçti? Her şey planladığınız gibi gitti mi?"</p>

  <p>Konuşmanın verdiği fiziksel acıyı en aza indirgemek için çenesini fazla oynatmamaya çalışan Roran, son birkaç günün özetini çıkardı. Nasuada'ya, Aroughs'a varışlarından tek gözlü adam tarafından çadırda uğradığı saldırıya, değirmenlerin oradaki barajları yıkmalarından Varden'lilerin nasıl Aroughs'a girip Lort Halstead'ın sarayına ulaştıklarına ve Carn'ın düşman büyücüyle giriştiği düelloya kadar her şeyi anlattı.</p>

  <p>Sonra sırtından nasıl vurulduğundan ve Brigman'ın oku nasıl kesip çıkardığından bahsetti. "Burada olmasına memnunum," dedi ilave ederek. "Çok iyi bir iş çıkardı. Eğer o olmasaydı, bir şifacı bulana kadar ben savaş dışı kalacaktım." Aklına yarasının dağlanışı gelince, bir refleksle omuzlarını içe çekip büzüldü, kızgın demirin etine değişini yeniden hissetmişti.</p>

  <p>"Umarım sana bakacak bir şifacı bulmuşsundur."</p>

  <p>"Evet, sonradan buldum ama büyücü değildi."</p>

  <p>Nasuada oturduğu yerde geriye yaslandı ve bir süre onu inceledi. "Hâlâ benimle konuşabilecek gücün olmana şaşırıyorum. Carvahall'liler gerçekten çelik gibi insan olmalılar."</p>

  <p>"Daha sonra sarayı güven altına aldık, Aroughs'un geri kalanını da öyle, gerçi etkimizin zayıf olduğu birkaç yer var hâlâ; ama sınırlarını geçtiğimizi ve şehrin merkezini ele geçirdiğimizi anlayınca, askerleri teslim olmaya ikna etmek çok zor olmadı."</p>

  <p>"Peki, Lort Halstead'a ne oldu? Onu da yakaladınız mı?"</p>

  <p>"Adamlarımdan bazıları onu tesadüfen bulduklarında saraydan kaçmaya çalışıyormuş. Halstead'ın yanında çok az sayıda adamı varmış, bizim savaşçılarla savaşmaya yetmezmiş; böylece yanındakilerle birlikte bir şarap mahzenine kaçıp kendilerini içeri kilitlemişler..." Roran başparmağını kupanın üstündeki zümrütte gezdirdi. "Teslim olmuyorlardı, ben de odayı talan etmek istemedim; çok pahalıya mal olurdu. Dolayısıyla... adamlara mutfaktan kaplarla yağ getirmelerini emrettim, onları ateşe verdim ve kapılarına döktüm."</p>

  <p>"Onları dumandan boğarak dışarı çıkmaya mı zorladın?" diye sordu Nasuada.</p>

  <p>Roran ağır ağır başını salladı. "Kapı yandıktan sonra muhafızlardan birkaçı dışarı çıktı ama Halstead çok oyalandı içerde. Onu yerde bulduk, boğulmuştu."</p>

  <p>"Bu çok yazık olmuş."</p>

  <p>"Ayrıca... kızı Leydi Galiana da öyle." Kızın hayali hâlâ Roran'ın gözlerinin önündeydi: İnce, narin, fırfırlar ve kurdelelerle donanmış güzel lila rengi bir elbiseyle.</p>

  <p>Nasuada kaşlarını çattı. "Fenmark'ın kontu olarak Halstead'ın yerine kim geçecek?"</p>

  <p>"Hızlı Tharos."</p>

  <p>"Dün birliğiyle senin karşına dikilen adam mı?"</p>

  <p>"Aynı kişi."</p>

  <p>Adamları gidip Tharos'u huzuruna getirdiklerinde vakit öğleden sonra olmuştu. Ufak tefek, sakallı adam, yaralı değildi ama şaşkın gibiydi; süslü tüylü miğferini kaybetmişti. Roran (sırtını korumak için yumuşak bir kanepede karnının üstünde yatarken) ona, "Sanırım bana bir şişe şarap sözünüz var," demişti.</p>

  <p>"Bunu nasıl becerdiniz?!" diye sormuştu Tharos da karşılık olarak, sesi üzgündü. "Bu şehre girebilmek imkânsızdı. Bu surları ancak bir ejderha yıkabilirdi. Ve şu yaptığınıza bakın! Siz insan değilsiniz, siz başka bir şeysiniz, siz..." Ve sustu, daha fazla konuşamıyordu.</p>

  <p>"Babasıyla kız kardeşinin ölmelerini nasıl karşıladı?" diye sordu Nasuada.</p>

  <p>Roran elini başına dayadı. Alnı ter içinde kalmıştı, kolunun yeniyle kuruladı. Titriyordu. Terlemesine rağmen, her tarafı aslında buz gibiydi, özellikle de elleri ve ayakları. "Babası için fazla üzülmüş gibi gelmedi bana. Ama kız kardeşi için..." Roran, Galiana'nın öldüğünü öğrendikten sonra Tharos'un kendisine söylediklerini hatırlayınca yüzünü ekşitti.</p>

  <p>"Elime geçen ilk fırsatta seni öldüreceğim," demişti Tharos. "Sana yemin ediyorum."</p>

  <p>"O zaman elini çabuk tutsan iyi edersin," diye karşılık verdi Roran. "Birileri beni öldürmek için çoktan sıraya girdi bile, eğer öldürüleceksem, sanırım bu o kadın tarafından olacaktır."</p>

  <p>"Roran? Roran?"</p>

  <p>Hafif bir şaşkınlıkla Nasuada'nın kendisine seslendiğini fark etti. Roran yeniden kadına baktı, aynada yüzü bir portre gibi çerçevelenmişti sanki, dilini çözüp konuşmaya başlayamadı. Ama sonunda, "Tharos aslında tam olarak Fenmark kontu sayılmaz," diyebildi. "Halstead'ın yedi oğlundan en küçüğü; ama bütün diğerleri ya kaçmışlar ya da saklanıyorlar. Dolayısıyla şimdilik bu unvana sahip çıkan bir tek Tharos var. Bizimle şehrin kodamanları arasında elçilik yapıyor. Ama yine de Carn olmadan, kimin Galbatorix'e yemin edip, kimin etmediğini söylemek zor. Sanırım lortlarla leydilerin çoğunluğu etmişler ve askerler de tabii, ama bundan başka kimler etti bilmek imkânsız."</p>

  <p>Nasuada dudaklarını sıktı. "Anlıyorum... Size en yakın şehir Dauth. Leydi Alarice'ten, onunla tanışmıştın sanırım, Aroughs'a zihinleri okuyabilme yeteneğine sahip birisini göndermesini rica edeceğim. Soyluların çoğu maiyetlerinde bu yeteneklerde bir kişi bulundururlar, dolayısıyla Alarice için ricamızı yerine getirmek zor bir şey olmayacaktır. Öte yandan, Yanan Ovalar'a gelirken Kral Orrin, Surda'nın bütün önemli büyücülerini de beraberinde getirmişti; bu da demek oluyor ki, Alarice'in size göndereceği kişi başkalarının zihinlerini okuyabilmekten öte bir yeteneğe sahip olmayacak. Doğru düzgün büyü yapılmadan da, Galbatorix'e sadık olanların her fırsatta bize saldırmalarını engellemek zor olacak." Roran konuşurken masada gezinen gözleri koyu renkli şarap şişesine takıldı. Tharos buna zehir mi koydu acaba? Bu düşünceyle birden tedirgin oldu.</p>

  <p>Sonra Nasuada onunla yeniden konuşmaya başladı: "Umarım adamlarını sıkı kontrol altında tutuyor ve semerinden boşanan eşekler gibi Aroughs'ta dört bir yana saldırıp, insanları rahatsız etmelerine ve çevreyi yağmalamalarına engel oluyorsundur?"</p>

  <p>Roran öyle yorgundu ki, uzun uzun yanıt verecek gücü kendinde bulamıyordu ama yine de şunları söyleyebildi: "Yaramazlık yapabilmek için zaten sayımız çok az. Onlar da benim kadar biliyorlar ki, en ufak bir kışkırtmada askerler toparlanıp şehri geri almak için üstümüze saldırabilirler."</p>

  <p>"Umarım böyle bir şey olmaz... Saldırıda kaç can kaybınız oldu?"</p>

  <p>"Kırk iki."</p>

  <p>Aralarında bir süre sessizlik oldu. Sonra Nasuada, "Carn'ın ailesi var mıydı?" diye sordu.</p>

  <p>Roran, omuzlarını silkerek, "Bilmiyorum," dedi. "Kuzeyliydi, ama hiçbirimiz özel hayatlarımızdan fazla bahsetmezdik... yani bütün bu olaylardan önce... O kadar önemli gelmezdi."</p>

  <p>Roran boğazına takılan bir gıcıkla birden üst üste öksürmeye başladı, sonra başı masanın üstüne doğru tahtaya değene kadar eğildi. Darmadağın edilmiş ağzı da dâhil, sırtında hissettiği acı dalga dalga omuzlarına yayılınca yüzünü buruşturdu. Saplanan acıyla kasılması öyle şiddetliydi ki, kupasındaki şarap bardağın kenarından eliyle bileğinin üstüne dökülmüştü.</p>

  <p>Sonra yavaş yavaş yeniden kendine geldiğinde Nasuada, "Roran, mutlaka bir şifacıya gidip görünmelisin. İyi değilsin ve yatıp dinlenmen gerekiyor," dedi.</p>

  <p>"Hayır." Ağzının kenarında biriken tükürükleri sildi, sonra kadına baktı. "Ellerinden geleni yaptılar, bakıma muhtaç küçük bir çocuk değilim."</p>

  <p>Nasuada biraz duraksadı, sonra başını eğdi. "Nasıl istersen."</p>

  <p>"Evet, şimdi ne olacak?" diye sordu Roran. "Burada işim bitti mi?"</p>

  <p>"Aroughs'u ele geçirdikten sonra, artık her nasıl geçirdiysen, bir an önce geri dönmeni ben arzu ederim ama Dras-Leona'ya kadar at sürebilecek halde değilsin. Şeye kadar beklemek zorundasın..."</p>

  <p>"Beklemeyeceğim," diye gürledi Roran. Aynayı kaptı ve yüzünden sadece birkaç santim uzak kalacak kadar kendine yaklaştırdı. "Bana bebek muamelesi yapma Nasuada. At sürebilirim ve de hızlı sürebilirim. Buraya gelmemin tek sebebi Aroughs'un Varden'e tehdit oluşturması. Artık bu tehdit geçti, ben yok ettim. Yaralı maralı... Karım ve daha doğmamış çocuğum Murtagh ile ejderhasından birkaç kilometre uzakta bir kamptayken burada kalacak değilim!"</p>

  <p>Nasuada'nın sesi bir anda sertleşti. "Sen Aroughs'a gittin, çünkü seni oraya ben gönderdim." Sonra çok daha rahatlamış bir sesle devam etti. "Ama her neyse. Seni anlıyorum. Eğer yapabileceksen bir an önce buraya dönmeni istiyorum. Oraya giderken yaptığın gibi gece gündüz at binmene gerek yok, ama fazla oyalanma da. Duyarlı davran. Katrina'ya yollarda öldüğünü söylemek istemem... Sen ayrıldıktan sonra orayla ilgilenmesi için yerine kimi atamamı tavsiye edersin?"</p>

  <p>"Yüzbaşı Brigman."</p>

  <p>"Brigman mı? Neden? Onunla geçinemediğini sanıyordum?"</p>

  <p>"Ben vurulduktan sonra adamların hizada kalmasıyla o ilgilendi. O sıralar pek kendimde değildim..."</p>

  <p>"Öyle olmalı."</p>

  <p>"Ve ayrıca adamların paniğe kapılmamaları veya taşkınlık yapmamalarını da temin etti. Ayrıca ben bu müzik kutusundan bozma berbat şatoya tıkıldığımdan beri onları benim yerime idare ediyor. Bu konuda tecrübesi olan tek kişi. O olmasa Aroughs üstündeki kontrolümüzü genişletemezdik. Adamlar onu seviyor; plan yapma ve düzen kurmada bilgili ve yetenekli. Bu şehri başarıyla idare edecektir."</p>

  <p>"O zaman Brigman'ı atarız." Nasuada aynadan başını çevirip Roran'ın göremediği birisine bir şeyler mırıldandı. Sonra yeniden ona dönerek, "İtiraf etmeliyim ki, Aroughs'u alabileceğini hiç tahmin etmiyordum. Birisinin bu kadar kısa zamanda şehrin surlarını geçebilmesi, hem de bu kadar az adamla, üstelik bir ejderha ile süvarisinin desteği olmadan, bana imkânsız gibi geliyordu," dedi.</p>

  <p>"O zaman beni niye buraya gönderdiniz?"</p>

  <p>"Çünkü Saphira ile Eragon'u o kadar uzağa gönderme durumunda kalmadan bir şeyler yapmalıydım, çünkü sen herkesin başarısız olacağı veya vazgeçeceği şeylerde herkesi şaşırtan sonuçlar elde etmeyi alışkanlık haline getirmiştin. Eğer bir yerde yapılması imkânsız bir şey varsa, sen elini attığında büyük olasılıkla gerçekleşeceğine şüphe olmazdı ve yine öyle oldu."</p>

  <p>Roran hafifçe güldü. Ben de Carn gibi ölüp gitmeden kaderi kaç kez kandırabileceğim acaba?</p>

  <p>"Gül istiyorsan, ama başarılı olduğunu inkâr edemezsin. Bugün bizim için büyük bir zafer kazandın Güçlü Balyoz. Yoksa Yüzbaşı Güçlü Balyoz mu demeliyim? O unvanı çoktan hak ettin. Yaptıkların için sana çok şey borçluyum. Aroughs'u ele geçirmekle iki farklı cephede aynı anda savaşmaktan bizi kurtardın, ki bu kesinlikle bizim için yıkım anlamına gelecekti. Bütün Varden'liler sana şükran borçlu; sana söz veriyorum, savaşçılarınla birlikte yaptığın fedakârlıklar asla unutulmayacak."</p>

  <p>Roran bir şeyler söylemeye çalıştı başaramadı, yeniden denedi, tekrar beceremedi, sonunda şöyle söyledi: "Ben... ben neler düşündüğünüzü adamlarıma ileteceğim. Bunları duymaktan çok memnun olacaklardır."</p>

  <p>"Evet, lütfen yap. Şimdi sana veda etmek durumundayım. Geç oldu. Hastasın ve ben de seni gereğinden de fazla ayakta tuttum."</p>

  <p>"Bekleyin..." Elini kadına doğru uzatıp parmak uçlarıyla aynaya dokundu. "Bekleyin. Daha henüz söylemediniz: Dras-Leona'nın kuşatması nasıl gidiyor?"</p>

  <p>Kadın yüzünde boş bir ifadeyle ona baktı. "Kötü. Ayrıca durum da iyileşme işaretleri vermiyor. Sana burada ihtiyacımız var Güçlü Balyoz. Bu duruma kısa zamanda son verecek bir çare bulamazsak, bugüne dek uğruna savaştığımız her şey boşa gidecek."</p>
</body>
</html>
