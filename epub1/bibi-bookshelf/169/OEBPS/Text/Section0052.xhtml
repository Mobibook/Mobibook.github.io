<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ufak Tefek Başkaldırmak</h1>

  <p>Vücudunun her yanı ağrı ve sızı içinde, terleyip titreyerek yattığı taşın üzerinde Nasuada sadece yeniden acısını dindirsin diye içinden Murtagh'ın geri gelmesini diliyordu.</p>

  <p>Nihayet sekiz duvarlı odanın kapısı ardına kadar açıldığında Nasuada çok sevinmişti ama odaya açılan merdivenlerden aşağı inen zindancının ayağını sürüyerek geldiğini duyunca sevinci kursağında kaldı.</p>

  <p>Daha önce de bir kere yaptığı gibi tıknaz yapılı, dar omuzlu adam yaralarını ıslak bezle temizledi, sonra da ince uzun kesilmiş keten şeritlerle sardı. İhtiyacını görmede küçük hücreyi ziyaret etmesi için kendisini taş yatağa sabitleyen bağları açtığında Nasuada, tepsideki bıçağa davranamayacak kadar güçsüz olduğunu hissetti. Bunun yerine adama yaptığı için teşekkür edip, ikinci kez tırnaklarına iltifat ederek kendince tatmin edici bir girişimde bulundu; adamın tırnakları ilk seferkinden de parlaktı ve belli ki Nasuada'nın bunu fark etmesini arzu ediyordu; çünkü ellerini hep onun görmek zorunda kalacağı şekilde uzatıyor veya kullanıyordu.</p>

  <p>Onu doyurup odadan ayrıldıktan sonra, Nasuada uyumaya çalıştı ama yaralarının devam eden sızıları onun kesintisiz bir uyku çekmesine engel oluyordu.</p>

  <p><br /></p>

  <p>Odanın kapısındaki metal sürgünün sesini duyunca gözlerini birden açtı.</p>

  <p>"Yine mi!" diye düşündü, içi dehşetle dolmuştu aniden. "Bu kadar çabuk olamaz! Dayanamam... O kadar güçlü değilim." Sonra korku içindeyken birden kendini toparlayıp, "Yapma," dedi kendi kendine, Yapma, yoksa söylediğine inanmaya başlayacaksın. Yine de, bilincine söz geçirebilmesine rağmen, kalbinin iki katı hızlı atıyor olmasına mâni olamıyordu.</p>

  <p>Odada bir çift ayak sesi yankılandı ve gözünün ucuyla Murtagh'ı gördü. Maske takmıyordu ama ifadesi çok kasvetliydi.</p>

  <p>Bu kez önce onu iyileştirdi hiç beklemeden. Acıları dinerken hissettiği rahatlama coşku derecesindeydi. Hayatı boyunca acıdan sıyrılırken bunun kadar zevkli bir his yaşamamıştı.</p>

  <p>Hissettiği rahatlama bir an nefesini kesti. "Teşekkür ederim."</p>

  <p>Murtagh başını salladı, sonra duvara gidip aynı yere yeniden çöktü.</p>

  <p>Nasuada onu bir dakika kadar inceledi. El kemiklerinin üstündeki deri yine düzgün ve bütün görünüyordu; kendi de ayık gibiydi ama yine de kederli bir hali vardı, ağzını bıçak açmıyordu. Daha önce iyi olan giysileri şimdi yıpranmış, aşınmış ve yamanmıştı. Nasuada kolun alt taraflarında da birkaç kesik görür gibi oldu. Onun kavga edip etmediğini merak etti.</p>

  <p>"Galbatorix nerede olduğunu biliyor mu?" diye sordu Nasuada sonunda.</p>

  <p>"Olabilir, ama sanmam. En beğendiği odalıklarla oynaşıyordur. Ya bu ya da uyuyordur. Gece yarısı şu anda. Ayrıca bizi kimsenin dinleyememesi için tılsım yaptım. İsterse bozabilir tabii, ama o zaman hissederim."</p>

  <p>"Ya fark ederse ne olur?"</p>

  <p>Murtagh omuz silkti.</p>

  <p>"Anlayacaktır, sen de biliyorsun, yani benim savunmamı kırarsa eğer."</p>

  <p>"Sen de o zaman kırmasına izin verme. Sen benden daha güçlüsün; onun seni canıyla tehdit edebileceği bir yakının yok. Sen ona karşı koyabilirsin, ben yapamadım... Varden'liler hızla yaklaşıyorlar, Elfler de aynı şekilde kuzeyden. Eğer birkaç gün daha dayanabilirsen, bir şans var... yani belki seni kurtarabilmeleri için bir şans var."</p>

  <p>"Kurtarabileceklerine inanmıyorsun, değil mi?"</p>

  <p>Murtagh yine omuz silkti.</p>

  <p>"O zaman kaçmama yardım et!"</p>

  <p>Ani bir kahkaha patlattı Murtagh. "Nasıl? Galbatorix'in izni olmadan çizmelerimi bile giyemiyorum ben!"</p>

  <p>"Bileklerimi gevşetebilirsin ve giderken de belki kapıyı kilitlemeyi unutabilirsin."</p>

  <p>Murtagh'ın üstdudağı alayla kıvrıldı. "Dışarda iki nöbetçi var, mahkûmum kaçması halinde Galbatorix'i uyaracak sihirler var odanın etrafında ve burayla en yakın kapı arasında yüzlerce muhafız var. Koridorun ucuna kadar gitmen bile başarı olur."</p>

  <p>"Belki dediğin gibidir ama yine de denemek isterim."</p>

  <p>"Sadece ölümüne neden olursun."</p>

  <p>"O zaman bana yardım et sen de. Eğer istesen, koruyucu sihirli kalkanı kaldıracak bir şeyler yapabilirsin."</p>

  <p>"Yapamam. Ettiğim yemin yüzünden ona karşı büyü kullanmam mümkün değil."</p>

  <p>"Peki ya muhafızlar ne olacak? Ben kapıya gidene kadar onları oyalasan, şehirde saklanabilirim ve Galbatorix'in bilmesinin bir önemi olmaz..."</p>

  <p>"Bu şehir onun. Hem ayrıca her nereye gidersen git, yapacağı tek bir büyüyle seni bulabilir. Ondan sağ sağlim uzaklaşabilmenin tek yolu, buradan alarm onu uyarmadan önce kaçabilmen ve bunu bir ejderha sırtında olsan bile yapamazsın."</p>

  <p>"Ama bir yolu olmalı!"</p>

  <p>"Eğer belki..." Pis pis gülüp aşağı baktı. "Ama düşüncesi bile saçma."</p>

  <p>Duruma canı sıkılan Nasuada bakışlarını tavana çevirip birkaç saniye düşündü. Sonra da, "Hiç değilse şu kelepçelerden kurtulmamı sağla," dedi.</p>

  <p>Murtagh bıkmış gibi nefes koyuverdi.</p>

  <p>"Yani hiç değilse ayağa kalkabileyim diye," dedi Nasuada. "Taşın üstünde yatmaktan nefret ediyorum ve ayrıca seni o uçta görebilmek için kendimi zorlamaktan gözlerim acıyor."</p>

  <p>Murtagh bocaladı bir süre, sonra ayağa kalkıp tek şık bir hamlede taşın yanına geldi ve içi yumuşak malzemeyle pekiştirilmiş kelepçeleri el ve ayak bileklerinden çözdü. "Beni öldürebileceğini aklına bile getirme," dedi alçak bir sesle Murtagh. "Yapamazsın."</p>

  <p>Nasuada kurtulur kurtulmaz, Murtagh eski oturup uzaklara daldığı yerine gidip yine aynı şekilde duvarda kayarcasına dibine çöktü. Nasuada taş yataktan doğrulup ayaklarını aşağı sarkıtırken bunun ona kendini toparlaması için bir fırsat vermek için yaptığı bir şey olduğunu anladı. Üstündeki iç giysi paramparça olmuştu (bir sürü yerinden yanarak delinmişti) ve vücudunu gizlemeyi fazla başaramıyordu, zaten delinmemişken de farksızdı.</p>

  <p>Murtagh'ın yanına giderken ayaklarının altında mermerin serinliğini hissetti, sonra çöküp yanına oturdu. Çıplaklığını örtmek için kollarıyla kendini sardı.</p>

  <p>"Tormac gerçekten de büyürken tek arkadaşın mıydı?" diye sordu.</p>

  <p>Murtagh ona hâlâ bakmıyordu. "Hayır, ama bana bir baba kadar yakındı. Baba öğretti, bana baktı... Kendimi fazla beğendiğim zamanlar bana haddimi bildirdi, kaç kere kendimi aptal yerine koymamın önüne geçti. Eğer hâlâ hayatta olsa, dünkü gibi sarhoş olduğum için beni bir güzel pataklardı."</p>

  <p>"Siz Urû'baen'den kaçarken öldüğünü söylemiştin, değil mi?" Murtagh homurdandı. "Akıllılık ettiğimi sanmıştım. Muhafızlardan birine yan kapılardan birini bize açık bırakması için rüşvet vermiştim. Gece karanlığının sayesinde şehirden kaçabilecektik ve Galbatorix neler olduğunu ancak iş işten geçtikten sonra anlayacaktı. Ama aslında hepsini başından beri biliyormuş. Nasıl bilemiyorum ama sanırım büyü yoluyla bütün o zaman içinde aslında hep beni izlemiş. Tornac'la beraber kapıdan geçtiğimizde karşımızda diğer tarafta bizi bekleyen askerleri gördük... Bizi yaralamadan geri götürme emri almışlardı ama biz karşı koyduk ve aralardan bir tanesi Tornac'ı öldürdü. Koca İmparatorluk'taki en iyi kılıç silahşoru sırtından bıçaklanarak öldürüldü."</p>

  <p>"Ama Galbatorix senin kaçmana göz yumdu."</p>

  <p>"Bizim karşı koyacağımızı sanırım beklemiyordu. Ayrıca o gece ilgilendiği başka bir konu vardı."</p>

  <p>Murtagh'ın yüzündeki tuhaf yarım sırıtışı fark edince Nasuada kaşlarını çattı.</p>

  <p>"Günleri hesapladım," dedi Murtagh. "Bu Ra'zac'ın Palancar Vadisi'nde olduğu zamana rastlıyor, Saphira'nın yumurtasını aradığı sıralar. Yani anlıyor musun, Eragon babasını hemen hemen benim babamı kaybettiğimle aynı zamanda kaybetti. Kaderin garip bir espri anlayışı var, sence de öyle değil mi?"</p>

  <p>"Evet, öyle... Ama madem Galbatorix sizi büyü yoluyla takip ediyordu, neden izini bulup seni yeniden Urû'baen'e geri getirmedi?"</p>

  <p>"Sanırım benimle oynuyordu. Güvenebileceğimi düşündüğüm bir adamın çiftliğine sığınmıştım. Ama her zamanki gibi yanılıyordum ve bunu çok sonradan öğrendim, İkizler beni buraya getirince. Galbatorix nerede olduğumu biliyormuş ve Tornac'ın ölümüne hâlâ öfkeli olduğumu da biliyormuş, o yüzden ben çiftlikteyken o Eragon ile Brom'un peşine düşmekte sakınca görmemiş... Ama onu şaşırttım, yine de; çekip gittim ve benim kaybolduğumu öğrendikleri zaman ben çoktan Dras-Leona yolundaydım. Galbatorix o nedenle Dras-Leona'ya gitti, biliyor musun. Lort Tibor'a davranışı yüzünden haddini bildirmek için değildi (gerçi haddini de bildirdi), beni bulmak içindi. Ama çok geç kalmıştı. Şehre vardığında biz çoktan Eragon ve Saphira'yla buluşmuş ve Gil'ead'a doğru yola çıkmıştık.</p>

  <p>"Neden kaçtın?" diye sordu Nasuada.</p>

  <p>"Eragon sana söylemedi mi? Çünkü..."</p>

  <p>"Hayır, Dras-Leona'dan bahsetmiyorum. Çiftlikten neden kaçtın? Orada emniyetteydin ya da öyle düşünüyordun. Neden ayrıldın?"</p>

  <p>Murtagh bir süre sustu. "Galbatorix'in icabına bakmak istedim ve babamınkinden hariç kendi ismimle tanınmak istedim. Ömrümce insanlar bana Morzan'ın oğlu olduğum için farklı davrandılar. Ben insanların bana benim başardıklarım için saygı göstermelerini istedim, onun değil." Sonunda başını kaldırıp Nasuada'ya gözünün ucuyla baktı. "Sanırım ben istediğimi aldım ama işte yine kaderin garip bir espri anlayışı var."</p>

  <p>Nasuada, Galbatorix'in sarayında sevdiği bir başkası olup olmadığını merak etti, ama bu konuyu açmayı tehlikeli buldu. "Galbatorix'in Varden hakkında gerçekten ne kadar bilgisi var?"</p>

  <p>"Her şeyi diyebilirim. Sandığından daha fazla ajanı var."</p>

  <p>Nasuada'nın birden içi burkulunca kollarını karnına bastırdı. "Onu öldürebilmenin bir yolunu biliyor musun?"</p>

  <p>"Bıçak. Kılıç. Ok. Zehir. Büyü. Hepsi işler. Asıl problem herhangi biri veya bir şey tarafından yaralanmamak için çevresinde kendini koruyan çok fazla sayıda büyü kalkanı olması. Eragon çok şanslı, çünkü Galbatorix onu öldürmek istemiyor, dolayısıyla krala bir kereden fazla saldırabilir; ama yüz kere de saldırsa Galbatorix'in koruyucu kalkanını geçmesi mümkün değil."</p>

  <p>"Her derdin bir çaresi vardır ve herkesin zayıf olduğu bir nokta vardır," diye üsteledi Nasuada. "Cariyeleri arasında âşık olduğu bir tanesi var mı?"</p>

  <p>Murtagh'ın yüzündeki ifadeden olmadığını gayet açık bir şekilde anladı. Bu kez konuşan Murtagh oldu: "Galbatorix kral olarak kalsa çok mu fena? Hayal ettiği ülke güzel bir ülke. Eğer Varden'lileri yenerse bütün Alagaesia nihayet barışa kavuşmuş olacak. Büyü konusunun yanlış amaçlarla kullanımına son verecek; Elfler, insanlar ve Cücelerin birbirlerinden nefret etmesi için ortada sebep kalmayacak. Dahası, Varden'liler yenildiğinde Eragon ile ben olması gerektiği gibi iki kardeş olabileceğiz. Yenerlerse, bu Thorn ile benim ölümüm anlamına gelecek. Böyle olması gerekecek."</p>

  <p>"Ya, öyle mi?" diye sordu Nasuada. "Galbatorix yenerse, ben onun kölesi mi olacağım, canının isteğini o emredecek ve ben yerine getireceğim?" Murtagh cevap vermemeyi seçti ama Nasuada onun ensesindeki kasların gerildiğini gördü. "Pes edemezsin Murtagh."</p>

  <p>"Başka ne çarem var ki!" diye bağırdı adam, odada yankılanan sesiyle.</p>

  <p>Nasuada ayağa kalktı, ona tepeden bakarak, "Savaşabilirsin! Bana hak... Yüzüme bak!" dedi.</p>

  <p>Murtagh istemeye istemeye başını kaldırdı.</p>

  <p>"Onunla mücadele etmenin yollarını bulabilirsin. Bunu yapabilirsin! Ettiğin yeminler sana başkaldırman için sadece bir parça bile izin verse, o küçücük isyan onu mahvedecek şey olabilir." Murtagh sorusunu tekrarlayarak pekiştirdi. "Başka ne çaren mi var? Tabii, kendini çaresiz hissedip kendine acıyarak hayatının geri kalanını geçirebilirsin. Galbatorix'in seni bir canavara döndürmesine izin verirsin. Veya savaşabilirsin!" Sonra kollarını iki yana açıp üstündeki yanık izlerini iyice görmesi için ona doğru uzattı. "Bana acı vermek hoşuna mı gidiyor?"</p>

  <p>"Hayır!" diye haykırdı Murtagh.</p>

  <p>"O zaman savaş, lanet olası! Savaşmak zorundasın, yoksa seni sen yapan her şeyi kaybedeceksin. Thorn da öyle!"</p>

  <p>Murtagh kedi gibi çevik bir hareketle birden ayağa kalkınca Nasuada sendelememek için sıkı tutundu. Murtagh aralarında santimler kalacak kadar yakınına gelip durdu. Gözlerini dikip ona bakarken çenesindeki kaslar sıkılı, fırlaktı; burnundan soluyordu. Nasuada onun bu ifadesini hemen tanıdı, çünkü daha önce de çok görmüştü. Gururu rencide edilmiş ve kendine bunu yapandan intikam almak isteyen bir adamın bakışlarıydı bu. Onu daha fazla sıkıştırmak tehlikeliydi ama Nasuada yapması gerektiğini biliyordu, yoksa bir daha asla fırsat bulamayabilirdi.</p>

  <p>"Eğer ben savaşabilirsem," dedi devam ederek. "Sen de yapabilirsin."</p>

  <p>"Yerine geri dön," dedi Murtagh sert bir sesle.</p>

  <p>"Korkak olmadığını biliyorum Murtagh. Galbatorix gibi birine esirlik etmektense ölmek daha iyidir. Hiç olmazsa o zaman en azından bir şey başarmış olursun ve adın öldükten sonra ardından iyi anılır."</p>

  <p>"Taşa!" dedi yine sesini yükselterek, onu kolundan tutup taş döşemeye sürükledi.</p>

  <p>Nasuada onun kendisini kül rengi taşa yatırıp el ve ayak bileklerine bağları geçirmesine, sonra da başını kemerle taşa sabitleşmesine ses çıkarmadı. İşini bitirince tepesinde dikilip kadına baktı, gözleri koyulmuş ve vahşi bir pırıltıyla yanıyordu, vücudu bir yay gibi gergindi.</p>

  <p>"Kendini kurtarmak için hayatını tehlikeye atmayı isteyip istemediğine karar vermek zorundasın," dedi. "Sen ve Thorn, ikiniz de. Ve şimdi karar vermelisin, çok geç olmadan. Sor kendine: Tornac senden nasıl davranmanı isterdi?"</p>

  <p>Murtagh cevap vermeden sağ kolunu uzattı ve Nasuada'nın göğsünün üst kısmına koydu, avucu göğsünün üstünde ateş gibi yanıyordu. Temasın etkisiyle birden nefesi kesilmişti.</p>

  <p>Ardından fısıltıdan biraz daha yüksek bir sesle eski dilde mırıldanmaya başladı. Dudaklarından tuhaf sözcükler dökülüyordu; Nasuada'yı bir korku kapladı.</p>

  <p>Dakikalarca sürmüş gibi gelmişti söyledikleri. Bitirince Nasuada kendini farklı hissetmedi, yaptığı büyü iyi bir şey miydi, kötü bir şey miydi belli değildi.</p>

  <p>Murtagh elini kaldırıp çektiğinde bıraktığı yere bir serinlik değer gibi oldu. Bir adım gerileyip kadının yanına geçip, kapıya yöneldi. Nasuada tam ona seslenecekti ki (kendisine ne yaptığını sormak için) Murtagh durdu ve, "Bu seni birçok yaralanmalardan ve vereceği ıstıraptan koruyacaktır ama sanki ıstırap çekiyormuş gibi yapmalısın, yoksa Galbatorix ne yaptığımı anlar," dedi ve sonra gitti.</p>

  <p>"Teşekkür ederim," diye fısıldadı Nasuada boş odaya.</p>

  <p><br /></p>

  <p>Nasuada aralarında geçen konuşmayı uzun uzun düşündü. Kendisiyle konuşması için Murtagh'ı Galbatorix'in gönderdiğini sanmıyordu; ama böyle olsun veya olmasın, bir olasılık olarak vardı. Ayrıca Murtagh'ın özünde iyi mi, kötü mü bir insan olduğuna bir türlü karar veremiyordu. Aklına yine Kral Hrothgar geldi (büyürken kendi için bir baba yarısı olan insan) ve Murtagh'ın onu Yanan Ovalar'da nasıl öldürdüğü. Ardından Murtagh'ın çocukluğunu ve büyürken geçirdiği zor günleri, Eragon ile Saphira'yı Urû'baen'e kolaylıkla tutup götürebilecekken onları nasıl serbest bıraktığını düşündü.</p>

  <p>Bununla birlikte, Murtagh bir zamanlar şerefli, güvenilir bir kişi olmuş olsa bile, esareti yüzünden bozulmuş olabilirdi.</p>

  <p>Sonunda Nasuada, Murtagh'ın geçmişini tamamıyla göz ardı edip, onu sadece bugünkü eylemleriyle değerlendirmeye karar verdi. İyi, kötü veya ikisinden biraz, sonuçta potansiyel bir müttefikti ve eğer ederse onun yardımına ihtiyacı vardı. Eğer Murtagh düşündüğü gibi çıkmazsa, o zaman hali şu ankinden daha kötü olamazdı. Ama eğer olumluysa, o zaman belki Urû'baen'den kaçabilme olasılığı vardı ve denemeye değerdi.</p>

  <p>Can acısı olmayınca baş şehre getirildiğinden beri ilk defa uzun ve derin bir uyku çekti. Uykusundan daha umutlu uyandı ve yine tavandaki çizgileri takip etmeye daldı farkında olmadan. İzlediği ince mavi çizgi, daha önce dikkatinden kaçan seramiklerden birinin köşesinde küçük beyaz bir şeye dikkatini çekti. O kısmın öyle soluk görünmesinin nedeninin kırılıp düşmüş bir parçası olduğunu hemen anlayamamıştı.</p>

  <p>Bu durum onu eğlendirdi, komik bulmuştu, biraz da rahatlatıcı, demek Galbatorix'in şu mükemmel sekizgen odası o kadar da mükemmel değildi ve bu da tam aksi gibi görünmeye çalışsa da, ne bir âlimdi, ne de mutlak.</p>

  <p><br /></p>

  <p>Ardından odanın kapısı açıldı ve içeri Nasuada'nın öğle yemeği olduğunu tahmin ettiği tepsiyi getirdi. Nasuada kendisini kaldırmadan önce yemeğini yiyip yiyemeyeceğini sordu, çünkü gerçekten her şeyden çok karnı aç olduğu çok da yalan sayılmazdı.</p>

  <p>Adam ağzını açıp tek kelime etmediyse de Nasuada'yı memnun eden bir davranışla kabul etti, sadece mengene gibi ağzıyla çirkin güldü ve gidip taş döşemenin bir kenarına oturdu. O Nasuada'ya ılık lapayı yedirirken, kendi aklı da her türlü olabilecek beklenmedik durumla ilgili planlar yapmaya başladı, çünkü başarmak için sadece bir seferlik şansları olacağını biliyordu.</p>

  <p>Olacakların beklentisi midesinin yavan yemeği kabul etmesini zorlaştırıyordu. Yine de bitirdi ve kabı boşaldığında, içeceğini de içti ve hazırlandı.</p>

  <p>Adam her zamanki gibi yemek tepsisini uzak duvarın dibine, Murtagh'ın oturduğu yere yakın, hacet hücresine giden kapıya belki on adım uzağa bırakmıştı.</p>

  <p>Bileklerindeki bağlardan kurtulunca taş döşemeden kayıp aşağı indi. Sukabağını andıran kafasıyla adam uzanıp onu kolundan tutmak istedi ama Nasuada elini kaldırdı ve en tatlı sesiyle, "Kendi kendime durabiliyorum, teşekkürler," dedi.</p>

  <p>Zindancı bocaladı ama sonra gülümsedi yine ve sanki, "Peki madem, senin adına sevindim!" der gibi dişlerini tıkırdattı.</p>

  <p>Hacet hücresine doğru gitmeye başladılar, Nasuada önden adam da biraz arkasından geliyordu. Üçüncü adımını atarken kasti olarak sağ ayak bileğini burktu ve çaprazlamasına yere kapaklandı. Adam bağırdı ve onu yakalamaya çalıştı (Nasuada adamın kalın parmaklarını havadayken ensesinde hissetmişti) ama çok yavaştı ve Nasuada'yı tutamadı.</p>

  <p>Nasuada boylu boyunca tepsinin üstüne kapaklanmış, maşrapayı da bu arada kırmış (içinde hâlâ epey içki kalmıştı), tahta yemek kâsesinin de tangır tungur yerde yuvarlanmasına sebep olmuştu. Sağ eli vücudunun altında kalacak bir pozisyonda düşmüş ve tepsiyi hisseder hissetmez parmaklarıyla metal kaşığı aramaya başlamıştı.</p>

  <p>"Ah! diye bağırdı sanki canı acımış gibi, sonra dönüp adama baktı, çok üzgün gibi görünmeye çalışıyordu. "Sanırım hazır değilmişim," dedi ve ona özür dileyen bir gülümsemeyle baktı. Başparmağı kaşığın sapına değdi ve adam kendisini ayağa kaldırırken o da kaşığı kavradı.</p>

  <p>Adam Nasuada'ya baktı ve burnunu kırıştırdı, şarapla ıslanan giysisinden iğrenmiş gibiydi. Adam bu tepkileri verirken, Nasuada arkasına uzanıp kaşığın sapını üstündeki iç giysinin kolundaki bir delikten içeri attı. Sonra da hiçbir şey almadığını göstermek istiyormuş gibi elini havaya kaldırdı.</p>

  <p>Adam söylendi, gelip onu diğer kolundan kavradı ve kadını hacet hücresine doğru sürükledi. Nasuada'yı içeri soktuktan sonra söylene söylene yeniden tepsinin başına gitti.</p>

  <p>Kapıyı kapatır kapatmaz iç giysisinin içinden kaşığı bulup çıkardı, dudaklarının arasına sıkıştırdı, onu orada tutarak, başının arka tarafından, saçlarının en uzun olduğu yerden birkaç tel saç kopardı. Elinden geldiği kadar hızlı hareket ederek, saçları uzun bir demet halinde tutup, bir ucunu sol elinin parmaklarıyla düğüm attı, ardından düğümlü ucu tutup açık tel saçları baldırı üstünde avuç içiyle yuvarlayıp döndürerek sicim haline getirdi. Ama hazırladığı sicimin çok kısa olduğunu görünce neredeyse dehşetten donuyordu. Titreyen ellerle diğer ucu da düğümleyip yaptığı sicimi yere bıraktı.</p>

  <p>Yeniden bir tutam saç kopardı, onları da yuvarlayıp ikinci bir sicim elde etti ve onları da düğümledi.</p>

  <p>Sadece saniyeler kaldığının bilincinde bir dizinin üstüne çöküp iki sicimi birbirine bağladı. Sonra kaşığı ağzından alıp kısa uzunlukta olan sicim tarafıyla onu bacağına üstündeki giysi örtecek ve dışardan görünmeyecek şekilde bağladı.</p>

  <p>Sol bacağına bağlaması gerekiyordu, çünkü Galbatorix onu her zaman sağma oturturdu.</p>

  <p>Ayağa kalkıp kaşığın görünüp görünmediğine baktı, sonra da birkaç adım atıp düşüp düşmediğini.</p>

  <p>Düşmüyordu.</p>

  <p>Rahatlayarak derin bir nefes koyuverdi. Şimdi tekrar yattığı yere zindancı ne yaptığını anlamadan geri dönmeyi başarması gerekiyordu.</p>

  <p>Nasuada hücrenin kapısını açınca adamı karşısında kendisini beklerken buldu. Adam kaşlarını çattı, aralıklı kaşları birleşip düz, tek bir çizgi halini aldı.</p>

  <p>"Kaşık," dedi, sanki ağzındaki fazla pişmiş yumuşak bir lokma patatesmiş gibi dişleriyle sözcüğü çiğner gibi söylemişti.</p>

  <p>Nasuada çenesini kaldırdı ve arkasında hücreyi işaret etti.</p>

  <p>Adamın suratı iyice asılmıştı. Odaya girdi, dikkatle duvarları inceledi, yerleri, tavanı ve dışarı çıkmadan önce her yeri bir güzel aradı. Dişlerini sıktı, sukabağını andıran kafasını kaşıdı, mutsuz görünüyordu ve Nasuada onun biraz da yaralanmış gibi göründüğünü anladı, herhalde kaşığı atmış olmasını bekliyordu. Nasuada ona karşı hep nazik olmuştu ve biliyordu ki bu kadarcık küçük bir asiliğin bile onun aklını karıştırıp kızdıracağını biliyordu.</p>

  <p>Adam kendisine yaklaştı. Adam iri, ağır ellerini Nasuada'nın başına koydu ve saçlarını parmaklarıyla taradı. Kaşığı bulamayınca yüzü asıldı. Kadının kolunu kavradı, sonra onu taş döşemeye götürdü ve yine yatırıp bağladı.</p>

  <p>Ardından, yüzünde somurtuk bir ifadeyle yerden tepsiyi aldı ve odadan çıktı gitti.</p>

  <p>Nasuada onun dışarı çıktığına iyice emin olduktan sonra sol elinin parmaklarıyla aranıp, santim santim uzanarak iç giysisini yukarı çekti. İşaretparmağının ucuyla kaşığın çukur kısmına dokununca yüzünde bir gülümseme belirdi.</p>

  <p>Artık bir silahı vardı.</p>
</body>
</html>
