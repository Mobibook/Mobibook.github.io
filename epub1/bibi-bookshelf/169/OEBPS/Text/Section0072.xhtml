<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>İsimlerin İsmi</h1>

  <p>Korkarak ama kararlı adımlarla Eragon, Arya, Elva ve Saphira, Galbatorix'in keyifle kurulmuş olduğu tahtının bulunduğu yüksek kürsüye doğru ilerlediler.</p>

  <p>Uzun bir yürüyüş değildi tabii ama Eragon'un birkaç strateji geliştirmesine yetecek uzunluktaydı, fakat uygulaması zor olduğu için bir kenara bıraktı hepsini. Kralı yenmek için sadece gücün yetmediğini biliyordu, kurnazlık da gerekiyordu ve bu da kendisinde en eksik gördüğü şeydi. Ama işte artık kralla yüzleşmekten başka çareleri yoktu.</p>

  <p>İki sıra halinde dizili fener lambaları dördünün yan yana yürümesine müsaade edecek mesafedeydi. Eragon buna memnundu, çünkü gerekirse Saphira'nın kendileriyle birlikte mücadeleye katılabilmesi anlamına geliyordu.</p>

  <p>Tahta yaklaşırlarken Eragon bir yandan da salonu incelemeye devam ediyordu. Bir kralın misafirlerini ağırlaması için biraz tuhaf bir yerdi. Önlerinde tahta uzanan ışıl ışıl yolun dışında, salonun geri kalan kısmı ağır bir kasvet içindeydi, hatta Tronjheim ve Farthen Dûr'un altında Cücelerin yaşadığı mekânlardan bile daha kasvetliydi; içerde kuru, miski andıran ve insana tanıdık gelen bir hava vardı ama Eragon çıkaramıyordu.</p>

  <p>"Shruikan nerede?" diye sordu alçak sesle.</p>

  <p>Saphira çevreyi kokladı. "Onun kokusunu alıyorum ama duyamıyorum."</p>

  <p>Elva kaşlarını çattı. "Ben de hissedemiyorum."</p>

  <p>Yüksek kürsüyle aralarında otuz adım kadar kalınca durdular.</p>

  <p>Tahtın arkasında asılı kalın, siyah kadifemsi kumaştan perde tavana doğru devam ediyordu.</p>

  <p>Galbatorix'in üstüne gölge düşmüş, yüzünü gizliyordu. Sonra öne eğilince ışığa çıktı ve yüzü göründü. Uzun ve zayıftı yüzü, çıkık bir alnı, keskin hatlı düz bir burnu vardı. Gözleri çelik kadar soğuktu ve gözbebeklerinin çevresindeki beyazlık çok azdı. Dudakları ince bir çizgi gibiydi ve uçları hafif aşağı doğru kıvrılıyordu. Kısa kesilmiş sakal ve bıyığı vardı ve tıpkı üstündeki giysiler gibi onlar da kapkaraydı. Yaş olarak kırklarında gösteriyordu, yani hâlâ gücünün zirvesinde ama gerilemenin de başlangıcında. Alnında ve burnunun yanlarından ağzına doğru çizgiler vardı. Güneşten bronzlaşmış derisinin altında incecikti, sanki bütün kış boyunca kök sebzelerle tavşan etinden başka yiyecek bir şey bulamamış gibiydi. Omuzları geniş ve kaslıydı, karnı dümdüzdü.</p>

  <p>Başında kırmızıya çalan altından çeşit çeşit mücevherlerle süslü bir taç vardı. Tacı eskiye benziyordu, hatta içinde bulundukları salondan bile daha eski görünüyordu ve Eragon tacın yüzlerce yıl önce iktidarda olan Palancar Kralı'na ait olup olmadığını merak etti.</p>

  <p>Galbatorix'in kucağında kılıcı vardı. Bir süvari kılıcı olduğu çok belliydi, ama Eragon buna benzer bir tanesini daha önce hiç görmemişti. Kılıcın namlusu, kabzası ve haç şeklindeki siperi göz alıcı beyazdı, ama kılıç kabzasındaki topun olduğu mücevher, bir kaynak suyu kadar berrak bir şeffaflıktaydı. Ama genelde kılıçta insanı huzursuz eden bir şeyler vardı. Rengi (ya da belki renksizliği demek lazım) Eragon'a beyazlaştırma işlemi görmüş kemikleri hatırlatmıştı. Ölümün rengiydi bu, hayatın değil ve ne kadar karanlık olursa olsun siyahın en koyu halinden bile daha tehlikeli görünüyordu.</p>

  <p>Galbatorix her birini tek tek keskin bakışlarla, gözünü kırpmadan inceledi. "Demek, beni öldürmeye geldiniz," dedi. "Pekâlâ o zaman, hadi başlayalım." Kılıcını kaldırdı, kollarını her iki yana hoş geldiniz dercesine açtı.</p>

  <p>Eragon da durduğu yerde hafif bacaklarını açıp dengesini sağlamlaştırdı, kılıcını ve kalkanını kaldırdı. Kralın çağrısı hoşuna gitmemişti. Bizimle oyun oynuyor.</p>

  <p>Bir eli hâlâ Dauthdaert'in üstünde olan Elva öne bir adım attı ve konuşmaya başladı. Ama ağzından hiç ses çıkmıyordu, dönüp Eragon'a dehşet içinde baktı.</p>

  <p>Eragon kızın bilinciyle temasa geçmeye çalıştı ama onun düşüncelerini hissedemiyordu, kız sanki orada kendileriyle birlikte değilmiş gibiydi.</p>

  <p>Galbatorix güldü, sonra kılıcını yeniden kucağına koydu ve tahtta arkasına yaslandı. "Senin gerçekten neler yapabileceğini bilmediğimi mi sanıyordun çocuk? Gerçekten beni böylesine âciz bir numarayla etkisiz hale getirebileceğinizi mi sandınız? Ah, söyleyeceklerinin bana zarar verebileceğine inanıyorum ama tabii onları duyabilseydim." Kansız, soluk renkli dudakları zalim, şaka yapmayan bir gülümsemeyle kıvrıldı. "Ne aptalca. Bütün planınız bu kadar mı? İzin vermediğim sürece konuşamayan bir kız çocuğu, savaştan çok duvarda sergilenmeye uygun bir kargı ve yaşlılıktan akıllarının yarısını yitirmiş bir sürü Eldunari. Cık cık cık... Ben senden daha fazlasını beklerdim Arya... Ve senden de Glaedr... Ama görünüşe göre, Murtagh'a Oromis'i öldürttüğümden beri duyguların mantığına galip geliyor."</p>

  <p>Glaedr, Eragon, Arya ve Saphira'ya, "Onu öldürün," emri verdi. Yaşlı ejderha son derece sakindi ama aslında sergilediği sükûnet içindeki bütün diğer duyguların üstüne çıkan bir öfkeyi gizliyordu.</p>

  <p>Eragon, Arya ve Saphira'yla çabucak bakışıp üçü birden tahta doğru yürümeye başladılar. Bu arada Glaedr, Umaroth ve diğer Eldunari'ler Galbatorix'in zihnine saldırıyorlardı.</p>

  <p>Eragon daha henüz birkaç adım atmıştı ki kral oturduğu kadife tahtından kalkıp bağırarak bir sözcük söyledi. Kelime Eragon'un zihninde yankılandı ve bütün varlığı karşılık olarak sarsılmaya başladı, sanki kendisi bir ozanın bam teline bastığı bir enstrümandı. Verdiği tepkinin büyüklüğüne rağmen, Eragon duyduğu sözcüğü hatırlamıyordu. Aklından silinmişti, ardında sadece bir sözcük duyduğu ve kendisini nasıl etkilediği bilgisi kalmıştı.</p>

  <p>Galbatorix ilk sözcüğün arkasından başka sözcükler de sıraladı ama hiçbiri ilkinin yaptığı etkiyi yapmamıştı ve Eragon anlamlarını kavrayamayacak kadar afallamış haldeydi. Son cümle de kralın ağzından çıkar çıkmaz bir güç Eragon'u olduğu yere mıhladı. Olayın aniliği karşısında elinde olmadan ağzından bir haykırış çıktı. Kıpırdamaya çalıştı ama sanki vücudu bir taşın içine gömülmüş gibiydi. Tek yapabildiği nefes almak, bakmak ve farkına vardığı gibi konuşabilmekti.</p>

  <p>Anlayamıyordu: Üstündeki kalkan büyülerin kendisini kralın büyülerine karşı koruması gerekiyordu. Böyle büyük bir uçurumun başındaymış gibi tir tir titretmemesi gerekiyordu.</p>

  <p>Yanında Saphira, Arya ve Elva da aynı şekilde hareketsiz kalmışlardı.</p>

  <p>Kralın kendilerini böyle kolay ele geçirebilmesine müthiş öfkelenerek zihnini hemen hâlâ Galbatorix'in aklıyla zihinsel bir dövüş içinde olan Eldunari'lerle birleştirdi. Birçok zihnin kendisine karşı koyduğunu fark etti. Hepsi ejderha zihniydi, çok tuhaf, darmadağınık sesler halinde, akortsuz, alçak sesle ilahi söyleyen, mırıldanan, feryat edip dövünen bu ejderhalar öyle büyük bir acı ve kedet içindeydiler ki, Eragon içinde bulundukları deliliğe onu da çekmeden önce, hemen kendini onlardan geri çekmek istedi. Ayrıca çok güçlüydüler, sanki her biri Glaedr kadar ya da daha büyüktü.</p>

  <p>Kendisine karşı koyan ejderhalar Galbatorix'e doğrudan saldırmasına engel oluyorlardı. Ne zaman kralın düşünceleriyle temas ettiğini hissetse, köleleştirdiği ejderhalardan biri kendini Galbatorix'in zihninde öne atıp (ve bir yandan da hızlı hızlı anlaşılmaz bir şeyler mırıldanarak) Eragon'u geri çekilmeye zorluyordu. Yabani ve ahenksiz düşüncelere sahip ejderhalarla çarpışmak zordu, onlara boyun eğdirmeye çalışmak, kuduz kapmış bir kurdu zapt etmeye çalışmaya benziyordu. Ayrıca sayıları çoktu, süvarilerin Ruhlar Dehlizi'ne gizlediğinden çok daha fazlaydı sayıları. tki taraftan biri üstünlüğü ele geçirmeden, bu görünmez mücadeleden hiç etkilenmiş gibi görünmeyen Galbatorix konuşarak, "Buraya gelin canlarım, gelin ve misafirlerimizle tanışın," dedi.</p>

  <p>Tahtın arkasından bir kızla bir çocuk çıktı ve gelip kralın sağ tarafında durdular. Kız altı yaşlarında görünüyordu, çocuksa belki sekiz ya da dokuz. Birbirlerine çok benziyorlardı, Eragon onların kardeş olduklarını tahmin etti. Her ikisi de gecelikliydiler. Kız çocuğun koluna tutunmuş ve hafifçe arkasına saklanıyordu, çocuk ise korkmuş gibiydi ama daha kararlı bir hali vardı. Galbatorix'in Eldunari'siyle mücadele ederken bile Eragon çocukların zihinlerini hissedebiliyor (onların korku ve şaşkınlığını duyabiliyordu) ve çocukların gerçek olduğunu biliyordu.</p>

  <p>"Ne tatlı bir kız değil mi?" diye sordu Galbatorix, uzun parmağıyla kızın çenesinin altından tutup kaldırarak. "Kocaman gözler, nefis saçlar. Ya bu delikanlı, çok yakışıklı değil mi?" Elini çocuğun omzuna koydu. "Çocukların bizler için birer nimet oldukları söylenir. Ama ben bu fikre çok katılmıyorum. Ben çocukların da en az büyükler kadar zalim ve kötü niyetli olduklarını kendi tecrübelerimden biliyorum. Onlarda sadece diğerlerine istediklerini yaptıracak güç yok.</p>

  <p>Belki bana hak veriyorsunuz, belki vermiyorsunuz. Yine de siz Varden'lilerin sahip olduğunuz özelliklerle gurur duyduğunuzu biliyorum. Kendinizi adaletin koruyucusu, masumların savunucusu (sanki masum birileri varmış gibi) ve doğrunun yanında ezeli kötülüğe karşı savaşan sadık savaşçıları olarak görüyorsunuz. Peki o zaman; şu inandığınız şeyleri bir sorgulayalım bakalım ve görelim, gerçekten iddia ettiğiniz gibi misiniz? Eğer yaptığınız saldırıyı durdurmazsanız, bu ikisini öldüreceğim (çocuğu omzundan sarstı) ve bir daha bana saldırmak isterseniz de öldüreceğim... Aslında canımı sıkmaya devam ederseniz yine öldüreceğim, dolayısıyla size hürmetkâr olmanızı tavsiye ederim." Çocukla kız onun sözleriyle hasta gibi olmuşlardı ama kaçmaya çalışmadılar.</p>

  <p>Eragon, Arya'ya baktı ve onun gözlerinde de aynı çaresizliği gördü.</p>

  <p>"Umaroth!" diye seslendiler hep birlikte.</p>

  <p>"Hayır," diye kükredi beyaz ejderha, başka bir Eldunari'nin zihniyle güreşirken.</p>

  <p>"Durman gerek," dedi Arya.</p>

  <p>"Hayır!"</p>

  <p>"Onları öldürecek," dedi Eragon.</p>

  <p>"Hayır! Pes etmeyeceğiz. Şimdi olmaz!"</p>

  <p>"Yeter!" diye kükredi Glaedr. "Yavrular tehlikede!"</p>

  <p>"Ve eğer Yumurta-Kırıcı'yı öldürmezsek daha fazla yavrunun canı tehlikeye girecek."</p>

  <p>"Evet, şimdi bunu denemeye çalışmak için yanlış zaman," dedi Arya. "Biraz daha bekle, belki çocukların hayatını tehlikeye atmadan ona saldırabilmenin bir yolunu buluruz."</p>

  <p>"Ya bulamazsak?" diye sordu Umaroth.</p>

  <p>Ne Eragon, ne de Arya buna cevap vermeye cesaret edebilmişti.</p>

  <p>"O zaman yapmamız gerekeni yapacağız," dedi Saphira. Eragon'un hiç hoşuna gitmiyordu ama Saphira'nın haklı olduğunu biliyordu. İki çocuğu kurtaracaklar diye bütün Alagaesia'yı tehlikeye atamazlardı. Mümkünse kızla çocuğu kurtarmalıydılar ama eğer mümkün değilse, o zaman yine de saldırmak zorundaydılar. Başka seçenekleri yoktu.</p>

  <p>Umaroth ile konuştuğu Eldunari istemeye istemeye mücadeleyi keserken Galbatorix gülümsedi. "İşte, böylesi daha iyi. Şimdi artık medeni insanlar gibi konuşabiliriz, şimdi kim kimi öldürecek diye endişe etmeden." Sonra çocuğun başına hafifçe pat pat vurup ona kürsünün basamaklarını işaret etti. "Oturun." İki çocuk itiraz etmeden gidip en alt basamağa, kraldan mümkün olduğu kadar uzağa oturdular. Ardından Galbatorix bir hareket yapıp, "Kausta," dedi ve Eragon, Arya, Elva ve Saphira, kürsünün dibine kadar kayarak yaklaştılar.</p>

  <p>Eragon kalkan büyülerinin kendilerini korumadığını görüp deli oluyordu. O sözcüğü düşündü (artık her ne idiyse) ve içine müthiş bir şüphe çöreklenmeye başladı. Bunu ümitsizlik takip etti. Çünkü bütün yaptıkları planlar, konuşmalar, endişeler, çekilen acılar, onca fedakârlıklara rağmen, Galbatorix onları anaç bir kedinin yeni doğmuş yavrularını toplayışı kadar kolaylıkla ele geçirmişti ve eğer Eragon şüphelerinde haklıysa, kral onların tahmininden çok daha dişliydi.</p>

  <p>Yine de tam olarak çaresiz de değillerdi. Zihinleri hâlâ yerindeydi ve hâlâ henüz kendilerinindi. Üstelik bildiği kadarıyla hâlâ büyü yapabiliyorlardı... öyle ya da böyle.</p>

  <p>Galbatorix'in bakışları Eragon'un üstünde durdu. "Demek bana bu kadar sorun olan kişi sensin Eragon. Morzan'ın oğlu... Seninle çok daha önce tanışmalıydık. Annen aptallık edip seni Carvahall'de saklamamış olsaydı, gününü çamur içinde eşelenerek geçirmek yerine burada, Urû'baen'de büyüyecektin, bir soylunun çocuğu olarak, beraberinde bütün zenginlik ve yetkileriyle.</p>

  <p>Her ne kadar böyle olsa da, şimdi artık buradasın ve artık bütün bunlar sonunda senin olabilir. Bunlar senin doğuştan hakkın olan şeyler, sana kalan miras ve ben eline geçmesini temin edeceğim." Eragon'u daha dikkatle incelemeye başlamıştı, sonra, "Babandan çok annene benziyorsun. Murtagh ise tersi. Ama çok önemli değil tabii. Kime benzerseniz benzeyin, seninle kardeşinin bana hizmet etmeniz doğru olandır, tıpkı anne babalarınızın yaptığı gibi," dedi.</p>

  <p>"Asla," diye karşılık verdi Eragon, dişlerini sıkarak. Kralın yüzünde çizgi gibi bir gülümseme belirdi. "Asla mı? Göreceğiz." Bakışları başka yere kaydı. "Ve sen Saphira. Bütün konuklarımın arasından en çok seni gördüğüme mutlu oldum. Büyümüş, bir yetişkin olmuşsun. Burayı hatırladın mı? Benim sesimi hatırladın mı? İmparatorluk'un başına geçmeye çalıştığım yıllarda görevliyken pek çok gece seninle ve diğer yumurtalarla konuşurdum."</p>

  <p>"Ben... ben biraz hatırlıyorum," dedi Saphira ve Eragon onun sözlerini krala aktardı. Kralla doğrudan bağlantı kurmak istememişti, zaten kral da böyle bir şeye izin vermezdi. Ortada açık bir savaş olmadığı sürece zihinlerinin temasta olmaması en iyisiydi.</p>

  <p>Galbatorix başını salladı. "Bu duvarlar arasında kaldığın sürece daha da fazlasını hatırlayacaksın. O zamanlar fazla dikkat etmemiş olabilirsin, ama hayatının uzun bir bölümünü geçirdiğin oda buradan fazla uzakta değil. Burası senin evin Saphira. Ait olduğun yer. Ve yuvanı kuracağın, yumurtalarını bırakacağın yer."</p>

  <p>Saphira'nın gözleri kısıldı. Eragon onda garip bir özlem duygusunun varlığını hissetti, yanıcı bir nefretle karışık.</p>

  <p>Kral devam etti. "Arya Dröttningu. Kaderin görünüşe bakılırsa garip bir espri anlayışı var, çünkü buradasın, hem de uzun zaman önce tutuklanıp buraya getirilmeni emretmiş olsam bile. Senin yolun karmaşık bir tanesiydi ama sen yine de geldin, hem de kendi ayaklarınla. Bu bana oldukça komik geliyor. Sence de değil mi?"</p>

  <p>Arya dudaklarını kısıp cevap vermemeyi tercih etti.</p>

  <p>Galbatorix neşeyle güldü. "Uzunca bir zamandır benim açımdan sivri bir dikenden farksız olduğunu saklayamam. Gerçi o beceriksiz ve herkesin işine burnunu sokan Brom kadar değilsin ama yine de boş durduğun da söylenemez. Hatta bütün bunların senin yüzünden olduğu bile söylenebilir, çünkü Eragon'a Saphira'nın yumurtasını yollayan sendin. Eğer sen olmasaydın, Saphira yumurtasından çıkmayabilir ve ben de düşmanlarımın sonuncusunun kanatlanıp saklandığı yerden uçmasını sağlayamayabilirdim. Bu nedenle sana teşekkür ediyorum.</p>

  <p>Ve sen Elva. Kaşlarının ortasında bir süvari mührü taşıyan kız. Ejderha damgalı ve bir insanın hissettiği ve hissedeceği bütün acıları algılayabilme yetisi bahşedilmiş kız. Bu geçtiğimiz aylar içinde çok acı çekmiş olmalısın. Çevrendekileri zayıflıkları nedeniyle nasıl da küçümsüyorsun kim bilir, hatta onların acılarını onlarla paylaşmak zorunda kalsan bile. Varden seni hep kullandı. Bugün seni böylesine mahveden bu savaşları sona erdireceğim ve artık başkalarının hatalarına katlanmak, talihsizliklerini yaşamak zorunda kalmayacaksın. Buna söz veriyorum. Ara sıra yeteneğinden istifade etmem gerekebilir ama bunun dışında istediğin gibi yaşayabilirsin ve huzurlu olursun."</p>

  <p>Elva'yı düşünceli bir hal almıştı; ama kralın teklifinin onu cezp ettiği açıktı. Eragon, Galbatorix'i dinlemenin Elva'yı dinlemek kadar tehlikeli olabileceğini fark etmişti.</p>

  <p>Galbatorix durdu ve onlara bir süre tepeden bakarken kılıcının tel sarılmak suretiyle örülmüş sapıyla oynadı. Ardından gözlerini onların arkasında havada bir noktaya kaydırarak görünmez bir halde havada süzülen Eldunari'nin olduğu yere dikti; canı sanki biraz daha sıkılmış gibiydi. "Söylediklerimi Umaroth'a aktarın," dedi. "Umaroth! Bir kez daha yollarımız kesişti. Seni Vroengard'da öldürdüğümü sanıyordum."</p>

  <p>Umaroth yanıt verdi ve Eragon onun sözlerini krala çevirdi: "Diyor ki..."</p>

  <p>"... Onun sadece bedenini öldürmüşsün," diye tamamladı Arya.</p>

  <p>"Bu kadarı belli," dedi Galbatorix. "Süvariler seni ve beraberindekileri nerede sakladı? Vroengard'da mı? Yoksa başka bir yerde mi? Hizmetkârlarım ve ben Doru Araeba'nın yıkıntılarını karış karış aramıştık."</p>

  <p>Eragon ejderhanın cevabını aktarmakta tereddüt etti, çünkü kralın canını sıkacağı açıktı ama aklına başka bir çare de gelmiyordu. "Diyor ki ... bu bilgiyi seninle asla kendi rızasıyla paylaşmazmış."</p>

  <p>Galbatorix'in kaşları burnunun üstünde birleşti. "Öyle mi diyor şimdi? Peki, bana nasılsa yakında anlatacak, ister rızasıyla ister zorla." Sonra kral inanılmaz bir beyazlıkta olan kılıcının kabzasına parmağıyla pıt pıt pıt vurdu. "Ben bu kılıcı bir süvariden aldım, biliyorsunuz, onu öldürdüğümde, yani Vrael'i, Palancar Vadisi'ne bakan gözetleme kulesinde. Vrael'in kılıca kendi verdiği bir isim vardı. Ona Islingr diyordu, Işık-Sağlayan. Ben Vrangr ismini daha... uygun buluyorum."</p>

  <p>Vrangr "çarpık" demekti. Kılıca bu ismin daha uygun olduğuna Eragon da katılıyordu.</p>

  <p>Arkalarından boğuk bir bom sesi geldi ve Galbatorix yeniden güldü. "Ah, iyi. Murtagh ile Thorn da az sonra bize katılacaklar demek oluyor bu, işte o zaman doğru dürüst başlayabiliriz." Başka bir ses duyuldu salonda ve ardından sanki dört bir taraftan geliyormuş gibi çok kuvvetli bir esinti sesi duyuldu. Galbatorix omzunun üstünden bakıp, "Sabah bu kadar erken bir saatte saldırıya geçmeniz çok büyük düşüncesizlik," dedi. "Ben zaten uyanıktım, hep şafak sökmeden kalkarım ama Shruikan'ı uyandırdınız. Yorgun olduğu zamanlar uyandırılırsa sinirli olur ve sinirlenince de insanları yiyebilir. Muhafızlarım dinlendiği zamanlar onu rahatsız etmemeyi çok uzun zaman önce öğrendiler. Siz de onlar gibi yapsanız iyi edersiniz."</p>

  <p>Galbatorix konuşurken tahtının arkasındaki perde kıpırdamaya ve tavana doğru kalkmaya başlamıştı.</p>

  <p>Eragon büyük bir şaşkınlıkla kıpırdayan şeyin perde değil de, Shruikan'ın kanatları olduğunu görünce küçükdilini yutacak gibi oldu.</p>

  <p>Kara renkli ejderha yerde kıvrılmış, başını tahta doğru uzatmıştı; büyük cüssesi tahtın arkasında dimdik ve kimsenin büyü yardımı olmaksızın tırmanamayacağı kadar yüksek simsiyah bir duvar yapmıştı. Pulları ne Saphira'nın, ne de Thorn'un görkemine sahipti ama yine de koyu renkli sıvımsı bir parlaklığı vardı. Mürekkebi andıran rengi, pullarına opak taşı görüntüsü veriyordu ve bu da Eragon'da daha önce bir ejderhanın pullarına bakarken hissetmediği bir güç ve dayanıklılık duygusu uyandırıyordu; sanki Shruikan mücevher taşıyla değil de, normal taş ya da metalle kaplıymış gibiydi.</p>

  <p>Ejderha çok büyüktü. Eragon ilk başta önünde duran bu şeyin tek bir yaratığa ait olduğunu algılamakta zorlanmıştı. Shruikan'ın kat kat olmuş boynunu görünce onu ejderhanın bedeninin gövdesi, arka ayağının yan tarafını bacağının but kısmı, kapalı olan bir kanadını kanadının tamamı zannetmişti. Ancak, başını iyice kaldırıp ejderhanın omuriliği boyunca üstündeki sivri çıkıntıları görünce Shruikan'ın bütün hacminin tam olarak ayrımsamasına varabildi. Bu çıkıntıların her biri yaşlı bir meşe ağacının gövdesi kadar büyük, onları çevreleyen pullarının her biriyse en az otuz santim genişliğindeydi.</p>

  <p>Derken Shruikan tek gözünü açıp aşağı onlara baktı. Gözbebeği soluk bir mavi beyazdı, ulu bir buz dağı gibi ve kapkara pullarının arasında gözleri acayip derecede parlaktı.</p>

  <p>Ejderhanın kocaman çizgi şeklindeki gözbebekleri aşağıdakileri incelerken gözyuvarlarında içeri dışarı oynadı. Bakışlarında öfke ve delilikten başka bir ifade yoktu ve Eragon, Galbatorix izin verdiği an, Shruikan'ın kendilerini anında öldüreceğini hissetti.</p>

  <p>O dev gibi kocaman (özellikle de açıkça deli deli bakan) gözdeki bakış, Eragon'u kaçıp yerin yedi kat dibinde saklanma isteğiyle doldurdu. Bunun tıpkı kocaman dişleriyle bir yaratıkla karşılaşınca bir tavşanın hissettiğine benzer bir şey olduğunu düşündü.</p>

  <p>Yanında duran Saphira kükredi, sırtındaki bütün pullar titreşip tıpkı bir horozun tüyleri gibi kabarmıştı.</p>

  <p>Karşılık olarak Shruikan'ın burun deliklerindeki derin boşluklardan alevler belirdi ve arkasından o da gürledi, Saphira'nınkini bastırıp salonu sanki heyelan gürültüsüne benzer bir gümbürtüyle doldurdu.</p>

  <p>Kürsü basamağında oturan iki çocuk çığlık atıp tortop olmuşlar, başlarını dizlerinin arasına gömmüşlerdi.</p>

  <p>"Sakin ol Shruikan," dedi Galbatorix ve siyah ejderha sesini kesti. Gözkapakları indi, ama tamamen kapamayarak, sanki üstlerine atılmak için doğru anı bekliyormuş gibi kendilerini birkaç santimlik aralıktan izlemeye devam etti.</p>

  <p>"Sizi pek sevmiyor," dedi Galbatorix. "Ama zaten o hiç kimseyi sevmez... öyle değil mi Shruikan?" Ejderha burnundan hava püskürttü ve içerisi isli bir yanık kokusuyla doldu.</p>

  <p>Eragon yine kendini çaresizlik duygusunun pençesinde hissetti. Shruikan, Saphira'yı bir pençe darbesiyle öldürebilecek durumdaydı. Ayrıca salon çok büyük olmasına rağmen, Saphira'nın kara ejderhanın elinden uzun süre kaçamayacağı kadar dardı. İçindeki ümitsizlik, öfke dolu bir saldırganlık hissine dönüştü ve görünmez bağlarına sıkıca tutunup kendini tuttu. "Bunu nasıl yapabiliyorsun?" diye bağırdı, sinirden vücudundaki bütün kaslar yay gibi gerilmişti.</p>

  <p>"Bunu ben de bilmek istiyorum," dedi Arya.</p>

  <p>Galbatorix'in gözleri alnının yaptığı çıkıntının karanlığında pırıl pırıl yanıyordu. "Bunu tahmin edemiyor musun sevgili Elf?"</p>

  <p>"Tahmin etmek yerine bir cevabı tercih ederim," diye yanıtladı Arya.</p>

  <p>"Oldu. Ama o zaman önce, söylediklerimin gerçekten doğru olduğunu anlamanıza yarayacak bir şey yapmanız gerekiyor. Birer büyü yapmaya çalışın, her ikiniz de, ondan sonra size söyleyeceğim." Eragon da, Arya da karşılık vermeyince kral elini havada şöyle bir savurdu. "Hadi! Bunun için sizi cezalandırmayacağını, söz veriyorum. Şimdi yapmayı deneyin... ısrar ediyorum."</p>

  <p>İlk Arya denedi. "Thrautha," dedi; sesi yüksek değildi ama sertti. Eragon onun Dauthdaert'i uçurup Galbatorix'in üstüne yollamaya çalıştığını tahmin etti, fakat silah elinden kıpırdamamıştı.</p>

  <p>Ardından Eragon konuştu: "Brisingr!" Belki kılıcıyla olan bağı sayesinde, Aryanın yapamadığını yapıp büyüyü gerçekleştirebileceğini düşünüyordu ama hayal kırıklığı içinde kılıcın elinde kaldığını gördü, fener lambalarının soluk ışığında silahı donuk donuk parlıyordu.</p>

  <p>Galbatorix büyük bir ilgiyle bakıyordu. "Cevabını şimdi almış olmalısın sevgili Elf. Geçen yüzyılın büyük bir kısmını bunun için harcadım işte; ama sonunda aradığım şeyi buldum: Alagaesia'daki bütün büyülere hükmedebilmenin yolu. Araştırma hiç kolay değildi; çoğu kişi sonunda pes ederdi veya gerekli sabrı gösterseler bile korkabilirlerdi. Ama ben değil. Israr ettim. Çalışırken, çok uzun zamandır elde etmek istediğim şeyi de keşfettim: Bir başka kıtada, bir başka zamanda yazılmış bir tablet, yazanlar ne Elf, ne Cüce, ne Urgal, ne de insan. Bu tabletin üstünde kazılı tek bir sözcük vardı: Yüzyıllardır büyücülerin ele geçirmek istedikleri ama karşılığında acı bir hayal kırıklığından başka bir şey elde edemedikleri tek sözcük." Galbatorix parmağını havaya kaldırdı. "Bütün isimlerin başı. Eski dilin ismi."</p>

  <p>Eragon küfredecekken tuttu kendini. Haklıydı. "Ra'zac'ın bana söylemeye çalıştığı şey buydu," diye düşündü, böceği andıran o yaratıklar Heldring'de kendisine bunu söylemişti: "Galbatorix ismi neredeyse bulmak üzere... Gerçek ismi!'</p>

  <p>Galbatorix'in açıkladığı şey her ne kadar can sıkıcı olup, hayal kırıklığı yaratsa da, Eragon ismin eski dili kullanmadan da büyüye başvurmaktan ne kendisini, ne de Arya'yı (hatta Saphira'yı bile) alıkoyabileceği bilgisiyle rahatladı. Çok da işe yarayabilecek gibi değildi ama. Kralın kalkan büyüleri mutlaka kendisini de, Shruikan'ı da onların yapacağı her türlü büyüden koruyacaktı. Ama eğer, kral eski dili kullanmadan büyü yapılabileceğini bilmiyorsa veya bilse bile, kendilerinin de bildiğini bilmiyorsa, o zaman kralı hâlâ şaşırtabilme ve bir anlığına da olsa dikkatini dağıtabilme olanakları var demekti; ama tabii Eragon bunun ne gibi bir faydası olacağını şu an kestiremiyordu.</p>

  <p>Galbatorix konuşmaya devam etti: "Bir büyücü elementlere nasıl istediğini yaptırabiliyorsa aynı şekilde ben de bu sözcükle büyüleri istediğim gibi şekillendirebiliyorum. Bütün büyüler benden sorulmalı. Bense hiç kimseye tabi değilim, kendi karar verdiklerimin dışında."</p>

  <p>Belki de bilmiyordur, diye düşündü Eragon, kalbinde yeni bir umut yeşermişti.</p>

  <p>"İsimlerin ismini Alagaesia'daki her büyücüyü yola getirmede kullanacağım ve kimse iznim olmadan bir büyü yapamayacak, Elfler bile. Tam şu anda sizin ordunuzun büyücüleri de bu söylediğimin gerçek olduğunu tecrübe ediyorlar. Urû'baen'e girip biraz ilerleyince, ön kapıyı aşınca yaptıkları büyüler olması gerektiği gibi işlemeyecek. Bazı büyüler anında etkisini yitirecek, bazıları ise çarpılıp benim ordu yerine sizinkinin aleyhine dönecek." Galbatorix başını hafif yana kırdı, sanki birisinin kulağına fısıldadığı bir şeyi dinliyormuş gibi bakışları uzakta bir noktaya daldı. "Bu birlikler arasında yeterince karışıklığa neden oldu," dedi.</p>

  <p>Eragon krala tükürmemek için kendini zor zapt etti. "Hiç önemi yok," diye bağırdı. "Biz seni durdurmanın bir yolunu nasılsa bulacağız."</p>

  <p>Galbatorix vahşice eğlenmişe benziyordu. "Öyle mi? Nasıl? Ve neden? Söylediğin şeyi bir düşün. Gerçek anlamda bir barışın sağlanması için Alagaesia'nın önüne çıkan ilk fırsatı engellemiş olacaksın, hem de ne için, kendi aşırı gelişmiş intikam arzunu tatmin etmiş olmak için. Ve büyücülerin her yerde istedikleri gibi hareket etmelerine izin vereceksin, üstelik de başkalarına zarar verseler bile. Bu benim yaptığım her şeyden çok daha kötü geliyor kulağa. Ama bunlar boş konuşmalar. Süvarilerin en iyisi bile beni yenemedi, sen onların seviyesinde dahi değilsin. Beni devirebilmeyi hayal bile edemezsin sen. Hiçbiriniz beceremedi."</p>

  <p>"Durza'yı öldürdüm, Ra'zac'ı da ben öldürdüm," dedi Eragon. "Seni neden öldüremeyeyim ki?"</p>

  <p>"Ben hizmetimde olanlar kadar zayıf değilim. Sen Murtagh'ı bile alt edemedin, ki o gölgenin gölgesidir. Baban Morzan, sizin her ikinizden de daha güçlü bir adamdı, o dahi benim gücümün karşısında yenildi," dedi Galbatorix, yüzüne zalim bir ifade yerleşmişti. "Ayrıca, eğer Ra'zac'ı yok ettiğini sanıyorsan aldanıyorsun. Dras-Leona'daki yumurtalar, benim Lethrblaka'dan aldığım tek yumurta değildi. Gizlediğim başka yumurtalar da var. Kısa bir süre sonra hepsi yumurtadan çıkacak ve Ra'zac yeniden benim emirlerim doğrultusunda bu dünyada yerini alabilecek. Durza'ya gelince, Shade yapmak kolay, zaten genellikle faydalarından çok zararları oluyor. İşte görüyorsun ya, kazandığın bir şey yok çocuk... yalancı zaferlerden başka bir şey yok."</p>

  <p>Eragon hepsinden çok Galbatorix'in kendini beğenmiş ukala tavrından nefret ediyordu. Krala karşılık vermek ve bildiği bütün küfürleri sıralamak istiyordu ama orada bulunan çocuklar yüzünden dilini tuttu.</p>

  <p>"Ne düşünüyorsunuz?" diye sordu Saphira, Arya ve Glaedr'a.</p>

  <p>Onlardan bir karşılık alamayınca aynı soruyu Umaroth'a sordu.</p>

  <p>"Umaroth?"</p>

  <p>"Hâlâ yapabilecek haldeyken onu haklamaktan başka bir fikrim yok," dedi Umaroth.</p>

  <p>Bir dakika geçmişti ama kimse konuşmuyordu. Galbatorix öne eğilip dirseğini dizine, çenesini de yumruğuna dayayıp onları izlemeye devam ediyordu. Ayağının dibinde çocuklar usul usul ağlıyorlardı. Tepede Shruikan buz mavisi bir feneri andıran gözünü Eragon ile beraberindekilere dikmişti.</p>

  <p>Derken salonun kapısının açılıp kapandığını ve birinin yaklaştığını duydular, bir adam ve bir ejderhanın ayak sesleriydi bunlar.</p>

  <p>Derken Murtagh ile Thorn görüş alanına girdiler. Saphira'nın hizasında durdular ve Murtagh eğilip selam verdi. "Efendim."</p>

  <p>Kral eliyle bir hareket yaptı ve Murtagh ile Thorn tahtın sağ tarafına doğru yürüdü.</p>

  <p>Murtagh yerini alırken, Eragon'u küçümseyen bakışlarla süzdü; sonra ellerini arkasında kenetledi ve artık daha ona aldırmayarak gözlerini salonun uzak ucuna dikti.</p>

  <p>"Gelmen beklediğimden uzun sürdü," dedi Galbatorix aldatıcı yumuşaklıkta bir sesle.</p>

  <p>Murtagh krala bakmadan yanıt verdi: "Kapı sandığımdan daha fazla harap olmuştu efendim, üstüne yaptığınız koruyucu büyüler de tamirini zorlaştırdı."</p>

  <p>"Yani gecikmenin sebebinin ben olduğumu mu söylüyorsun?"</p>

  <p>Murtagh'ın çene kasları kasıldı. "Hayır efendim. Ben sadece açıklamaya çalışmıştım. Ayrıca salona gelen hol biraz... dağınıktı, bizi yavaşlattı."</p>

  <p>"Anlıyorum. Bunu daha sonra konuşuruz, şimdi ilgilenmemiz gereken başka durumlar var. Birincisi misafirlerimizin grubumuzun son elemanıyla tanışmalarının artık zamanı geldi. Dahası, burayı artık biraz aydınlatmanın da zamanı geldi."</p>

  <p>Ardından Galbatorix kılıcının düz tarafıyla tahtının koluna vurdu ve derin gür sesiyle, "Naina!" dedi.</p>

  <p>Emriyle salonun duvarlarındaki yüzlerce lamba hayat buldu, içeriyi mum ışığına benzer yumuşak bir aydınlığa boğdu. Salon köşeleri hâlâ loştu ama Eragon ilk defa etrafındaki detayları doğru dürüst görebiliyordu. Bir sürü sütun ve kemerli girişler duvarın önü boyunca sıralanmıştı ve her yerde heykel, tablo ve altın varaklı süslemeler vardı. Altın ve gümüş renkleri bol kullanılmıştı ve Eragon'un gözüne bolca kakma mücevher de çarpmıştı. İnsanı sersemletici bir zenginlik teşhiriydi, hatta Tronjheim ya da Ellesmera'yla karşılaştırılamazdı bile.</p>

  <p>Derken bir şey gözüne çarptı: Gri renkli bir taş blok (belki de granitti) iki buçuk metre kadar uzunlukta sağ taraflarında uzakta, daha ışığın erişmediği bir noktada duruyordu. Taş bloka zincirli bir halde de Nasuada yatıyordu, üstünde çok sade beyaz bir tünik vardı.</p>

  <p>Nasuada gözlerini kocaman açmış onlara bakıyordu; ağzına tıkanmış düğümlü bir bez yüzünden konuşamıyordu. Yıpranmış görünüyordu ve de yorgun ama bunun dışında sağlığı yerinde gibiydi.</p>

  <p>Eragon çok ferahlamıştı. Onu bir daha canlı göreceğini sanmamıştı. "Nasuada!" diye bağırdı. "İyi misin?"</p>

  <p>Kadın başını yukarı aşağı salladı.</p>

  <p>"Seni kendisine bağlılık yemini etmeye zorladı mı?"</p>

  <p>Nasuada başını iki yana salladı.</p>

  <p>"Bunu sana söylemesine izin vereceğimi mi sanıyorsun?" diye sordu Galbatorix. Eragon yeniden krala bakarken Murtagh'ın endişeyle çaktırmadan Nasuada'ya baktığını gördü ve bu bakışın anlamını düşünmeden edemedi.</p>

  <p>"Peki, engelledin mi?" diye sordu Eragon meydan okurcasına.</p>

  <p>"Aslına bakarsan, hayır, engellemedim. Hepinizi bir araya toplayana kadar bekleme kararı aldım. Artık getirdiğime göre, her biriniz bana hizmet edeceğinize ant içene dek ve her birinizin tek tek gerçek adını öğrenmeden buradan çıkamayacaksınız. Bu yüzden buradasınız. Beni öldürmek için değil, önümde diz çökmek için, bu anlamsız direnişe bir son vermek için."</p>

  <p>Saphira yeniden kükredi. Eragon, "Pes etmeyeceğiz," dedi. Sesi kendi kulaklarına bile zayıfve desteksiz geliyordu.</p>

  <p>"O zaman bunlar ölecek," dedi Galbatorix iki çocuğu göstererek. "Ve sonunda bu isyankârlığınız bir şey değiştirmemiş olacak. Anlamadığınız açıkça görülüyor: Siz çoktan kaybettiniz. Dışarda savaşın hali dostlarınız için hiç de iç açıcı değil. Kısa bir süre sonra adamlarım onları teslim olmaya zorlayacak ve bu savaş belli olan kaderine ulaşacak. Savaşın eğer istiyorsanız. Sizi rahatlatacaksa sizi bekleyen durumu inkâr edin. Ama yapacağınız hiçbir şey kaderinizi değiştiremeyecek, ne sizin, ne de Alagaesia'nın."</p>

  <p>Eragon, Saphira'yla birlikte ömürlerinin sonuna kadar Galbatorix'e hesap vererek yaşayacaklarını düşünemiyordu bile. Saphira da aynı şeyi hissediyordu ve öfkesi Eragon'unkine katıldı. Eragon içinde geri kalan bütün korku ve tehlike hissini de kavurup kül ederek şöyle dedi: "Vae weohnata ono vergari, eka thaet otherum." Seni öldüreceğiz, sana yemin ediyorum.</p>

  <p>Bir an için, Galbatorix öfkelenir gibi oldu ama ardından yeniden o sözcüğü tekrarladı (ve beraberinde diğer eski dildeki sözcükleri) ve Eragon'un sarf ettiği cümle bütün anlamını yitirdi; sözcükler aklında ölü sonbahar yaprakları kadar cansızdılar, aklına ne bir şey getiriyorlardı, ne de bir şey yönlendiriyorlardı.</p>

  <p>Kralın üstdudağı alayla kıvrıldı. "İstediğiniz yemini edin. Size bir faydası olmayacak, izin vermezsem tabii."</p>

  <p>"Seni yine de öldüreceğim," diye mırıldandı Eragon. Eragon direnmeye devam ederse iki çocuğun hayatlarını tehlikeye atmış olacaktı, ama Galbatorix'in öldürülmesi gerekiyordu ve eğer bunun bedeli çocukların hayatlarıysa o zaman Eragon bunu kabullenmek durumundaydı. Bunun için kendinden nefret edeceğini biliyordu. Ömrünün sonuna kadar rüyalarında çocukların yüzünü göreceğini biliyordu. Ama eğer Galbatorix'e meydan okumazsa, işte o zaman her şeylerini yitireceklerdi.</p>

  <p>"Tereddüt etme," dedi Umaroth. "Şimdi saldırmanın tam zamanı."</p>

  <p>Eragon sesini yükseltti. "Neden benimle çarpışmıyorsun? Korkak mısın sen? Yoksa benimle kapışamayacak kadar zayıf mısın? O yüzden mi bu çocukların arkasında yaşlı bir kadın gibi saklanıyorsun?"</p>

  <p>"Eragon," dedi Arya uyarır gibi.</p>

  <p>"Buraya bugün bir çocuk getiren tek kişi ben değilim," dedi kral, yüzündeki çizgiler derinleşmişti.</p>

  <p>"Bir fark var: Elva gelmeyi kendi istedi. Ama sen soruya cevap vermedin. Neden dövüşmüyorsun? Tahtta çok uzun süredir otururken şeker yemekten dolayı nasıl kılıç sallanır unuttuğun için mi?"</p>

  <p>"Benimle dövüşmek senin için zor bir şey ufaklık," diye gürledi kral.</p>

  <p>"İspatla o zaman. Beni serbest bırak ve dürüst bir müsabaka için karşıma çık. Herkese hâlâ nasıl bir savaşçı olduğunu göster. Ya da Eldunari'nin yardımı olmadan tek bir rakiple bile karşı karşıya gelmeye yüzü olmayan korkak bir sümüklü olduğun gerçeğiyle yaşa. Vrael'i kendi ellerinle öldürdün! Benden niçin korkuyorsun ki? Neden..."</p>

  <p>"Yeter!" dedi Galbatorix. Çukur yanaklarına bir kızıllık basmıştı. Sonra birden ruh hali değişti ve korkutucu denecek bir gülümsemeyle dişlerini sıktı. Oturduğu tahtın kolunda tempo tutmaya başladı. "Yapılan her mücadele çağrısına karşılık vererek almadım bu tahtı ben. Düşmanlarımla 'dürüst bir müsabakada' karşılaşarak da kazanmadım. Senin öğrenmen gereken şey, ufaklık, zaferini nasıl kazandığın değildir, önemli olan kazanmaktır."</p>

  <p>"Yanlışsın. Nasıl kazandığın önemlidir," dedi Eragon.</p>

  <p>"Bunu bana yemin ederken sana hatırlatırım. Her neyse..." Galbatorix kılıcının kabzasına pıt pıt vurdu. "Ama madem bu kadar savaşmak istiyorsun, bu isteğini yerine getireceğim." Eragon'un içine doğan bir anlık umut Galbatorix'in hemen ardından eklediği cümleyle sönmüştü: "Ama benimle değil. Murtagh'la."</p>

  <p>Bu cümleden sonra Murtagh dönüp Eragon'a yiyecekmiş gibi baktı.</p>

  <p>Kral sakalının ucunu sıvazladı. "Artık bilmek istiyorum, şu iş bitsin, görelim bakalım hanginiz daha iyi bir savaşçı. Olduğunuz gibi dövüşeceksiniz, Eldunari veya büyünün yardımları olmadan, ta ki biriniz devam edemeceyecek hale gelene kadar. Birbirinizi öldürmeyeceksiniz, bunu yasaklıyorum, en fazla ölecek hale getirebilirsiniz, buna izin veriyorum. Oldukça eğlenceli olacak herhalde, yani kardeşin kardeşle dövüşmesini izlemek."</p>

  <p>"Hayır," dedi Eragon. "Kardeş değil. Üvey kardeş. Benim babam Brom'du, Morzan değil."</p>

  <p>Galbatorix ilk kez şaşırmış gibiydi. Sonra dudağının bir kenarı hafif alayla yukarı kıvrıldı. "Tabii. Bunu görebilmeliydim; ne aradığını bilen biri için gerçeği yüzüne bakarak anlamak mümkün. O zaman bu savaş şimdi çok daha uygun. Brom'un oğlu, Morzan'ın oğluna karşı. Kaderin cilvesi işte."</p>

  <p>Murtagh da şaşırmış görünüyordu; ama yüz ifadesini çok iyi kontrol altında tuttuğundan bu bilginin onu mutlu mu, mutsuz mu ettiğini anlayamadı Eragon fakat onu sarstığını görebiliyordu. Planı da zaten buydu. Eğer Murtagh'ın dikkatini dağıtabilirse onu yenebilmesi çok daha kolaylaşmış olacaktı. Ve onu yenmeye kararlıydı, aynı kanı taşısalar bile.</p>

  <p>Galbatorix hafif bir el hareketiyle, "Letta," dedi.</p>

  <p>Kendisini olduğu yere çakan büyü çözülünce Eragon ileri geri sendeledi.</p>

  <p>Kral, "Ganga aptr," dedi. Arya, Elva ve Saphira tahtın bulunduğu kürsüyle aralarında büyük bir mesafe bırakacak şekilde kayarak geri gittiler. Kral birkaç sözcük sarf etti ve salondaki lambaların çoğu kısıldı, böylelikle tahtın önündeki alan salonun en aydınlık yeri olarak kaldı.</p>

  <p>"Hadi bakalım," dedi Galbatorix, Murtagh'a. "Eragon'un yanına geç ve hanginiz daha iyisiniz görelim bakalım."</p>

  <p>Kaşları çatık Murtagh, Eragon'un bulunduğu noktadan birkaç metre uzakta durdu. Zar'roc'u kınından çekti (kızıl renkteki kılıç daha şimdiden sanki kana bulanmış gibi görünüyordu), sonra kalkanını kaldırdı ve yere çöktü.</p>

  <p>Arya ve Saphira'yla bakıştıktan sonra Eragon da aynı şeyi yaptı.</p>

  <p>"Dövüş başlasın!" diye bağırdı Galbatorix ve ellerini çırptı.</p>

  <p>Eragon terlemeye başlayarak kendine doğru gelen Murtagh'a doğru yürümeye başladı.</p>
</body>
</html>
