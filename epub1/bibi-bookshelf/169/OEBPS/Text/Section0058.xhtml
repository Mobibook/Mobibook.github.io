<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ve Dünya Bir Hayalden İbaret</h1>

  <p>Başının üstünde yıldızlı gökyüzü dönerken Nasuada gülüyordu ve paldır küldür, pasparlak kilometrelerce uzanan beyaz ışıklı bir çatlağın içine yuvarlandı. Rüzgâr saçlarını darmadağın ediyordu, üstündeki iç giysisi deli gibi uçuşuyor, lime lime olmuş kollarının yeni kırbaç gibi şaklıyordu. Dev gibi kocaman yarasalar, simsiyah ve ağızlarından salyalar akarak etrafında toplanmışlar, buz gibi soğuğun yakışını andıran bir acı veren dişleriyle yaralarını tırtıklıyorlardı.</p>

  <p>Ama Nasuada hâlâ gülüyordu.</p>

  <p>Çatlak büyüdü ve ışık onu sarmaladı, bir dakikalığına kör etti. Görüşü netleşince kendini Kâhin'in Sarayı'nda ayakta durmuş, kül rengi taş döşemeye yatırılıp bağlanmış kendi halini seyrederken buldu. Gevşek vaziyette yatan bedeninin yanında ayakta Galbatorix duruyordu: Uzun boylu, geniş omuzlu, yüzünün olması gereken yerde gölge olan ve başında kıpkızıl parlayan bir tacıyla.</p>

  <p>Galbatorix, Nasuada'nın durduğu yere dönüp eldivenli elini ona uzattı. "Hadi Nasuada, Ajihad'ın kızı. Gururu bırak, bana bağlılık yemini et, ben de sana her ne istiyorsan onu vereyim."</p>

  <p>Nasuada eğlendiğini belli eden bir ses çıkarıp ellerini ileri uzatarak onun üstüne atladı. Ama onun boğazına sarılamadan kral kara bir duman olup kayboldu.</p>

  <p>"İstediğim şey seni öldürmek!" diye bağırdı tavana doğru.</p>

  <p>Hücrenin içi Galbatorix'in her yerden geliyormuş gibi duyulan sesiyle yankılandı: "O zaman yaptığın hatayı anlayana kadar burada kalacaksın!"</p>

  <p><br /></p>

  <p>Nasuada gözlerini açtı. Hâlâ taş döşemenin üstünde yatıyordu, el ve ayak bileklerinden zincirlenmişti ve kurtçukların kemirdiği yerlerde yaraları sanki hâlâ kemiriyorlarmış gibi sızlamaya devam ediyordu.</p>

  <p>Kaşlarını çattı. Bayılmış mıydı yoksa gerçekten biraz önce kralla konuşmuş muydu? İçinde bulunduğu durumda bunu söylemek çok zordu...</p>

  <p>Hücrenin bir köşesinde kalın yeşil bir sarmaşığın ucunun boyalı fayansların aralarından zorla geçerek onları çatlatıp kırdığını gördü. İlkinin yanı başında başka sarmaşıklar da belirmeye başladı. Duvarı delip çıkıyorlar, yerlerde yayılarak ilerliyorlar, her yeri yılan gibi kıvrım kıvrım uzantılarıyla kaplıyorlardı.</p>

  <p>Onların sürünerek kendine doğru yaklaştıklarını gören Nasuada kahkahalarla gülmeye başladı. "Bütün elinden gelen bu mu? Ben her gece bunlardan çok daha korkunç rüyalar görüyorum."</p>

  <p>Nasuada'nın küçümsemesine sanki yanıt vermek ister gibi, üstünde yattığı taş döşeme eriyip yerle birleşti, sarmaşık uzantıları üstünü sardı ve kollarını, bacaklarını, her tarafını kaplayarak en kalın zincirden daha sağlam onu olduğu yere sabitledi. Üstüne sarman sarmaşıklar üreyip çoğalmaya başlayınca görüşü kararmaya başladı, artık tek duyabildiği şey onların biribiri üzerinden sürünerek geçerken çıkardığı seslerdi: Kuru bir yer değiştirme sesiydi, dökülen kumları andırıyordu.</p>

  <p>Hava boğucu ve sıcak olmaya başlamıştı, Nasuada sanki yeterince nefes alamıyormuş gibi hissetmeye başlamıştı. Sarmaşıkların sadece birer hayal ürünü olduğunu bilmiyor olsaydı, paniğe kapılmaya başlaması işten bile değildi. Ama Nasuada paniklemek yerine karanlığın içine tükürdü ve Galbatorix'e küfretti. İlk kez de yapmıyordu bunu. Son kez de olmayacaktı, bunu biliyordu. Ama onun dengesini bozduğunu hissettirerek bundan zevk almasına izin vermeyecekti.</p>

  <p>Işık... Altın renkli ışık huzmeleri, tarlalar ve bağlarla bezeli sıra sıra çayırlık tepeleri boyuyordu. Nasuada küçük bir avlunun kenarında bulunan boruçiçekleriyle bezeli bir çardağın altında ayakta duruyordu; sarmaşıklar huzursuz edeci derecede tanıdık geliyordu gözüne. Üstünde çok güzel sarı bir elbise vardı. Sağ elinde kristal bir kadeh içinde şarap tutuyordu; damağında şarabın misk kokulu, kiraz tadı vardı. Batı yönünden hafif bir rüzgâr esiyordu. Havada ılık, güven verici taze biçilmiş toprak kokusu vardı.</p>

  <p>"Ah, demek buradasın," dedi arkasından bir ses ve arkasına dönünce büyük bir malikâneden kendisine doğru gelen Murtagh'ı gördü. Onun da elinde kendi gibi bir kupa şarap vardı. Siyah çorap pantolon ve üstünde bordo renkli satenden altın sırmalı gömlek-ceket vardı. İşli kemerinde mücevher kakmalı bir hançer vardı. Saçları Nasuada'nın hatırladığından daha uzundu ve daha önce Nasuada'nın hiç görmediği şekilde rahat ve kendine güvenen bir havası vardı. Hem bu, hem de yüzüne vuran ışık nedeniyle müthiş derecede yakışıklı görünüyordu, hatta asil.</p>

  <p>Gelip çardağın altında Nasuada'ya katıldı, elini uzatıp kadının çıplak koluna dokundu. Hareketi rahat, sıradan ve yakınlık belirtisi gösteriyordu. "Seni yaramaz kız, beni Lort Ferros ve onun bitip tükenmez hikâyeleriyle baş başa bırakıp gittin. Elinden kurtulmam yarım saatimi aldı." Sonra durdu ve kadına daha yakından baktı; yüzüne endişeli bir ifade gelmişti. "Hasta mısın? Yüzün gıpgri."</p>

  <p>Nasuada ağzını açtı ama tek kelime edemedi. Nasıl bir tepki göstermesi gerektiğini bilemiyordu.</p>

  <p>Murtagh'ın kaşları çatıldı. "Yine o ataklardan birine yakalandın, değil mi?"</p>

  <p>"Bil... bilmiyorum... Buraya nasıl geldiğimi de hatırlamıyorum, ya da..."</p>

  <p>Murtagh'ın gözlerinde beliren acıyı görünce konuşmaya devam edemedi, Murtagh da ifadesini hızla gizlemişti.</p>

  <p>Adam elini arkadan onun belinin çukuruna götürüp, onunla birlikte tepelerle dolu çayır manzarasını seyretmek için etrafından dolandı. Sonra yumuşak bir hareketle kupayı başına dikip şarabını bitirdi. Alçak bir sesle konuşarak, "Bunların senin için ne kadar karmaşık göründüğünü biliyorum... Bu ilk kez de olmuyor ama..." dedi. Murtagh derin bir iç çekti ve başını haifiçe iki yana salladı. "Hatırladığın en son şey nedir? Teirm mi? Aberon mu? Cithrı'nin kuşatılması mı?.. O gece Eoam'da sana verdiğim hediye mi?"</p>

  <p>Nasuada büyük bir ikilemin içine girmişti. "Urû'baen," dedi fısıltıyla. "Kâhin'in Sarayı. En son hatırladığım şey bu."</p>

  <p>Kısa bir an belindeki elin titrediğini hisseder gibi oldu ama yüzü hiçbir şey ele vermiyordu.</p>

  <p>"Urû'baen," dedi tatsız bir sesle tekrarlayarak. Dönüp Nasuada'ya baktı. "Nasuada... Urfı'baen'in üstünden sekiz yıl geçti."</p>

  <p>"Hayır," diye düşündü. "Olamaz." Ama gördüğü ve hissettiği her şey çok gerçekçiydi. Rüzgârda uçuşan Murtagh'ın saçları, tarlalardan gelen koku, elbisesinin teninde hissettirdiği dokunuş... hepsi olması gerektiği gibiydi. Ama eğer gerçekten Nasuada oradaysa, neden Murtagh zihniyle ona uzanıp, eskiden yaptığı gibi kendisini kanıtlamıyordu? Unutmuş muydu? Eğer üstünden sekiz yıl geçtiyse, onca zaman önce Kâhin'in Sarayı'nda kendisine verdiği sözü hatırlamıyor olabilirdi.</p>

  <p>"Ben..." diye başladı konuşmaya ama hemen ardından bir kadının, "Leydim!" diye seslendiğini duydu.</p>

  <p>Omzunun üstünden geriye bakınca tıknaz bir hizmetkâr kadının önünde önlüğü uçura uçura koşarak malikâneden kendisine geldiğini gördü. "Leydim," dedi yeniden hizmetçi, eğilip selam vererek. "Sizi rahatsız ettiğim için özür dilerim. Ama çocuklar misafirler için hazırladıkları oyunu seyretmenizi arzu ediyorlar."</p>

  <p>"Çocuklar," dedi Nasuada fısıltıyla. Tekrar Murtagh'a bakınca onun gözlerinin yaşlarla ıslanmış olduğunu gördü.</p>

  <p>"Evet," dedi adam. "Çocuklar. Dört tane, hepsi de sağlıklı, güçlü ve coşku dolu, mutlu çocuklar."</p>

  <p>Nasuada müthiş duygulanmış titriyor, titremesinin önüne geçemiyordu. Neden sonra çenesini dikleştirdi. "Bana unuttuklarımı göster. Neden unuttuğumu anlat."</p>

  <p>Murtagh ona gülümsedi, tebessümünde sanki gurur duyan bir ifade vardı. "Benim için bir zevktir," dedi ve Nasuada'yı alnından öptü, sonra elinden kupasını aldı her ikisini de hizmetçiye verdi. Sonra onun ellerini avuçlarına aldı, gözlerini kapattı ve başını öne eğdi.</p>

  <p>Hemen ardından Nasuada zihninde bir başkasının varlığını hissetti ve hemen anladı: Bu o değildi. Asla Murtagh olamazdı.</p>

  <p>Aldatılmanın ve asla gerçekleşemeyecek bir şeyi yeniden kaybetmenin öfkesiyle sağ elini hızla çekip Murtagh'tan kurtardı, onun hançerini kaptı ve doğruca adamın böğrüne doğru savurdu. Bağırmaya başladı:</p>

  <blockquote style="margin: 20px 0 20px 40px; border: none; padding: 0px;">
    <p>El-harim'de, yaşardı bir adam, sarı gözleri olan.br /&gt;Dedi bana: "Fısıltılara dikkat et, çünkü onlar yalan!"</p>
  </blockquote>

  <p>Murtagh şaşkın ama boş bakışlarla ona baktı ve sonra Nasuada'nın önünden yok oldu. Çevresindeki her şey, çardak, avlu, malikane, üzüm bağlarının olduğu tepeler, hepsi kaybolmuş ve Nasuada kendini ne ses, ne de ışığın olmadığı bir boşlukta yüzer bir halde bulmuştu. Nasuada söylediği ilahiye devam etmek istediyse de, bir türlü sesi çıkmamıştı. Damarlarında nabzının attığını bile hissedemiyordu.</p>

  <p>Ardından karanlığın değişmeye başladığını hissetti ve...</p>

  <p><br /></p>

  <p>Dengesini kaybedip el ve dizlerinin üstüne düştü. Keskin taşlar avuç ayalarını parçaladı. Gözlerini kırpıştırıp ışığa alışmaya çalışarak ayağa kalktı ve çevresine bakındı.</p>

  <p>Sis. Yanan Ovalar'dakine benzer çıplak bir arazide dumanlar kıvrılarak sürükleniyordu.</p>

  <p>Yine üstünde eski yırıtık pırtık iç giysisi vardı, ayakları ise çıplaktı.</p>

  <p>Arkasında bir şey kükreyince döndü ve üç metre boyunda bir Kull'un üstüne atılmak üzere olduğunu gördü; elindeki Nasuada'nın boyundaki sert sopayı savuruyordu. Sol yanından başka bir kükreme sesi geldi ve ikinci bir Kull gördü, dört de daha ufak boyda Urgal vardı. Sonra bir çift pelerinli ve kambur tip beyazımsı sis bulutunun içinden belirip kendi bulunduğu yere doğru seyrettiler, dişlerini gıcırdatıyorlar, yaprak meçli kılıçlarını sallıyorlardı. Nasuada onları daha önce hiç görmemiş olmasına rağmen bunların da Razac olduklarını anlamıştı.</p>

  <p>Yeniden gülmeye başladı. Şimdi Galbatorix kendisini cezalandırmaya çalışıyordu.</p>

  <p>Üstüne yürüyen düşmanlarına aldırmayarak (zaten onları asla öldüremeyeceğini ya da onlardan kaçamayacağını biliyordu) yere çöküp bağdaş kurarak oturdu ve çok eski bir derviş ilahisi mırıldanmaya başladı.</p>

  <p>Galbatorix'in kendisini ilk aldatma girişimleri, eğer Murtagh kendisini bu konuda önceden uyarmamış olsa onu yoldan çıkarabilmeyi başaracak belirsizlikte şeylerdi. Murtagh'ın yardımlarını gizleyebilmek için, Galbatorix'e rol yapmış ve onun algıları üzerinde oynadığından haberi yokmuş gibi davranmıştı ama yine de her ne görüp duyumsadıysa da, kralın kendisini kandırıp düşünmemesi gereken şeyleri düşündürmeye çalışmasına izin vermemiş veya çok daha kötüsü ona sadakatini sunmamıştı.</p>

  <p>Ona karşı direnmek her seferinde kolay olmamıştı ama Nasuada inanç ve zikir ritüellerine devam etmiş ve onlar sayesinde kralı savuşturmayı başarmıştı.</p>

  <p>İlk halüsinasyonlardan biri başka bir kadının varlığı olmuştu: Rialla. Kadın da kendisiyle Kâhin'in Sarayı'na hücre arkadaşı olarak atılmıştı. Kadın, Urû'baen'de yaşayan Varden'in ajanlarından biriyle gizlice evlendiğini iddia etmiş ve onun için mesaj taşırken yakalandığını söylemişti. Bir haftadan fazla gibi gelen bir süre boyunca kadın kendini Nasuada'ya sevdirmeye çalışmış ama bir yandan da Varden'lilerin savaşının başarısızlığa mahkûm olduğuna, savaş sebeplerinin yanlış olduğuna, doğru olan tek şeyin Galbatorix'in otoritesini kabul etmek olduğuna ikna etmeye çalışıyordu.</p>

  <p>İlk başlarda Nasuada, Rialla'nın hayali olduğunu fark etmemişti. Galbatorix'in kadının sözlerini ve görünümünü bozduğunu ve hatta belki Rialla'nın savlarına karşı koyamasın diye kendi duyguları üzerinde oynadığını tahmin etmişti.</p>

  <p>Günler geçtikçe Murtagh onu ne ziyaret etmiş, ne de bağlantı kurmuştu ve Nasuada yavaş yavaş onun kendisini Galbatorix'in pençelerine terk etmesinden korkmaya başlamıştı. Bu düşünce Nasuada'ya kabul etmek istediğinden fazla elem veriyordu ve kendisini sürekli bu konuyu düşünürken buluyordu.</p>

  <p>Sonra Galbatorix'in işkence etmek için bütün hafta boyunca hücresine neden uğramadığını merak etmeye başladı. Eğer bir hafta geçtiyse o zaman Varden ile Elflerin Urû'baen'e saldırmış olmaları gerekirdi ve eğer böyle bir şey olmuş olsaydı Galbatorix kesin bundan bahsederdi, sadece hava atmak için olsa bile. Dahası, Rialla'nın tuhaf davranışları ile hafızasındaki açıklanamaz boşluklar, Galbatorix'in sabrı, Murtagh'ın devam eden sessizliği (çünkü onun kendisine verdiği sözden döneceğini Nasuada sanmıyordu) inanılmaz garip görünse de, Rialla'nın bir hayal ürünü olduğuna ve zaman kavramının da göründüğü gibi olmadığına kendisini ikna etmişti.</p>

  <p>Geçtiğini sandığı günlerin sayısı üzerinde Galbatorix'in bu şekilde oynayabildiğini fark etmek Nasuada'yı sarsmıştı. Bu durum canını çok sıktı. Zaman kavramını hücrede tutuklu kaldığı süre boyunca giderek yitirdiği doğruydu ama yine de geçen zamanı aşağı yukarı takip etmeye çalışmıştı. Bunu yitirmek, zamandan kopmak demek, artık iyice Galbatorix'in insafına kalmak demekti.</p>

  <p>Yine de ne kadar zaman geçmiş olursa olsun Galbatorix'in zorlamalarına karşı koymaya kararlıydı. Eğer hücrede yüz yıl geçirmesi gerekiyorsa, o zaman o da yüz yılı geçirirdi.</p>

  <p>Rialla'nın sinsi yaklaşımlı konuşmalarının kendisini etkilemediğini ispatlayınca (ve sonunda kadına onun bir korkak ve hain olduğunu haykırınca) hayal ürünü şey hücresinden alınmış ve Galbatorix başka iyilikler düşünmeye başlamıştı.</p>

  <p>Bundan sonraki aldatmacaları iyice detaylı ve inanılmaz olmaya başlamıştı; ama yine de hiçbiri mantığa aykırı şeyler değildi, hiçbiri Nasuada'ya çoktan gösterdiği şeylerle çatışmıyordu, çünkü kral hâlâ onu oyuna getirmeye çalıştığını belli etmek istemiyordu.</p>

  <p>Kralın çabaları Nasuada'yı hücresinden alıp sarayın bir başka yerindeki zindana, Eragon ile Saphira'nın zincire vurulmuş gibi gösterildiği yere götürüyormuş gibi yapmasıyla ayyuka çıkmıştı. Galbatorix kendisine, yani krala bağlılık yemini etmediği takdirde Eragon'u öldüreceğini söylemişti. Nasuada, Galbatorix'i kızdırarak bunu reddedince (ve onu şaşırttığını düşünmüştü) Eragon üçünün de serbest kalmasını sağlayan tılsımlı sözler söylemişti. Kısa bir çarpışmadan sonra Galbatorix kaçmış (ki Nasuada gerçekte onu böyle bir şeyi yapacağına şüpheliydi) ve sonra Nasuada, Eragon ve Saphira saraydan çıkmanın yollarını aramaya başlamışlardı.</p>

  <p>Oldukça hareketli ve heyecanlı olmuştu aslında ve Nasuada olayların nasıl gelişip çözümleneceğini görmeyi arzu etmişti ama sonradan Galbatorix'in sahte oyununa yeterince iştirak ettiğini düşünüp, fark ettiği ilk çelişkiyi değerlendirerek (Saphira'nın göz çevresindeki pulların şekliydi) etrafında olup bitenlerin bir yutturmaca olduğunu anlamış gibi numara yapmakta bahane olarak kullandı.</p>

  <p>"Kâhin'in Sarayı'nda bana asla yalan söylemeyeceğine söz vermiştin!" diye bağırmıştı havaya. "Bu yalan değil de ne, Yemin Bozan?"</p>

  <p>Keşfine Galbatorix'in gösterdiği öfke ise muazzam olmuştu; Nasuada ancak dağ kadar büyük bir ejderhadan çıkabilecek bir kükreme duymuş ve ardından kral bütün gizli saklı davranmayı bir kenara bırakıp o buluşmaları boyunca Nasuada'ya etmediği eziyeti bırakmamıştı.</p>

  <p>Sonunda bütün hayali aldatmacalar bitmiş ve Murtagh onunla temasa geçerek Nasuada'ya yeniden duyularına güvenmeye başlayabileceğini bildirmişti. Nasuada onun zihninin varlığını hissettiğine hiç bu kadar mutlu olduğunu hatırlamıyordu.</p>

  <p>O gece onu ziyaret etmiş ve saatlerce oturup sohbet etmişlerdi. Nasuada'ya Varden'in ilerleyişi hakkında bilgi vermiş (neredeyse saray yakınlarındaydılar) İmparatorluk'un hazırlıklarını anlatmış ve Nasuada'ya onu nasıl kurtaracağını bulduğunu sandığını bildirmişti. Nasuada biraz daha bilgi vermesi için bastırınca Murtagh daha fazla konuşmak istemeyerek, "Planın işleyip işlemeyeceğini görmek için bir iki güne daha ihtiyacım var. Ama bir yolu var Nasuada. Buna inan," demişti.</p>

  <p>Nasuada onun samimiyetine ve kendisi için endişelendiğine inanıyordu. Bir türlü kaçamamış olsa bile, esareti içinde yalnız olmadığını bilmekten memnundu.</p>

  <p>Galbatorix'in kendisine yaptığı ve kendisinin nasıl karşı koyduğuyla ilgili bazı şeylerden bahsedince Murtagh güldü. "Beklediğinden daha çetin ceviz olduğun belli. Uzun zamandan beri kimse onu böyle uğraştırmamıştı. Ben kesinlikle bu kadar uğraştırmadım... Çok fazla anladığımdan değil, ama inanılır nitelikte hayali görüntüler oluşturmak oldukça zor bir şey. Hünerli her büyücü senin havada süzülüyormuş gibi görünmeni sağlayabilir veya üşüdüğünü, terlediğini hissetmeni ya da gözlerinin önünde bir çiçeğin büyüdüğünü sanmanı sağlayabilir. Küçük ama karmaşık veya büyük ama basit şeyler her büyücünün yapabilmeyi arzu ettiği şeydir ve bu hayali görüntüyü meydana getirmeye çalışmak büyük dikkat gerektirir. Eğer dikkatinde bir dağılma olursa birdenbire yapmaya çalıştığın çiçek on yerine dört taçyapraklı olur. Ya da tamamen ortadan kaybolabilir. Detaylar olayın kopya edilmesi en zor kısmıdır. Doğa ise sonsuz sayıda detaylarla doludur ama bizim zihnimiz onların sadece bir kısmını hatırlar. Gördüğün şeyin gerçek olup olmadığından şüpheye düşersen detaylarına bak. Dünyadaki benzerlerine bak, büyüyü yapan ya bütün detayları bilmiyordur, ya unutmuştur ya da enerjiden tasarruf edebilmek için kestirmeden çalışmıştır."</p>

  <p>"Eğer o kadar zorsa, Galbatorix bunu nasıl beceriyor?"</p>

  <p>"Eldunari'yi kullanıyor."</p>

  <p>"Hepsini mi?"</p>

  <p>Murtagh başını salladı. "Onlar gereken enerjiyi sağlıyor ve detayları veriyorlar, o da onları istediği gibi kullanıyor."</p>

  <p>"O zaman benim gördüğüm şeyler ejderhaların hafızalarından derlenen şeyler mi oluyor?" diye sordu Nasuada, biraz şaşırmıştı.</p>

  <p>Murtagh yine başını salladı. "Onlarınkini ve de süvarilerinkileri, süvarisi olanların tabii ki."</p>

  <p><br /></p>

  <p>Ertesi gün Murtagh onu hızlı bir düşünce akımıyla uyandırıp Galbatorix'in yeniden işe koyulmaya hazırlandığını haber verdi. Sonrasında Nasuada bir sürü hayalet ve görüntünün akınına uğramıştı ama gün bitimine doğru görüntüler, sanki Galbatorix veya Eldunari yorulmaya başlamış gibi (birkaç tanesi hariç, örneğin Murtagh'la beraber malikâne olanı) giderek basitleşmeye ve hatları belirsizleşmeye başlamıştı.</p>

  <p>Şimdi yere çöktüğü çıplak arazide oturmuş, Kull, Urgallar ve Ra'zac üstüne doğru akın etmekteyken eski bir derviş ilahisi mırıldanıyordu. Üstüne çullandılar, kendisini dövüyormuş, yaralıyorlarmış gibi hissetti ve birkaç kere bağırdı, verdikleri acının sona ermesini istedi ama bir kere bile Galbatorix'in arzularına teslim olmayı aklından geçirmedi.</p>

  <p>Sonra üstünde oturduğu ova kayboldu, hissettiği acıların çoğu da öyle ve kendi kendiyle baş başa kaldı: Hepsi benim aklımın içinde olan şeyler. Teslim olmayacağım. Ben bir hayvan değilim. Bedenimin kaldırabileceğinden çok daha dayanıklıyım ben.</p>

  <p>Işıldayan yeşil mantarlarla aydınlanan karanlık bir mağara belirdi yanı başında. Birkaç dakika boyunca çok büyük bir yaratığın, mağaradaki dikitlerin gölgeleri arasında hırıltıyla soluyup koklayarak dolaştığını işitti. Ardından yaratığın ılık nefesini ensesinde hissetti ve burnuna bir leş kokusu geldi.</p>

  <p>Nasuada yeniden gülmeye başladı ve Galbatorix onun gücünü kıracak korku ve acı karışımını bulmak için birbiri ardına dehşet dolu şeyler yaşatmaya devam ederken o da gülmeye devam etti. Gülüyordu, çünkü kendi gücünün onun her türlü hayal gücünden daha güçlü olduğunu biliyordu; gülüyordu, çünkü Murtagh'ın yardımına güvenemeyeceğini biliyordu ve o yanında kendisiyle birlik olduğu için, gördüğü an her ne kadar korkunç olurlarsa olsunlar, Galbatorix'in üstüne oynadığı hayali kâbuslardan korkmuyordu.</p>
</body>
</html>
