<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kâhin'in Sarayı</h1>

  <p>Adam üçüncü kere ziyaretine geldiğinde Nasuada uyuyordu. Kapının gürültüyle açılmasına sıçrayarak uyanmıştı, kalbi hızlı hızlı çarpıyordu.</p>

  <p>Nerede olduğunu hatırlaması birkaç saniyesini almıştı. Kendine gelince, kaşlarını çatıp gözlerini kırparak bakışlarını sabitlemeye çalıştı. Onları ovalayabilmek isterdi.</p>

  <p>Başını hafifçe kaldırıp bedeninin alt tarafına bakıp da yemek yerken iç giysisinin üstüne damlayan bir damla sulu şarabın henüz kurumamış olduğunu görünce kaşlarını daha da çattı.</p>

  <p>Neden bu kadar çabuk dönmüştü ki?</p>

  <p>Adam yanından elinde içi kömür dolu koca bakır bir mangalla geçerken neredeyse kalbi duracaktı; zindancı mangalı taş döşemeden biraz uzağa ayakları üstüne kurdu. Kömürleri üstünde üç uzun demir çubuk vardı.</p>

  <p>Korktuğu an işte gelip çatmıştı.</p>

  <p>Adamın gözlerini yakalamaya çalıştı ama zindancı kadına bakmadan kemerindeki bir çantadan çakmaktaşıyla bir çelik parçası çıkardı ve mangalın ortasında yığın halindeki kırpılmış kav kümesini, çelik ve çakmaktaşını birbirine çakarak çıkardığı kıvılcımla tutuşturdu. Kıvılcımlar kavı için için yakıp yayılırken, kavrulan kızıl çubuklardan bir top gibi parlıyordu. Adam eğilip dudaklarını büzdü ve henüz yeni yeni tütmeye başlayan ateşe çocuğunu öpen bir annenin hassasiyetiyle üfledi ve cılız ateş parlak alevlere dönüştü.</p>

  <p>Adam birkaç dakika kömürleri birkaç santim yükseklikte olacak şekilde üst üste koyup ateşle ilgilendi; dumanlar tavandaki bir ızgaraya doğru yükseliyordu. Kadın olanları dehşete düşmüş bir halde başına gelecekleri bildiği halde gözlerini alamadan izliyordu. Ne o konuşuyordu, ne o. Sanki her ikisi de olacakları bilmenin utancı içindeydiler.</p>

  <p>Yeniden kömürlere üfledi, sonra da sanki yaklaşacakmış gibi kadına döndü.</p>

  <p>Kasılan Nasuada, "Pes etme," dedi kendi kendine.</p>

  <p>Yumruklarını sıktı ve adam kendine doğru yürürken nefesini tuttu. Yaklaştı... yaklaştı...</p>

  <p>Yanından geçip giderken tüy gibi hafif bir rüzgâr yüzünü yaladı ve merdivenlere tırmanıp odadan çıkarken adım seslerinin sessizliğe karışıp gidişini dinledi.</p>

  <p>Biraz rahatlayınca hafiften bir soluk koyuverdi. Kor gibi yanan kömürler tıpkı mıknatıs taşları gibi bakışlarını inatla üstünde topluyordu. Donuk, pas rengi bir mangalın içine bırakılan demir çubukların ucuna doğru donuk, pas rengi bir ışık yayılıyordu.</p>

  <p>Nasuada ağzını ıslattı ve bir bardak suyun şimdi nasıl iyi olacağını düşündü.</p>

  <p>Kömürlerden biri ortasından çatlayıp sıçradı, bunun dışında içerisi sessizdi.</p>

  <p>Orada savaşamadan, kaçamadan öylece yatarken düşünmemeye çalıştı. Düşünmek onun sadece kararlılığını zayıflatırdı. Her ne olacaksa sonuçta olacaktı ve korku veya endişelenmek bir şeyi değiştirmezdi.</p>

  <p>Dışardan yeniden adım sesleri gelmeye başlamıştı: Bu kez birkaç kişiydiler, kiminin yürüyüşü belli bir ritimdeydi, kimininki değildi. Birlikte karışık bir grup ayak sesi meydana getiriyorlardı ki, kaç kişi olduklarını çıkarmak zordu. Grup kapının girişinde durdu, mırıldanmalar geldi kulağına, sonra iki çift takırtılı ayak sesi girdi odaya, sert tabanlı binici çizmeleri olduğunu tahmin etti.</p>

  <p>Kapı boğuk bir küt sesiyle kapandı.</p>

  <p>Merdivenden aşağı birilerinin indiğini duydu, düzgün ve amaçlı adımlar. Gözünün ucundan oymalı bir sandalyeye birinin kolunu dayadığını gördü.</p>

  <p>Sonra oraya bir adam geçip oturdu.</p>

  <p>İriyarı bir adamdı: Şişman değildi fakat geniş omuzluydu. Uzun siyah bir pelerine sarınmıştı. Sanki altında zırhı varmış gibi görünüyordu. Kömürlerle alevsiz lamba ışığı vücudunun biçimini ortaya koyuyordu ama yüzü hâlâ anlaşılmayacak kadar karanlıktaydı. Fakat gölgeler sivri uçlu biçimiyle başındaki tacı gizlemeye yetmiyordu.</p>

  <p>Kalbi çarptı birden.</p>

  <p>İkinci bir adam –bordo renkli bir yelekle pantolon çorap giymişti ve her iki parça da sırmalıydı– mangala doğru yürüdü ve demir çubuklardan biriyle kömürleri karıştırırken sırtı Nasuada'ya dönük durdu.</p>

  <p>Sandalyede oturan adam bir bir eldiveninin parmaklarını çekti, sonra da eldivenin tamamını çıkardı. Altından çıkan elleri yanık bronz rengindeydi.</p>

  <p>Konuşurken sesi alçak ama tok ve emredici tondaydı. O sese sahip olan hangi ozan olsa adı ustaların ustası olarak diyar diyar duyulurdu. Sesinin tonu tüylerini diken diken ediyordu; konuşması sanki üstünden geçen ılık dalgaların etkisini yapıyordu, okşuyor, ayartıyor, bağlıyordu. Onu dinlemenin tıpkı Elva'yı dinlerken olduğu gibi tehlikeli olduğunu fark etti.</p>

  <p>"Urû'baen'e hoş geldin Nasuada, Ajihad'ın kızı," dedi sandalyedeki adam. "Buraya hoş geldin, evime, bu tarihi kaya yığınına. Sizin gibi seçkin bir misafir varlığıyla bizi şereflendirmeyeli uzun zaman oldu. Enerjimi başka şekilde kullanmak durumundaydım ama sana söz veriyorum bundan sonra bir misafir olarak görevlerimi artık aksatmayacağını." Son sözlerini söylerken sesine bir kötülük sızmıştı, tıpkı yuvasından çıkan sivri pençeler gibi.</p>

  <p>Nasuada daha önce Galbatorix'i hiç görmemişti, sadece tarifini duymuş, onunla ilgili çizili resimlere bakmıştı ama adamın konuşmasının üstünde yaptığı etki öyle güçlüydü ki, adamın gerçekten kral olduğuna hiç şüphesi yoktu.</p>

  <p>Hem aksanında hem de diksiyonunda bir öteki kişi vardı, sanki konuştuğu dil büyüdüğü dil değilmiş gibi. Çok belirsiz bir farktı aslında ama fark ettikten sonra da görmezliğe de gelinecek gibi değildi. "Relki," diye düşündü Nasuada. "Doğduğundan bu yana dil değişmiştir. Bu en mantıklı açıklamaydı, sanki konuşma tarzı ona şeyi hatırlatıyordu... Hayır, hayır, bu ona hiçbir şeyi hatırlatmıyordu."</p>

  <p>Adam öne doğru eğildi ve Nasuada onun delici bakışlarını üstünde hissetti.</p>

  <p>"Düşündüğümden daha gençmişsin. Reşit olalı çok olduğunu biliyorum ama yine de, daha çocuk sayılırsın. Zaten bana artık her şey çocuk gibi görünüyor, şahlanan, kendi kendini temizleyen, delidolu çocuklar, kendileri için neyin iyi neyin kötü olduğunu bilmeyen çocuklar, kendisinden daha büyük ve bilgili büyüklerinin tavsiyelerine ihtiyacı olan çocuklar."</p>

  <p>"Senin gibi mi?" dedi Nasuada alayla.</p>

  <p>Adamın güldüğünü duydu. "Bizi Elflerin mi yönetmesini tercih ederdin? Irkımız içinde onları oldukları yerde tutabilen benim. Onların gözüyle, bizim en yaşlı kır sakallımız bile tecrübesiz bir genç, yetişkinlik sorumluluklarını almaya uygun olmayan biri olarak görülüyor."</p>

  <p>"Onların bakış açısıyla sen de öylesin." Bu tarzda konuşma cesaretini nereden aldığını bilmiyordu ama kendini güçlü ve ezilmez hissediyordu. Kral bu nedenle kendisine sert davranır mıydı, cezalandırır mıydı bilmiyordu ama aklından geçenleri kendine söylemeye kararlıydı.</p>

  <p>"Ah, ama benim hayatımda sadece benim yaşadıklarım yok ki. Yüzlerce yaşam birikimi var bende. Bir sürü yaşanmışlıklar: Sevgiler, nefretler, savaşlar, zaferler, yenilgiler, alınmış dersler, yapılmış hatalar; hepsi yeri bende saklı, zihnimde, bünyelerinde barındırdıkları tecrübeleri bana fısıldıyorlar. Ebediyetin kendisi kadar sonsuz hatıralar var zihnimde. Kayıtlı tarih içinde benim gibi bir hiç gelmedi, hatta Elfler arasından bile çıkmadı."</p>

  <p>"Duy da inan!" diye mırıldandı Nasuada.</p>

  <p>Adam oturduğu yerde kımıldandı. "Bana rol yapmaya kalkma Nasuada. Glaedr'ın kalplerin kalbini Eragon ile Saphira'ya teslim ettiğini ve hâlâ orada, Varden'de olduğunu biliyorum, şu an bile. Neden bahsettiğimi biliyorsun."</p>

  <p>Nasuada dehşetle ürperdiğini belli etmek istemedi. Galbatorix'in kendisine bu konuları açması (yani, dolaylı olarak da olsa, gücünün kaynağından bahsetmekten çekinmemesi) kendini serbest bırakabileceğine dair içindeki bir parça ümidi de yok etmişti.</p>

  <p>Sonra Galbatorix elindeki eldivenlerle odayı göstererek, "Konuşmaya devam etmeden önce, burasının tarihi hakkında bilmen gereken bir şey var. Elfler yeryüzünün bu kısmına ilk geldikleri zamanlarda, buradaki ovaların tepesine dikilen bu sarp kayalıklarda bir oyuk olduğunu keşfetmişler. Kayaları ejderhaların saldırılarına karşı koymakta korunmak için kullanmışlar ama oyuktan çok daha farklı bir şekilde faydalanmışlar. Taşın içindeki oyuktan çıkan bu buharın yakınlarında uyuyan birinin, karmaşık türden de olsa geleceğe dair olaylarla ilgili şeyleri önceden görebilme imkânının arttığını fark etmişler. Böylece, bundan tam iki bin beş yüz yıl önce Elfler bu odayı o oyuğun üstüne inşa etmişler. Ardından bir kâhin gelip burada yüzyıllarca oturmuş, hatta Elfler Ilirea'yı terk ettikten sonra bile burada yaşamaya devam etmiş. Senin şimdi uzandığın o yerde oturur, yüzyılları bütün olmuşları ve olacakları düşünüp rüyasını görerek geçirmiş.</p>

  <p>Zamanla buhar etkisini yitirmeye başlamış ve kâhin ile beraberindekiler buradan gitmişler. Kim olduğu ve nereye gittiğini kimse tam olarak bilmiyor, Kâhin adıyla tanınıyor, başka ismi bilinmiyor, onun hakkında dinlediğim birtakım hikâyeler bana onun ne bir Elf ne de Cüce, bambaşka bir şey olduğunu düşündürdü. Her nasıl olursa olsun, bu oda onun burada bulunduğu zamanlarda senin de tahmin edebileceğin gibi Kâhin'in Sarayı olarak anılmaya başlandı, bugün hâlâ böyle... Ve artık Kâhin sensin Ajihad'ın kızı Nasuada."</p>

  <p>Galbatorix kollarını açtı. "Burası gerçeklerin söylendiği ve duyulduğu bir yer. Bu duvarlar arasında yalana izin vermeyeceğim. En ufak bir sahtelik bile olmayacak. O sert taş tablanın üstünde yatan her kimse, son Kâhin o oluyor. Gerçi bu rolü kabul etmek çoğu kimseye zor gelir ama sonunda çok az kişi reddeder. Sen de farklı olmayacaksın."</p>

  <p>Sandalyenin ayakları yerde acı bir gıcırtıyla sürttü ve ardından Galbatorix'in ılık nefesini kulağında hissetti. "Bunun sana çok acı vereceğini biliyorum Nasuada, inanılmazın ötesinde bir acı. Gururun kabullenmeye izin vermeden önce kendini parçalaman ve değiştirmen gerekecek. Dünyada insanın kendini değiştirmeye çalışmasından daha zor bir şey yoktur. Bunu biliyorum, çünkü ben de bir kereden fazla bunu yapmak zorunda kaldım. Yine de, burada olup senin elini tutacağım ve bu geçişi yaşamanda sana yardım edeceğim. Bu yolculuğu yalnız yapmana gerek yok Ayrıca sana asla yalan söylemeyeceğim bilgisiyle kendini teselli edebilirsin. Hiçbirimiz söylemeyeceğiz. Bu odada olmayacak bu. Bana istersen inanma, ama zamanla inanacaksın. Ben burayı kutsal bir yer olarak görüyorum ve onun kutsallığına saygısızlık etmek kendi elimi kesmekten daha kötü bir şey değil. İstediğini sorabilirsin Ajihad'ın kızı Nasuada, sana doğru cevaplar vereceğiz. Bu toprakların kralı olarak sana kılıcımın şerefi üzerine söz veriyorum."</p>

  <p>Nasuada çenesini ileri geri oynatarak buna nasıl yanıt vermesi gerektiğini düşündü. Sonra da sıkılı dişlerinin arasından konuşarak, "Sana bilmek istediklerini asla söylemeyeceğim!" dedi.</p>

  <p>Ağırdan gür bir kahkaha patladı odada. "Sen beni yanlış anladın; seni buraya bilgi toplamak için getirtmedim. Zaten söyleyebileceğin bilmediğim bir şey yok Ordularının sayısı ve düzenleri, erzak durumları, malzeme vagonlarının nerede oldukları, bu kaleyi ele geçirmek için uygulamayı düşündüğün plan, Eragon ile Saphira'nın görevleri, alışkanlıkları, yetenekleri, Belatona'da ele geçirdiğiniz Dauthdaert, hatta son zamanlara kadar yandaşın olan cadı-çocuk Elva'nın güçleri... Bunların hepsini biliyorum, hatta daha fazlasını. Sana rakamları geçeyim mi?.. İstemiyor musun? Tamam o zaman. Ajanlarını senin tahmininden daha fazla ve çok daha yüksek mevkilere sahipler ve onlardan çok daha başka yollardan istediğim bilgileri alıyorum. Senin benden saklayabildiğin bir şey yok Nasuada, hiç yok hem de, o nedenle dilini tutmakta ısrar edeceğini söylemen gereksiz."</p>

  <p>Adamın sözleri başına balyoz darbesi gibi iniyordu ama yine de cesaretini kaybetmemeye çalıştı. "Neden o zaman?"</p>

  <p>"Seni buraya neden mi getirttim? Çünkü, canım benim, sende hükmetme gücü var ve bu pek çok büyünün gücünden çok daha etkili bir şey. Eragon benim için bir tehdit değil, beni korkutmuyor, Elfler de; ama sen... sen onların hiçbir zaman olamayacağı şekilde tehlikelisin. Başlarında sen olmadan Varden tıpkı burnundan soluyan gözü dönmüş bir boğa gibi olacaktır, yollarında ne var ne yok aldırmadan doğruca saldırmak için harekete geçeceklerdir. Sonra onları yakalayacağım ve yaptıkları aptallıktan dolayı yok edeceğim.</p>

  <p>Ama seni kaçırmamın nedeni Varden'i yıkmak değil. Hayır, sen buradasın, çünkü dikkatime değer olduğunu kanıtladın. Senden korkuluyor, azimlisin, hırslısın, zekisin. Hizmetkârlarımda tam da aradığım özellikler bunlar... Seni yanımda istiyorum Nasuada, birinci vezirim olarak, neredeyse bir asırdır üzerinde çalıştığım büyük planımın son aşamalarını gerçekleştirirken ordularımın generali olmanı istiyorum. Alagaesia'ya yeni bir düzen gelecek ve senin bunun bir parçası olmanı istiyorum. On üçlerin sonuncusu öldüğünden beri onların yerini alabilecek birilerini arıyorum. Son zamanlara kadar da çabalarım boşa çıkıyordu. Durza iyi bir maşaydı ama bir Shade olduğu için yetersiz olduğu yerler vardı: Kendini kollamak için özen göstermemesi bunlardan bir tanesiydi. İncelediğim bütün adaylar arasından Murtagh en uygun bulduğum ve önüne koyduğum testleri de atlatan ilk kişiydi. Sen eminim bir sonraki olacaksın. Eragon da üçüncüsü."</p>

  <p>Onu dinlerken Nasuada dehşete düşüyordu. Teklif ettiği şey aklına gelenlerden bile kötüydü.</p>

  <p>Mangalın yanındaki bordo yelekli adam, demir çubuklardan birini kömürlerin arasına kuvvetle sokarken ucu bakır kabın dibine gürültüyle çarpınca Nasuada sıçradı.</p>

  <p>Galbatorix konuşmaya devam etti: "Eğer hayatta kalırsan Varden'le başarmaya çalıştığından çok daha fazlasını başarma şansın olacak. Bir düşün! Benim hizmetimde bütün Alagaesia'ya barış gelmesine yardım edecek ve bu değişiklikleri yapmakta benim baş mimarım olacaksın."</p>

  <p>"Sana hizmet etmeyi kabul etmektense bin engerek yılanı tarafından sokulmayı yeğlerim," dedi ve havaya tükürdü Nasuada.</p>

  <p>Kralın kahkahası odada yeniden çınladı: Hiçbir şeyden, ölümden bile korkmayan bir adamın kahkahasıydı bu. "Göreceğiz."</p>

  <p>Dirseğinin içine bir şey değince Nasuada yine sıçradı. O her neyse bir daire çizip sonra kolundaki yara izlerinden ilkine doğru aşağı kaydı, sonra etin kabarık yerine gelince durdu, teninin üstünde verdiği his ılıktı. Parmak sonraki izlere ilerlemeden önce üç kere pat pat vurdu, sonra yeniden sanki elinin altındaki bir yıkama tahtasıymış gibi geri döndü.</p>

  <p>"Uzun Hançerler Hesaplaşması'nda bir rakibini yendin," dedi Galbatorix. "Hem de son zamanların bilinen en fazla kesiğine herkesten fazla dayanarak. Bu da demektir ki, hem olağanüstü güçlüsün, hem de hayal gücünün işleyişinin önüne geçebiliyorsun; çünkü insanı korkaklaştıran falza çalışan hayal gücüdür, yoksa çoğu kişinin sandığı gibi aşırı korku değildir. Ama ne yazık ki, bu özelliklerin ikisinin de şimdi sana faydası olmayacak. Aksine mâni olacaklar. İster zihinsel olsun, ister fiziksel, herkesin bir sınırı vardır. Konu o noktaya varmanın ne kadar sürdüğüdür. Ve oraya varacaksın, bak görürsün. Gücün belki olayı geciktirecek ama önleyemeyecek. Benim gücümün etkisindeyken seni koruyucu büyülü kalkanların da koruyamayacak. O yüzden boşu boşuna acı çekmek neden? Burada kimse senin cesaretini sorgulamıyor ki, bunu zaten bütün dünyaya gösterip ispatladın. Bırak artık. Kaçınılmazı kabul etmenin ayıp bir tarafı yok. Devam etmen demek, görev hissini bastırmaya çalışmaktan başka bir şeye yaramayan bir sebep yüzünden bir sürü azaba katlanmak demek. Bırak görev anlayışın şimdi karşılığını bulmuş olsun, bana eski dilde bağlılık yemini et, daha saati dolmadan emrinde düzinelerce hizmetkârın olsun, ipekli işlemeler içinde gez, sarayda kendine ait bir odan olsun ve yemeğini masamda ye."</p>

  <p>Sonra kadından bir yanıt bekleyerek durdu ama Nasuada tavandaki çizgileri seyrediyor ve konuşmuyordu.</p>

  <p>Kolundaki parmak keşfine devam ederek yara izlerinden bileğinin çukur bölümüne kadar gelip durdu; damarının üstüne sıkı sıkı bastırdı.</p>

  <p>"Pekâlâ. Nasıl istersen." Bileğindeki baskı bitti. "Murtagh, gel buraya, kendini göster. Konuğumuza ayıp ediyorsun."</p>

  <p>"Aman Tanrım, o da mı?" diye düşündü Nasuada, birden büyük bir üzüntü duyarak.</p>

  <p>Mangalın yanındaki bordolu adam ağır ağır döndü; yüzünde üst kısmı örten gümüş bir maske olmasına karşın, Nasuada onun gerçekten de Murtagh olduğunu anladı. Gözleri gölgeler arasında zor seçiliyordu ama ağzı ve çenesinden yüzünde kasvetli bir ifade olduğu anlaşılıyordu.</p>

  <p>"Murtagh da ilk başta hizmetime girmeye isteksizdi, ama o günden beri çok iyi bir öğrenci olduğunu ispatladı. Babasının yetenekleri var onda, öyle değil mi Murtagh?"</p>

  <p>"Evet efendim," dedi Murtagh, çatlak bir sesle.</p>

  <p>"Yanan Ovalar'da yaşlı kral Hrothgar'ı öldürerek beni şaşırtmıştı. Eski dostlarına böyle şevkle saldıracağını hiç tahmin etmemiştim, ama işte, bizim Murtagh hiddetli ve kana susamış biri. Eğer ona fırsatını versem bir Kull'un boynunu çıplak elleriyle koparır, ki zaten verdim de. Öldürmek kadar hiçbir şey seni mutlu etmiyor, değil mi Murtagh?"</p>

  <p>Murtagh'ın ensesinin kasıldığı görüldü. "Evet efendim."</p>

  <p>Galbatorix hafiften güldü. "Murtagh Kral Katili... Bu çok güzel bir isim, bir efsaneye yaraşır bir isim, ama bu sıfatı yenilemeyi düşünmemelisin, tabii ben aksini emretmedikçe." Sonra Nasuada'ya dönüp, "Murtagh'ı, ikna etmenin ince yolları konusundaki eğitimini biraz aksatmıştım, bu nedenle de onu bugün yanımda getirdim. Kendisinin konuya malzeme olma konusunda tecrübeleri var ama hiç uygulayıcı olmamıştı; işte şimdi burada öğrenmeye başlamasının tam sırasıdır ve bunu seninle yapmasından daha güzel bir yolu var mı? Nihayetinde benim yeni nesil müritlerimden olmanın iyi olacağına beni ikna eden de Murtagh olmuştu," dedi.</p>

  <p>Nasuada'ya birden garip bir ihanete uğramışlık duygusu gelmişti. Bütün olanlara rağmen Murtagh'tan daha iyisini beklerdi. Bir cevap almak istercesine Murtagh'ın yüzünü inceledi ama tıpkı bir muhafız gibi bakışları başka yöne dikili dimdik duruyordu ve Nasuada onun yüz ifadesinden bir şey çıkaramadı.</p>

  <p>Sonra kral mangalı işaret etti ve konuşur ses tonuyla, "Bir demir al," dedi.</p>

  <p>Murtagh'ın elleri yumruk gibi sıkıldı. Ama bunun dışında kıpırdamamıştı.</p>

  <p>Nasuada'nın kulaklarında bir kelime çınladı, tıpkı büyük bir çanın vuruluşu gibi. Sesle birlikte sanki bütün dünya temelinden sarsılmıştı, sanki bir dev gelmiş ve gerçekliğin ipliklerini çekmiş ve onları titreşmeye bırakmıştı. Kısa bir an kendisini düşüyormuş gibi hissetti, önünde hava sanki su gibi titreşti. Gücüne rağmen ne kelimeyi oluşturan harfleri hatırlayabildi, ne de hangi dile ait olduğunu anlayabildi; çünkü sözcük aklından tertemiz gelip geçmiş, ardında sadece etkisinin anısı aklında kalmıştı.</p>

  <p>Murtagh sarsıldı; sonra döndü, demir çubuklardan birini aldı, kararsız hareketlerle mangaldan çekip aldı. Demiri kömürlerin arasından çekerken havaya kıvılcımlar saçıldı, tıpkı kozalağından düşen çamfıstıkları gibi, yere döne döne parlak kor parçaları döküldü.</p>

  <p>Çubuğun ucu soluk sarı renkti, parlıyordu ve daha izlerken koyulaşıp turuncu kızıl bir renk aldı. Kızgın çubuktan ışık Murtagh'ın cilalı yarım maskesinin üstünden yansıyor, ona şeytani, insana benzemeyen bir hava veriyordu. Maskede kendi yansımasını da gördü; yengeç gövdesini andıran bozuk beden görüntüsü çırpı gibi görünen bacaklarla ince siyah birer çizgi gibi Murtagh'ın yanağına doğru devam ediyordu.</p>

  <p>Murtagh kendisine doğru yaklaşırken boşuna olduğunu bildiği halde bağlarından kurtulmak için çırpınıyordu.</p>

  <p>"Anlamıyorum," dedi Galbatorix'e numara yaparak. "Bana karşı zihnini kullanmayacak mısın?" Bunu istediğinden değil, kızgın demirin vereceği acıya dayanmaktansa, zihinsel bir saldırıya karşı kendini savunmayı yeğlediğindendi.</p>

  <p>"Gerektiğinde buna ilerde yine zaman olacaktır," dedi Galbatorix. "Şu an için sadece gerçekten ne kadar cesur olduğunu görmek istiyorum Ajihad'ın kızı Nasuada. Ayrıca zihnine hükmederek bana bağlılık yemini vermeni istemiyorum. Bu kararı kendi özgür iradenle hâlâ kendine hâkimken vermeni istiyorum."</p>

  <p>"Neden?" diye sordu garip çıkan bir sesle.</p>

  <p>"Çünkü öyle istiyorum. Şimdi. Son kez soruyorum. Kabul ediyor musun?"</p>

  <p>"Asla."</p>

  <p>"Madem öyle. Murtagh?"</p>

  <p>Kızgın çubuk Nasuada'nın üstüne indi, ucu kocaman, pırıl pırıl yanan bir yakut gibiydi.</p>

  <p>Ona ısırması için bir şey vermemişlerdi, dolayısıyla bağırmaktan başka çaresi yoktu ve sekiz köşeli oda, ta artık sesi çıkmayana dek onun acısıyla çınlayıp yankılandı ve sonra her şeyi yutan bir karanlık onu da katları arasına alıp kuşattı.</p>
</body>
</html>
