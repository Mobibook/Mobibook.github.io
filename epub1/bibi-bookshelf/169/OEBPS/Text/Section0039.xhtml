<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Balta ve Miğfer</h1>

  <p>Varden borazanlar çalar çalmaz, "Nihayet!" diye düşündü Roran. Dras-Leona'ya doğru baktı ve Saphira'nın koyu karaltılar içindeki yapıların üstüne doğru hızla inişe geçmiş olduğunu gördü; pulları doğan güneşin ışıkları altında yanarcasına parlıyordu. Aşağılarda Thorn, tıpkı çitin üstünde güneşlenmekte olan koca bir kedi gibi geriniyordu ve derken o da hareketlendi.</p>

  <p>Roran içine bir enerjinin yayıldığını hissetti. Nihayet savaş zamanı gelip çatmıştı; bu işi bitirmek için avuçları kaşınıyordu. Endişeyle Eragon'u düşündü biraz, sonra oturduğu kütükten aşağı atladı ve büyük bir dikdörtgen biçiminde nizama giren adamlarının yanına gitti.</p>

  <p>Roran asker sıralarını baştan aşağı gözden geçirip birliklerin hazır olduklarını gördü. Neredeyse bütün gece beklemişlerdi, adamlar yorgundu ama Roran korku ve heyecanın kısa zamanda onları canlandıracağına emindi. Roran da yorgundu, yine de üstünde durmadı, savaş bitince istediği kadar uyurdu; ama o zamana kadar tek amacı adamları ile kendini hayatta tutmayı başarabilmekti.</p>

  <p>Bir bardak çay içebilecek kadar vakti olmasını isterdi, midesini yatıştırmak için. Akşam yemeğinde yediği bir şey midesini bozmuştu ve o zamandan beri karnına kramplar giriyor, midesi bulanıyordu; hissettiği rahatsızlık onu savaşmaktan alıkoyacak değildi. Yani böyle olmasını umuyordu.</p>

  <p>Adamların vaziyetinden memnun olarak miğferini aldı ve onu miğfer altına giydiği kapitone başlığının üstüne geçirdi. Ardından balyozunu aldı ve sol kolunu da kalkanının bağlarından geçirdi.</p>

  <p>Yanına gelen Horst, "Emrinizdeyim," dedi.</p>

  <p>Roran başını salladı. Demirciyi yardımcı komutanı olarak seçmiş ve Nasuada da hiç itirazsız onaylamıştı. Yanında Eragon'dan başkasını asla istemezdi. Yaptığı bencilceydi, biliyordu (Horst'un yeni doğmuş bir bebeği vardı ve onun demirci ustası olarak varlığına Varden'lilerin ihtiyacı vardı) ama Roran bu iş için ondan daha uygununu düşünememişti. Horst kendisine verilen görevden çok hoşlanmış gibi durmuyordu ama canı sıkılmış gibi de değildi. Aksine her zamanki kendinden emin ve ağırbaşlı havasıyla (Roran bundan zaten emindi) gidip orduyu hazırlamaya girişti.</p>

  <p>Borazanlar yeniden öttü. Roran balyozunu başının üstünde havaya kaldırdı. "İleri!" diye bağırdı.</p>

  <p>Yüzlerce adamıyla birlikte harekete geçtiler, iki yanında Varden'lilerin dört taburu vardı.</p>

  <p>Savaşçılar Dras-Leona'yla aralarındaki açık araziyi dörtnala geçerlerken, şehirde alarm sesleri yankılanıyordu. Hemen ardından çanlar ve borazanlar ötmeye başladı ve kısa zamanda halk savunmak için ayaklanınca şehirde öfkeli bir karmaşa hâkim oldu. Bütün bu karmaşaya bir de şehrin göbeğinden gelen, iki ejderhanın kapıştığı korkunç kükremeler ve yıkılan yapıların sesleri ekleniyordu. Arada bir, Roran ışıl ışıl bedenleriyle ejderhaların binaların çatıları üstünden belirdiğini görebiliyordu ama çoğu zaman bu iki devin savaşı yapıların arkasında kalıyordu.</p>

  <p>Kısa zamanda şehir surlarını çevreleyen eski viran görünümlü evlerin yanına vardılar. Evlerin aralarındaki dar, loş sokakların uğursuz bir görünümü vardı ve Roran'ın içine kötü hisler doğuruyordu. İmparatorluk askerlerinin (hatta Dras-Leonalıların bile) bu dolambaçlı ara sokaklarda kendilerini tuzağa düşürmeleri çok kolaydı. Bu kadar yakın mesafeden çarpışmak çok can kaybına yol açardı, çok karmaşık olurdu, normalden daha pis sonuçlanırdı. Durum böyle gelişirse, Roran yara almadan çıkanların az olacağına emindi.</p>

  <p>Görünümleri ahırdan farksız evlerin dam saçakları altındaki gölgelere sığınırken, Roran'ın içine, mide bulantısını iyice azdıran bir huzursuzluk çöreklendi. Kusacak gibiydi, dudaklarını ıslattı.</p>

  <p>"Eragon o kapıyı açsa iyi olur," diye geçirdi içinden. "Eğer açamazsa... burada mezbahada kesilmek üzere sıraya girmiş kuzular gibi köşeye sıkışırız."</p>
</body>
</html>
