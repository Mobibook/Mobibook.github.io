<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Leona Gölü Kıyılarında</h1>

  <p>Eragon karanlık çökmüş kampta yürüyordu, dişlerini kenetlemiş, yumruklarını sıkmıştı. Son birkaç saati, Nasuada, Orik, Arya, Garzhvog, Kral Orrin ve onun birkaç danışmanıyla günün gelişmelerini ve Varden'in durumunu değerlendirerek toplantıda geçmişti. Toplantının sonuna doğru, Kraliçe Islanzadi arayıp, Varden'in Dras-Leona'yı ele geçirdiğini ve ayrıca Wyrden'in ölümünü bildirmek için bağlantı kurmuşlardı.</p>

  <p>Eragon kraliçeye onun en eski ve en güçlü büyücülerinden birinin ölümünü anlatmaktan hoşlanmamıştı, kraliçe de aldığı haberden memnun değildi. Islanzadi'nin üzüntüyle sarsıldığını görmek Eragon'u şaşırtmıştı, onun Wyrden'i bu kadar iyi tanıdığını bilmiyordu.</p>

  <p>Islanzadi'yle görüşmek Eragon'u tatsız bir ruh halinde bırakmıştı. Wyrden'in ölümünün ne kadar tesadüfi ve ne kadar gereksiz olduğunu bir kere daha hissetmişti. Kampta yürüyüp bir yandan araştırmaya devam ederken, "Eğer en önden ben gidiyor olsaydım o kazıklara geçecek olan ben olacaktım," diye düşünüyordu bir yandan. Ya da Arya olabilirdi.</p>

  <p>Saphira onun niyetini anlamıştı, ama kendisi çadırın yanındaki yerine dönmeye karar vermişti; çünkü Eragon'a da söylediği gibi, eğer kampta çadırlar arasında bir aşağı bir yukarı yürüyecek olursa Varden'de kimse uyuyamazdı; oysa herkesin uykuya ihtiyacı vardı. Zihinleri hâlâ birbirlerine açıktı. Saphira'ya ihtiyacı olduğu an hemen yanında biteceğini biliyordu Eragon.</p>

  <p>Gece görüş kabiliyetini boşuna harcamamış olmak için çadırların önünde yakılı kamp ateşlerine veya meşalelerin olduğu yere fazla yaklaşmıyordu ama aradığı şeyi görebilmek için her bir ışık havuzunu da incelemeyi ihmal etmiyordu.</p>

  <p>Bir avcı gibi tetikte çevreyi inceleyerek yürürken, kızın isterse kendisinden yakayı kurtarabileceği geldi aklına. O kıza karşı hisleri kesinlikle dost canlısı değildi; bu yüzden kızın kendisini hissedebileceğini, yerini tespit edebileceğini ve isterse kendisinden uzak durabileceğini biliyordu. Yine de, onun bir korkak olduğunu düşünmüyordu. Yaşı küçük olmasına rağmen onun, Elf olsun, insan veya Cüce olsun, herkesten daha dayanıklı ve güçlü olduğunu biliyordu.</p>

  <p>Elva'yı küçük, alelade bir çadırın önünde otururken buldu; akşam karanlığında uzun halka şeklinde bir ipi farklı parmaklarına takarak farklı şekiller elde etme oyunu oynuyordu. Yanında da kendisine bakan kadın Greta vardı. O da yamru yumru parmakları arasında uzun iki tahta şişle bir şeyler örmekteydi.</p>

  <p>Eragon durup bir süre onları uzaktan izledi. Yaşlı kadın uzun zamandır görmediği kadar halinden memnun görünüyordu ve Eragon onun istirahatını bozmaya çekiniyordu.</p>

  <p>"O kadar kafa patlatmana gerek yok Eragon. O kadar yolu geldikten sonra, gerek yok," dedi Elva birden. Sesi garip bir şekilde alçaktı, sanki ağlamış gibi, ama Elva başını kaldırıp baktığında, yüzünde korkunç kızgın ve meydan okur gibi bir ifade gördü.</p>

  <p>Eragon ilerleyip ışığa çıkınca Greta irkilir gibi oldu; yumağını, şişlerini alıp topladı, eğilip selam verdi ve, "Merhaba Shade Katili," dedi. "Size yiyecek bir şeyler hazırlayabilir miyim veya bir şey içmek ister misiniz?"</p>

  <p>"Hayır, teşekkür ederim." Eragon, Elvanın önüne gelip dikildi ve ufak tefek kıza tepeden baktı. Kız da bir süre ona baktı, sonra parmakları arasındaki iple oynamaya devam etti. Menekşe rengi gözlerinin, Helgrind rahibinin Wyrden'i öldürüp, kendisiyle Arya'yı hapsetmek için kullandığı ametist taşlarıyla aynı renk olduğunu içi burkularak fark etti.</p>

  <p>Eragon yere diz çöktü ve kızın parmaklarında birbirine geçirerek oynadığı yumağı ortasından yakalayıp Elva'nın oyununu kesti.</p>

  <p>"Ne söylemek istediğini biliyorum," dedi kız.</p>

  <p>"Belki biliyorsun," dedi Eragon sert bir sesle. "Ama ben yine de söyleyeceğim. Wyrden'i sen öldürdün. Tıpkı onu kendin hançerlemişsin gibi, aslında onu sen öldürdün. Eğer bizimle gelmiş olsaydın, onu tuzağa karşı uyarabilirdin. Hepimizi uyarabilirdin. Senin yüzünden Wyrden'in ölümünü izledim, senin yüzünden Arya'nın kurtulmak için elinin yarısını parçalayışını gördüm. Senin içindeki öfke yüzünden. Senin inatçılığın yüzünden. Gururun yüzünden... Madem istiyorsun, benden nefret et, ama sakın bu yüzden bir başkasının zarar görmesine sebep olma! Varden'lilerin yenilmesini arzu ediyorsan o zaman git Galbatorix'e katıl da, bu iş bitsin. Evet, istediğin bu mu?"</p>

  <p>Elva ağır ağır başını iki yana salladı.</p>

  <p>"O zaman bir daha asla Nasuada'ya yardım etmeyi sırf garezin yüzünden geri çevirdiğini duymak istemiyorum, yoksa seninle hesaplaşmak zorunda kalırız Elva Uzağı Gören ve bu kazanacağın bir hesaplaşma olmaz."</p>

  <p>"Beni asla yenemezsin," diye mırıldandı kız, sesi heyecandan boğuk çıkıyordu.</p>

  <p>"Şaşırabilirsin. Gerçekten çok önemli bir yeteneğin var Elva. Varden'lilerin senin yardımına ihtiyaçları var, şimdi her zamankinden de fazla. Urû'baen'de kralı nasıl yeneceğiz, bilmiyorum, ama eğer bizimle birlik olursan, yeteneğini ona karşı kullanırsan, kazanmak için bir şansımız olabilir."</p>

  <p>Elva kendiyle mücadele ediyor gibiydi. Sonra başını olumlu anlamda salladı ve Eragon onun ağladığını fark etti, gözlerinden yaşlar akıyordu. Eragon onun acı çekmesini istemiyordu ama sözlerinin kızı doğrudan etkilemiş olmasına da bir şekilde memnun oldu.</p>

  <p>"Özür dilerim," diye fısıldadı kız.</p>

  <p>Eragon elini gevşetip ipi bıraktı, sonra doğruldu. "Özürlerin Wyrden'i bize geri getirmez. Gelecekte daha doğru davran, belki o zaman hatanı affettirebilirsin."</p>

  <p>Başıyla yaşlı kadın Greta'yı selamlayıp ağır adımlarla yeniden ışığın bulunduğu yerden çıktı ve kamp çadırları arasında karanlığa daldı; kadın konuşma boyunca sessiz kalmıştı.</p>

  <p>"İyi dedin," dedi Saphira. "Artık bundan sonra farklı davranır herhalde."</p>

  <p>"Umarım öyle olur."</p>

  <p>Elva'yı haşlamak Eragon için de alışık olmadığı bir şeydi. Brom ile Garrow'un bir yanlış yaptığı zaman kendisini nasıl azarladıklarını hatırladı ve şimdi azarlayan taraf durumunda kendinin olması onu biraz... garip... daha olgun hissettirmişti.</p>

  <p>"İşte tarih tekerrürden ibaret," dedi kendi kendine.</p>

  <p>Acele etmeyip biraz kampta gezindi, gölgeler arasında gizli gölden esen serin esintinin tadını çıkardı.</p>

  <p><br /></p>

  <p>Dras-Leona'yı ele geçirdikten sonra Nasuada, o geceyi şehirde geçirmeden yola devam etmelerinde ısrar ederek herkesi şaşırtmıştı. Kararı için bir sebep göstermemişti ama Eragon, Dras-Leona'da yaşadıkları uzun gecikmenin Urû'baen'e yolculuklarına devam etme konusunda onu sabırsızlaştırdığını tahmin ediyordu. Ayrıca, Galbatorix ajanlarının ortalıkta dolaşıyor olabileceği bir yerde fazla oyalanmak istemiyordu.</p>

  <p>Varden'liler sokakları kontrol altına aldıktan sonra, Nasuada belli sayıda savaşçıyı Martland Kızılsakal'ın idaresi altında şehirde bıraktı. Sonra Dras-Leona'dan çıkıp nehir kıyısını takip ederek kuzeye doğru yol almaya başladı. Yol boyunca bir sürü ulak, düzenli aralıklarla hâlâ Dras-Leona ile Varden ordusu arasında at sürmeye devam ediyordu. Şehrin idaresiyle ilgili Masuada ile Martland arasında hâlâ çözüm isteyen konular çıkabiliyordu.</p>

  <p>Varden ayrılmadan önce Eragon, Saphira ve Blödhgarm'ın büyücüleri yıkık katedrale geri dönmüş ve Wyrden'in cesedini çıkarmışlar ve Bilge Beloth'un kemerini aramışlardı. Yeraltındaki bölmelere giden girişi tıkayan büyük blok taş yıkıntıları temizlemek ve Blödhgarm'ın diğer Elflerle birlikte Wyrden'in cesedini oradan çıkarmaları sadece birkaç dakika sürmüştü. Ama yaptıkları aramalara ve onca büyüye rağmen kemeri bulamamışlardı.</p>

  <p>Elfler, Wyrden'i kalkanları üstünde şehir dışına, dere kenarında küçük bir tepeciğe taşımışlar, eski dilde yürek dağlayan ağıtlar söyleyerek onu gömmüşlerdi. Ağıtlar öyle dokunaklıydı ki, Eragon da kendine engel olamayıp ağlamış, çevredeki bütün kuşlar ve hayvanlar susup dinlemişlerdi.</p>

  <p>Kır saçlı Elf kadın Yaela mezarın yanına diz çöküp kemerinden bir meşe palamutu çıkararak, onu Wyrden'in göğsü üstüne gelecek yere ekmişti. Sonra, on iki Elf ve Arya da dâhil meşe palamutuna ilahiler okumuş, palamut köklenmiş, filizlenmiş, büyümüş ve tıpkı açılan avuçlar gibi göğe doğru uzanmıştı.</p>

  <p>Elfler ilahiyi bitirdiklerinde gür yapraklı meşe, her bir dalının ucunda uzun sürgün gibi yeşil meyveleriyle altı metre yüksekliği bulmuştu.</p>

  <p>Eragon bunun gördüğü en güzel cenaze olduğunu düşündü. Bunu, Cücelerin ölülerini sert, soğuk taşların yerin yedi kat altındaki odalara gömme uygulamasına çok daha tercih ederdi ve ayrıca bedenin yüzlerce yıl yaşayabilecek bir ağaca gübre olması fikrinden hoşlanmıştı. Eğer ölecek olsa kendi üstüne bir elma ağacı dikmelerini isterdi; böylece akrabaları, arkadaşları kendi bedeninden beslenen bir ağacın meyvesini yiyebilirlerdi.</p>

  <p>Her ne kadar hastalıklı bir düşünce olsa da, bu fikir müthiş eğlendirmişti Eragon'u.</p>

  <p>Katedrali araştırıp Wyrden'in cesedini çıkarmaktan başka, Eragon, Dras-Leona'da başka bir şey daha yapmıştı: Nasuada'nın da onayıyla, şehirdeki bütün köleleri özgür bıraktığım ilan etmiş, bunun için konaklara ve mezatlara bizzat gidip prangalar içinde birçok kadın, erkek ve çocuğu serbest bıraktırmıştı. Bu iş ona büyük mutluluk vermişti; yaptığı şeyin serbest bıraktığı insanların hayatlarının daha iyi olmasını sağlamasını umuyordu.</p>

  <p>Yeniden çadırına dönerken girişte Arya'nın kendisini beklediğini gördü. Eragon adımlarını sıklaştırdı, ama onunla daha selamlaşamadan birisinin arkasından seslendiğini duydu: "Shade Katili!"</p>

  <p>Eragon dönünce, Nasuada'nın ulaklarından birinin kendilerine doğru geldiğini gördü. "Shade Katili," dedi çocuk yeniden; nefes nefeseydi, sonra dönüp Arya'nın önünde eğilerek selam verdi. "Leydi Nasuada yarın sabah şafak sökmeden bir saat önce sizi çadırına bekliyor, sizinle görüşmek istiyormuş. Kendisine ne diyeyim Leydi Arya?"</p>

  <p>"Ona arzu ettiği saatte orada olacağımı bildir lütfen," dedi Arya karşılık olarak ve başını hafifçe eğerek o da selam verdi.</p>

  <p>Ulak yeniden eğildi, selamladı ve ardından dönüp, geldiği yönde koşarak uzaklaştı.</p>

  <p>"İkimiz de bir Shade öldürdüğümüz için durumlar biraz karışıyor," dedi Eragon hafifçe sırıtıp.</p>

  <p>Arya da gülümsedi; dudaklarının hareketi karanlıkta neredeyse görünmüyordu. "Varaug'un yaşamasına müsaade etmemi mi tercih ederdin?"</p>

  <p>"Hayır... hayır, tabii ki değil."</p>

  <p>"Onu bir köle olarak da tutabilirdim, ne istersem yapsın diye."</p>

  <p>"Beni kızdırmaya çalışıyorsun," dedi Eragon.</p>

  <p>Arya da hafif bir ses çıkararak eğlendiğini belli etti.</p>

  <p>"Belki seni Prenses diye çağırmalı. Prenses Arya." Yeniden söyledi, sözcükleri ağzında yuvarlamak hoşuna gidiyordu.</p>

  <p>"Bana böyle hitap etme," dedi kız, bu kez daha ciddiydi. "Ben prenses değilim."</p>

  <p>"Neden? Annen bir kraliçe. Neden bir prenses değilmişsin? O bir dröttning ve sen de dröttningu. Kraliçe anlamına geliyor ve diğeri..."</p>

  <p>"Prenses anlamına gelmiyor," dedi Arya. "Tam olarak değil. Bu dilde tam karşılığı yok o sözcüğün."</p>

  <p>"Ama annen ölecek veya tahttan inecek olsa, toplumunuzun lideri olarak onun yerini sen alacaksın, değil mi?"</p>

  <p>"Bu kadar basit değil."</p>

  <p>Arya daha fazla açıklama yapmaya niyetli değil gibiydi; böylece Eragon, "İçeri gelmek ister misin?" diye sordu.</p>

  <p>"İsterim," dedi Arya.</p>

  <p>Eragon çadırın kapı örtüsünü açtı. Arya içeri girdi. Eragon çadıra girmeden Saphira'ya kısaca bakıp (yakınlarda bir yerde kıvrılmış yatıyor, uyumaya geçtiği için derin derin nefes alıyordu) ardından kendi de içeri girdi.</p>

  <p>Çadırın ortasındaki direğe asılı lambaya gidip "Istalri" dedi; kılıcını yakmamak için brisingr dememişti. Ortaya çıkan alev içeriyi yumuşak ve sabit bir ışıkla aydınlattı. Işık, çok az eşyanın olduğu ordu çadırını neredeyse sıcacık bir yuvaya bürümüştü.</p>

  <p>Oturdular. Arya konuşmaya başlayarak, "Bunu Wyrden'in eşyaları arasında buldum, ben de birlikte içeriz diye düşündüm," dedi ve pantolonunun cebinden oymalı, büyüklüğü Eragon'un eli kadar, ahşap bir matara çıkardı. Kız matarayı ona uzattı.</p>

  <p>Eragon kapağını açıp, ağız kısmını kokladı. Tatlı likörün kuvvetli kokusunu alınca kaşlarını kaldırdı.</p>

  <p>"Bu ne, faelnirv mi?" diye sordu, Elflerin böğürtlenlerden yaptığı isimle söylemişti; ama Narı içine ay ışığı da katıldığını iddia ederdi.</p>

  <p>Arya güldü; sesi saf bir çelik gibi çınlıyordu. "Öyle, ama Wyrden içine başka bir şeyler daha eklemiş."</p>

  <p>"Ya?"</p>

  <p>"Röna Gölü'nün kıyısı boyunca, Du Weldenvarden'in doğusunda büyüyen bir bitkinin yapraklarını."</p>

  <p>Eragon kaşlarını çattı. "Bu bitkinin adını ben biliyor muyum?"</p>

  <p>"Bilmem, ama çok da önemli değil. Hadi, içsene. Seveceksin, inan bana."</p>

  <p>Sonra yeniden güldü, Eragon şöyle bir durdu. Onu daha önce hiç böyle görmemişti. Biraz daha atılgan ve sevimli görünüyordu ve aniden kafasında şimşek çakarak kızın hafif çakırkeyif olduğunu anladı.</p>

  <p>Eragon bocaladı. Glaedr'ın kendilerini izleyip izlemediğini merak ediyordu. Sonra matarayı ağzına götürüp faelnirv'den ağzı dolusu bir yudum aldı. Likör alışık olduğundan farklı bir tattaydı; tesirli, sanki sincap veya as hayvanında bulunan misk gibi bir kokusu vardı.</p>

  <p>Yüzünü buruşturdu. Faelnirv boğazını yakınca tükürme arzusunu bastırdı. Bir yudum daha aldı, daha küçük bir yudum, sonra matarayı Arya'ya geri verdi, kız da bir yudum aldı.</p>

  <p>Arkalarında kan ve dehşet dolu bir gün bırakmışlardı. Günün büyük kısmını mücadele ederek, öldürerek geçirmişti, neredeyse kendi de ölecekti ve gevşemek için bir şeye ihtiyacı vardı... Unutmak istiyordu. Hissettiği gerilim sadece zihinsel yollardan yapacağı meditasyonlarla kurtulamayacağı kadar derindi. Başka bir şeylere daha ihtiyacı vardı. Kendi dışından bir şeylere.</p>

  <p>Arya ona matarayı geri uzatınca bu kez koca bir yudum aldı ve elinde olmadan güldü.</p>

  <p>Arya bir kaşını kaldırıp ona baktı ve düşünceli, hatta biraz eğlenir gibi bir hali vardı. "Komik olan nedir?"</p>

  <p>"Bu... biz... yani hâlâ hayatta olmamız ve onlar..." Elini Dras-Leona yönünde salladı. "Onlar değiller. Hayat güldürüyor beni, ölüm ve yaşam denen şey." İçine ılık ılık bir şeylerin yayıldığını çoktan hissetmeye başlamış, kulaklarının ucu kaşınmaya başlamıştı.</p>

  <p>"Hayatta olmak güzel," dedi Arya.</p>

  <p>Matarayı içindeki bitene kadar elden ele geçirmeye devam ettiler; sonra Eragon mataranın tıpasını yeniden taktı. Parmakları iş görmüyordu, birkaç kere uğraşması gerekmişti ve sanki denizde bir gemi güvertesindeymiş gibi altındaki şilte kayıyordu.</p>

  <p>Elindeki boş matarayı Arya'ya verdi. Kız şişeyi alırken Eragon onun elini tuttu, sağ elini, sonra çekip ışığın altına getirdi. Cildi yine pürüzsüzdü, örselenmemiş gibiydi. Kazadan iz kalmamıştı. "Blödhgarm mı iyileştirdi?" diye sordu.</p>

  <p>Arya başını salladı ve Eragon elini bıraktı. "Çoğunu. Elimi yeniden kullanabiliyorum." Birkaç kez açıp kapayarak ona gösterdi. "Ama başparmağımın başladığı yerde hâlâ his yok." Sol işaretparmağıyla gösterdi.</p>

  <p>Eragon hafifçe o kısma dokundu. "Burası mı?"</p>

  <p>"Evet," dedi Arya ve elini biraz sağa doğru çevirdi.</p>

  <p>"Peki Blödhgarm buna bir şey yapamadı mı?"</p>

  <p>Kız başını iki yana salladı. "Bir sürü büyü denedi ama sinirler kaynamadı." Sonra aman boş ver dercesine bir el hareketi yaptı. "Bir şey olmaz. Hâlâ kılıç kullanabiliyorum, hâlâ ok atabiliyorum. Önemli olan bu."</p>

  <p>Eragon kararsızca durup, sonra, "Biliyorsun, değil mi?" dedi. "Yaptığın şey için çok müteşekkirim... Yapmaya çalıştığın şey için. Sana ömür boyu kalacak bir iz bıraktığı için üzgünüm sadece. Bir şekilde engel olabilseydim..."</p>

  <p>"Bu yüzden üzülme. Hiç yaralanmadan yaşamak mümkün değil. Zaten böyle bir şey de istememeli insan. Aldığımız yaralarla hatalarımızı ve başarılarımızı ölçeriz."</p>

  <p>"Angela da düşmanlarla ilgili benzer bir şeyler söylemişti... İnsanın düşmanının olmaması, bir korkak veya daha kötüsü olduğunu gösterir, demişti."</p>

  <p>Arya başını salladı. "Bunda da gerçek payı var."</p>

  <p>Gece ilerlerken biraz daha konuşup güldüler. Malzemesi katkılı faelnirv'in etkisi azalacağına artmaya başlamıştı. Garip bir sersemlik gelip çöktü Eragon'un üstüne ve çadırın içindeki gölgelik kısımlar sanki dönüyormuş gibi olmaya, gözlerinin önünde tuhaf ışıklar çakmaya başlamıştı (insan uykuya yatıp gözlerini kapadığında gözlerinin önünde çakan ışıkların bir benzeriydi). Kulakları cayır cayır yanıyor, sırtı kaşınıyor ve karıncalanıyordu. Ayrıca bazı sesler sanki daha bir yoğunlaşıp sıklaşmıştı: Göl kıyısında gece böceklerinin düzenli aralıklarla ötüşü örneğin ya da çadırın dışında yanan meşalenin çıtırtıları gibi. Bu sesler, diğer gürültüleri duymasını güçleştirecek kadar baskın hale gelmişlerdi.</p>

  <p>"Zehirlendim mi acaba?" diye düşündü endişelenerek.</p>

  <p>"Neyin var?" diye sordu Arya, onun telaşını hissederek.</p>

  <p>Ağzını ıslattı, inanılmaz derecede, acı verecek kadar kurumuştu ağzı; kıza neler hissettiğini anlattı.</p>

  <p>Arya gülüp arkasına yaslandı, gözleri ağırlaşmış, yarı kapalıydı. "Olması gereken şey bu. Şafağa doğru hafiflersin. Ama o zamana kadar gevşe ve içinde bulunduğun halin tadını çıkar."</p>

  <p>Eragon zihnini temizlemek için bir büyü yapsa mı diye (tabii yapabilirse) kendi kendiyle mücadele etti bir süre ama sonra Arya'yı dinleyip dediğini yapmaya karar verdi.</p>

  <p>Dünya çevresinde dönerken ne gerçek, ne değil anlamak için duyularına ne kadar ihtiyacı olduğunun farkına vardı. Çakan ışıkların gerçekten orada olduğuna yemin edebilirdi, oysa zihninin hâlâ ayık olan yanı, bunların sadece faelnirv'in yarattığı görüntüler olduğunu biliyordu.</p>

  <p>Arya'yla sohbete devam ettiler; konuşmaları giderek kopuk ve tutarsızlaşmaya başlamıştı. Ama her ne kadar neler olduğunu açıklayamasa da, az önce konuştukları her şeyin çok önemli konular olduğunu biliyordu.</p>

  <p>Bir süre sonra Eragon, kamptan gelen boğuk bir kaval sesi duydu. Önce müziğin kıvrak nağmelerini kendi hayal ürünü sanmıştı; ama ardından, Arya'nın da fark edip başını sesin geldiği yöne çevirdiğini gördü.</p>

  <p>Kim ve neden çalıyordu kavalı, Eragon bilmiyordu. Aldırmıyordu da. Melodi sanki karanlıkların içinden fırlamış gibiydi: Rüzgâr gibi, ıssız, terk edilmiş gibi.</p>

  <p>Başını geri yaslayıp dinledi. Gözleri neredeyse kapalıydı. Aklından nefis görüntüler geçiyordu, faelnivr'in neden olduğu ama müziğin biçimlendirdiği görüntüler.</p>

  <p>Gittikçe melodi daha hızlanıp, dokunaklı ritmi telaşlı bir hal almaya başlamıştı. Notalar bir yukarı bir aşağı öyle hızlı, öyle ısrarlı, öyle karmaşık, öyle tedirgin edici bir tonda dalgalanmaya başlamıştı ki, Eragon müzisyenin iyi olup olmadığından endişe duyar olmuştu. O kadar hızlı ve bu kadar güzel çalabilmek kesinlikle normal değildi, bir Elf için bile değildi.</p>

  <p>Müzik özellikle ateşli bir notaya ulaşınca Arya güldü, ayağa fırladı ve kollarını başının üstüne koyup bir poz verdi. Ayağını yere vurup ellerini çırptı, bir, iki, üç kez, sonra Eragon'u şaşırtarak dans etmeye başladı. Hareketleri ilk başlarda ağırdı, neredeyse baştan çıkarıcı ama kısa zamanda ritmi hızlandı, müziğin hızlı temposuna uydu.</p>

  <p>Müzik önce hızlandı, sonra kavalcı melodinin motifini vurgulayıp kapanışa geçerek yavaş yavaş ağırlaştı. Ama sona ermeden önce ani bir dürtüyle sağ avucunu kaşımak istedi. Aynı anda zihninin derinliklerinde garip bir hareketlenme hissetti, kendisini tehlikeye karşı uyaran, koruyucu kalkanlarından birisi hayata geçmiş gibi.</p>

  <p>Bir saniye sonra, tepelerinde bir ejderha kükredi.</p>

  <p>Soğuk bir korku Eragon'u sardı.</p>

  <p>Kükreme Saphira'nınki değildi.</p>
</body>
</html>
