<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ölüm Sancısı</h1>

  <p>Roran, Elflerin Urû'baen'in yıkık kapısının hemen iç tarafında, oradaki bir sürü taş bloktan birinin üstüne serdikleri samanların üstünde oturuyor, karşısındaki savaşçılara emirlerini sıralıyordu.</p>

  <p>Dört Elf yaralanınca onu şehirden çıkarmışlar, Galbatorix'in tılsımlarının kendi büyülerini bozmasından korkmadan büyü yapabilecekleri bir yere götürmüşlerdi. Onun yerinden çıkan omzunu iyileştirmişler, kırık kaburgalarını kaynatmışlar ve Barst'ın açtığı diğer yaralarını tedavi etmişlerdi; ama kemiklerinin tam olarak iyileşmesinin birkaç hafta alacağını söyleyip, o günü de dinlenerek geçirmesini söylemişlerdi.</p>

  <p>O da aynı şekilde yeniden savaşa katılmakta ısrar etmişti. Elfler onunla tartışmış ama Roran onlara, "Ya beni de götürürsünüz ya da ben kendim yaya giderim!" demişti. Elflerin durumdan hoşlanmadıkları belliydi ama sonunda kabul etmişler ve onu şu anda oturup meydanı seyrettiği yere getirmişlerdi.</p>

  <p>Roran'ın tahmin ettiği gibi, askerler kumandanları ölünce savaşma isteklerini yitirmişler ve Varden'liler onların dar sokaklara geri çekilmelerini sağlayabilmişlerdi. Roran geri gelene kadar şehrin üçte birini veya daha fazlasını temizlemişler, hızla saraya ilerliyorlardı.</p>

  <p>Çok can kaybı vardı (ölüler ve ölmekte olanlar hâlâ yerlerdeydi ve yol kenarındaki su olukları kanla kıpkırmızıydı) ama son elde ettikleri gelişmelerle orduya yeni bir zafer havası gelmişti. Roran bunu insanların, Cücelerin ve Urgalların yüzünde görebiliyordu. Elflerin yüzünde ise göremiyordu, onlar ölen kraliçelerinin yasıyla soğuk bir öfke duygusu içindeydiler.</p>

  <p>Roran Elfler hakkında biraz endişeleniyordu; teslim olmak isteyen askerleri öldürdüklerini, en ufak acıma duygusu hissetmeden kılıçtan geçirdiklerini görmüştü. Bir kere koptu mu, kana susamışlıklarını zapt edemedikleri aşikârdı.</p>

  <p>Barst öldükten kısa bir süre sonra, Kral Orrin şehrin içlerinde bir muhafız karakoluna saldırırken göğsüne aldığı bir okla yaralanmıştı. Ciddi bir yaraydı, görünüşe göre Elfler de iyileştirebileceklerinden emin değillerdi. Kralın askerleri Orrin'i yeniden kampa götürmüşlerdi ve Roran o zamandan beri durumu hakkında bir şey duymamıştı.</p>

  <p>Roran savaşamıyordu ama hâlâ emir verebiliyordu. Kendi arzusuyla, geri planda kalıp orduyu organize etmeye başlamış, dağınık savaşçıları toparlamış, Urû'baen'de dört bir tarafa onları göreve göndermişti; bu görevlerden ilki, surların üstünde geri kalan mancınıkları ele geçirmekti. Jörmundur, Orik, Martland Kızılsakal ya da ordudaki diğer yüzbaşıların bilmesini gerekli gördüğü yeni bir bilgi aldığında, artık onları sokaklarda arayıp haberleri dağıtacak ulakları vardı.</p>

  <p>"... Ve pazarın yanındaki büyük kubbeli binanın oralarda askerler görecek olursan, Jörmundur'a bunu da bildirmeyi unutma," dedi, önünde dikilen ince, geniş omuzlu silahşora.</p>

  <p>"Evet efendim," dedi adam, yutkununca boğazındaki âdemelması yukarı aşağı oynadı.</p>

  <p>Roran gördüğü doğal olayın etkisinde bir an öylece baktı, sonra elini sallayıp, "Hadi, git," dedi.</p>

  <p>Adam uzaklaşırken Roran kaşlarını çatıp, saraya giden yolda, kayalık saçağın altındaki evlerin damlarında göz gezdirdi bir süre.</p>

  <p>"Neredesin?" dedi kendi kendine merakla. Eragon ile beraberindekiler kale içindeki saraya girdiklerinden beri görülmemişlerdi ve uzun süre haber çıkmaması Roran'ı endişelendiriyordu. Gecikmelerine sebep olarak pek çok şey geliyordu aklına ama hiçbiri iyi şeyler değildi. En iyi ihtimal, Galbatorix'in saklanıyor, Eragon ile arkadaşlarının da onu arıyor olabilmeleri olasılığıydı. Ama dün gece Shruikan'ın gücünü gördükten sonra Roran, Galbatorix'in düşmanlarından kaçacağını düşünmüyordu.</p>

  <p>Eğer aklına gelen kötü ihtimaller gerçekse, o zaman bu Varden'in aldığı zaferin kısa ömürlü olacağı anlamına geliyordu. Çünkü Roran, kendisinin de, ordudaki diğer savaşçıların da böyle bir olasılıkta o günü çıkaramayacaklarını biliyordu.</p>

  <p>Daha önce yolladığı ulaklardan biri (miğfersiz, saman rengi saçlı, her iki yanağı da pençe pençe kırmızı lekeli bir okçu) Roran'ın sağ tarafındaki bir sokaktan koşup geldi. Okçu Roran'ın oturduğu taş blokun önünde durdu, hâlâ nefes nefese olduğu için başını eğip soluklarının düzelmesini bekledi.</p>

  <p>"Martland'ı buldun mu?" diye sordu Roran.</p>

  <p>Okçu başını sallayarak evet dedi. Saçları parlayan alnının üstünde uçuşuyordu.</p>

  <p>"Ona mesajı verdin mi?"</p>

  <p>"Evet efendim. Martland da bana, size..." Tekrar nefes almak için durdu. "... Surlar askerlerden temizlendi, ama şimdi de güney surlarına yakın bir hamamın orada barikat kurdular."</p>

  <p>Roran oturduğu samanların üstünde kıpırdayınca yeni iyileşen koluna büyük bir acı saplandı. "Ya hamam ile tahıl ambarları arasında kalan sur kuleleri? Onlar da alındı mı?"</p>

  <p>"Sadece ikisi; diğerlerini almak için çarpışma hâlâ devam ediyor. Martland birkaç Elfi gelip yardım etmeleri için ikna etti. Ayrıca şey de yaptı..."</p>

  <p>Adamın konuşması taşlık tepenin içinden gelen boğuk bir gürültüyle yarıda kesilmişti.</p>

  <p>Okçu, tıpkı bir cesedin yanaklarındaki boyalar gibi, öncesinden de kırmızı ve belirgin duran yanaklarındaki kırmızılık hariç bembeyaz kesildi. "Efendim, bu acaba..."</p>

  <p>"Şışş!" Roran kulak kabartmış dinliyordu. Sadece Shruikan böyle yüksek sesle kükreyebilirdi.</p>

  <p>Birkaç dakika başkaca bir şey duymadılar. Sonra saraydan bir kükreme daha duyuldu. Roran duyduğu diğer seslerden de bir şeyler çıkarmak istedi ama ne olduklarını anlayamamıştı.</p>

  <p>Yıkık kale kapısının önündeki meydanda insanlar, Elfler, Cüceler, Urgallar, herkes durmuş, saraya doğru bakıyordu.</p>

  <p>Bir kükreme daha duyuldu, öncekinden de güçlüydü.</p>

  <p>Roran üstüne oturduğu samanları sıktı, vücudu kaskatı kesilmişti. "Öldür onu!" diye mırıldandı içinden. "Öldür piç kurusunu!"</p>

  <p>Bir sarsıntı hissedildi şehirde, belli belirsiz ama yine de hissedilir şekildeydi, sanki yere çok ağır bir şey çarpmış gibi. Roran hemen akabinde gelen gürültünün, kırılan bir şeyler olduğunu düşündü.</p>

  <p>Şehrin üstüne bir sessizlik çökmüştü ve geçen her saniye bir öncekinden daha ağır geçiyor gibiydi.</p>

  <p>"Sizce yardım etmemiz gerekir mi?" diye sordu okçu yumuşak bir ses tonuyla.</p>

  <p>Roran gözlerini saraydan ayırmadan, "Onlar için yapabileceğimiz bir şey yok," dedi.</p>

  <p>"Acaba Elfler..."</p>

  <p>Yerin altından bir gürültü geldi ve yer sarsıldı; sonra sarayın ön tarafı beyaz ve sarı alevlerden bir duvarla dışa doğru patladı, Roran önünde duran okçunun boynu ve başının içindeki kemikleri görür gibi oldu, adamın derisi sanki mumun önüne tutulan kırmızı bir bektaşiüzümü gibi görünmüştü.</p>

  <p>Roran okçu ile yanlarında duran bir başka adamı çekip taş blokun köşesinden yuvarlanırcasına kaçtılar.</p>

  <p>Yere düşerlerken patlamanın sesi onlara vurdu. Roran'ın kulaklarına iğneler sokulmuş gibi olmuştu. Bağırdı ama kendi sesini duyamıyordu, zaten gürültünün ilk meydana geldiği anda başka bir şey de duyamamıştı. Altlarında döşeme taşları yerlerinden oynamış, üstlerine güneşin ışığını örten bir taş ve toz yığını yağmıştı; Roran'ın saçları kuvvetli bir esintiyle karıştı.</p>

  <p>Tozlar yüzünden Roran gözlerini sıkı sıkı kapattı. Bütün yapabildiği yanındaki okçuya yapışıp, bu olağanüstü değişikliğin dinmesini beklemekti. Nefes almaya çalıştı ama ciğerlerine çekemeden sıcak rüzgâr havayı dudaklarından burnundan emiyordu. Başına bir şey çarptı ve miğferinin başından uçtuğunu hissetti.</p>

  <p>Sartıntı hâlâ devam ediyordu ama sonunda ortalık yavaş yavaş sakinleşti ve Roran karşılaşacağı şeyi görmekten korkarak gözlerini açtı.</p>

  <p>Hava gri ve karanlıktı, birkaç yüz metre üstlerinden uçan nesneler pusun içinde kaybolmuşlardı. Gökyüzünden kül tabakalarıyla beraber küçük tahta ve taş parçaları yağıyordu. Parçalanmış bir kereste karşılarında yolun ortasında (Elfler kapıyı kırdıklarında parçalanan merdivenin bir basamağından kopmuştu) yanıyordu. Patlamanın ısısı koca kalasın tamamını tutuşturmuştu. Daha önce ortalıkta olan savaşçılar şimdi yerdeydi, bazısı hâlâ hareket ediyor, bazısı da ölmüştü.</p>

  <p>Roran okçuya baktı. Adam altdudağını ısırmıştı, çenesi kan içindeydi.</p>

  <p>Birbirlerine yerden kalkmaya yardım ettiler. Roran sarayın olduğu bölgeye doğru baktı. Gri bir karanlıktan başka bir şey göremiyordu. Eragon! Saphira'yla patlamadan sağ kurtulabilmişler miydi acaba? Böyle bir infilakın ortasından insan sağ çıkabilir miydi?</p>

  <p>Roran, tıkanan kulaklarını açmak için ağzını birkaç kez açıp kapadı, korkunç uğulduyor ve ağrıyorlardı, ama işe yaramadı. Kulağına dokununca parmaklarına kan bulaştı.</p>

  <p>"Beni duyuyor musun?" diye bağırdı okçuya, sözcüklerin boğazından kopup ağzından birer titreşimle çıkışından başka bir şey hissetmiyordu.</p>

  <p>Okçu kaşlarını çatıp başını iki yana salladı.</p>

  <p>Roran büyük bir baş dönmesiyle öne eğilip taş bloktan kuvvet alma ihtiyacı hissetti. Yeniden dengesine kavuşmayı beklerken üstlerinde duran taş saçağı düştü ve bir anda bütün şehrin tehlikede olabileceği fikri üşüştü aklına.</p>

  <p>Üstümüze düşmeden buradan gitmeliyiz, diye geçirdi içinden. Yerdeki taşlara kan ve toz karışımı bir tükürük savurdu. Sonra yeniden sarayın olduğu tarafa baktı. Toz bulutu hâlâ görünmesine mâni oluyordu. Yüreğini bir sıkıntı ele geçirdi.</p>

  <p>Eragon!</p>
</body>
</html>
