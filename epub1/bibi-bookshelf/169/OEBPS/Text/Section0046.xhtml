<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Cevapsız Kalan Sorular</h1>

  <p>Eragon on ikinci bölümde Kuthian'dan bahsedilen kısmı bulana kadar Domia abr Wyrda'yı inceledi. Ama ne yazık ki Kuthian'la ilgili bulabildiği tek bilgi, onun Vroengard Adası'nı keşfeden ilk süvarilerden biri olduğuydu.</p>

  <p>Sonra kitabı kapattı, başparmağını cildin sırtında basılı süslü kabartma yazıda gezdirirken gözlerini kitaba dikti. Yatağın üstünde yatan Solembum da sessizdi.</p>

  <p>Eragon, "Ruhlar Dehlizi'nde cinler mi vardır dersin?" diye sordu.</p>

  <p>"Cinler ölülerin ruhları değildir."</p>

  <p>"Tabii, ama başka ne olabilirler ki?"</p>

  <p>Solembum oturduğu yerden kalkıp, ta başından kuyruğuna kadar bedeninden geçen bir hareket dalgasıyla gerindi. "Ne olduğunu öğrenirsen, keşfettiğin şeyi ben de bilmek isterim."</p>

  <p>"Sence Saphira'yla birlikte oraya gitmeli miyiz?"</p>

  <p>"Sana ne yapman gerektiğini söyleyemem. Bu eğer bir tuzaksa, o zaman benim bütün ırktmın zihni kimsenin ruhu duymadan ele geçirildi ve köleleştirildi demektir; bu durumda Varden de teslim olsa hiç fark etmez, çünkü nasılsa Galbatorix'i asla yenemezler. Ama eğer bir tuzak değilse, o zaman bu hiç yok sandığımız bir anda karşımıza çıkan yardım alabileceğimiz bir fırsat olabilir. Bilemiyorum. Bunu denemeye değer mi, senin kendin vereceğin bir karar. Bense, artık bütün bu gizemli şeylerden sıkıldığımı söyleyebilirim."</p>

  <p>Zıplayıp yataktan indi ve çadırın girişine yürüdü, orada durup dönerek Eragon'a baktı. "Alagaesia'da fazlasıyla tuhaf güçler var Shade Katili. Aklın kabul etmeyeceği şeyler gördüm geçirdim ben: Yeraltındaki mağaralarda dönüp ortalığı kavuran ışık hortumları, yaşı ilerledikçe gençleşen insanlar, konuşan kayalar, sessizce süzülüp hareket eden gölgeler... İçi dışardan daha geniş mekânlar... Hayatta hafife alınmaması gereken tek güç Galbatorix değil ve en güçlüsü de olmayabilir. Kararını dikkatli ver Shade Katili ve eğer gitmeye karar verirsen, adımlarını aheste at."</p>

  <p>Bunları söyledikten sonra kedi adam çadırdan usulca dışarı süzüldü ve karanlığın içinde gözden kayboldu.</p>

  <p><br /></p>

  <p>Eragon bir soluk koyuverip arkasına yaslandı. Yapması gerekeni biliyordu: Vroengard'a gitmeliydi. Yine de buna Saphira'yla görüşmeden tam karar vermek istemiyordu.</p>

  <p>Zihniyle usulca yaptığı bir dürtüşle onu uyandırdı ve hemen kötü bir şeyin olmadığına önce onu ikna etti, Solembum'un gelişiyle yaşadıklarını aktardı. Saphira da gelişmelere en az kendisi kadar şaşırmıştı.</p>

  <p>Eragon sözlerini bitirince de şöyle dedi: "Kedi adamlara tılsım yapanların oyuncağı olmak fikri hoşuma gitmiyor."</p>

  <p>"Benim de öyle ama başka ne seçeneğimiz var? Eğer bunun arkasında Galbatorix varsa, o zaman bu kendimizi eline teslim ediyoruz demektir. Ama gitmezsek de aynı şeyi yapmış olacağız, sadece tek fark, bu Urû'baen'e varınca gerçekleşmiş olacak."</p>

  <p>"Fark, o zaman yanımızda Elfler ile Varden'lilerin de olacak olması."</p>

  <p>"Bu da doğru."</p>

  <p>Bir süre konuşmadılar. Sonra ilk söze giren Saphira oldu. "Haklısın, katılıyorum, gitmeliyiz. Murtagh ve Thorndan başka Galbatorix ve Shruikan'la mücadele etmek için daha uzun tırnaklarımız, daha keskin dişlerimiz olmalı. Ayrıca şu anda Galbatorix bizim Nasuada'yı kurtarmak için bir an önce Urû'baen'e gideceğimizi düşünüyor ve beni de huysuzlaştırıp pullarımı diken diken eden bir şey varsa o da, düşmanın bizden yapmamızı beklediği hamleyi yapmak."</p>

  <p>Eragon başıyla doğruladı. "Peki bu bir tuzaksa?"</p>

  <p>Çadırın dışında yumuşak bir kükreme yayıldı çevreye. "O zaman biz de karşımıza dikilen her kimse adımızdan korkmayı onlara öğretiriz, hatta bu Galbatorix olsa bile."</p>

  <p>Eragon gülümsedi. Nasuada kaçırıldığından beri ilk defa ne yapması gerektiğini biliyor, önünde doğru dürüst bir hedef görüyordu. İşte artık yapabilecekleri bir şey vardı, pasif izleyici olarak oturup seyretmektense olayların yönünü değiştirebilecekleri bir şey. "Tamam o zaman," diye mırıldandı.</p>

  <p><br /></p>

  <p>Arya, Eragon'un çadırına çağrılır çağrılmaz içeri dalmıştı. Kızın bu kadar hızlı gelebilmiş olması Eragon'u şaşırtınca, Arya ona, Blödhgarm ve diğer Elflerle birlikte dışarda Murtagh veya Thorn'un geri gelme ihtimaline karşı nöbet tuttuğunu söyledi.</p>

  <p>Onunla birlikte Eragon zihin bağlantısı kurup Glaedr'a ulaşmaya ve ejderhayı sohbete katılması için ikna etmeye çalıştı, çünkü ejderhanın canı konuşmak istemiyordu.</p>

  <p>Saphira'yla birlikte dördü düşüncelerini birleştirdiler ve Eragon sonunda haberi patlattı: "Kuthian Kayası nerede biliyorum!"</p>

  <p>"Ne kayasıymış bu?" diye sordu Glaedr, ses tonu tatsızdı.</p>

  <p>"İsim tanıdık geliyor," dedi Arya. "Ama çıkaramıyorum."</p>

  <p>Eragon hafiften kaşlarını çattı. Halbuki her ikisi de Solembum kendisine tavsiyede bulunurken yanındaydı. İkisinin de unutmuş olması garipti.</p>

  <p>Yine de Eragon, Solembum'la Teirm'de karşılaşmasının hikâyesini baştan anlattı, sonra onlara kedi adama gelen en son vahiyden bahsetti ve Domia abr Wyrda kitabındaki ilgili bölümü okudu.</p>

  <p>Arya gözünün önüne düşen bir parça saçı sivri kulağının arkasına attı. Hem zihniyle, hem de sesiyle aynı anda konuşarak, "Şey, neydi bu yerin ismi demiştin?" dedi.</p>

  <p>"Moraeta Kulesi ya da Kuthian Kayası," diye cevapladı Eragon da aynı yolla. Kızın sorduğu soru bir an kendisini afallatmıştı. "Uzun bir savaştı, ama..."</p>

  <p>"... eğer Eragon ile ben hemen yola çıkarsak..." dedi Saphira. "... oraya gidip gelebiliriz..."</p>

  <p>"... Urû'baen'e varmadan. Bu.."</p>

  <p>"Zamanımız yok..."</p>

  <p>"... bu yolculuğu daha sonra yapmak için."</p>

  <p>"İyi de, nereye uçacaksınız?" diye sordu Glaedr.</p>

  <p>"Ne... yani ne demek istiyorsun?"</p>

  <p>"Ne söylüyorsam onu," dedi ejderha gürleyerek, zihninin içi kararmaya başlamıştı. "Kopardığın bu kadar yaygara arasında, bize bu gizli yerin... nerede olduğunu söylemedin."</p>

  <p>"Söyledim ya!" dedi Eragon, çıldıracaktı neredeyse. "Vroengard Adası'nda!"</p>

  <p>"Sonunda, nihayet doğru dürüst bir cevap verebildin..." Arya alnını kırıştırdı. "İyi ama ne yapacaksın Vroengard Adası'nda?"</p>

  <p>"Bilmiyorum!" dedi Eragon, tepesi iyice atmıştı. Glaedrla söylediği sözler yüzünden tartışsın mı diye düşünüyordu, ejderha sanki kendisini bilhassa iğneliyormuş gibiydi. "Ne bulacağımıza bağlı. Oraya varınca Kuthian Kayası'nı bulmaya çalışacağız ve bakacağız içerde neler var. Eğer bu bir tuzaksa..." Omuz silkti. "O zaman savaşacağız."</p>

  <p>Arya'nın yüz ifadesi giderek daha endişeli bir hal almaya başlamıştı. "Kuthian Kayası... İsim önemliymiş gibi geliyor ama neden olduğunu bilemiyorum; sanki çok uzun zaman önce bildiğim ama artık unuttuğum bir şarkı gibi yankılanıyor beynimde." Kız başını salladı ve elini şakaklarına götürdü. "Ah, işte şimdi kaybettim..." Başını kaldırıp baktı. "Özür dilerim, neden bahsediyorduk?"</p>

  <p>"Vroengard'a gitmekten," dedi Eragon ağır ağır.</p>

  <p>"Ah, evet... ama hangi amaçla? Sana burada ihtiyaç var Eragon. Hem zaten Vroengard'da önemli hiçbir şey kalmadı artık."</p>

  <p>"Öyle," dedi Glaedr. "Orası terk edilmiş ıssız bir yer. Doru Araeba'nın yıkımından sonra kaçabilen birkaçımız işe yarayacak bir şey kalmış mı diye tekrar geri dönmüştük ama Forsworn yıkıntıyı çoktan temizlemişti bile."</p>

  <p>Arya başını sallayarak evet dedi. "Şimdi senin aklına bu fikri kim nereden soktu? Varden'i bu vaziyette şu anda nasıl bırakıp gidersin anlamıyorum, en zor zamanlarında, bu hiç akıllıca mı? Hem ne için? Alagaesia'nın ücra köşelerine uçacaksın, hem de sebepsiz! Senden daha fazlasını beklerdim... Sırf yeni görevin rahatsızlık veriyor diye gidemezsin Eragon."</p>

  <p>Eragon zihnini Arya ile Glaedr'dan koparıp Saphira'ya da aynı şeyi yapması için işaret çekti. "Hiçbir şeyi hatırlamıyorlar!.. Hatırlayamıyorlar!"</p>

  <p>"Büyü bu. Derin büyü, tıpkı süvarilere ihanet eden ejderhaların isimlerini saklayan büyü gibi bir büyü."</p>

  <p>"Ama sen Kuthian Kayası'nın ismini unutmadın, öyle değil mi?"</p>

  <p>"Tabii ki hayır," dedi Saphira, zihni gücenmiş gibi yeşil yanıp sönmeye başlamıştı. "Birbirimize bağlıyken nasıl unutabilirim?"</p>

  <p>Durumun getirdiklerini şöyle bir düşününce Eragon'u bir baş dönmesi almıştı. "Etkili olması için, bir kere yapılan büyünün kayalığı bilen herkesin hafızasını silmesi gerekiyordu ve sonra da onu duyan veya hakkında bir şeyler okuyanların hafızası silinmeliydi. Ki bu da... bütün Alagaesia'nın sihir altında olması anlamına geliyor. Etkisinden kimse kurtulamıyor."</p>

  <p>"Bizim dışımızda."</p>

  <p>"Bizim dışımızda," diye tasdikledi Eragon. "Ve de kedi adamlar."</p>

  <p>"Ve belki bir de Galbatorix."</p>

  <p>Eragon ürperdi; sanki sırtında buzdan yapılma örümcekler yürüyordu. Yapılan sihrin büyüklüğü onu afallatmış, kendini küçük, önemsiz ve zayıf hissetmesine neden olmuştu. Elflerin, Cücelerin, insanların ve aynı şekilde ejderhaların zihinlerini bulanıklaştırmak, bunu yaparken en ufak bir dikkat çekmemek gerçekten çok büyük bir maharetti, öyle ki Eragon bunun ustalığın/hilenin planlı bir uygulamasıyla başarılabileceğine inanmıyordu; o bunun sadece bir içgüdüyle yapılabileceğini düşünüyordu; çünkü böyle bir büyüyü sözcüklere dökebilmek çok karmaşık, çok zor bir şeydi.</p>

  <p>Alagaesia'daki herkesin beyniyle böyle kimin oynadığını ve nedenini bilmek zorundaydı. Eğer bu Galbatorix ise o zaman Eragon, Solembum'un haklı çıkmasından çekiniyor ve Varden'lilerin yenilgisinin kaçınılmaz olacağını düşünüyordu.</p>

  <p>"Sence bu iş ejderhaların başının altından mı çıkıyordur, tıpkı İsimleri Unutturmak gibi?"</p>

  <p>Saphira cevap vermekte acele etmedi. "Belki. Ama o zaman, Solembum'un sana söylediği gibi, Alagaesia'da pek çok güç var. Vroengard'a gitmezsek öyle olup olmadığını asla bilemeyeceğiz."</p>

  <p>"Eğer gidersek."</p>

  <p>"Evet."</p>

  <p>Eragon saçlarını sıvazladı. Birden kendini çok yorgun hissetti. "Neden her şey bu kadar zor olmak zorunda?" diye düşündü.</p>

  <p>"Çünkü..." dedi Saphira. "Herkes parçalamak istiyor ama parçalanmak istemiyor."</p>

  <p>Eragon sırıttı, vahşi de olsa komik bulmuştu.</p>

  <p>Saphira'yla zihin alışverişlerinin hızlı olmasına karşın, sohbetleri Arya ile Glaedr'ın dikkatini çekecek kadar uzun olmuştu.</p>

  <p>"Neden zihnini bize kapattın?" diye sordu Arya. Kızın bakışları çadır duvarlarından birine kaydı, dışarda karanlıkta Saphira'nın kıvrılıp yattığı yerin olduğu taraftı bu. "Bir sorun mu var?"</p>

  <p>"Kaygılı görünüyorsun," diye ekledi Glaedr.</p>

  <p>Eragon keyifsizce sırıttı. "Çünkü belki öyleyimdir." Eragon gidip yatağın ucuna otururken Arya endişeyle onu izliyordu. Ağırlaşan kollarını gevşekçe bacaklarının arasından sarkıttı. Anadilinden Elflerin ve büyücülerin diline geçmeden önce bir süre sessizleşti, sonra da, "Saphira ile bana güveniyor musunuz?" diye sordu.</p>

  <p>Gelen karşılık sevindirici derecede çabuktu.</p>

  <p>"Ben güveniyorum," diye yanıtladı Arya da eski dilde.</p>

  <p>"Ben de öyle," dedi Glaedr da aynı dilde.</p>

  <p>"Ben mi söyleyeyim, yoksa sen mi söylersin?" diye sordu Eragon çabucak Saphira'ya.</p>

  <p>"Sen söylemek istiyorsun, o halde sen söyle."</p>

  <p>Eragon, Arya'ya baktı. Bunun üzerine hâlâ eski dilde konuşmaya devam ederek hem ona, hem de Glaedr'a döndü. "Solembum bana bir yer ismi söyledi, Vroengard'da bir yer, orada Saphira'yla birlikte Galbatorix'i yenmekte bize yardımı dokunacak bir şey ya da birini bulabilme ihtimalimiz var. Ne var ki bu isim sihir altında. İsmi ne zaman söylesem, kısa zaman sonra unutuyorsunuz." Arya'nın yüzünde hafif bir şaşkınlık ifadesi belirdi. "Bana inanıyor musunuz?"</p>

  <p>"Sana inanıyorum," dedi Arya ağır ağır.</p>

  <p>"Ben de söylediğin şeye inandığına inanıyorum," dedi Glaedr bir gürlemeyle. "Ama bu tabii durumun doğru olması anlamına gelmiyor."</p>

  <p>"Başka nasıl ispat edebilirim ki? İsmi size söylesem hatırlamayacaksınız ya da hafızamı sizinle paylaşsam. Gidip Solembum'a sorabilirsiniz ama yine, ne işe yarayacak?"</p>

  <p>"Ne işe mi yarayacak? Bir kere, senin sadece Solembum'a görünen bir şey tarafından kandırılmadığını veya tuzağa düşürülmediğini kanıtlayabiliriz. Büyüye gelince, varlığını ispatlamanın bir çaresi olabilir. Git kedi adamı çağır ve ne yapabiliriz bakalım."</p>

  <p>"Çağırır mısın?" diye sordu Eragon, Saphira'ya. Saphira çağırırsa kedi adamın daha kolay geleceğini düşünüyordu.</p>

  <p>Biraz sonra Saphira'nın kedi adamı kampta aradığını hissetti ve ardından kedi adamın zihninin Saphira'nınkiyle bağlantıya geçtiğini duyumsadı. İkisi arasında geçen sözsüz bir diyalogdan sonra Saphira bildirdi: "Geliyor, yolda."</p>

  <p>Hep birlikte sessizlik içinde beklediler. Eragon gözlerini ellerine dikmiş Vroengard'a giderken yolda lazım olabileceklerin listesini geçiriyordu aklından.</p>

  <p>Kedi adam çadırın kapı örtüsünü açıp içeri girerken Eragon onun insan kılığına bürünmüş olduğunu görünce şaşırdı: Küçük bir erkek çocuğu, koyu renk gözlü, küstahlık derecesinde özgüvenli. Kedi adam sol elinde kemirdiği bir kaz bacağı çevirmesi tutuyordu. Ağzının kenarları ve çenesi yağlıydı, çıplak göğsüne yağları damlamıştı.</p>

  <p>Solembum bir parça daha et koparırken, bir yandan da sivri uçlu çenesiyle Glaedr'a ait kalplerin kalbinin gömülü olduğu çamur birikintisini işaret etti. "İstediğin nedir, ateşpüskürten?" dedi sorarak.</p>

  <p>"Senin söylediğin kişi olup olmadığını bilmek!" dedi Glaedr ve bunu söyledikten sonra ejderhanın bilinci Solembum'unkini çevirmeye başladı; rüzgârın titrettiği ama pırıl pırıl yanmaya devam eden bir mum alevinden içeri girmek için baskı yapan karabulutlara benziyordu. Ejderhanın gücü inanılmazdı ve eski deneyimlerinden Eragon ona karşı koyabilecek pek az kişinin olduğunu biliyordu.</p>

  <p>Boğuk bir miyavlamayla Solembum ağzındaki bütün eti attı ve sanki bir engerek yılanına basmış gibi geri sıçradı. Olduğu yerde durdu, sonra gösterdiği çabadan titreyerek keskin dişlerini gösterdi. Sarı gözlerinde korkunç bir öfkenin izi vardı. Eragon önlem olarak elini Brisingr'ın kabzasına götürdü. Alev canlılığını yitirmişti ama sönmemişti: Düşen yıldırımların arasında kor gibi yanan küçük bir ışık.</p>

  <p>Bir dakika sonra fırtına yatıştı, bulutlar çekildi ama tamamen kaybolmamışlardı.</p>

  <p>"Özürlerimi kabul et kedi adam," dedi Glaedr. "Ama emin olmalıydım."</p>

  <p>Solembum tısladı, başındaki tüyler öyle bir kabarmıştı ki sanki devedikeninin çiçeği gibi görünüyordu. "Eğer hâlâ vücudun olsaydı, buyüzden senin kuyruğunu koparırdım."</p>

  <p>"Sen mi, küçücük bir kedi? Sen beni tırmalamaktan başka bir şey yapamazdın."</p>

  <p>Solembum yine tısladı; sonra topukları üstünde dönüp çıkışa gidi, omuzlarını kulaklarına çekmişti.</p>

  <p>"Dur," dedi Glaedr. "Vroengard'daki kimsenin hatırlamadığı bu yerden Eragon 'a sen mi bahsettin?"</p>

  <p>Kedi adam duraladı ama arkasına dönmeden mırlayıp kaz budunu sabırsız, ehemmiyet vermez bir jestle başının üstünden arkaya attı. "Ben dedim."</p>

  <p>"Peki içinde bu yerin nerede olduğunu Domia abr Wyrda kitabında bulduğu sayfayı da ona sen mi söyledin?"</p>

  <p>"Öyle görünüyor, ama hatırlamıyorum ve umarım Vroengard'da bulduklarıyla senin bıyıklarını tutuşturup pençelerini yakarlar."</p>

  <p>Solembum sert ve gürültülü bir tavırla çadırın kapı örtüsünü açtı, ardından küçük bedeni sanki hiç var olmamış gibi gölgelerin arasında eriyip gitti.</p>

  <p>Eragon ayağa kalktı ve çizmesinin burnuyla yarı yenmiş et parçasını çadırından dışarı itti.</p>

  <p>"Ona bu kadar sert davranmamalıydın," dedi Arya.</p>

  <p>"Başka seçeneğim yoktu," diye karşılık verdi Glaedr.</p>

  <p>"Seçeneğin yok muydu? Önce onun iznini isteyebilirdin."</p>

  <p>"Ve ona hazırlanması için fırsat verseydim, öyle mi? Hayır. Bitti, bırak böyle kalsın Arya."</p>

  <p>"Bırakamam. Gururu kırıldı. Onun gönlünü almaya çalışmalıydın. Bir kedi adamı düşman edinmek tehlikeli olacaktır."</p>

  <p>"Bir ejderhayı düşman edinmek çok daha tehlikelidir. Bırak olduğu gibi kalsın küçüğüm."</p>

  <p>Biraz rahatsız olan Eragon, Arya'yla bakıştı. Glaedr'ın ses tonu canını sıkmıştı (kızı da öyle, Eragon bunu görebiliyordu) ama bu konuda ne yapabileceğini bilmiyordu.</p>

  <p>"Şimdi Eragon..." dedi altın renkli ejderha. "Solembum ile aranızda geçen konuşmaları hafızanda incelememe izin verecek misin?"</p>

  <p>"Eğer istiyorsan... ama, neden? Nasılsa unutacaksın."</p>

  <p>"Belki. Ama belki de değil. Göreceğiz." Glaedr, Arya'ya dönüp, "Zihnini bizimkinden ayır ve Eragon'un yaşadıklarının senin zihnini bulandırmasına izin verme," dedi.</p>

  <p>"Nasıl arzu edersen Glaedr-elda." Arya daha konuşurken düşüncelerinin melodik sesi uzaklaşmaya başlamıştı ve biraz sonra da tuhaf melodi hiç duyulmaz oldu.</p>

  <p>Ardından Glaedr dikkatini Eragon'a çevirdi. "Göster bana," diye emretti.</p>

  <p>Eragon hissettiği kaygı ve ürpertiye aldırmadan zihnini Solembum'un çadırına ilk geliş anına çevirdi ve o dakikadan sonra ikisi arasında geçenleri düşündü. Glaedr'ın bilinci Eragon'unki içinde eridi ve böylelikle onun yaşadıklarını kendisi de tecrübe edebildi. Bu Eragon için çok rahatsızlık verici bir duyguydu; sanki ejderha ile kendisi bir demir paranın aynı yüzüne basılı iki farklı resim gibiydiler.</p>

  <p>İşini bitirdiğinde Glaedr, Eragon'un zihninden çekilmeye başlarken Arya'yla bağlantı kurup, "Unuttuğumda, yani eğer unutursam, bana bu sözleri tekrarla: 'Andume ve Fironmas acılar tepesinde ve bedenleri/etleri cam gibi.' Bu Vroengard'daki yer... orayı biliyorum. Ya da bir zamanlar biliyordum. Önemli bir şeydi," dedi Ejderhanın düşünceleri bir süre grileşti, sanki varlığının tepelerine, vadilerine esintiyle bir sis bulutu çökmüş ve onları gizlemiş gibi. "Evet?" dedi sonra sorarak, eski sert tavrını alarak. "Niye durduk? Eragon bana yaşadıklarını göster."</p>

  <p>"Çoktan gösterdim."</p>

  <p>Glaedr tam inanmazmış gibi davranıp yine çıkışmak üzereyken Arya araya girip, "Glaedr hatırlıyor musun, Andume ve Fironmas acılar tepesinde ve bedenleri cam gibi," dedi.</p>

  <p>"Nasıl..." diye başladı Glaedr ve ardından öyle bir gürledi ki, Eragon sesi neredeyse gerçekten yüksek sesle duyacağını sandı. "Ahh, birisinin zihni üzerine yapılan büyülerden nefret ediyorum. Bunlar büyülerin en berbatı, hep akıl karıştırıyor ve karmaşaya sürüklüyor. Çoğunlukla da aile bireylerinin birbirlerini farkında olmadan öldürmeleriyle son buluyor."</p>

  <p>"Söylediğin cümle ne anlama geliyor?" diye sordu Saphira.</p>

  <p>"Hiçbir şey, sadece benimle Oromis için bir anlamı vardı. Ama zaten konu da bu; eğer ben söylemezsem kimsenin bundan haberi olamaz."</p>

  <p>Arya içini çekti. "Yani büyü gerçek. Sanırım o zaman gerçekten de Vroengard'a gitmen gerekecek. Bu derece önemli bir şeye aldırmazlık etmek hata olur. Hiçbir şey çıkmasa bile, en azından bu ağı ören örümceğin kim olduğunu öğrenmemiz gerek."</p>

  <p>"Ben de sizinle geleceğim," dedi Glaedr. "Eğer birisi size zarar vermek isterse, karşılarında bir yerine iki ejderha görünce şaşırırlar. Hem zaten bir rehbere ihtiyacın olacak. Süvarilerin yenilgisinden sonra Vroengard tehlikeli bir yer haline geldi. Senin şeytani bir gücün elinde av olmanı istemem."</p>

  <p>Eragon kararsız kaldı ama o sırada Arya'nın da yüzünde tuhaf bir yalvarış ifadesi gördü ve kızın da aslında kendisiyle birlikte gelmeyi arzu ettiğini anladı. "Saphira eğer bir kişi taşırsa daha hızlı uçar," dedi Eragon alçak bir sesle.</p>

  <p>"Biliyorum... Sadece, ben hep süvarilerin yurdunu görmek istemiştim, o kadar."</p>

  <p>"Eminim görürsün. Bir gün."</p>

  <p>Kız başını salladı. "Bir gün."</p>

  <p>Eragon bir an kendi içine dönüp bütün gücünü toplayıp, Saphira ile Glaedr'la oradan ayrılmadan önce yapılması gerekenleri düşündü. Sonra derin bir nefes alıp yatağından kalktı.</p>

  <p>"Yüzbaşı Garven!" diye seslendi. "Lütfen bize katılır mısınız?"</p>
</body>
</html>
