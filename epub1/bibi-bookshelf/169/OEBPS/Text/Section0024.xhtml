<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kemiklerle Beştaş Oynamak</h1>

  <p>Efendim, efendim! Kapı kalkıyor!"</p>

  <p>Kamp gözcülerinden biri kıpkırmızı bir surat ve nefes nefese çadırından içeri dalınca, Roran üstüne eğilmiş incelediği haritadan başını kaldırdı.</p>

  <p>"Hangi kapı?" diye sordu, tavırları son derece sakindi. "Tam olarak söyle." Mesafeyi ölçmede kullandığı ölçme çubuğunu bir kenara bıraktı.</p>

  <p>"Bize en yakın olanı, efendim... yoldaki, kanaldaki değil."</p>

  <p>Kemerinin altından balyozunu alıp çadırdan çıktı; kampı koşarak geçip güney kısmına gitti. Orada durup bakışlarını Aroughs'ta gezdirdi. Birkaç yüz atlının şehirden çıktığını görünce dehşete düştü; adamların forslu flamaları, açılan kapının kapkara ağzından toplu halde geniş düzende boşalırken canlı renklerdeki armaları rüzgârda dalgalanıyordu.</p>

  <p>Bizi parça parça doğrayacaklar, diye düşündü Roran ümitsizlikle. Kampta sadece yüz elli kadar adamı kalmıştı; çoğu yaralı ve savaşacak halde değildi. Geri kalanları, ya dün gittiği değirmenlerdeydi, ya aşağıda sahile yakın kayağantaş madeninde ya da en batıdaki kanalın kıyısında, planın başarıya ulaşması halinde ihtiyaçları olacak mavnaları bulmaya gitmişlerdi. Atlıları geri püskürtmek için kimseyi hemen bulup getirtemezdi.</p>

  <p>Adamları işlere gönderirken kampı bir taarruz ihtimaline karşı savunmasız bıraktığının farkındaydı. Ama surlarına yapılan son saldırılardan sonra şehir halkının yeni bir mücadele için girişimde bulunmaya cesaret edeceklerini sanmamıştı... ve bir de göndermediği savaşçıların, herkesin çadırlarında olduğuna kaledeki gözcüleri ikna etmesini ümit etmişti.</p>

  <p>Bu tahminlerden ilkinin tamamen yanlış olduğu belli olmuştu. Aroughs'u savunanlar tezgâhladığı oyunu çakmışlar mıydı, Roran emin değildi ama öyle olduğunu sanıyordu, özellikle şehirden çıkan birliğin sınırlı sayıda atlı askerden oluştuğuna bakılacak olursa. Eğer askerler ya da komutanları, Roran'ın ordusunun tamamıyla karşılaşacaklarını düşünmüş olsalardı, Roran onların iki katı güçle gelmelerini beklerdi. Yine de durum ne olursa olsun, bu saldırıyı bertaraf etmenin ve adamlarını boğazlanmaktan kurtarmanın bir yolunu bulmak zorundaydı.</p>

  <p>Baldor, Carn ve Brigman ellerinde silahları koşup geldiler. Carn aceleyle üstüne zincir işi zırhını geçirmekle meşgulken, Baldor, "Ne yapacağız?" diye sordu.</p>

  <p>"Yapabileceğimiz hiçbir şey yok," dedi Brigman. "Aptallığınızla bu seferi tamamen mahvettiniz Güçlü Balyoz! Kaçmalıyız buradan. Hemen! Bu lanet olası süvariler üstümüze hücum etmeden!"</p>

  <p>Roran yere tükürdü. "Geri çekilmek mi? Geri çekilmeyeceğiz! Adamlar yaya bir yere kaçamaz! Yapabilseler bile yaralı olanları terk etmem!"</p>

  <p>"Anlamıyor musun? Kaybettik! Eğer kalırsak, ölürüz ya da daha kötüsü esir alınırız!"</p>

  <p>"Kes artık Brigman! Kuyruğumu bacaklarımın arasına sıkıştırıp kaçacak değilim!"</p>

  <p>"Neden? Kaybettiğini kabul edemiyorsun diye mi? Bu anlamsız savaşta şerefini kurtarmak adına bir şeyler yapmak istiyorsun diye mi? Bu mu? Bu şekilde Varden'lilere çok daha fazla zarar vereceğinin farkında değil misin?"</p>

  <p>Şehrin girişinde atlılar kılıçlarıyla mızraklarını başlarının üzerine kaldırıp (çığlıkları uzaktan bile duyuluyordu) atlarını mahmuzlayarak, eğimli arazide Varden'lilerin karargâh kurdukları yere doğru fırtına gibi esmeye başlamışlardı.</p>

  <p>Brigman attığı nutuğa devam ediyordu: "Sırf gururunuzu kurtaracaksınız diye hayatlarımızı tehlikeye atmanıza izin vermeyeceğim. Eğer siz istiyorsanız kalın, ama..."</p>

  <p>"Kes!" diye gürledi Roran. "Kapa çeneni, yoksa senin için onu ben kapatırım! Baldor ona göz kulak ol. Eğer hoşuna gitmeyen bir şey yaparsa, kılıcının ucunun tadına baktırabilirsin." Brigman öfkeden kuduruyordu ama yine de Baldor kılıcını kaldırıp Brigman'ın göğsüne bastırınca dilini tuttu.</p>

  <p>Roran ne yapması gerektiğine karar vermek için en fazla beş dakikası olduğunu tahmin etti. Her şeyin tehlikede olduğu, havada asılı kaldığı bir beş dakika.</p>

  <p>Gelenleri uzaklaştırmak için kaçını öldürüp sakatlamaları gerektiğini hesaplamaya çalıştı ama anında imkânsız olduğunu anladı. Adamlarının avantaj sağlamak için üstlerine dörtnala gelen atlıları sürecek yer yoktu. Arazi fazla düzdü, herhangi bir manevra yapmak imkânsızdı.</p>

  <p>Eğer savaşırsak kazanamayız, öyleyse... Onları korkutsak nasıl olur? Ama nasıl? Ateşle mi? Ateş lehlerine olabileceği gibi aleyhlerine de olabilirdi. Ayrıca rutubetli otluk arazi tutuşmaz, için için yanardı. Duman? Hayır, bunun faydası olmazdı.</p>

  <p>Carn'a baktı. "Saphira'nın bir görüntüsünü oluşturabilir misin? Kükreyip ateş çıkarırken bir görüntü? Sanki gerçekten buradaymış gibi?"</p>

  <p>Büyücünün ince yüzünden renk uçup gitmişti. Başını iki yana salladı, paniklemiş gibiydi. "Belki. Bilemiyorum, daha önce hiç denemedim. Aklımda kaldığı haliyle bir görüntüsünü yapabilirim ancak. Gerçekten canlı bir yaratığa bile benzemeyebilir." Başıyla Üzerlerine gelen atlıları işaret etti. "Garip bir şeyler olduğunu anlayacaklardır."</p>

  <p>Roran tırnaklarını avuçlarına gömdü. Belki dört dakikaları kalmıştı.</p>

  <p>"Denemeye değebilir," diye mırıldandı. "Onların dikkatini dağıtmamız gerek, kafalarını karıştırmamız gerek." Kampa yaklaşan bir yağmur perdesi görmeyi umarak gökyüzüne baktı. Ama çok yukarlarda süzülen birkaç buluttan başka bir şey yoktu görünürde.</p>

  <p>Kafa karışıklığı, belirsizlik, şüphe... İnsanlar neden korkardı? Bilinmezden korkarlardı, anlayamadıkları şeylerden korkarlardı!</p>

  <p>Roran bir anda düşmanlarının kendine güvenlerini sarsacak belki yarım düzine tezgâh geçirdi aklından, her biri bir öncekinden daha çılgıncaydı, ta ki aklına aslında son derece basit olan, cesaret isteyen ve mükemmel görünen o plan gelene dek. Üstelik diğerlerinden farklı olarak kendine de daha uygundu, çünkü uygulamak için sadece bir tek kişiye daha ihtiyacı vardı: Carn.</p>

  <p>"Adamlara çadırlarına gizlenmelerini emret!" diye bağırdı hemen harekete geçerek. "Ve sessiz olmalarını. Saldırıya uğramadığımız sürece çıt bile çıkarmalarını istemiyorum!"</p>

  <p>Yakınlardaki boş bir çadıra koştu; balyozunu yine kemerine sokuşturup yerdeki şiltelerden birinin üstünden gri yünlü bir battaniye aldı. Sonra yakılmış bir ocak ateşine gitti, savaşçıların tabure gibi kullandıkları bir kütüğün genişçe olan kök kısmını kaptı.</p>

  <p>Kütük bir kolunun altında, battaniyeyi diğer omzuna vurup kamptan koşar adım, çadırların birkaç metre ötesindeki hafif bir yüksekliğe tırmandı. "Birisi bana birkaç hayvan kemiği bulup getirsin ve bir de içki içmek için kullandığımız boynuzu!" diye seslendi. "Üstünde haritalarımın durduğu masamı da getirin. Hadi! Kahretsin! Çabuk olun!"</p>

  <p>Arkasında çadırlarına saklanmak için aceleyle koşuşturan adamların ayak sesleriyle, itip çarpılan eşyaların seslerini duyuyordu. Birkaç saniye sonra istediği eşyaları bulup getirmeye çalışan adamların çıkardığı gürültü dışında, kampa ürkütücü bir sessizlik çökmüştü.</p>

  <p>Roran gelen atlıları kontrol etmekle vakit geçirmedi. Bulunduğu yerin en yüksek noktasına çıktı, kütüğü kalın kısmı üstüne koyup birkaç kez olduğu yerde ileri geri döndürerek oynamayacak şekilde sağlamlaştırdı. Sağlam olduğuna emin olduktan sonra üstüne oturdu ve eğimli araziden aşağı dörtnala Üzerlerine gelen atlılara baktı.</p>

  <p>Gelmelerine üç dakika gibi bir zaman vardı. Oturduğu kütükte, yaklaşan atların çıkardığı sarsıntıyı hissedebiliyor, her geçen saniyeyle sarsıntı daha da şiddetleniyordu.</p>

  <p>"Kemiklerle boynuz nerde kaldı?!" diye bağırdı, gözlerini yaklaşan süvarilerden ayırmadan.</p>

  <p>Çabuk bir el hareketiyle sakalını sıvazladı, tüniğini düzeltti. Zincirli zırhımı giyseydim keşke, diye geçirdi içinden korkuyla. Ama sonra soğukkanlı ve hin tarafı, düşmanlarının kendisini sanki dünya umurunda değilmiş gibi, üstünde savaş zırhı olmadan oturduğunu görmelerinin daha fazla endişelendireceğini düşündürdü. Aynı benlik, balyozunu da olduğu yerde, yani kemerinde bırakmasını fısıldıyordu; böylelikle askerlerin üstünde, sanki kendini güvende hissediyormuş havasını uyandıracaktı.</p>

  <p>Koşarak yanına gelen Carn, "Kusura bakma," dedi soluk soluğa; yanında Roran'ın çadırından aldıkları küçük katlanır masayı taşıyan bir adam vardı. Masayı onun önüne kurdular ve battaniyeyi üstüne yaydılar; arkasından Carn, getirdiği içi yarı yarıya tatlı şarap dolu boynuzunu ve deri bir tas içinde bir hayvana ait beş tane eklem kemiğini Roran'a verdi.</p>

  <p>"Hadi, tamam, ne bekliyorsunuz, gidin burdan!" dedi Roran. Carn gitmek üzere dönerken Roran onu kolundan yakaladı. "Beni çevreleyen havanın titreşiyormuş gibi görünmesini sağlayabilir misin? Soğuk bir kış gününde yanan ateşin üstünde titreşen hava gibi?"</p>

  <p>Carn gözlerini kıstı. "Sanırım yapabilirim, iyi ama ne işe..."</p>

  <p>"Yapabiliyorsan yap sadece. Şimdi hadi git sen de saklan!"</p>

  <p>İnce uzun boylu büyücü saklanmak üzere kampa koşarken, Roran da tastaki kemikleri çalkalayıp masaya devirdi ve kendi kendine kemiklerle oynamaya başladı. Onları birer, ikişer, üçer havaya atıp elinin tersi üstünde yakalamaya çalışıyordu. Babası, Garrow, uzun yaz gecelerinde Palancar Vadisi'ndeki evlerinin verandasında eski sallanan sandalyesinde otururken bir yandan piposunu tüttürür, bir yandan da bu oyunu oynayarak kendi kendine eğlenirdi. Bazen Roran da onunla birlikte oynar ama genellikle kaybederdi; zaten Garrow da oyunda asıl kendiyle yarışırdı.</p>

  <p>Kalbi güm güm çarpmasına ve elleri vıcık vıcık ter içinde olmasına karşın Roran, sakin kalmaya çalışıyordu. Bu tezgâhın bir parça başarılı olma şansı varsa, gerçekte ne hissediyor olursa olsun, sarsılmaz bir özgüvenle hareket etmek zorundaydı.</p>

  <p>Bütün dikkatini kemiklere verdi ve atlılar gittikçe yaklaştığı halde başını kaldırıp bakmadı. Nal sesleri o kadar yaklaşmıştı ki, Roran onların neredeyse kendini ezip üstünden geçeceğine inanmaya başladı.</p>

  <p>Ne garip bir ölüm şekli olur ama, diye düşündü acıyla gülerek. Sonra Katrina ve henüz doğmamış çocuğunu düşündü ve ölse bile soyunun devam edecek olması düşüncesi onu rahatlattı. Bu Eragon'un ölümsüz oluşuyla aynı şey değildi ama bir tür ölümsüzlüktü işte ve yeterdi.</p>

  <p>Sonunda süvari, masanın birkaç metre önüne kadar yaklaşınca, biri bağırdı: "Hoov! Hoov! Durun! Dizginlerinizi çekin, dizginlere asılın dedim!" Çekilen dizginlerden çıkan deri gıcırtıları ve demir şakırtıları arasında, sabırsız hayvanlar istemeye istemeye durmak zorunda kaldılar.</p>

  <p>Roran ise hâlâ bakışlarını kemiklerden kaldırmamıştı.</p>

  <p>Sonra boynuzdaki keskin içkisinden bir yudum aldı, kemikleri yeniden attı ve ikisini elinin tersiyle yakaladı, kemikler elinin üstünde eklemleri arasından sağa sola yalpalıyordu. Ter içinde kalmış atların buram buram ekşi kokusunun yanı sıra yeni karılmış taze toprak kokusu doldu burnuna, ılık ve yatıştırıcıydı.</p>

  <p>Adamlara durma emrini veren aynı adam, "Hoov! Selam dostum!" diye seslendi. "Hoov dedim! Böyle güzel bir sabahta oturmuş, sanki dünya umurunda değilmiş gibi içip kendi kendine şans oyunu oynuyorsun, kimsin sen? Tanışma şerefine erebilir miyiz? Kimsin diye soruyorum?"</p>

  <p>Ağır ağır, sanki askerleri daha yeni fark etmiş ve çok da önemli olmadıklarını düşünüyormuş gibi selam vermek için gözlerini masadan kaldırıp, nefes nefese kalmış kocaman siyah bir savaş aygırı üstünde, tüylerle süslü miğferiyle karşısına dikilen ufak tefek sakallı adama baktı.</p>

  <p>"Ben kimsenin dostu değilim, hele sizin hiç değilim," dedi Roran, bu şekilde samimi bir hitapla çağrılmaktan hoşlanmadığını gizlemeyen tavırla. "Oyunumu böyle kaba bir şekilde kesme cüretini gösteren kimdir, asıl ben size sorayım?"</p>

  <p>Adam Roran'a, sanki avlanırken karşılaştığı tuhaf, hiç görmediği bir yaratıkmış gibi incelercesine bakarken miğferindeki uzun tüyler sallanıp titreşiyordu. "Adım Hızlı Tharos, muhafızların komutanıyım. Çok küstah olmanıza rağmen, söylemeliyim ki, adınızı bile öğrenemeden sizin gibi bir kendini bilmezi öldürmek beni gerçekten üzer." Tharos sonra da sözlerini iyice vurgulamak ister gibi elindeki mızrağın ucunu Roran'a çevirinceye kadar indirdi.</p>

  <p>Tharos'un hemen arkasında sıkı nizam içinde üç sıra süvari vardı. Aralarında Roran zayıf, karga burunlu, bir deri bir kemik yüzleri ve kollarıyla (kolları omuzlarına kadar çıplaktı) bir adamı fark etti; adam Roran'a Varden'in büyücüsünü hatırlatmıştı. Aniden Carn'ın havayı titreştirmeyi başarmış olmasını diledi içinden. Yine de başını çevirip bakmaya cesaret edemedi.</p>

  <p>"Adım Güçlü Balyoz," dedi. Tek hızlı bir hareketle, kemikleri bir araya topladı ve onları avuçlayıp havaya attı, elini ters çevirip üçünü düşürmeden yakalamayı başarabildi. "Roran Güçlü Balyoz ve Eragon Shade Katili de benim kuzenim. Beni değilse bile onun ismini duymuş olmanız lazım."</p>

  <p>Sıralanmış süvariler arasında huzursuz bir kıpırdanma oldu ve kısacık bir an Tharos'un gözlerinin hayretle büyür gibi olduğunu hissine kapıldı. "İlginç bir iddia bu, ama doğruluğundan nasıl emin olabiliriz ki? Amacına hizmet ettiği sürece herkes bir başkası olduğunu söyleyebilir."</p>

  <p>Roran balyozunu çıkarıp tok bir bam sesiyle masaya bıraktı. Sonra askerlere aldırmayarak oyun oynamaya devam etti. Elinin üstünden iki kemiği düşürüp de kendi kendine oynadığı oyunu kaybedince ters bir tavırla söylendi.</p>

  <p>"Şey," dedi Tharos, hafifçe öksürerek. "Gerçekten çok renkli bir şöhretiniz var Güçlü Balyoz, gerçi bazıları biraz abartıldığını düşünüyorlar. Örneğin Surda'da, Deldarad köyünde neredeyse üç yüze yakın adamı tek başınıza devirdiğiniz doğru mu?"</p>

  <p>"Yerin adını hiç bilmem ama eğer oysa, o zaman evet, orada epey asker doğradım. Yalnız sadece yüz doksan üç kişiydiler ve ayrıca savaşırken adamlarım tarafından çok iyi kollanıyordum."</p>

  <p>"Sadece yüz doksan üç kişi mi?" diye sordu Tharos garipseyen bir tonla. "Çok alçakgönüllüsünüz Güçlü Balyoz. "Böyle bir başarı insanı şarkılara, hikâyelere konu edebilir."</p>

  <p>Roran omuz silkip boynuzu ağzına götürüp bir yudum alıyormuş gibi yaptı; çünkü Cücelerin imali güçlü biranın aklını bulandırmasına göz yumamazdı. "Ben kazanmak için savaşırım, kaybetmek için değil... Size bir içki ikram edeyim, bir savaşçıdan diğerine," dedi ve elindeki boynuzu Tharos'a uzattı.</p>

  <p>Kısa boylu savaşçı bocaladı, arkasında duran büyücüsüyle kısa bir an göz göze geldi. Sonra dudaklarını yalayıp, "Peki, bir deneyeyim," dedi. Atından inen Tharos mızrağını askerlerden birine verdi. Zırh eldivenini çekip çıkardı ve masaya yürüyüp tereddütle içinde içki olan boynuzu Roran'dan aldı.</p>

  <p>Tharos içkiyi kokladı, sonra da esaslı bir yudum aldı ama tadından yüzünü buruşturup titreyince miğferindeki tüyler sallandı.</p>

  <p>"Hoşunuza gitmedi mi?" diye sordu Roran eğlenerek.</p>

  <p>"İtiraf edeyim, bu dağ içkileri benim için biraz sert," dedi Tharos, boynuzu Roran'a geri vererek. Ben kendi bölgemizin şaraplarını seviyorum; onlar içimi yumuşak ve tatlı, ayrıca insanın aklını başından almıyor."</p>

  <p>"Bu içki bana anne sütü gibi gelir oysa," dedi Roran yalan söyleyerek. "Onu sabah öğle akşam hep içerim."</p>

  <p>Tharos yeniden eldivenlerini giyip atının yanına döndü, eyerine tırmanarak mızrağını kendisi için tutan askerden geri aldı. Arkadaki karga burunlu büyücüsüyle yeniden kısaca bakıştılar. Tharos'un yere ayak bastığı o kısacık andan beri, Roran büyücünün yüzüne karanlık bir ifade çöktüğünü fark etmişti. Büyücüdeki bu değişikliği Tharos da fark etmiş olmalıydı, çünkü birden kendi yüzü de gerginleşti.</p>

  <p>"Misafirperverliğiniz için teşekkürler, Roran Güçlü Balyoz," dedi; arkasındaki bütün birliğin duyabileceği şekilde sesini yükseltmişti. "Umarım ben de yakında Aroughs'un surları içinde sizi ağırlama fırsatı bulur ve size ailemin bağlarından en iyi şarapları ikram etmek isterim; belki onları tattıktan sonra şu içtiğiniz vahşi sütten sizi vazgeçirmek mümkün olur. Sanırım bizim şaraplarımızı çok daha fazla beğenirsiniz. Biz onları meşeden fıçılar içinde aylarca, hatta bazen yıllarca bekletiriz. Bütün bu emeklerin boşa çıkması, o fıçıların parçalanarak o şarapların sokaklara dökülmesi, yolları üzümlerimizin kan kırmızı rengine boyaması doğrusu yazık olur."</p>

  <p>"Bu gerçekten üzücü olur," diye karşılık verdi Roran. "Ama bazen masayı silerken, biraz dökülmesinin de önüne geçemezsiniz." Bunu söyleyip elindeki boynuzun içinde kalan bir iki yudum içkiyi çimlere döktü.</p>

  <p>Tharos bir iki saniye hiç kımıldamadan kalmıştı (tepesindeki tüyler bile hareketsizdi); sonra, öfkeyle kükrercesine atını harekete geçirip adamlarına bağırdı: "Düzene girin, düzene girin diyorum!.. Yeahh!" O son bağrışla atını mahmuzlayıp Roran'ın yanından uzaklaştı; askerleri de arkasından onu takip ederek geldikleri yoldan Aroughs'a dörtnala dönmek üzere atlarını dehlediler.</p>

  <p>Roran askerler iyice uzaklaşana kadar kendinden emin ve umursamaz tavrını korudu, sonra hafifçe of çekip dirseklerini dizlerine dayadı. Elleri hafiften titriyordu.</p>

  <p>işe yaradı, diye düşündü.</p>

  <p>Adamlarının koşarak kamptan geldiklerini duydu; geriye bakınca Baldor ile Carn'ın yaklaştıklarını, yanlarında da çadırlarda saklanan en az elli savaşçı olduğunu gördü.</p>

  <p>"Başardın!" diye bağırdı Baldor yanına gelerek. "Başardın! İnanamıyorum!" Gülüp Roran'ın omzuna, onun masaya çarpmasına neden olacak sertlikte bir şaplak indirdi.</p>

  <p>Diğer adamlar da çevresini kuşatmıştı, onlar da gülüyorlar, abartılı övgü dolu sözlerle beğenilerini dile getiriyorlar, onun liderliğinde Aroughs'u tek bir kayıp bile vermeden alabileceklerine dair atıp tutuyorlar ve şehir halkının cesaretlerini ve karakterlerini küçümseyici şakalar yapıyorlardı. Bir tanesi Roran'ın eline içi yarı yarıya dolu ılık şarap tulumu tutuşturdu; Roran beklenmedik bir tiksintiyle bakıp sonra onu solundaki adama verdi.</p>

  <p>"Hiç büyüyapmış mıydın?" diye sordu Carn'a; etraflarını saranların coşkulu gürültüsünden dolayı söyledikleri zor duyuluyordu.</p>

  <p>"Ne?" diyerek biraz yaklaştı Cam. Roran sorusunu tekrarladı, bunun üzerine büyücü gülüp başını deli gibi sallayarak, "Tabii. İstediğin gibi çevrendeki havanın titresiyormuş gibi görünmesini sağladım," dedi.</p>

  <p>"Peki, onların büyücüsüne saldırdın mı? Ayrılırlarken yüzündeki ifade sanki bayılmak üzereymiş gibiydi."</p>

  <p>Gülümseme Carn'ın bütün yüzüne yayılmıştı. "Buna sebep kendisi oldu. Benim yaptığımı sandığı illüzyonu bozmaya çalıştı, yani titreşen hava perdesini yarıp geçerek arkasındakini görmeye çalıştı ama ne yırtacak, ne kıracak, ne de delecek bir şey vardı ortada; dolayısıyla bütün gücünü boşu boşuna harcamış oldu."</p>

  <p>Bunun üzerine Roran güldü ve derken gülmesi adamların coşkulu yaygaralarını da bastırıp uzun bir kahkahaya dönüşerek Aroughs'a doğru yayıldı gitti. Birkaç dakika adamlarının ettiği iltifatların tadını çıkardı; derken kamp girişindeki nöbetçilerden birinin uyarı dolu bağrışı duyuldu.</p>

  <p>"Yana kaçılın! Ne oluyor bakayım!" dedi Roran ve ayağa fırladı. Savaşçılar itaat ettiler. Roran batı yönünden atı üstünde tek başına kampa doğru gelen birini gördü (kanalın kıyısına araştırma yapması için gönderdiği gruptan biri olduğunu anlamıştı). "Onu buraya getirin," diye emretti Roran ve uzun boylu kızıl saçlı bir silahşor atlıyı getirmeye gitti.</p>

  <p>Adamın gelmesini beklerken Roran kemikleri tek tek toplayıp deri tasa attı. Kemikler tıkırtılar içinde tasa düştüler.</p>

  <p>Savaşçı seslenme mesafesine girer girmez Roran bağırdı, "Hey! Her şey yolunda mı? Saldırıya mı uğradınız?"</p>

  <p>Ama adam birkaç metre kalana kadar cevap vermemişti. Atından inip, önce kendini Roran'a tanıttı. Güneşten kurumuş bir kozalak gibi kaskatı bir gerginlikteydi; yüksek sesle konuşarak, "Yüzbaşım, efendim!" dedi. Yakından bakınca Roran onun aslında bir çocuk olduğunu gördü, kampa ilk girdiğinde kendisini karşılayıp atının dizginlerini elinden alan çocuk. Ama bunu fark etmek Roran'ın endişeli merakını gidermemişti.</p>

  <p>"Eee, ne var? Akşama kadar bekleyecek miyiz?"</p>

  <p>"Efendim! Hamund size ihtiyacımız olan mavnaları bulduğumuzu, diğer kanala transfer edebilmek için kızaklar yaptıklarını söylemem için gönderdi."</p>

  <p>Roran başını salladı. "Güzel. Onları zamanında öbür tarafa geçirebilmek için daha fazla adama ihtiyacı var mı?"</p>

  <p>"Efendim, hayır efendim!"</p>

  <p>"Peki, hepsi bukadar mı?"</p>

  <p>"Efendim, evet efendim!"</p>

  <p>"Bana devamlı efendim demek zorunda değilsin. Bir kere söylemen yeter. Anlaşıldı mı?"</p>

  <p>"Efendim, evet ... Ah, şey, evet, yani, evet, tabii efendim."</p>

  <p>Roran gülmemek için kendini zor tutuyordu. "İyi iş yaptın. Git karnını doyur, sonra da madene git ve gel bana durumu bildir. Şu ana kadar ne yapmışlar bilmek istiyorum."</p>

  <p>"Evet ef... Özür dilerim, efendim ... Yani, şey, demek istememiştim... Hemen gidiyorum yüzbaşım." Çocuğun kekelerken yanakları kızarmıştı. Hızla başını eğip selam verdi, sonra birlikte geldiği aygıra binip çadırlara doğru uzaklaştı.</p>

  <p>Çocuğun gelişi Roran'ı daha fazla düşüncelere sevk etmişti. Çünkü her ne kadar kılıçların tadına bakmaktan şimdilik savaşçılarını kurtarmış olsa da, hâlâ yapacak çok şey vardı; ayrıca halletmeleri gereken işler eğer doğru dürüst yapılmazsa kuşatmayı başaramamalarına neden olabilirdi.</p>

  <p>Görevli olmayan askerlere dönüp, "Birlikte kampa gidiyoruz! Gece olmadan çadırların etrafında iki sıra hendek kazılmasını istiyorum; o korkak askerler fikirlerini değiştirip yine de saldırmaya gelebilirler ve hazır olmalıyız," dedi. Birkaç adam hendek kazma fikrini duyunca söylendi ama emir çoğunluk tarafından esprilerle karşılanmıştı.</p>

  <p>Carn alçak sesle, "Yarın için belki onları fazla yormasak?" dedi.</p>

  <p>"Biliyorum," diye yanıtladı Roran da yumuşak bir sesle. "Ama kampın takviye edilmesi gerek ve bu da onları gevşemekten korur. Ayrıca yarın ne kadar yorgun olurlarsa olsunlar, savaş onları yeniden canlandıracaktır. Hep böyle olur."</p>

  <p><br /></p>

  <p>Anlık çıkan sorunlarla ilgilenip sürekli hareket halinde olunca, boş kaldığı zamanlarda ise durum değerlendirmesi yaptığından Roran için gün çabuk geçmişti. Adamları yiğitçe çaba gösteriyorlardı (onları askerlerden kurtarmakla, sözcüklerle anlatılmayacak ölçüde güven ve desteklerini kazanmıştı). Yine de bütün çabalarına rağmen, kalan zamanda hazırlıkları bitiremeyeceklerini giderek daha iyi anlıyordu.</p>

  <p>Bütün sabah, öğle ve akşamüstü boyunca Roran'ın içine bir çaresizlik hissi çöreklenmişti; kendi kendine uygulaması böyle zor ve karışık bir plan yaptığı için sövdü.</p>

  <p>Bunu yapmak için yeteri kadar zamanımızın olmadığını baştan hesaplayabilmeliydim, diye düşündü. Ama plan değiştirmek için çok geçti artık. Yapabilecekleri tek şey, ellerinden geleni yapmak ve adamın yetersizliğinden doğacak yanlışları değerlendirip kendilerine buradan bir zafer elde etmekti.</p>

  <p>Akşam olup yapılan hazırlıklar ani bir ivme kazanıp bitmeye yüz tutar gibi olunca, içinde yanan bir ümit kıvılcımı kuruntularını hafifletir gibi oldu. Birkaç saat sonra karanlık iyice çöküp tepelerinde yıldızlar parlamaya başladığında beraberinde yedi yüz adamla birlikte değirmenlerin yanındaydılar; yarın, gün bitmeden almaya çalışacakları Aroughs için gerekli bütün hazırlıkları tamamlamışlardı.</p>

  <p>Roran, uğruna didindikleri şeyi inceledikten sonra hayret, rahatlama ve gurur dolu bir kahkaha attı.</p>

  <p>Sonra etrafındaki savaşçılarını kutlayıp onlara çadırlarına dönmeyi emretti. "Şimdi biraz zamanınız varken dinlenin. Şafakta saldırıya geçeceğiz!"</p>

  <p>Adamları bariz yorgunluklarına rağmen bu sözlere coşkuyla karşılık verdiler.</p>
</body>
</html>
