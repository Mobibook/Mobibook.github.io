<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>İmparatorluk'un Mirasçısı</h1>

  <p>Eragon yeşil kulenin aşınmış basamaklarını ağır ağır çıkıyordu. Vakit günbatımına yakındı, sağ tarafında, yuvarlak eğimli duvarlara açılmış pencerelerden Urû'baen'in gölgeler içindeki binalarını, şehrin dışında kalan puslu arazileri ve helezonik basamakları çıkmaya devam ettikçe kulenin arka tarafında kalan kayalık tepenin dev karanlık cephesini görüyordu.</p>

  <p>Kule yüksekti ve Eragon da yorgundu. İçinden, keşke tepeye Saphira'yla uçsaydım, diye geçirdi. Çok uzun bir gün olmuştu, o anda, Saphira'yla oturup havanın kararışını seyrederken bir fincan sıcak çay içmekten başka bir şey istemiyordu. Ama her zamanki gibi, yine yapacak bir sürü iş vardı.</p>

  <p>Murtagh ve Thorn'dan ayrılıp yeniden saraya indiklerinden beri Saphira'yı yalnızca iki kere görmüştü. Saphira öğleden sonrasının çoğunu Varden'lilere geri kalan askerleri öldürüp yakalamaya, sonrasında da, taş saçağın üstlerine düşüp kırılacağından korkarak evlerini terk eden ve şehir dışında araziye dağılan aileleri toplamaya ve onları kamplara getirmeye yardım ederek geçirmişti.</p>

  <p>Taş saçak yıkılmamıştı. Elflerin Eragon'a söylediğine göre bunun sebebi, geçen yıllar içinde (Urû'baen'in hâlâ Irea olarak bilindiği zamanlardan beri) yapılan büyülerin taşla bütünleşmesi yüzündendi. Ayrıca bir diğer sebep de taş saçağın büyük ölçüleriydi, bu sayede patlamanın etkisini önemli bir zarar vermeden atlatabilmişti. Kayalık tepe patlamadan sonra meydana gelen zehirli atığı kendi içinde kontrol altına almakta yardım etmişti ama yine de büyük bir miktarı sarayın girişinden kale içine dağılmış ve Urû'baen'in içinde veya civarında oturan kim varsa bir şekilde büyüyle iyileştirilmeye gereksinim duymuştu, yoksa ya öleceklerdi ya da çok ağır bir hastalığa yakalanacaklardı. Çok kişi hastalanmıştı. Elflerle beraber Eragon da mümkün olduğu kadar çok kişiyi kurtarmaya çalışmıştı. Eldunari'den aldığı enerji Varden'in büyük bir kısmıyla şehrin yerlisi pek çok insanı iyileştirmesini sağlamıştı.</p>

  <p>O sırada Elfler ve Cüceler daha fazla zehrin dışarı sızmasını önlemek amacıyla sarayın önüne duvar örmekle meşguldü. Bunu önce içerde sağ kalan asker, hizmetkâr, aşağıdaki zindanlarda zincirli birçok tutuklu gibi pek çok insanı arayıp dışarı çıkardıktan sonra yapmışlardı. Sarayın içindeki depolarda saklı büyük hazineleri çıkarmak ise daha sonraki bir zamana kalıyordu. Kolay bir iş olmayacaktı. Pek çok odanın duvarları yıkılmıştı; hâlâ ayakta olan diğer oda duvarlarıysa yanına yaklaşan için tehlike arz eder türdendi. Dahası içerdeki havaya, taşlara ve sarayın kalabalık odalarındaki eşyalara sinen zehrin kokusunu yok etmek için büyüye başvurmak, dışarıya taşımak istedikleri her eşyayı temizlemek içinse yeniden büyü gerekmişti.</p>

  <p>Saray kapatıldıktan sonra Elfler şehri ve çevresindeki araziyi üstüne çöken zehirli atıktan arındırmaya başlayacaklar ve böylece bölge yeniden yaşanılır bir hale gelecekti. Eragon bu konuda da yardım etmesi gerekeceğinin farkındaydı.</p>

  <p>İyileştirme çabalarına girişmeden ve Urû'baen'in içinde dışında herkesi koruyucu büyülerle emniyete almadan önce, tam bir saat eski dilin gerçek ismini kullanarak, Galbatorix'in binalara ve şehrin insanlarına yaptığı büyüleri ortaya çıkarıp çözmeye çalışmıştı. Bazı büyülerin zararsız olduğunu görmüştü, hatta aralarında faydalı olanları da vardı, örneğin, bunlardan bir tanesi bir kapının gıcırdamasını önlemek içindi ve gücünü de kapının üstüne nakşedilmiş yumurta büyüklüğünde bir kristalden alıyordu. Yine de her ne kadar zararsız görünürse görünsün, Eragon yapılmış hiçbir büyüyü arkada bırakmaya cesaret edemiyordu. Özellikle de Galbatorix'in hizmetindeki insanların üzerine yapılan tılsımları. Bunların arasında sadakat yemini en sık karşılaştıklarıydı ama ayrıca insanlara bazı özel yetenekler bahşeden başka tılsımlar ve farklı çok daha gizemli büyüler de vardı.</p>

  <p>Eragon soyluların ve halktan çalışanların üstünden büyüyle girdikleri esareti kaldırırken, sanki onlardan değerli bir şeyi koparıyormuş gibi arada sırada ıstıraplı bir feryat duyduğu da oluyordu.</p>

  <p>Galbatorix'in Eldunari'leri köleleştirmek için üstlerine kurduğu kısıtlamaları kaldırırken ise kısa süreli bir sıkıntı yaşanmıştı. Serbest kalan Eldunari'ler derhal yayılıp şehirdeki insanların zihinlerine sızmaya, dost düşman demeden saldırmaya başlamışlardı. O an şehirdekileri insanı canından bezdiren bir korku sarıvermişti; herkes, Elfler bile oldukları yere çöküp korkudan bembeyaz kesilmişti.</p>

  <p>Ardından Blödhgarm ile kalan on büyücüsü, içlerinde Eldunari bulunan metal kutulardan oluşan konvoyu bir çift ata bağlamışlar ve ejderhaların zihinleriyle o kadar etkili olamayacakları bir uzaklığa götürülmek üzere Urû'baen'den çıkartmışlardı. Glaedr ve Vroengard'dan getirilen birkaç Eldunari de bu çıldırmış ejderha konvoyuna eşlik etmekte ısrar etmişti. Beş Eldunari paylaştırılıp Blödhgarm'ın korumasına verilebilsin diye Umaroth ile beraberindekileri gizleyen büyüyü yaptığı dakikalar, döndüklerinden beri Eragon'un Saphira'yı ikinci kez gördüğü zaman olmuştu. Glaedr ile beraberindeki beş Eldunari, Galbatorix'in uzun süredir işkence edip huyunu değiştirdiği ejderhalarla iletişime geçip, onları yatıştırabileceklerini düşünüyorlardı. Eragon ise o kadar emin değildi ama onların haklı olmasını umuyordu.</p>

  <p>Elfler ile Eldunari şehri terk ederlerken Arya kendisiyle iletişime geçmiş, gedikli surların dışında, annesinin ordusundan diğer komutanlarla yaptığı görüşmelerdeydi ve Eragon'a zihniyle sorular yöneltiyordu. O kısa zihinsel temas anında Eragon onun Islanzadi'nin ölüm haberiyle nasıl yıkıldığını, hissettiği matemin altında nasıl büyük bir pişmanlık yattığını, içinde nasıl büyük bir öfkenin kabardığını, duygularının etkisinde mantığını nasıl yitirir gibi olduğunu ve onu yeniden nasıl güçlükle devreye sokabildiğini görüp hissetti. Eragon elinden gelen teselliyi ona göndermeye çalışmıştı ama çabaladığı her şey kızın yaşadığı kaybın büyüklüğü karşısında önemsiz kalıyordu.</p>

  <p>Murtagh ayrıldığından beri ara ara Eragon da bir boşluk hissine kapılıyordu. Galbatorix'i öldürdüğü için mutluluk hissedeceğini sanmıştı ve aslında mutlu olmasına rağmen (ki mutluydu), kralın ölümünün ardından şimdi ne yapması gerektiğini kestiremiyordu. Hedefine ulaşmıştı. Tırmanılmaz gibi görünen dağın zirvesine ulaşmıştı ve artık şimdi önünde bundan başka bir hedef olmadan kendini boşlukta hissediyordu. Saphira'yla bundan sonra ne yapacaklardı? Hayatlarına yön ve anlam verecek ne kalmıştı? Zaman gelecek Saphira'yla birlikte yeni jenerasyon ejderhaları ve yeni süvarileri yetiştireceklerini biliyordu ama bu bile daha gerçek görünmeyecek kadar uzak bir zamandı.</p>

  <p>Bu konuları düşünmek içini sıkıyor, kendisini hasta gibi hissetmesine neden oluyordu. Başka şeyler düşünmeye çalıştı ama yine de cevabını bulmamış bu sorular aklının bir ucunda içini kemirmeye devam ediyor ve hissettiği boşluk duygusu devam ediyordu.</p>

  <p>Belki de Murtagh ile Thorn haklıydılar.</p>

  <p>Yeşil kulenin basamakları çık çık bitmek bilmiyordu. Merdivenleri döne döne yorgun argın zorla çıkıyordu; aşağıda sokakta insanlar karınca gibi görünmeye başlamıştı; baldırları ve ayak bilekleri hep aynı hareketi yapmaktan yanıyorlardı. Dar pencere içlerine kırlangıçların yaptığı yuvaları gördü ve bir pencerenin altında da küçük kuş iskeletlerinden bir yığın. Mutlaka ya bir kartaldan ya da bir şahinden kalmaydı.</p>

  <p>Sonunda döner merdivenlerin tepede sonu gözükünce (sivri kemerli bir kapı vardı, zamanla rengi kararmıştı) biraz kafasını toparlamak için durdu ve nefesinin düzelmesini bekledi. Sonra ağır ağır son birkaç basamağı da çıktı, kilidin dilini kaldırdı ve kapıyı itip, Elflerin inşa ettiği bu gözetleme kulesinin tepesindeki yuvarlak odaya girdi.</p>

  <p>İçerde kendisini Saphira ile beraber altı kişi bekliyordu: Arya, kır saçlı Elf Lort Dathedr, Kral Orrin, Nasuada, Kral Orik ve kedi adamların kralı Grimrr Yarımpati. Geniş bir daire şeklinde ayaktaydılar (Kral Orrin oturuyordu). Saphira merdivenlerin tam karşısındaydı, arkasında kuleye girmesini mümkün kılan güneye bakan pencere vardı. Batan güneşin ışıkları kulenin içine yan taraftan sızıyor, duvarlardaki Elf işi taş oymaları ve eski hali kalmamış yere döşeli, karmaşık desenli, renkli taş işini aydınlatıyordu.</p>

  <p>Saphira ile Grimrr dışında herkes gergin ve rahatsız görünüyordu. Arya'nın gözlerinin çevresindeki teninin gerginliğinden ve sarımsı boynundaki sert çizgiden, Eragon onun kederli ve bozuk olduğunu görebiliyordu. Eragon onun kederini azaltmak için bir şeyler yapabilmeyi isterdi. Orrin uzun arkalıklı koltuklu oturmuş, sol eliyle bandajlı göğsünü tutuyordu, sağ elinde ise bir kadeh şarap vardı. Aşırı dikkatle hareket ediyordu, sanki kendini incitmekten korkuyormuş gibi; ama gözleri berrak ve bakışları netti; böylece Eragon onu böyle titiz yapan şeyin içkisi değil, yarası olduğunu anladı. Dathedr bir parmağıyla kılıcının topuzuna pıt pıt tempo tutarken, Orik ise ayakta iki eliyle Volund'u kavramış kendi sakalını seyrediyordu. Çekici dikine vaziyette yerde hemen yanındaydı. Nasuada sanki üşümüş gibi kollarını kavuşturmuştu. Sağında Grimrr Yarımpati diğerleriyle ilgilenmiyormuş gibi camdan dışarı bakıyordu.</p>

  <p>Eragon kapıyı açınca herkesin başı kendisine çevrildi ve Orik'in yüzü gülümsemeyle aydınlandı. "Eragon!" dedi heyecanla. Volund'u omzuna kaldırdı, sarsak adımlarla Eragon'un yanma gitti, onu kolundan kavradı. "Onu öldürebileceğini biliyordum! Aferin sana! Bu akşam kutlarız artık, ha? Ateşler yakalım, neşeli seslerimiz göklerde çınlayana kadar coşalım!"</p>

  <p>Eragon güldü ve başıyla olur dedi. Orik onun koluna bir kere daha dostça vurduktan sonra Eragon, Saphira'nın yanına geçerken o da eski yerine döndü.</p>

  <p>"Küçüğüm," dedi Saphira ve burnuyla Eragon'un omzunu sıvazladı.</p>

  <p>Eragon uzanıp onun sert, pullu yanağına dokundu, ona yakın olmaktan huzur duyuyordu. Sonra Saphira'nın hâlâ yanında bulunan Eldunari'ye bir filiz sürgünü gibi düşüncelerini uzattı. Aynı kendisi gibi onlarda da günün yorgunluğu vardı ve az sonra başlayacak toplantıya katılmaktansa izleyip dinlemeyi tercih ediyorlardı.</p>

  <p>Eldunari onun gelişine karşılık verdi ve Umaroth, "Eragon," diyerek karşıladı onu ama ondan sonra o da bir daha konuşmadı.</p>

  <p>İçerde kimse konuşmaya ilk başlayan olmak istemiyordu. Eragon aşağıda şehrin içinden bir at kişnemesi duydu. Kalenin dışından kazma sesleri geliyordu. Kral Orrin oturduğu yerde huzursuzlukla kıpırdanıp şarabından bir yudum aldı. Grimrr sivri kulağını kaşıyıp, sanki algılamak ister gibi burnuyla havayı kokladı.</p>

  <p>Sonunda Dathedr sessizliği bozdu. "Karar vermemiz gereken bir durum var," dedi.</p>

  <p>"Bunu biliyoruz Elf," diye homurdanarak söylendi Orik.</p>

  <p>"Bırak konuşsun," dedi Orrin ve elindeki mücevher kakmalı kupasıyla hafiften bir Elfi işaret etti. "Ne yapmamız gerektiğini düşündüğünü dinlemek isterim." Yüzünde acı, neredeyse alay eden bir gülümseme belirdi. Başını sanki konuşmasına izin veriyormuş gibi bir edayla Dathedr'a çevirdi.</p>

  <p>Dathedr karşılık olarak boynunu selamlar gibi hafifçe kırdı. Elf kralın kendine tavrına içerlediyse bile belli etmemişti. "Galbatorix'in ölümü bir sır değil. Şu anda bile zaferimizin haberi kanatlanmış ülkenin dört bir yanına uçmakta. Hafta sonuna doğru Galbatorix'in öldüğü Alagaesia'nın büyük bir çoğunluğunda duyulmuş olacaktır."</p>

  <p>"Olması gerektiği gibi," dedi Nasuada. Zindancının kendine verdiği tüniği çıkarmış, koyu kırmızı bir elbise giymiş, esir tutulduğu sürede nasıl zayıfladığı bu giysiyle daha fazla gözler önüne serilmişti; elbisesi omuzlarından düşüyor, beli bol geliyordu. Ama hâlâ her ne kadar kırılgan görünse bile, gücünü biraz toparladığı belli oluyordu. Eragon ile Saphira şehre vardıklarında Nasuada hem fiziksel yorgunluktan, hem de duygusal çöküntüden neredeyse bayılmak üzereydi. Jörmundur onu görür görmez alıp kamplarına götürmüş, kadın günün geri kalanını orada gözlerden uzak geçirmişti. Eragon'un onunla toplantıdan önce görüşme imkânı olmamıştı, bu yüzden az sonra görüşmeye başlayacakları konu hakkında onun ne düşündüğüne emin değildi. Eğer çok gerekirse düşünce yoluyla onunla temasa geçerdi ama buna gerek kalmamasını diliyordu, çünkü kadının özel alanına girmek istemiyordu. Henüz olmazdı. Başına gelen onca şeyden sonra olmazdı.</p>

  <p>"Olması gerektiği gibi," diye tekrarladı Dathedr, sesi, yuvarlak odanın kubbe tavanı altında berrak ve güçlüydü. "Fakat insanlar Galbatorix'in öldüğünü öğrenmeye başladıkça, ilk soracakları soru yerine kimin geçeceği olacaktır." Dathedr etrafındaki yüzlere bakındı. "Huzursuzluk yayılmaya başlamadan önce onlara bir cevap hazırlamalıyız. Bizim kraliçemiz öldü. Kral Orrin, siz yaralısınız. Dedikodular eminim diz boyudur. Söylentiler zarar vermeye başlamadan önce önünü almalıyız. Ertelemek felaket getirebilir. Her beyin, etrafına kendi ordusunu toplayıp kendi derebeyliğini kurmasına göz yumamayız. Eğer bu olursa, bütün imparatorluk yüzlerce krallığa bölünür. Bunu hiçbirimiz istemiyoruz. Yerine geçecek biri seçilmeli. Seçilmeli ve tanınmalı, bu her ne kadar zor olursa olsun."</p>

  <p>Arkasını dönmeden Grimrr, "Eğer zayıfsan bir gruba liderlik edemezsin," dedi.</p>

  <p>Kral Orrin yine gülümsedi ama tebessümü gözlerine yansımamıştı. "Peki siz bu oyunda hangi role soyunmayı düşünüyorsunuz Arya? Lort Dathedr? Veya siz Kral Orik? Ya da siz Kral Yarımpati? Yardımlarınıza ve gösterdiğiniz dostluğa şükran borçluyuz ama bu insan ırkının vermesi gereken bir karar, sizin değil. Biz kendi kendimizi yönetiyoruz ve başkalarının kralımızı seçmesine izin vermeyiz."</p>

  <p>Nasuada önünde çapraz kavuşturduğu kollarını sıvazladı ve Eragon'u şaşırtarak, "Katılıyorum," dedi. "Bu bizim kendi kendimize karar vermemiz gereken bir şey." Diğer uçta duran Arya ile Dathedr'a baktı. "Eminim anlarsınız. Siz de bizim size kimi kral ya da kraliçeniz olarak seçmeniz gerektiğini söylememizi istemezdiniz." Orik'e baktı. "Kabileler de seni Hrothgar'ın yerine seçmemize izin vermezlerdi."</p>

  <p>"Evet," dedi Orik. "İzin vermezlerdi."</p>

  <p>"Bu sizin vermeniz gereken bir karar tabii," dedi Dathedr. "Ne yapıp yapmayacağınızı söylemek aklımızın ucundan geçmez. Yine de dostlarınız ve müttefikleriniz olarak, böylesi önemli bir konuda, hele de bizi çok yakından ilgilendiren böylesine bir konuda tavsiyelerde bulunma hakkımız olduğunu düşünmüyor musunuz? Karar vereceğiniz her şeyin geniş kapsamlı sonuçları olacaktır ve bu sonuçların ne olduğunu kimi seçeceğinize karar vermeden önce iyi anlamanız çok önemli."</p>

  <p>Eragon gayet iyi anlamıştı. Bu bir tehditti. Dathedr, Elflerin onaylamadığı bir kişinin seçilmesinin hoş olmayacak sonuçlar doğuracağını söylüyordu. Eragon somurtmamaya çalıştı. Elflerin yaptıkları bu çıkış çok normaldi. Sonuçları ağır olabilirdi ve en ufak bir yanlış onlarca yıl devam edecek yeni sorunlara sebep olabilirdi.</p>

  <p>"Bu... mantıklı görünüyor," dedi Nasuada. Yan gözle Kral Orrin'e baktı.</p>

  <p>Orrin içindeki sıvıyı yuvarlayıp kupasını seyrediyordu. "Peki, bize nasıl bir tavsiyede bulunacaksınız Lort Dathedr? Lütfen söyleyin. Çok merak ediyorum."</p>

  <p>Elf durdu. Batan güneşin hafif ılık ışığı altında gümüş saçları başının çevresinde puslu bir hare gibi yayılıyordu. "Her kim tacı giyecekse, daha başından gerekli yeteneğe ve deneyime sahip olan biri olmalı. Nasıl hükmedileceğinin eğitimini vermeye zaman yok, ayrıca acemi birinin yapacağı hatayı kaldırabilecek durumumuz da yok. Bundan başka, böyle bir kişi böyle bir makama uygun kişilik ve ahlâkta biri olmalı; kral ya da kraliçe olsun Varden'lilerin kabul edeceği birisi olmalı ve ikinci derecede önemli olarak imparatorluk tebaası tarafından kabul görmeli ve ayrıca mümkünse, bu kişi bizim ve diğer müttefiklerin kabul edebileceği biri olmalı."</p>

  <p>"Sıraladığın özelliklerle elimizdeki seçenekleri çok fazla sınırlıyorsunuz," dedi Kral Orrin.</p>

  <p>"Bunlar sadece iyi bir devlet adamlığını sağlarlar. Yoksa siz farklı mı görüyorsunuz?"</p>

  <p>"Ben belki de hoşunuza gitmediği için, görmediğiniz veya elediğiniz birkaç seçenek olduğunu görüyorum. Ama önemli değil. Devam edin."</p>

  <p>Dathedr'ın gözleri kısıldı ama sesindeki yumuşak tarz değişmedi. "En bariz seçenek (ve İmparatorlukta herkesin olacağını düşündüğü kişi) aslında Galbatorix'i öldüren kişidir. Bu da Eragon."</p>

  <p>İçerde hava birden sanki kırılabilir cam gibi gerilmişti.</p>

  <p>Herkes Eragon'a bakıyordu, hatta Saphira ile kedi adam bile. Eragon, Umaroth ve diğer Eldunari'nin de kendisini yakından izlediğini hissediyordu. O da kendisine bakanlara baktı. Bakışlarından ne korkmuştu, ne de kendisini incelemelerine öfkelenmişti. Kadının tepkisini belli eden bir iz görebilmek için Nasuada'nın yüzüne baktı ama ciddi bir ifadeden başka, ne hissettiğini veya düşündüğünü algılayamıyordu.</p>

  <p>Dathedr'ın haklı olduğunu fark etmek bir an sarstı Eragon'u. Yeni kral kendisi olabilirdi.</p>

  <p>Bir an Eragon bu düşüncenin tadını çıkardı: Tahta çıkmasını engelleyebilecek kimse yoktu, Elva ve belki Murtagh hariç hiç kimse (ve artık Elva'yı nasıl durdurabileceğini biliyordu); Murtagh ise orada olmadığı için artık kendisini zorlayamazdı. Saphira ise zihnini okuduğu için biliyordu, tercihi ne olursa olsun kendisine karşı çıkmazdı. Nasuada'nın yüzünden neler düşündüğünü anlayamıyorsa da, içinde garip bir hisle ilk defa onun kenara çekilip meydanı kendisine bırakacağını ve kumandayı eline almasına ses çıkarmayacağını hissediyordu.</p>

  <p>"Ne yapmak istiyorsun?" diye sordu Saphira.</p>

  <p>Eragon düşündü biraz. "Faydalı... faydalı olmak istiyorum. Ama iktidar ve herkese hükmetmek (Galbatorvxfin istediği şeyler) bana cazip gelmiyor. Zaten başka görevlerimiz var."</p>

  <p>Bakışlarını yeniden kendisini izleyenlere çevirerek, "Hayır, bu doğru olmaz," dedi.</p>

  <p>Kral Orrin homurdanıp şarabından bir yudum alırken, Arya, Dathedr ve Nasuada bir parça rahatlamış görünüyorlardı. Onlar gibi Eldunari de, sözlü olarak cevap vermeseler de aldığı kararı beğenmiş görünüyorlardı.</p>

  <p>"Bunu söylediğini duyduğuma memnun oldum," dedi Dathedr. "İyi bir hükümdar olacağına hiç şüphe yok ama bir başka Ejderha Süvarisi'nin daha tahta geçmesinin sanırım ne senin ırkın, ne de Alagaesia'da yaşayan diğer ırklar için iyi olacağını sanmıyorum."</p>

  <p>Ardından Arya, Dathedr'a işaret etti. Gümüş saçlı Elf hafifçe geri çekildi ve Arya, "Roran bir başka tercih isim olabilir," dedi.</p>

  <p>"Roran mı!" dedi Eragon kulaklarına inanamayarak.</p>

  <p>Arya gözlerini Eragon'a dikti, bakışları ciddi, yandan yansıyan ışıkta pırıl pırıl ve kızgındı, tıpkı ışınlı bir zümrüt deseni gibiydi. "Varden, Urû'baen'i ele geçirdiyse onun sayesinde. Aroughs Kahramanı ve daha pek çok başka savaşta başarısı var. Varden de, İmparatorluk'un geri kalanı da tereddüt etmeden onu kabul edecektir."</p>

  <p>"Kaba bir adam ve kendine aşırı güveniyor; ayrıca gerekli olan tecrübeye de sahip değil," dedi Orrin. Sonra hafif mahcup bir tavırla Eragon'dan yana bakıp ekledi: "İyi bir savaşçı ama."</p>

  <p>Arya baykuş gibi bir kere göz kırptı. "Sanırım onun kabalığının uğraşmak zorunda kaldığı şeylerden dolayı olduğunu anlıyorsunuzdur saygıdeğer ekselansları. Ama haklısınız da. Roran'ın gerekli deneyimi yok. Bu da bize geriye iki seçenek bırakıyor: Siz, Kral Orrin ve siz, Nasuada."</p>

  <p>Kral Orrin yüksek arkalıklı koltuğunda kıpırdandı, Nasuada'nın yüzündeki ifade değişmeden kalırken kralın kaşları daha çatılmıştı.</p>

  <p>"Sanırım..." dedi Orrin, Nasuada'ya. "Bir iddiada bulunmak istiyorsun."</p>

  <p>Nasuada çenesini dikleştirdi. "Öyle." Sesi çarşaf gibi bir deniz kadar yumuşaktı.</p>

  <p>"Sanırım bir açmazdayız, çünkü ben de aynı şekilde. Ama acıyıp merhamet göstermeyeceğim." Orrin kupasının kulpunu parmakları arasında yuvarladı. "Bu meseleyi kana dökmeden halletmenin tek yolunun talebinden feragat etmen olduğunu görüyorum. Eğer uygulanmasında ısrar etmeyi sürdürecek olursan bugün kazandığımız her şeyi yıkacaksın ve arkasından meydana gelecek felaket için kendinden başkasını suçlayamayacaksın."</p>

  <p>"Nasuada'nın tahta geçişini tanımamaktan başka sebebin olmadan kendi müttefiklerine mi saldıracaksın?" diye sordu Arya. Kral Orrin fark etmemiş olabilirdi ama Eragon onun soğuk, sert tavrını görmüştü: Her an saldırmaya ve öldürmeye hazır olma hali.</p>

  <p>"Hayır," diye yanıtladı Orrin. "Tahtı ele geçirmek için Varden'e saldırırdım. Arada fark var."</p>

  <p>"Neden?" diye sordu Nasuada.</p>

  <p>"Neden mi?" Soru Orrin'i kızdırmış gibiydi. "Halkım Varden'i yedirdi, besledi, teçhizat verdi, barındırdı. Sizin savaşçılarınızın yanında çarpıştılar ve öldüler; ülke olarak Varden'den çok daha fazla şeyi tehlikeye attık. Varden'lilerin bir vatanı yok; eğer Galbatorix, Eragon ile ejderhaları yenecek olsaydı, sizler kaçıp saklanabilirdiniz; oysa bizim Surda'dan başka gidecek bir yerimiz yok. Galbatorix üzerime bir yıldırım gibi düşerdi ve bütün bölgeyi yerle bir ederdi. Biz bir kumar oynadık, ailelerimizi, evlerimizi, sağlığımızı, özgürlüğümüzü, her şeyi riske attık. Bütün bunlardan, bunca fedakârlıktan sonra gerçekten sadece başımızı okşayıp resmi teşekkürlerinizi alıp vatanımıza dönmekle tatmin olacağımızı mı sanıyorsunuz? Peh! Sürünürüm daha iyi. Buradan Yanan Ovalar'a kadar her yeri kanımızla suladık biz; şimdi de karşılığını istiyoruz." Yumruğunu sıktı. "Şimdi ganimetleri alma zamanı."</p>

  <p>Orrin'in sözleri Nasuada'yı rahatsız etmiş gibi görünmüyordu; aksine düşünceli, hatta neredeyse anlıyormuş gibi görünüyordu.</p>

  <p>"Herhalde Nasuada şu ite istediği şeyi vermeyecek," dedi Saphira.</p>

  <p>"Bekleyip görelim," diye karşılık verdi Eragon.</p>

  <p>"Henüz bizi kötü bir yola sürüklemedi."</p>

  <p>Arya konuştu: "İkiniz umarım dostça bir anlaşmaya varabilirsiniz ve..."</p>

  <p>"Elbette," dedi Kral Orrin. "Ben de bunu isterim." Bakışları Nasuada'ya kaydı. "Ama korkarım Nasuada'nın bu tek yönlü sabit fikri bunu anlamasına engel olacak, bunu kabul etmesi gerekir."</p>

  <p>Arya konuşmasına devam etti: "... Ve Dathedr'ın söylediği gibi, ırkınızın yeni liderini seçmenize karışmayız."</p>

  <p>"Bilirim," dedi Orrin, kendini beğenmiş bir gülümsemeyle.</p>

  <p>"Yine de..." dedi Arya. "Varden'in yeminli müteffikleri olarak sana şunu söylemem gerek ki, onlara yapılmış her saldırıyı kendimize yapılmış sayarız ve aynı şekilde karşılık veririz."</p>

  <p>Orrin'in yüzü sanki ekşi bir şey yemişçesine çekilir gibi oldu.</p>

  <p>"Aynı durum biz Cüceler için de geçerli," dedi Orik. Sesi yerin yedi kat dibinde, madende birbirine sürtünüp aşındıran taşlar gibiydi.</p>

  <p>Grimrr Yarımpati kötü yaralanmış olan patisini gözlerinin önüne kaldırıp pençesinde kalan üç parmağındaki tırnakları inceledi. "Bize söz verildiği gibi tahtın yanı başında yer verildiği sürece, bizler kim kral veya kraliçe oldu, bakmayız. Ama biz anlaşmamızı Nasuada'yla yapmıştık ve bu yüzden o Varden'lilerin liderliğini bırakana dek de Nasuada'yı desteklemeye devam edeceğiz."</p>

  <p>"Hah!" dedi Kral Orrin heyecanla ve öne doğru eğilip bir elini dizine dayadı. "Ama o artık Varden'in lideri değil. Artık değil. Lider Eragon!"</p>

  <p>Yine bütün gözler Eragon'a çevrildi. Eragon hafifçe yüzünü asıp karşılık verdi: "Otoritemi kurtarıldığı andan itibaren Nasuada'ya iade ettiğimin bilindiğini sanıyordum. Bilmiyorsanız, o zaman yeniden söyleyeyim, bir yanlış anlaşılma olmasın: Varden'in lideri Nasuada, ben değilim. Bana kalırsa tahta geçmesi gereken kişi de odur."</p>

  <p>"Bunu söylersin tabii," dedi Kral Orrin, küçümsemeyle. "Ona bağlılık yeminin var. Tabii ki onun tahta geçmesi gerektiğini düşünürsün. Sen efendisine arka çıkan bir hizmetkârdan başka bir şey değilsin ve senin fikrin benim için kendi hizmetkârlarımınkinden fazla bir değer taşımıyor."</p>

  <p>"Hayır!" dedi Eragon. "Burada yanılıyorsunuz. Eğer sizin veya başka birisinin daha iyi hükmedeceğini düşünseydim, o zaman onu söylerdim! Evet, Nasuada'ya yeminle bağlıyım ama bu, gerçekleri gördüğüm gibi söylememe engel değil."</p>

  <p>"Belki öyledir ama ona olan sadakatin hâlâ net olarak düşünmene engel oluyor."</p>

  <p>"Tıpkı senin Surda'ya olan bağlılığının seninkine engel olduğu gibi," dedi Orik.</p>

  <p>Kral Orrin somurttu. "Neden hep bana karşısınız?" diye sordu, gözleri Eragon'dan Arya'ya, ondan Orik'e gezindi. "Neden her fikir çatışmasında hep onun safında yer alıyorsunuz?" Nasuada'yı gösterirken sallanan kupadan içkisi biraz yere dökülmüştü. "Neden o sizin saygınızı kazanabiliyor da ben ve Surda halkı kazanamıyoruz? Her zaman tercihiniz Nasuada ve Varden'den yana oluyor; ondan önce de Ajihad'dan yanaydı. Babam hâlâ hayatta olsaydı..."</p>

  <p>"Babanız Kral Larkin hâlâ hayatta olsaydı..." dedi Arya. "Orada oturup herkesin kendisini nasıl gördüğünden yakınmaz, bu konuda bir şeyler yapardı."</p>

  <p>Orrin karşılık veremeden Nasuada araya girip, "Barışa davet ediyorum," dedi. "Hakaret etmenin gereği yok... Orrin, endişeleriniz mantıklı. Haklısınız. Surda'lılar davamız için çok katkıda bulundular. Ben şahsen şunu söylemek isterim ki, sizin yardımınız olmadan İmparatorluk'a asla bu şekilde saldıramazdık ve tehlikeye attıklarınız, harcadıklarınız ve savaş uğruna kaybettiklerinizin karşılığını almayı hak ediyorsunuz."</p>

  <p>Kral Orrin başını salladı, tatmin olmuş görünüyordu. "Teslim bayrağı çekiyorsun o zaman?"</p>

  <p>"Hayır," dedi Nasuada, her zamanki serinkanlı haliyle. "Böyle bir şey yapmayacağım. Ama karşı bir teklif sunacağım, belki hepimizin isteğine cevap verecek bir teklif." Orrin öfleyerek hoşlanmadığını gösterdiyse de, Nasuada'nın sözünü kesmedi. "Teklifim şu: Ele geçirdiğimiz yerlerin çoğu Surda'nın olsun. Aroughs, Feinster ve Melian, hepsi sizin olsun, idaresini ele geçirdiğimizde güneydeki adalar da sizin olsun. Bu edinimle Surda neredeyse bugünkü halinin iki katı büyümüş olacak."</p>

  <p>"Peki karşılığında?" diye sordu Kral Orrin, bir kaşını merakla kaldırarak.</p>

  <p>"Karşılığında, burada, Urû'baen'de tahta ve tahtta oturan her kimse ona bağlılık yemini edeceksiniz."</p>

  <p>Orrin'in ağzına çarpık bir ifade geldi. "Kendini ülkenin Yüce Kraliçesi ilan edeceksin."</p>

  <p>"Bu iki olgu (İmparatorluk ve Surda) eğer gelecekte meydana gelebilecek sorunlara engel olmak istiyorsak tekrar birleşmeliler. Surda istediğiniz gibi yönetebileceğiniz bir yer olarak kalacak, bir konu hariç: Her iki ülkenin büyücülerine belirli kısıtlamalar getirilecek, ne gibi kısıtlamalar olduğuna daha ileri bir tarihte birlikte karar vereceğiz. Bu kanunlar çerçevesinde Surda gerektiği yerlerde birleşik topraklarımızın savunulmasına katkıda bulunacak. İkimizden biri saldırıya uğradığında, diğerinin adam ve teçhizat anlamında yardımda bulunması beklenecek."</p>

  <p>Kral Orrin kupasını kucağına koyup gözlerini içine dikti. "Yine soruyorum: Neden benim yerime tahta sen çıkacakmışsın? Benim ailem, Leydi Marelda Cithri Savaşı'nı kazandığından beri Surda'nın başında ve hükmediyor, bu sebeple hem Surda'yı hem de Langfeld Sarayı'nı kurdular. Ailemizin soyunu Yüzük Veren Thanebrand'a kadar izlemek mümkün. Koca bir yüzyıl boyunca İmparatorluk'la karşı karşıya kalıp savaştık. Sahip olduğumuz altın, silahlarımız ve savaş araçlarımız sayesinde Varden var olabildi ve yıllarca sizi biz destekledik. Biz olmasak Galbatorix'e karşı dayanabilmeniz imkânsız olurdu. Cücelerden her istediğinizi alamazdınız, o kadar uzakta yaşadıkları için Elflerden de öyle. O yüzden bir daha soruyorum: Bu ödül neden sana veriliyor da bana değil Nasuada?"</p>

  <p>"Çünkü..." dedi Nasuada. "Ben iyi bir kraliçe olacağıma inanıyorum. Ve ayrıca (Varden'i idare ederken yaptığım her şeyde olduğu gibi) bunun halkımız ve Alagaesia'da yaşayan herkes için en iyisi olduğuna inanıyorum."</p>

  <p>"Kendinden çok eminsin."</p>

  <p>"Fazla alçakgönüllülük makbul bir özellik değildir, hele de diğerlerine hükmedenler arasında. Sizlere liderlik yeteneğimi yeterince ispat etmedim mi? Eğer ben olmasaydım, Varden hâli korkak korkak Farthen Dûr'da, Galbatorix'e doğru zamanda saldırmak için yukardan gelecek bir işaret bekliyordu. Varden'e Farthen Dûr'dan Surda'ya dek ben kılavuzluk ettim ve onları güçlü bir ordu haline ben getirdim. Sizin de yardımınızla, evet ama onlara yol gösteren bendim ve Cücelerin yardım etmelerini sağlayan, Elfleri, Urgalları ayarlayan da bendim. Sen bunları yapabilir miydin? Urû'baen'i her kim yönetecekse yönetsin, sadece kendi ırkıyla değil, bütün ırklarla müzakere içinde olmalı. İşte, ben bunu yaptım ve bunu yapabilirim." Ardından Nasuada'nın sesi yumuşadı ama yüzündeki kararlı ifade gücünü yitirmedi. "Orrin, bunu neden bu kadar istiyorsun? Seni çok mu mutlu edecek?"</p>

  <p>"Sorun mutlu etmesi değil," diye söylendi Orrin.</p>

  <p>"Hayır, biraz ilgisi var. Surda'dan başka ayrıca bütün İmparatorluk'u idare etmek mi istiyorsun? Tahta her kim geçerse geçsin onu zor işler bekliyor. Ülkeyi yeni baştan yapılandırmak gerekecek: Antlaşmalar yapmak için görüşmeler yapmak gerekecek, yeni şehirler ele geçirilecek, soyluları, büyücüleri kontrol altına almaya çalışmak gerekecek. Galbatorix'in verdiği zararı gidermek için bir başlangıç yapmak bile bir ömür alacak. Gerçekte böyle bir yükün altına girmek istiyor musun? Bana sanki yaşamını eskisi gibi sürdürmek istiyormuşsun gibi geliyor." Nasuada'nın bakışları Orrin'in kucağındaki şarap kupasına kaydı, sonra yeniden Orrin'e baktı. "Eğer teklifi kabul edersen, Aberon'a ve doğal felsefe konusundaki deneylerine devam etmeye dönebilirsin. Bunu istemez misin? Surda çok daha büyük olacak, çok daha zengin olacak ve sen de istediğin şeyi yapmakta serbest olacaksın."</p>

  <p>"Hayatta her zaman her istediğimizi yapamıyoruz. Bazen istediklerimizi değil, doğru olanı yapmak gerekiyor," dedi Kral Orrin.</p>

  <p>"Doğru, ama..."</p>

  <p>"Ayrıca, eğer burada Urû'baen'in kralı olursam isteklerimi Aberon'daki gibi yine yaparım." Nasuada'nın yüzü asıldı ama bir şey söylemesine fırsat kalmadan, Orrin devam etti: "Anlamıyorsun..." Kaşlarını çatıp şarabından bir yudum daha aldı.</p>

  <p>"O zaman açıkla bize," diye düşündü Saphira, sabrı yavaş yavaş taşmaya başlamıştı.</p>

  <p>Orrin kendi kendine söylendi, kupasını boşalttı, sonra merdivenlere açılan kapıya fırlattı; altın kupa ezilmiş, üstündeki değerli taşların kimisi yere düşmüş, zemin üstünde titrek ışıltılar saçıyorlardı. "Yapamam," dedi yüksek sesle, "Denemek umurumda bile değil." Odada bakışlarını gezdirdi. "Hiçbiriniz anlayamazsınız. Göremeyecek kadar çok kendinizle meşgulsünüz. Nasıl anlayabilirsiniz ki, benim yaşadıklarımı yaşamadan?" Arkasına çökercesine yaslandı. Kaşlarının altında gözleri kara kömür taneleri gibiydi. Nasuada'ya dönüp, "Kararlısın, öyle mi? Çekilmeyeceksin?" diye sordu.</p>

  <p>Nasuada başını iki yana sallayıp hayır dedi.</p>

  <p>"Peki ben de çekilmeme tercihimi kullanırsam?"</p>

  <p>"O zaman birbirimizle bir çatışma hali içine gireriz."</p>

  <p>"Ve siz üçünüz de böyle bir durumda otiun yanında yer alacaksınız, öyle mi?" diye sordu Orrin, Arya, Orik ve Grimrr'a.</p>

  <p>"Eğer Varden'e saldırılırsa, onların yanında yer alacağız," dedi Orik.</p>

  <p>"Biz de öyle," dedi Arya.</p>

  <p>Kral Orrin daha çok dişlerini gösterme olarak yorumlanabilecek bir sırıtışla güldü. "Ama bize kimi lider olarak seçmemiz gerektiğini söylememiş oluyorsunuz şimdi, öyle mi?"</p>

  <p>"Elbette söylemiyoruz," dedi Orik ve onun da dişleri sakalının arasından bembeyaz ve tehditkâr bir şekilde göründü.</p>

  <p>"Tabii ki söylemiyorsunuz." Ardından Orrin dikkatini Nasuada'ya çevirdi. "Belatona'yı istiyorum, söylediğin diğer iki şehirle beraber."</p>

  <p>Nasuada biraz düşündü. "Feinster ve Aroughs'la zaten iki liman şehri kazanmış oluyorsun; Beirland Adası'ndaki Eoam'ı da sayarsanız, üç. Orası yerine size Furnost'u öneriyorum; bu şekilde Tüdosten Gölü'nün tamamı sizin olmuş olur, tıpkı Dras-Leona tamamen benim olduğu gibi."</p>

  <p>"Leona, Tüdosten'den daha kıymetli; oradan dağlara geçiş mümkün ve bütün kuzey sahili açık," dedi Orrin.</p>

  <p>"Evet. Ama sizin Dauth ile Jiet Nehri'nden Leona'ya zaten girişiniz mümkün."</p>

  <p>Kral Orrin gözlerini odanın ortasına yere dikti ve bir süre konuşmadı. Dışarda güneş ufuk çizgisinin altına çoktan girmiş, etrafta sadece hâlâ bıraktığı ışığı yansıtan seyrek bulutlar kalmıştı. Kararmaya başlayan havada ilk yıldızlar ortaya çıkmaya başlamıştı. Mor enginlikte soluk, iğne başı ışıklar. Hafif bir rüzgâr başlamıştı, onun kule duvarlarını yalayıp geçerken bıraktığı sese karışan testere dişi gibi kenarlı ısırgan otlarının hışırtısını duyuyordu Eragon.</p>

  <p>Bekleme uzadıkça Orrin yapılan teklifi reddedecekmiş gibi bir hava doğuyordu ya da orada öylece ses çıkarmadan oturmaya devam edecekti. Bütün gece.</p>

  <p>Sonra kral oturduğu yerde ağırlığını verdiği noktayı değiştirdi ve başını kaldırıp baktı. "Pekâlâ," dedi, alçak bir sesle. "Sözleşmeyi yürürlüğe koyma şerefini bahşedersen, ben de Galbatorix'in tahtı için size zorluk çıkarmayacağım saygıdeğer majesteleri."</p>

  <p>Orrin'in söylediği bu sözcükler Eragon'un vücudundan bir titreme geçmesine neden olmuştu.</p>

  <p>Yüzünde ciddi bir ifadeyle Nasuada açık odanın ortasına gelinceye kadar ilerledi. Sonra Orik, Volund'un kabzasını yere vurarak ilan etti: "Kral öldü, yaşasın Kraliçe!"</p>

  <p>"Kral öldü, yaşasın Kraliçe!" diye bağırdılar Eragon, Arya, Dathedr ve Grimrr. Kedi adamın dudakları gerilmiş, sivri dişleri meydana çıkmıştı. Saphira yüksek sesli, zafer dolu bir ses çıkardı, çıkardığı ses, kubbe tavanda, alacakaranlığın bastığı aşağıdaki şehre dağaldı. Eldunari'den onayladığını belirten bir his yayıldı.</p>

  <p>Nasuada dimdik ve gururla ayakta duruyordu. Gözleri içerinin grileşen ışığında yaşlarla parlıyordu. "Teşekkürler," dedi ve her biriyle göz göze gelecek şekilde bakıştı. Yine de aklı başka yerde gibiydi, Eragon diğerlerinin fark ettiğini sanmadığı bir hüzün seziyordu onda.</p>

  <p>Derken güneşin son ışıklarını yansıtan bulutlar bulundukları kuleyi şehrin en üst noktasında bir deniz fenerinin tepesi gibi parıl parıl aydınlatıp, başka her yeri karanlıkta bıraktı.</p>
</body>
</html>
