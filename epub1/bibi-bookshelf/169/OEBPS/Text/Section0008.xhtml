<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Balyozun Yenilgisi</h1>

  <p>Hayıııır!" diye haykırdı Eragon, kale duvarı gök gürültüsünü andıran bir sesle çökerken. Koranla birlikte beş adam daha taş yığını altında kalmış, avlu kapkara bir toz bulutuna bürünmüştü.</p>

  <p>Eragon yüksek sesle bağırınca sesi birden kesilmiş, boğazının gerisi kaygan, bakır tadında kanla dolmuştu. Derin nefes aldı, iki büklüm olup öksürmeye başladı.</p>

  <p>"Vaetna," dedi boğulurcasına ve elini salladı. İpek hışırtısını andıran bir sesle kalın gri perde yarıldı ve avlunun ortası meydana çıktı. Roran için endişelendiğinden, yaptığı büyünün kendi gücünü eksilttiğini fark etmemişti bile.</p>

  <p>"Hayır, hayır, hayır, hayır!" diye mırıldandı Eragon. Ölmüş olamaz. Olamaz, olamaz, olamaz... Sanki tekrarlarsa gerçek olacakmış gibi Eragon sözcükleri düşünmeye devam etti. Ama her tekrarlayışmda gerçeklikten, "bir ümit" olmaktan uzaklaşıp, biraz daha duaya benzemeye başlamıştı.</p>

  <p>Önünde Arya ile diğer Varden'li savaşçılar durmuş öksürüyorlar, avuçlarıyla gözlerini ovuşturuyorlardı. Çoğu sanki her an bir patlama bekliyormuş gibi öne eğilmişti; bazısı ağzı açık yıkılan kale duvarına bakıyordu. Binadan dökülen taşlar molozlar halinde avlunun ortasına yayılmış, mozaiğin görülmesini engelliyordu. Kalenin ikinci katında iki odayla, üçüncü katında bir odanın (büyücünün kötü bir şekilde tahtalı köyü boyladığı yer) ön cephesi açıkta kalmıştı. Odalardaki mobilyalar, güneş ışığında iyice kirli ve yıpranmış görünüyorlardı. Odalarda, göğüslerinde çapraz asılı ok ve yay bulunan altı kadar asker, apar topar dibinde durdukları gedikli duvardan geriye kaçıyorlardı. İtiş kakış, odaların uzak tarafındaki kapılara üşüşüp kalenin içine dağılarak gözden kayboldular.</p>

  <p>Eragon moloz yığınının oluşturduğu taşların ağırlığını tahmin etmeye çalıştı; yüzlerce kilo olmalıydı. Kendisi, Saphira ve Elfler hep birden el verirlerse, taşları büyünün yardımıyla yerinden oynatabileceklerine emindi ama bu çabaları sonunda mutlaka güçten düşerler ve korunmasız kalırlardı. Dahası bu çok zamanlarını alırdı. Eragon'un aklına birden Glaedr geldi (altın ejderha bütün taşları bir başına kaldırabilecek güçteydi) ama çabuk olmak önemliydi ve Glaedr'a ait Eldunari'nin (kalplerin kalbi) yeniden düzelmesi çok zaman alırdı. Zaten Roran ile diğer beş adamı kurtarmaya yardım etmek bir kenara, Eragon, Glaedr'ı konuşmak için bile ikna edemeyeceğini biliyordu.</p>

  <p>Gözünün önüne Roran'ın taş yağmuruyla tozların altında kalmadan önceki hali geldi, yani, kale kapısı girişindeki saçağın altında durduğu hali ve anında yapması gerekeni anladı.</p>

  <p>"Saphira, onlara yardım et!" Eragon elindeki kalkanı bir kenara atıp fırladı.</p>

  <p>Arkasından Arya'nın eski dilde bir şeyler söylediğini duydu, kısa bir cümleydi, "Bunu gizle!" gibi bir şey ve sonra elinde kılıcı, koşup savaşmaya hazır, Eragon'a yetişti.</p>

  <p>Molozların başladığı yere varınca Eragon mümkün olduğu kadar yükseğe sıçradı, eğimli bir taş blokun üstüne tek ayağıyla kondu ve sonra yine sıçrayıp, dar bir geçitte düşmeden ilerlemeye çalışan bir dağkeçisi gibi, bir noktadan diğerine zıplayarak ilerledi. Taş blokları kıpırdatmaktan çok çekiniyordu ama istediği yere ulaşmanın en kestirme yolu da buydu.</p>

  <p>Son bir hamleyle Eragon ikinci katın kenarına ulaştı, içeri dalıp odayı geçti, dip taraftaki duvara gelince karşısına çıkan kapıya öyle kuvvetli bir tekme savurdu ki, kapı menteşelerinden kurtulup arkasındaki koridora devrildi ve parçalara ayrıldı. Eragon koridorda koşmaya başladı. Sanki kulakları suyla doluymuş gibi adımlarını ve nefes alıp verişini duyamıyordu.</p>

  <p>Aralık duran bir kapıya yaklaşınca yavaşladı. Kapıdan bakınca oranın bir çalışma odası olduğunu gördü; içerde beş silahlı adam önlerinde bir harita hararetle tartışıyorlardı. Hiçbiri Eragon'u fark etmemişti.</p>

  <p>Koşmaya devam etti. Hızla bir köşeden döndüğü anda karşı yönden gelen bir askerle çarpıştı. Eragon başını adamın kalkanının kenarına çarpmış, gözünün önünde sarı kızıl şimşekler çakıyordu. Askerin üstüne atlayıp ona yapıştı, ikisi birlikte koridorda ileri geri sarhoş dansözler gibi sendelediler.</p>

  <p>Asker yeniden dengesini bulmaya çalışırken bir küfür savurdu. "Neyin var, seni lanet olasıca!" dedi; sonra Eragon'un kim olduğunu fark etti, gözleri büyüdü. "Sen!"</p>

  <p>Eragon adamın kaburgalarının altına sıkı bir yumruk salladı. Aldığı darbeyle adamın ayakları yerden kesildi. "Benim," dedi Eragon, adam cansız bir halde yere düşerken.</p>

  <p>Eragon koridorda ilerlemeye devam etti. Kaleye girdiğinden beri zaten hızlı atan nabzı neredeyse iki katına çıkmıştı; kalbi göğsünden fırlayacakmış gibi atıyordu.</p>

  <p>Bir başka açık kapıdan içeri bakarken, "Nerede bu?" diye düşünüyordu içinden; oda boştu.</p>

  <p>Nihayet, loş bir koridorun sonunda, döne döne aşağı inen bir merdiven fark etti. Basamakları beşer beşer atlayıp, düşüp yaralanmaktan çekinmeden ilk kata indi. İnerken sadece bir kez, o da şaşkın bir okçuyu önünden itmek için durmuştu.</p>

  <p>Merdiven bitmişti. Dras-Leona'daki katedrali andıran, yüksek kubbeli bir odaya çıktı. Çabuk bakışlarla etrafına göz gezdirdi: Duvarlarda kalkanlar, silahlar ve kırmızı flamalar asılıydı; tavana yakın yerlerde dar pencereler vardı; dökme demirden y uvalar içinde meşaleler yanıyordu; yanmayan şömineler vardı; holün her iki yanında uzun, koyu renkli, yüksek duvar sehpaları sıralanmıştı; odanın girişine yakın bir yerde ise, üstünde cüppesi olan sakallı bir adam, yükseltilmiş bir platformda uzun arkalıklı bir koltukta oturuyordu. Kalenin ana salonuna gelmişti. Sağ tarafta, kale girişine giden kapılarla kendisi arasında birden elli kadar asker olduğunu gördü. Askerler onu gördüklerinde çok şaşırmışlar, Eragon'a hakmak için dönerlerken üstlerindeki tüniklerin altın işlemeleri pırıl pırıl parlamıştı.</p>

  <p>"Öldürün onu!" diye haykırdı cüppeli adam, sözleri emirden çok korkusunu yansıtıyordu. "Her kim onu öldürürse, hâzinemin üçte birini vereceğim! Söz!"</p>

  <p>Yine oyalanmak zorunda kalacaktı. Eragon'un içini tekrar korkunç bir huzursuzluk bastı. Kılıcını çekip havaya kaldırdı ve haykırdı:</p>

  <p>"Brisingr!"</p>

  <p>Bir esintiyle kılıcın çevresini hayalet gibi mavi alevler sararak ta ucuna kadar tutuşturdu. Ateşten yayılan sıcaklık Eragon'un elini, kolunu ve yanağını ısıtıyordu.</p>

  <p>Gözlerini askerlere dikti. "Defolun!" diye gürledi.</p>

  <p>Kısa bir bocalama geçiren askerler arkalarına bakmadan dönüp kaçtılar.</p>

  <p>Eragon, alev alev yanan kılıcı elinde ileri atıldı. Adamlardan birinin ayağı takılmış, önünde yere düşmüştü. Eragon bir sıçrayışta askerin üstünden atlarken adamın miğferindeki püsküllere değmemişti bile.</p>

  <p>Eragon'un koşarken çıkardığı rüzgâr, kılıcın üstündeki alevlerin yarılıp dörtnala koşan bir atın yeleleri gibi gerisingeriye uçuşmasına neden oluyordu.</p>

  <p>Omuzlarını öne çekip kamburlaştırarak ana salonun çift kanatlı kapısından içeri bir boğa gibi daldı. Yan tarafında askerlerle dolu odalar olan (ve aynı zamanda kale kapısını kaldırıp indirmekte kullanılan makara, araç gereç ve diğer mekanizmaların olduğu) uzun ve geniş bir salondan geçti; sonra doğruca, kale duvarı yıkıldığı sırada Roran'ın durduğu yeri kapatan kale kapısına var gücüyle abandı.</p>

  <p>Eragon yüklenince demir parmaklık eğilmiş olsa da metali kıracak kadar eğilmemişti.</p>

  <p>Sendeleyerek bir adım geriledi.</p>

  <p>Yeniden kemerindeki (Bilge Beloth'un kemeri) pırlantalarda bulunan enerjiye ve Brisingr'a başvurdu; kılıcından yayılan alevleri neredeyse en son noktasına kadar çıkarıp, kemerdeki taşlarda bulunan enerjiyi kullanarak tamamen boşalttı. Kılıcı demir parmaklıklara vurmak için kolunu geri çekip hızla savururken haykırdı. Kılıcın değdiği yerde sarı turuncu kıvılcımlar üstüne sıçrıyordu; eldiveniyle tüniğinde yanık lekeleri açarak meydana çıkan çıplak tenine iğne gibi battılar. Çizmelerinin burnuna bir damla erimiş demir damladı. Ayağını sallayıp damlayı çizmesinden silkeledi.</p>

  <p>Üç tane kesik attı ve demir parmaklıktan insan büyüklüğünde bir parça içeri yere düştü. Parmaklığın kesik uçları sıcaktan bembeyaz parlıyor, bulunduğu yeri yumuşak bir ışıkla aydınlatıyordu. Eragon açtığı geçitten geçmeden evvel Brisingr'ın sönüp alevlerinin kesilmesini bekledi.</p>

  <p>Geçit karşısına zikzaklı bir güzergâh çıkarmıştı; sola, sağa, sonra yine sola yönelen hareketlerle koşmaya devam etti. Kaleye girmeyi başaran düşmanın ilerlemesini yavaşlatmak için bu geçit yolu özellikle zikzaklı yapılmıştı.</p>

  <p>Son dönemeci de aldıktan sonra, Eragon varmak istediği yeri gördü: Moloz yığınıyla kapanmış geçit ağzı. Elflere özgü görme kabiliyetine rağmen, karanlıkta sadece iri yapılı belirginlikleri seçebiliyordu, çünkü taşlar düşerken duvardaki meşaleleri de söndürmüştü. Bir puflama ve ayak sesleri duydu; sanki yıkıntıların arasında bir yaratık dışarı çıkabilmek için beceriksizce debeleniyor gibiydi.</p>

  <p>"Naina," dedi Eragon.</p>

  <p>Her yeri aydınlatan mavi bir ışık mekânı doldurdu. Karşısında toz toprak, kül, kan ve ter içinde, dişlerini gösteren korkunç bir yüz ifadesiyle Roran belirdi. İki cesedin üstünde, bir başka askerle mücadele ediyordu.</p>

  <p>Askerin ışıktan gözleri kamaşmıştı. Bunu fırsat bilen Roran, adamı çevirip dizüstü yere çökertti; sonra askerin belindeki hançeri kapıp karnına saplayarak çenesinin ucuna kadar yukarı çekti.</p>

  <p>Asker iki kere debelendikten sonra hareketsiz kalmıştı.</p>

  <p>Roran nefes nefese bir halde adamın üstünden kalktı, parmaklarından kanlar damlıyordu. Dönüp Eragon'a tuhaf, buğulu bakışlarla baktı.</p>

  <p>"Tam zamanında ge..." dedi, gözleri devrildi ve düşüp bayıldı.</p>
</body>
</html>
