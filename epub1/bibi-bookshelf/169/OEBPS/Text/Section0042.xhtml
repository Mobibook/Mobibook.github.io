<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Süvari Yemini</h1>

  <p>Eragon, Brisingr'ı kapıp Arya'yla beraber çadırdan fırladı. Dışarda tökezleyip dizüstü yere düştü, yer sanki aşağı doğru eğimliymiş gibi geliyordu. Baş dönmesinin geçmesini beklerken bir tutam otu kavrayıp tutundu.</p>

  <p>Başını kaldırma cesaretini bulunca gözlerini kısmak zorunda kaldı. Yakındaki meşalelerden gelen ışık acı verecek kadar parlaktı; alevler, beslendikleri yağlı bezlerden kopuklarmış gibi gözünün önünde balık misali yüzüyorlardı sanki.</p>

  <p>"Dengem gitti," diye düşündü Eragon. Gözlerime güvenemiyorum. Zihnimi arındırmam gerek. Yapmalıyım...</p>

  <p>Bir hareketlenme görüp hemen başını eğdi. Saphira'nın kuyruğu başının birkaç santim üstünden yalarcasına geçerek kendi çadırına bindirip dümdüz etti; ahşap direkleri incecik birer çıtaymış gibi kırmıştı.</p>

  <p>Saphira nefes püskürttü, ayağa kalkmaya çalıştı. Sonra durdu, aklı karışmıştı.</p>

  <p>"Küçüğüm, ne..."</p>

  <p>Çok güçlü bir rüzgâr sesi kesti sözlerini. Gökyüzünün karanlıkları içinden Thorn ortaya çıktı, kan kırmızısıydı; gözyüzündeki milyonlarca yıldız gibi ışıl ışıl parlıyordu. Nasuada'nın çadırına yakın bir yere indi; ağırlığı yüzünden yer sarsılmıştı.</p>

  <p>Eragon, Nasuada'nın muhafızlarının bağrıştıklarını duydu. Ardından Thorn sağ ön ayağını yere doğru bir sallayınca, bağrışmaların yarısı kesilmişti.</p>

  <p>Kızıl ejderhanın yan taraflarına bağlı düzenekten birkaç düzine asker kayıp aşağı atladı; çevreye yayılıp çadırları hançerle yırttılar, üstlerine yürüyen gece nöbetçilerini bıçakladılar.</p>

  <p>Kamp sınırları boyunca borazanlar ötmeye başlamıştı. O sırada kendi çadırlarının yakınlarından da mücadele sesleri geldi. Eragon kuzeyden ikinci bir saldırı yapıldığını anladı.</p>

  <p>"Kaç kişiler bunlar böyle?" diye merak etti. Kuşatıldık mı yoksa? İçi anında öyle büyük bir panik duygusuyla doldu ki, mantığını yitirip hiç düşünmeden gecenin karanlığına dalası geldi. Onu yerinde tutan tek şey, bu tepkiyi vermesine faelnivr'in sebep olduğunu bilmesiydi.</p>

  <p>Çabuk tarafından iyileştirici bir büyü okudu; içkinin etkisini yok etmeyi umuyordu, ama fayda etmemişti. Hayal kırıklığına uğramış vaziyette dikkatle ayağa kalktı. Brisingr'ı çekti. Arya'yla omuz omuza verdi; Üzerlerine doğru koşarak beş asker geliyordu. Eragon kızla birlikte yalnız başlarına onlarla nasıl başa çıkacaklarını bilmiyordu. Bu halde çok zordu.</p>

  <p>Saphira kükreyerek kuyruğuyla bir tane patlatıp askerleri yere düşürdüğünde adamlar belki beş metre ötelerindeydi. Saphira'nın ne yapmak istediğini anlayan Eragon, Arya'ya, Arya da ona tutunmuştu; bu şekilde birbirlerine destek olarak ancak ayakta durabiliyorlardı.</p>

  <p>O sırada Blödhgarm ile Laufin adında bir başka Elf, çadırların arasından çıkageldiler ve ikisi kendilerini toparlayıncaya kadar beş askeri kılıçtan geçirdiler. Öteki Elfler de hemen arkalarından geliyordu.</p>

  <p>Bir başka bölük, ki bunlar yirmi kadar güçlü askerdi, Eragon ile Arya'nın üstüne koşuyorlardı; sanki onları nerede bulacaklarını biliyormuş gibiydiler.</p>

  <p>Elfler, Eragon ile Arya'nın önüne geçip set oluşturdular. Ama askerler Elflerin kılıçlarının tadına bakamadan, çadırların birinden Angela dışarı fırladı ve bağıra çağıra doğruca askerlerin ortasına daldı; askerler birden ne olduğunu anlayamamıştı.</p>

  <p>Şifacı kadının üstünde kırmızı bir gecelik vardı, kıvırcık saçları darmadağınıktı ve her iki elinde birer yün tarağı tutuyordu. Taraklar bir metre kadardı. Kenarlarında bir açıyla iki sıra çelik dişler monte edilmişti. Herbir diş Eragon'un dirseğinden bileğine kadar uzunlukta ve uçları iğne kadar sivriydi. Dişler insanın bir yerine battığı takdirde, yıkanmamış yün taramakta kullanıldıkları için insanın kan zehirlenmesine yakalanacağını biliyordu Eragon.</p>

  <p>Angela tarağı zincirli zırhlarının arasından yan taraflarına batırınca askerlerden ikisi yere düştü. Şifacı kadın bazı erkeklerden bir kafa boyu kısaydı neredeyse ama aralarına dalarken hiç korkuyor gibi durmuyordu. Tam aksine, cadı gibi saçları, koyu renk gözleri ve kopardığı yaygarayla tam bir dehşet tasviriydi.</p>

  <p>Askerler Angela'nın etrafını sarıp onu görünmez hale getirdiler; bir an için Eragon kadını haklayacaklarını sandı.</p>

  <p>O sırada, kampın içinden Solembum'un asker grubuna doğru koşa koşa geldiğini gördü. Kedi adamın kulakları başının gerisine doğru yatıktı. Arkasından daha fazla kedi adam geliyordu: Yirmi, kırk, elli... bir sürüydüler ve hepsi hayvan formundaydılar.</p>

  <p>Kedi adamlar askerlerin üstüne atlayıp yere yıkarak, diş ve pençeleriyle onları paralamaya başlayınca, bir hırlama, tıslama, ciyaklama ve çığlık karmaşası doldurdu geceyi. Askerler ellerinden geldiğince kendilerini korumaya çalışıyorlardı ama iri ve amansız kedilere karşı fazla şansları yoktu.</p>

  <p>Angela'nın ortaya çıkışından kedi adamların olaya karışmasına kadar bütün olanlar çok hızlı gelişmiş ve Eragon müdahale edecek zaman bulamamıştı. Kedi adamlar askerlerin icabına bakarken o etrafında olup bitene, kuruyan dudaklarını ıslatıp, inanamayan gözlerle bakakalmıştı.</p>

  <p>Sonra Saphira, "Çabuk, sırtıma çık," dedi.</p>

  <p>Arya kolundan tutup, "Bekle," dedi. Eski dilde birkaç cümle mırıldandı. Kısa bir zamanda Eragon'un duyularındaki bozukluk ortadan kalktı, sarhoşluk hali geçti ve yeniden bedenine hükmeder hale geldi.</p>

  <p>Arya'ya bakışlarıyla teşekkür edip, Brisingr'ın kınını yıkık çadırın üstüne fırlattı ve Saphira'nın sağ bacağına tırmanarak, ejderhanın ensesinde her zamanki yerini aldı. Eyersiz üstüne oturduğu için pullar bacaklarının iç kısmına batıyordu; beraber uçtukları ilk günden çok iyi hatırladığı bir histi bu.</p>

  <p>"Dauthdaert'e ihtiyacımız var," diye seslendi aşağıda bekleyen Arya' ya.</p>

  <p>Kız başıyla tamam dedi ve birkaç metre ötedeki kendi çadırına koştu.</p>

  <p>O sırada zihnine Saphira'nınkinden başka bir bilinç baskı yapmaya başlamıştı. Düşüncelerini gizleyip korunmaya çalıştı ama bağlantı kurmaya çalışanın Glaedr olduğunu anlayınca, altın renkli ejderhanın kalkanı geçmesine izin verdi.</p>

  <p>"Ben yardım edeceğim size," dedi Glaedr. Eragon onun sözlerinin ardında Murtagh ve Thorn'a karşı korkunç bir öfke sezdi, bütün dünyayı yakıp küle çevirebilecek güçte bir öfke. Eragon, Saphira, zihninizle bana katılın, sen de Blödhgarm ve sen Laufin, bütün toplumunuz. Sizin gözünüzle görmeme, sizin kulağınızla duymama izin verin, ben de böylece sizi yönlendirebileyim ve gerektiğinde kullanmanız için size gücümü aktarabileyim.</p>

  <p>Saphira öne sıçrayıp, sıra sıra çadırların üstünden yarı süzülür, yarı uçar halde, koca kızıl bir kütle gibi görünen Thorn'a doğru yöneldi. Aşağıdan Elfler de onları takip ediyordu, ama yollarına çıkan bütün askerleri öldürerek.</p>

  <p>Thorn hâlâ yerde olduğu için Saphira'nın yükseklik avantajı vardı. Saphira ona doğru yöneldi. Eragon onun Thorn'un sırtını ateşe vermek, dişlerini ensesine geçirmek istediğini biliyordu ama ejderha onun yaklaştığını görünce hırlayıp, yüzünü Saphira'ya çevirmişti. Kendinden büyük bir köpeği karşılamak için bekleyen minik bir köpek misali, olduğu yerde sinip bekledi.</p>

  <p>Eragon son anda Thorn'un sırtındaki eyerin boş olduğunu fark etti. Thorn gerileyip, kalın güçlü ön ayaklarından birini Saphira'ya savurdu. Ağır pençe havada rüzgâr uğultusu gibi bir ses çıkarmıştı. Karanlıkta pençeler insanı irkilten bir beyazlıkta görünüyordu.</p>

  <p>Saphira saldırıyı savuşturmak için vücudunu yana kırıp manevra yaptı. Yer ve gök Eragon'un etrafında döndü ve Saphira'nın sağ kanat ucu bir başkasının çadırını daha yıkıp geçerken Eragon baş aşağı uçtuklarını fark etti.</p>

  <p>Dönüşün yarattığı kuvvet Eragon'u aksi yöne çekince Saphira'dan kopar gibi oldu. Bacaklarının arasından pullar kayıp kurtulmaya başlamıştı. Bacaklarını iyice kasıp sıkıştırarak önündeki ense çıkıntısına iyice asıldı ama Saphira'nın virajı karşı konulmayacak kadar güçlüydü ve bir saniye içinde eli tutunduğu yerden kurtuldu, kendini boşlukta neresi yukarısı, neresi aşağısı kestiremeden takla atarken buldu.</p>

  <p>Kendinden uzak tutmakla birlikte, Brisingr'ı düşerken bile elinden bırakmamıştı. Üstünde koruyucu büyüsü olsun olmasın, Rhunön'ün tılsımı yüzünden kılıç onu hâlâ yaralayabilirdi.</p>

  <p>"Küçüğüm!"</p>

  <p>"Letta!" diye bağırdı Eragon ve ani bir duruşla yerden üç metre yukarda havada asılı kaldı. Dünya hâlâ etrafında dönerken, kendini yakalamak için çevresinde dönen Saphira'nın pırıl pırıl parlayan siluetini gördü.</p>

  <p>Thorn kükrüyor, Eragon ile aralarındaki çadırların üstüne püskürttüğü kor alevler gökyüzüne yükseliyordu. Çadırlardan, içinde kavrulup ölen insanların acı haykırışları geliyordu.</p>

  <p>Eragon yüzünü örtmek için elini kaldırdı. Yaptığı büyü sayesinde yara almıyordu ama hissettiği ısı rahatsızlık vericiydi. "Ben iyiyim. Geri dönme," dedi, sadece Saphira'ya değil, Glaedr ve Elflere de. "Onları durdurmahsmz. Ben sizinle Nasuada'nın çadırında buluşurum."</p>

  <p>Saphira'nın itirazını açık seçik hissedebiliyordu ama ejderhası Thorn'a saldırısını tamamlamak için yine de yönünü değiştirmişti.</p>

  <p>Eragon yaptığı tılsımı durdurup tabanlarının üstüne yere inerek, yanan çadırların arasında koşmaya başladı; çoğu yıkılmak üzereydi, göğe turuncu kıvılcımlardan dikitler yükseliyordu.</p>

  <p>Eragon duman ve yanan pis yün kokusundan rahat nefes alamıyordu. Öksürdü. Gözleri sulanmaya, altta biriken yaşlar yüzünden görüşü bulanıklaşmaya başlamıştı.</p>

  <p>Birkaç yüz metre ötede, gecenin bir yarısında iki dev canavar, Saphira ile Thorn cebelleşiyorlardı. Eragon'a garip bir korku çöktü. Onlara doğru koşarak ne yapmaya çalışıyordu ki? Bir çift birbirini ısıran, hırıldayan, kükreyen yaratık. Her biri bir evden büyük (hatta Thorn iki ev büyüklüğünde), her ikisi de sivri pençeli, sivri dişli, pullarının her biri kendi boyundan büyük? Durmayıp yine de koşmaya devam ederken ilk anki korkusu geçtiyse bile, içinde küçük bir miktar ürperti hâlâ vardı.</p>

  <p>Roran ile Katrina'nın güvende olmalarını diledi. Onların çadırı kampın diğer tarafındaydı ama Thorn ile askerler her an o tarafa yönelebilirlerdi.</p>

  <p>"Eragon!"</p>

  <p>Arya yanan enkazın etrafından dolaştı. Dauthdaert sol elindeydi. Mızrağın etrafında soluk yeşil bir ışık halkası vardı ama arka plandaki alevler yüzünden görebilmek çok güçtü. Yanında kendisiyle birlikte Orik vardı; o da dil gibi uzayan alevlerin etrafından sanki buhardan başka bir şey değillermiş gibi dolaşıyordu. Cüce adam gömleksiz ve miğfersizdi. Bir elinde antika savaş baltası Volund, diğerinde yuvarlak küçük bir kalkan vardı. Baltasının her iki ucu da kanlıydı.</p>

  <p>Eragon elini kaldırıp seslenerek onları karşıladı, arkadaşlarını gördüğüne sevinmişti. Yanlarına geldiğinde Arya ona mızrağı uzattı ama Eragon başını salladı: "Sende kalsın!" dedi. "Eğer sen Niernen'i, ben de Brisingr'ı kullanırsam Thorn'u durdurma şansımız artar."</p>

  <p>Arya başını sallayıp kılıcı sıkıca kavradı. Eragon, kızın, bir Elf olarak bir ejderhayı öldürmeye kıyıp kıyamayacağını merak etti bir an. Sonra bu düşünceyi attı kafasından. Arya'yı biraz tanıyorsa, gereken neyse onu yapacak biri olduğunu biliyordu, ne kadar güç olursa olsun.</p>

  <p>Thorn, Saphira'nın kaburgalarına pençesiyle tırmık atınca, Eragon acıyı kendi iliklerinde hissederek nefesini tuttu. Telepatiyle Blödhgarm'ın zihnini okudu ve aldığı bilgilerden, Elflerin ejderhalara yakın olduklarını ve askerlerle savaştıklarını çıkardı. Ayakaltında ezilme korkusundan, Saphira ile Thorn'un yanına daha fazla yanaşmayı göze alamıyorlardı.</p>

  <p>"Orada," dedi Orik, baltasıyla yıkık çadırlar arasında ilerleyen asker grubunu işaret etti.</p>

  <p>"Bırak gitsinler," dedi Arya. "Saphira'ya yardım etmemiz lazım."</p>

  <p>Orik ters ters söylendi. "Tamam o zaman, hadi gidiyoruz."</p>

  <p>Üçü birlikte ilerlemeye başladılar; ama Eragon ile Arya kısa zamanda Orik'i epeyce geride bırakmışlardı. Hiçbir Cücenin onlarla aşık atmasına imkân yoktu, hatta Orik gibi sağlam ve güçlü olanların bile.</p>

  <p>"Siz devam edin!" diye seslendi epey gerilerden. "Ben de yetişmeye çalışacağım!"</p>

  <p>Eragon havada serseri uçuşan bez yanıklarından kaçınarak yürüyordu, derken on kişilik bir asker grubunun tam ortasında Nar Garzhvog'u gördü. Boynuzlu Kull alevlerin yakut rengi ışığında korkunç görünüyordu; dudakları sivri dişlerini gösterecek şekilde gerilmişti. Kaşlarının altında çıkık alın kemiği yüzüne kötü ve zalim bir ifade veriyordu. Kafatası sanki körelmiş bir keskiyle bir kayadan oyulmuş gibiydi. Çıplak elle savaşıyordu, askerlerden birini yakaladı ve Eragon'un tıpkı bir tavuğa yapacağı gibi onu lime lime etti.</p>

  <p>Birkaç adım sonra yanan çadırlar sona eriyordu. Alevlerin ötesinde ise her şey tam bir kaostu.</p>

  <p>Blödhgarm ve yanındaki iki büyücü, Eragon'un İmparatorluk'tan olduklarını sandığı dört kara cüppeli adamla karşı karşıyaydılar. Ne Elfler, ne de adamlar kıpırdıyorlardı ama yüzleri ciddi ve çok gergindi. Yerde onlarca ölü vardı ama çoğu hâlâ serbestti; bazıları çok feci yaralanmıştı. Eragon bundan hemen adamların acıya karşı dayanıklılık büyüsüyle korunduklarını anladı.</p>

  <p>Elflerin geri kalanını göremiyordu; onların kargaşanın tam orta yerinde bulunan Nasuada'nın kırmızı çadırının arka tarafında olduklarını sezdi.</p>

  <p>Kedi adamlar çadırın çevresindeki açıklıkta askerleri bir o yana, bir bu yana kovalıyorlardı. Kral Yarımpati ve eşi Gölge Avcısı, iki grubun başındaydılar, Solembum da bir üçüncüsüyle ilgileniyordu.</p>

  <p>Çadırın yakınında şifacı kadın, şişman çam yarması gibi bir adamla düello yapıyordu; onun elinde yün tarakları, adamın ise bir elinde topuz, diğerinde harman döveni vardı. Cinsiyetleri, ağırlıkları, boyları, idrakleri ve silahları hariç birbirlerine denk gibi görünüyorlardı.</p>

  <p>Eragon, Elva'nın da orada olduğunu görünce şaşırdı, kız bir varilin üstünde oturuyordu. Elleriyle karnını tutuyordu; hasta gibiydi ama o da savaş halindeydi, yalnızca kendine özgü yollardan. Önünde onu aşkın asker vardı. Eragon kızın onlara hızlı hızlı bir şeyler söylediğini, küçük ağzının sürekli belirsiz şekilde kıpırdadığını gördü. Her söylediği şeyde adamlar farklı tepkiler veriyordu: Biri yerine mıhlanmıştı, kımıldayamadığı anlaşılıyordu; biri iki büklüm olmuş elleriyle yüzünü kapıyordu; biri diz çökerek uzun bir hançeri kendi kalbine saplamak üzereydi; öbürü bütün silahlarını atıp kampa doğru kaçmaktaydı ve bir tanesi de sersem gibi dolanıp duruyordu. Aralarından hiçbiri kıza silah çekmiyor, hiçbiri bir diğerine saldırmıyordu.</p>

  <p>Bu karmaşa içinde, sanki iki koca canlı dağ gibi Saphira ve Thorn, birer karaltı halinde tepelerindeydi. Birbirlerinin çevresinde döne döne çadırın soluna doğru kaymışlar, ardı ardına çadırları yıkıyorlardı. Burun delikleriyle testere gibi dişleri arasından alevler fışkırıyordu.</p>

  <p>Eragon karar veremiyordu. Kargaşanın yarattığı gürültü ve hareket dayanılacak gibi değildi ve kendisine en çok nerede ihtiyaç duyulduğunu kestiremiyordu.</p>

  <p>"Belki Murtagh?" diye sordu Glaedr.</p>

  <p>"Ama önce onu bulmalıyız, tabii eğer buradaysa. Onun zihnini hissedemiyorum; bu kadar insan ve bunca büyünün arasında emin olmak zor." Bağlantıları sayesinde altın ejderha sadece kendisiyle diyalog kurmaktan daha fazlasını yapıyordu. Glaedr eşzamanlı olarak Saphira'nın Elflerin ve İmparatorluk büyücülerine karşı giriştikleri zihin savaşında Blödhgarm ve iki yardımcısının düşüncelerini dinliyordu.</p>

  <p>Eragon onların büyücüleri yeneceklerini biliyordu, tıpkı Angela ile Elva'nın kendilerini askerlerden kurtaracaklarına emin olduğu gibi. Oysa Saphira birkaç yerinden çoktan yaralanmıştı ve Thorn'un kampın geri kalanına saldırmasını önlemekte zorlanıyordu.</p>

  <p>Eragon, Arya'nın elindeki Dauthdaert'e baktı, sonra yeniden ejderhaların koca cüsselerine. "Onu öldürmek zorundayız," diye düşündü. Düşüncesi bile kalbinin sıkışmasına sebep olmuştu. Gözü Elva'ya takıldı ve aklında yeni bir fikir yeşerdi. Kızın sözleri bütün silahlardan daha güçlüydü; hiç kimse, hatta Galbatorix bile onun sözlerine karşı koyamıyordu. Thorn'la konuşsa, belki onun gitmesini sağlayabilirdi.</p>

  <p>"Hayır!" diye gürledi Glaedr. "Zamanını boşa harcıyorsun küçüğüm. Ejderhana git hemen! Yardımına ihtiyacı var. Thorn 'u öldürmelisin, kaçması için korkutmak değil! O yaralı, onu kurtarmak için yapabileceğin bir şeyyok."</p>

  <p>Eragon, Arya'ya baktı, Arya da ona.</p>

  <p>"Elva daha hızlı çözer," dedi Eragon.</p>

  <p>"Elimizde Dauthdaert de var..."</p>

  <p>"Çok tehlikeli. Çok zor."</p>

  <p>Arya bocaladı, sonra başını salladı. Birlikte Elva'ya doğru yürümeye başladılar.</p>

  <p>Ama kızın yanına varmadan boğuk bir çığlık duydular. Eragon döndü ve korkuyla, Murtagh'ın çadırdan çıktığını, Nasuada'yı da bileklerinden çekiştirdiğini gördü.</p>

  <p>Nasuada'nın saçları dağılmıştı. Yanağında kötü bir çizik vardı; hardal rengi elbisesi birkaç yerinden yırtılmıştı. Nasuada, Murtagh'ın dizine tekme savurdu ama attığı tekme Murtagh'ın koruyucu kalkanından geri dönmüş, Murtagh'a değmemişti bile. Murtagh sert bir hareketle kadını yanına çekti, sonra da Zar'roc'un kabza dibiyle kadının şakağına vurup onu bayılttı.</p>

  <p>Eragon bağırarak oraya koştu.</p>

  <p>Murtagh ona kısa bir bakış fırlattı. Sonra kılıcını kınına sokup, Nasuada'yı bir omzuna aldı, bir dizi üstüne çöktü ve sanki dua ediyormuş gibi başını önüne eğdi.</p>

  <p>Saphira'dan hissettiği bir acı Eragon'un dikkatini dağıttı. Saphira bağırıyordu: "Dikkat et! Elimden kaçtı!"</p>

  <p>Eragon etraftaki cesetlerin üstünden sıçrarken, riski göze alıp çabucak yukarı baktı ve Thorn'un parlak karnı ve kadifemsi kanatlarıyla gökyüzündeki yıldızların yarısını örtmüş olduğunu gördü. Kızıl ejderha aşağı doğru süzülürken, tıpkı düşen ağır bir yaprak gibi döne döne iniyordu.</p>

  <p>Eragon yan tarafa atlayıp çadırın arkasına yuvarlandı, kendiyle ejderha arasına mesafe koymaya çalışıyordu; ama yere düşerken omzu bir taşa çarpmıştı.</p>

  <p>Thorn hiç yavaşlamadan, bir ağaç gövdesi gibi boğum boğum olan kalın sağ ön bacağıyla yere indi ve büyük pençesini Murtagh ile Nasuada'ya uzattı. Pençesindeki tırnaklar toprağa gömülüyordu; ikisini ayağının üstüne çıkarırken zeminden de bir iki metre toprak söktü.</p>

  <p>Ardından, zafer dolu bir kükreyiş ve insanı kemiklerine kadar titreten gürültüde kanat çırpışla, Thorn yukarıya doğru bir kavis yapıp, kamptan ayrıldı.</p>

  <p>Thorn'la güreştikleri yerden havalanan Saphira da onun peşine düşmüştü. Isırıldığı yerlerinden oluk oluk kanlar akıyordu; kaburgalarında pençe izleri vardı. Thorn'dan daha hızlıydı ama Eragon, Thorn'u yakalasa bile Saphira'nın Nasuada'ya zarar vermeden onu nasıl Thorn'un pençesinden kurtaracağını bilemiyordu.</p>

  <p>O sırada Arya hızla yanından geçince bir anlık rüzgârla saçları dağıldı. Kız bir koşuda fıçı yığınlarının üstüne tırmanıp sıçramış, bu sıçrayış onu havada hiçbir Elfin yardımsız kendi kendine yapamayacağı kadar yükseğe çıkarmıştı. Uzanıp Thorn'un kuyruğunu yakaladı ve tıpkı asılı bir süs eşyası gibi orada boşlukta sallandı.</p>

  <p>Eragon sanki onu durdurmak istercesine bir adım öne çıktı, sonra da küfredip gürlercesine bağırdı: "Audr!"</p>

  <p>Sihirli sözcük kendisini yaydan atılan bir ok gibi havaya fırlatmıştı. Telepatiyle Glaedr'a uzandı; yaşlı ejderha onun yükselişine aktardığı enerjisiyle destek verdi. Eragon enerjiyi hiç acımadan, idareli kullanmayı düşünmeden kullandı, tek isteği Nasuada'ya veya Arya'ya kötü bir şey olmadan Thorn'a ulaşmaktı.</p>

  <p>Saphira'yı geride bırakıp yanından geçerken, Arya'nın Thorn'un kuyruğundan yukarı tırmanmaya başladığını gördü. Kız sağ eliyle ejderhanın omuriliği üstündeki dikensi çıkıntılara tutunup onları merdiven basamağı gibi kullanıyordu. Sol eliyle Dauthdaert'i Thorn'a saplayıp, mızrağın kesici ucuyla kendini her adımda giderek daha yükseklere çıkan ejderhanın üstünde yukarı çekiyordu. Thorn sineklerden rahatsız olan bir at gibi, eğilip bükülüp kıvranıyor, kızı ağzıyla kapmaya çalışıyor ama Arya'ya erişemiyordu.</p>

  <p>Bunun üzerine kan kırmızısı ejderha, kanatlarını ve bacaklarını içine çekerek, göğsünde taşıdığı değerli yükle birlikte, ölümüne spiral bir hareketle döne döne doğruca yere dalışa geçti. Dauthdaert, Thorn'un bedeninden kopup kurtulmuştu. Arya'nın bedeni canavara paralel bir açıyla gerilip uzanmışken, sadece sağ eliyle ejderhanın bir çıkıntısına tutunuyordu (onun zayıf, Dras-Leona'nın altında katakomplarda yaraladığı eliydi bu).</p>

  <p>Çok geçmeden parmakları tutunduğu yerden kurtuldu ve Arya, Thorn'dan uzaklaşarak düşmeye başladı; düşerken kol ve bacakları dışa doğru, tıpkı tahta tekerleği tutan çıtalar gibi bir görünümle açılmıştı. Yaptığı büyünün neticesinde döne döne düşmesi yavaşlamış, sonra da tamamen durmuştu. Artık aşağı düşmüyor, gece gökyüzünde havada süzülüyordu. Hâlâ elinde tuttuğu Dauthdaert'in ışığıyla Eragon'un gözüne karanlıkta uçan bir ateşböceği gibi görünüyordu.</p>

  <p>Bu arada Thorn kanat çırpıp, kıza doğru geriye dönüş yapmıştı. Arya başını çevirip gözleriyle Saphira'yı aradı. Ardından da karşılamak üzere hava boşluğunda yüzünü yeniden Thorn'a çevirdi.</p>

  <p>Derken, Thorn'un ağzında uğursuz bir ışık belirdi birden ve giderek genişleyen bir açıyla büyüyen alevlerden bir duvarı Arya'ya doğru püskürtüp kızın siluetini gözlerden gizledi.</p>

  <p>O sırada Eragon onlardan belki on beş metre kadar uzaktaydı (alevlerin yakıcılığını yanaklarında hissedecek kadar yakındı).</p>

  <p>Alevler bitince Thor, koca cüssesinin izin verdiği hızla kıvrılıp kıza arkasını dönerek uzaklaşmaya çalışırken göründü. Bu arada, Arya'nın uzaklaşıp kendini koruyamayacağı bir hızla, bir de kuyruk savurdu.</p>

  <p>"Hayııır!" diye bağırdı Eragon.</p>

  <p>Kuyruk pat diye bir sesle çarpmıştı Arya'ya. Tıpkı sapan an fırlatılan bir taş gibi kızı karanlıkların içine savurmuştu. Dauthdaert, Arya'nın elinden kurtularak hızla aşağıya düşmeye başladı; döne döne uzaklaşan ışığın parlaklığı bir süre sonra iyice silikleşip sonra da tamamen kayboldu.</p>

  <p>Eragon'a sanki göğsünü demir bir el sıkıyor, kendisini nefessiz bırakıyormuş gibi geliyordu. Thorn uzaklaşmaktaydı ama Eragon, Glaedr'dan biraz daha güç alabilirse, hâlâ ejderhayı yenebileceğini düşünüyordu. Fakat Glaedr'la olan bağlantısı da giderek zayıflamaktaydı. Thorn ve Murtagh'ı, yerden bu kadar yüksekte, üstelik de Murtagh'ın elinin altında kullanabileceği onlarca Eldunari varken, yalnız başına yenebileceğini sanmıyordu.</p>

  <p>Eragon küfretti. Kendini yukarı fırlatıp havada uçmasını sağlayan büyüyü durdurdu ve baş aşağı Arya'nın peşinden dalışa geçti. Rüzgâr kulaklarında uğulduyor, saçlarını, giysilerini darmadağın ediyor, yanaklarını dümdüz geriye yapıştırıyor, gözlerini bir çizgi haline gelecek kadar kısmak zorunda bırakıyordu. Uçarken ensesine kanatlı bir böcek çarpmış, çapmanın şiddetiyle bıraktığı etki bir çakıltaşından farksız olmuştu.</p>

  <p>Aşağı doğru hızla inişteyken bir yandan da zihniyle Arya'ya ulaşmaya çalışıyordu. Karanlıklar içinde çok hafif başka bir bilincin varlığını hissederken Saphira alt tarafından ortaya çıkmıştı. Pulları yıldızların ışığında solgundu. Saphira baş aşağı döndü, Eragon onun pençeleriyle uzanıp küçük, karanlık bir şey yakaladığını gördü.</p>

  <p>Eragon'un dokunduğu bilinçten sarsıcı bir acı gelip geçti ve ardından bütün düşünceler kesildi. Eragon artık başka bir şeyi hissetmez olmuştu.</p>

  <p>"Onu yakaladım küçüğüm," dedi Saphira.</p>

  <p>"Letta," dedi Eragon ve yavaşlayarak durdu.</p>

  <p>Yeniden dönüp Thorn'u aradı gözleri ama tek görebildiği yıldızlar ile uçsuz bucaksız bir karanlıktı. Doğu yönünden belli belirsiz iki kanat çırpışı duydu; sonra her şey sessizliğe gömüldü.</p>

  <p>Eragon aşağıda Varden kampına baktı. Yükselen duman katmanları arasından turuncu donuk ışık kümeleri görünüyordu. Yüzlerce çadır çamurlar arasında darmadağın olmuş, içlerindeki onlarca insan Thorn ile Saphira kapışırken kaçamamıştı; ama saldırının kurbanları sadece bu insanlar değildi. Bulunduğu yükseklikten Eragon cesetleri göremiyordu ama İmparatorluk askerlerinin de çok kayıp verdiğini biliyordu.</p>

  <p>Eragon'un ağzında acı bir tat vardı. Titriyordu sinirden; öfke, korku ve çaresizlik gözlerini yaşlarla buğulandırıyordu. Arya yaralıydı... Belki de ölüydü. Nasuada ele geçirilmişti, yoktu ve kısa bir süre sonra Galbatorix'in en acımasız işkencecilerinin eline düşecekti.</p>

  <p>Bir çaresizlik çöktü üstüne.</p>

  <p>Şimdi nasıl devam edeceklerdi? Nasuada onların başında olmadan zafere nasıl ulaşacaklardı?</p>
</body>
</html>
