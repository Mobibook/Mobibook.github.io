<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Buz ile Kardan Bir Taç</h1>

  <p>Günün soluk ilk ışıkları gamze gamze olmuş denizin üstüne çizgi çizgi vuruyor, yarı şeffaf dalgaların tepesini aydınlatıyordu (sanki kristalden yapılmışlar gibi ışıldıyorlardı). Eragon gördüğü kâbustan uyandı ve kuzeybatıya baktı, var olan ışıkta bulutların ne inşa ettiklerini görmeye çalıştı.</p>

  <p>Gördüğü şey endişe vericiydi: Bulutlar ufkun neredeyse yarısını kaplamışlardı; en yoğun görünen bulut kümesi ise Beor Dağları'nın zirvesi kadar yüksek görünüyordu, Saphira'nın tırmanamayacağı kadar yüksekti. Açık gökyüzü yalnızca arkasındaydı ve fırtına kollarını uzattıkça bu bile geçecekti.</p>

  <p>"İçinden geçmek zorunda kalacağız," dedi Glaedr ve Eragon Saphira'nın kaygılandığını hissetti.</p>

  <p>"Neden çevresinden dolaşmıyoruz?" diye sordu Saphira.</p>

  <p>Saphira aracılığıyla Eragon, Glaedr'ın bulutların yapısını incelediğinin farkındaydı. Sonunda altın renkli ejderha fikrini belirtti: "Senin tabii ki çok uzaklara uçmanı istemem. Daha gitmemiz gereken fersah fersah yol var ve eğer gücün yetmezse..."</p>

  <p>"O zaman bizi havada tutmak için bana kendi enerjinden ödünç verirsin."</p>

  <p>"Hımm. Öyle bile gerekse bizim yine de dikkatli olmamızda fayda var. Bu tip fırtınaları daha önce de gördüm. Sandığından da büyükler. Onun çevresinden dolaşmak için o kadar fazla batıya gitmelisin ki, sonunda Vroengard'ı bilegeride Inrakmak durumunda kalabilirsin ve karaya varman bir gününü daha alabilir."</p>

  <p>"Vroengard'a olan uzaklık bu kadar fazla değil ki, dedi Saphira.</p>

  <p>"Hayır, ama rüzgâr bizi yavaşlatacaktır. Ayrıca, içgüdülerim bana bu firtınanın adaya kadar uzandığını söylüyor. Öyle veya böyle içinden geçmek zorunda kalacağız. Ama göbeğine gitmeye de gerek yok. Batı tarafının açıklarında o iki sütun gibi bulutun arasındaki aralığı görüyor musun?"</p>

  <p>"Evet."</p>

  <p>"Oraya git, belki orada bulutların arasından geçecek güvenli bir yol buluruz."</p>

  <p>Saphira, Glaedr'ın önerdiği geçide ulaşmak için batıya yönelmek üzere sol omzunu biraz aşağı kırınca, Eragon eyerin önüne sıkıca tutundu. Yeniden düz uçuşa geçince Eragon esneyip gözlerini ovuşturdu; sonra arkasına dönüp bağlı azık çantasından bir elma ile kurutulmuş et çıkardı. Fazla zengin bir kahvaltı sayılmazdı ama o da çok aç değildi ve Saphira'yla uçarken fazla yemek yemiş olmak genellikle midesini kötü yapardı.</p>

  <p>Yerken bir bulutları seyrediyordu, bir aşağıda pırıl pırıl parlayan denizi. Altlarında sudan başka bir şeyin olmadığını bilmek korkutucu bir duyguydu ve ayak basabilecekleri en yakın yer, anakara, kendi tahminine göre yüz kilometre daha uzaktı. Aklına aşağı düşebilecekleri, buz gibi derin sulara gömülebilecekleri gelince birden titredi. Denizin dibinde neler olduğunu merak etti ve birden aklına aslında isterse büyü sayesinde oraya gidip bakabileceğini, gözleriyle görebileceğini düşündü ama fikir pek cazip değildi. Dipsiz gibi görünen su çok karanlıktı ve ilgisini çekmeyecek kadar da tehlike doluydu. Kendi türüne göre yerler olmadığını hissediyordu. Orayı orada yaşayan tuhaf canlılara bırakmanın daha iyi olduğunu düşündü.</p>

  <p><br /></p>

  <p>Sabah saatleri ilerlerken bulutların ilk gördüklerinde sandıklarından daha da uzakta olduğunu fark ettiler ve Glaedr'ın da dediği gibi fırtına Eragon'un da Saphira'nın da ilk başta tahmin ettiğinden daha büyüktü.</p>

  <p>Karşıdan hafif bir rüzgâr esmeye ve Saphira'nın uçuşu bir parça daha fazla çaba gerektirmeye başladı ama yine de ilerleyişini yavaşlatmadı.</p>

  <p>Fırtınanın başladığı noktadan hâlâ epeyce uzaktalarken Saphira birden aşağı dalışa geçip suyun yüzeyine yakın bir açıyla uçmaya başlayınca Glaedr'ı da, Eragon'u da şaşırttı.</p>

  <p>Alçalırken Glaedr sordu: "Saphira, ne yapıyorsun?”</p>

  <p>"Merak ettim sadece," diye yanıtladı Saphira. "Ayrıca bulutların arasına dalmadan önce biraz kanatlarımı dinlendirmek istiyorum."</p>

  <p>Dalgaların üstünden süzüldü, aşağıdaki yansıması ve öne düşen gölgesi her hareketine eşlik eden iki hayalet gibiydi, biri açık renkli, biri koyu renkli. Sonra kanatlarının ucunu döndürüp üç hızlı kanat çırpışıyla yavaşladı ve suyun üstüne indi. Göğsü dalgalara çarpınca boynunun her iki yanından geriye sıçrayan sular Eragon'u su damlaları içinde bıraktı.</p>

  <p>Su soğuktu ama o kadar zaman havada kaldıktan sonra aşağıdaki sıcak hava iyi gelmişti; aslında o kadar sıcaktı ki, Eragon pelerinini geriye attı, eldivenlerini çıkardı.</p>

  <p>Saphira kanatlarını katlayıp su üstünde huzurla dalgalanmaya bıraktı kendini. Eragon sağ taraflarında yüzen birkaç yosun kümesi gördü. Çalı kümesi gibi birbirine geçmiş yosunların saplarında birleştikleri yerde böğürtlen büyüklüğünde kesecikler vardı.</p>

  <p>Başlarının çok üstünde Saphira'nın eski uçtuğu yükseklikte Eragon bir çift siyah uçlu kanatlarıyla bir çift albatros kuşu fark etti, kuşlar fırtına bulutlarının oluşturduğu duvardan hızla kaçıyorlardı. Bunu görmek içindeki huzursuzluğu iyice artırdı; kuşlar ona, bir grup kurdun geyiklerle yan yana Spine'da çıkan bir orman yangınından kaçmaya çalıştığını gördüğü zamanı hatırlatmıştı.</p>

  <p>"Eğer biraz olsun aklımız varsa..." dedi Saphira'ya. "Geri dönerdik."</p>

  <p>"Eğer biraz aklımız olsaydı, Alagaesia'dan kaçar ve asla bir daha geri dönmezdik," dedi Saphira karşılık vererek.</p>

  <p>Boynunu eğip burnunu yosunlu suya daldırdı, sonra da başını salladı ve kırmızı dilini sanki tadını sevmediği bir şey tatmış gibi birkaç kere ağzına sokup çıkardı.</p>

  <p>Sonra Eragon birden Glaedr'ın paniğe kapıldığını duyumsadı ve yaşlı ejderha zihin yoluyla gürledi: "Havalan! Hadi, hadi, şimdi! Uç!"</p>

  <p>Saphira soru sormakla zaman harcamadı. Gürültülü bir çırpışla kanatlarını gerip suyu döverek oradan uzaklaştı.</p>

  <p>Eragon öne eğilip geriye doğru uçup savrulmamak için eyerin ucuna yapıştı. Saphira'nın kanat çırpışıyla yüzüne çarpan buğu kendisini bir anlık kör ettiğinden Glaedr'ı alarma geçiren şeyin ne olduğunu anlamak için zihnine başvurdu.</p>

  <p>Saphira'nın alt tarafında, derinlerden, Eragon'un mümkün olabileceğini sandığından çok daha hızlı bir şey yüzeye doğru çıkıyordu, soğuk ve kocaman bir şey... doyurulmaz bir açlıkla. Eragon zihninde onu korkutup kaçırtmaya çalıştı, ama yaratık bir canavardı, acımasızdı ve Eragon'un farkında değilmiş gibi görünüyordu. Bilincinin o acayip, ışıksız odacıklarında Eragon, denizin buz gibi sularında avlanarak ve avlanılmaktan kaçarak geçen sayısız yılların anılarını gördü.</p>

  <p>Saphira kendini kavrayan sulardan çıkıp havalanırken, kendi de korkmaya başlayan Eragon, el yordamıyla Brisingr'ın kabzasını buldu. "Saphira! Çabuk!" diye bağırdı zihninden.</p>

  <p>Saphira ağır ağır hız kazandı, biraz yükseldi ve hemen ardından arkasından bembeyaz sular fıskiye gibi patladı ve Eragon suların arasından bir çift parlak gri çene gördü. Canavarın çenesi içinden rahatlıkla süvarisi olan atın sıyrık bile almadan geçebileceği kadar büyüktü ve yüzlerce ışıldayan sivri beyaz dişi vardı.</p>

  <p>Eragon'un ne gördüğünü anlayan Saphira, çırptığı kanadının ucuyla sular kaldırarak şiddetle yana dönüp canavarın açılan ağzından kurtulmak istedi. Hemen ardından Eragon yaratığın ağzını şap diye kapatışını duydu.</p>

  <p>İğne gibi sivri dişler Saphira'nın kuyruğunu santimlerle sıyırmıştı.</p>

  <p>Yaratık yeniden suyun içine düşerken vücudu daha fazla belli oldu: Başı uzunca ve köşeliydi. Gözlerinin hemen üstünde kemikli kaş çıkıntıları ve her bir çıkıntının kenarından sicim gibi uzun antenleri vardı ki Eragon bunların en az iki metreye yakın olduğunu tahmin etti. Hayvanın boynu dev kıvrım kıvrım bir yılanınkini andırıyordu. Hayvanın gövdesi pürüzsüz, güçlü ve inanılmaz derecede sıkıydı. Göğsünün iki yanında bir çift kürek biçimi yüzgeci vardı, havada çaresizce çırpınıyorlardı.</p>

  <p>Yaratık yan tarafı üstüne düşünce bu kez ilkinden çok daha fazla su havaya sıçramıştı.</p>

  <p>Dalgalar canavarın üstünü kapamadan hemen önce Eragon suya batan hayvanın yukarı bakan gözünü görme fırsatı buldu, gözü katran karası kadar koyu renkti. Taşıdığı kötü niyet (katıksız bir nefret, öfke ve tatminsizlik vardı canavarın gözünü kırpmadanki bakışında) Eragon'u ürpertmeye yetmişti, şu anda Hadarac Çölünün ortasında olmayı isterdi. Çünkü sadece orada yaratığın açlığından uzakta emniyette olabilirdi.</p>

  <p>Kalbi deli gibi çarpıyordu, Brisingr'ı sıkan elini gevşetti ve eyerin önüne doğru yığılıp gevşedi. "Neydi o?"</p>

  <p>"Bir Nidhwal," dedi Glaedr.</p>

  <p>Eragon kaşlarını çattı. Ellesmera'da böyle bir şey okuduğunu hatırlamıyordu. "Peki neymiş bu Niahwal?!"</p>

  <p>"Türüne az rastlanıyor ve adları sık geçmiyor. Havada Fanghur'lar neyse onlar da denizde o. Her iki tür de ejderhalarla aynı familyadan. Gerçi bizim görünümümüzdeki farklar daha fazla. Bir Nidhwal bize o cırlak Fanghur'lardan daha yakın. Zeki yaratıklar ve hatta göğüslerinde bir Eldunari bile var, bizler onların bu sayede denizin derinliklerinde çok uzun sürelerle kalabildiklerini sanıyoruz."</p>

  <p>"Ateş püskürtebilirler mi?"</p>

  <p>"Hayır, ama tıpkı Fanghur'lar gibi zihin güçlerini avlarını etkisiz bırakmakta kullanabilirler, ne yazık ki bizden pek çok ejderha bunu yaşayarak gördü."</p>

  <p>"Kendi türlerini mi yiyorlar?!" dedi Saphira.</p>

  <p>"Onlara göre bizler farklıyız," diye yanıtladı Glaedr. "Ama kendi türlerini de yiyorlar, doğru, zaten bu yüzden çok az Niahwal var. Kendi dünyaları dışında olup bitenlerle fazla ilgilenmiyorlar ve onlarla yapılan her türlü iletişim girişimi başarısız oldu. Aslında bunlardan bir tanesini kıyıya bu kadar yakınlarda görmek ilginç gerçekten. Eskiden okyanus açıklarına birkaç günlük yolculuktan sonra onlara rastlanırdı, suyun en derin olduğu yerlerde. Anlaşılan ya cesaretleri artmış ya da süvarilerin yenilgisinden beri geçen zamanda çaresiz kalmışlar."</p>

  <p>Eragon, Nidhwal'le zihin bağlantısını hatırlayınca yeniden ürperdi.</p>

  <p>"Peki neden sen ya da Oromis bize onlardan bahsetmedi?"</p>

  <p>"Sana daha öğretmediğimiz çok şey var Eragon. Çok fazla zamanımız yoktu ve seni Galbatorix'e karşı hazırlamak daha önemliydi, yoksa Alagaesia'nın keşfedilmemiş bucaklarında hüküm süren her bir karanlık canlıyı anlatmak değildi amaç."</p>

  <p>"O zaman Nidhwal gibi daha varlığından haberim olmayan başka şeyler de var."</p>

  <p>"Birkaç tane daha var."</p>

  <p>"Peki bize onları da anlatacak mısın Ebrithil?" diye sordu Saphira.</p>

  <p>"Seninle bir anlaşma yapalım Saphira, seninle de Eragon. Bir hafta bekleyelim, eğer hâlâ hayattaysak ve hâlâ özgürsek sonraki on yılı size bildiğim bütün canlıları tek tek öğretmeye söz veriyorum, hatta her bir böceği, ki binlercesi var. Ama şimdilik bütün dikkatimizi sadece şu işe verelim. Anlaştık mı?"</p>

  <p>Eragon ile Saphira mecburen kabul etmek durumunda kaldılar ve bir daha ısrar etmediler.</p>

  <p><br /></p>

  <p>Fırtına önlerine doğru yaklaştıkça karşıdan esen rüzgâr, şiddetli bir boraya çevirmişti. Saphira'yı normal hızının yarısına düşürmüştü. Ara sıra ani ve güçlü bir esinti onu sarsıyor, hatta bazen birkaç saniyeliğine havada kıpırdayamadan asılı bırakıyordu. Güçlü esintiye ne zaman kapılacaklarını kestirebiliyorlardı, çünkü su yüzeyinde esintinin yarattığı kendilerine doğru hızla yaklaşan pul gibi dümdüz gümüşümsü bir şekil oluşuyordu.</p>

  <p>Şafaktan beri bulutların çapı iyice büyümüştü ve yakından daha da korkunç görünüyorlardı. Alt kısımları morumsu koyu bir renkteydi, rüzgârla yağan bir yağmur perdesi denizle sanki puslu bir göbek bağı gibi birleşiyordu. Daha üst taraflarda bulutlar kararmış gümüş rengiydiler ama en üstler kör edici, saf bir beyazlıktaydı ve Tronjheim'ın yamaçları kadar masifti. Kuzeye, fırtınanın merkezi üstünde, bulutlar devasa ölçülerde üstü düz örs bulutu meydana getirmiş ve her şeyin üstünü kaplamıştı, sanki tanrılar acayip korkunç bir enstrüman yapmak istemişler gibiydi.</p>

  <p>Saphira iki büyük bulut kümesinin arasından geçip (tıpkı minicik bir nokta gibi görünüyordu) altlarındaki deniz, yastık gibi bulutların altında görünmez olunca, karşıdan esen rüzgâr kesildi, hava sert ve çırpıntılı olmuş, yönü belirsiz bir şekilde etraflarında dönmeye başlamıştı. Eragon dişlerinin birbirine vurmasını engellemek için çenesini sıktı. O sırada Saphira birdenbire iki metre alçalıp, aynı hızla yeniden altı metre yükselince Eragon'un içi hop etmişti.</p>

  <p>Glaedr, Saphira'ya sordu: "Palancar Vadisi ile Yazuac arasında yakalandığın fırtınadan başka fırtına geçti mi başından?"</p>

  <p>"Hayır," dedi Saphira, kısa ve asık suratla.</p>

  <p>Glaedr sanki ondan bu cevabı bekliyor gibiydi, hiç tereddüt etmeden ona o resim gibi bulutların arasından nasıl geçebileceğinin inceliklerini sıralayıp yol göstermeye başladı. "Çevrendeki rüzgâr hareketlerini ve meydana getirdiği oluşumları iyi tespit et," dedi. "Bu sayede rüzgâr nerede en kuvvetli ve nereden esiyor anlarsın."</p>

  <p>Bu kadarını Saphira da zaten biliyordu, ama Glaedr konuşmaya devam ettikçe ejderhanın sergilediği serinkanlı tavır hem Saphira'yı hem de Eragon'u yatıştırdı. Yaşlı ejderhanın sesinde bir endişe veya korku hissetmek onların kendilerine olan güvenini de sarsardı mutlaka ve belli ki Glaedr da bunun farkındaydı.</p>

  <p>Şimdi Saphira'nın önünde rüzgârın dağıtmış olduğu seyrelmiş bir bulut kümesi vardı. Etrafından dolaşmak yerine Saphira doğruca içine dalıp onu ışıl ışıl parlayan mavi bir mızrak gibi delip geçti. Çevreleri gri renkli sisle kuşatılınca rüzgârın sesi iyice azalmıştı. Eragon gözlerini kısıp görüşünü netleştirmek için eliyle gözlerine siper yaptı.</p>

  <p>Buluttan dışarı fırladıklarında Saphira'nın vücudu milyonlarca su damlasıyla kaplanmıştı, zaten parlak olan pullarının üstü sanki pırlantalarla süslüymüş gibi ışıl ışıldı.</p>

  <p>Uçuşu hâlâ sarsıntılı geçiyordu, bakıyorsunuz bir an düzeliyor, hemen ardından ani çarpan bir rüzgâr onu yana savuruyor veya asağıdan gelen beklenmedik bir hava akımı bir kanadını kaldırıyor ve aksi yöne sürüyordu. Saphira türbülansla boğuşurken hiçbir şey yapmadan onun sırtında oturmak da yorucuydu; ama daha epey sürecek olduğunu ve devam etmekten başka çaresi olmadığını bildiği için Saphira açısından bu berbat, çaresizlik içinde mücadele etmeye zorlayan bir çabaydı.</p>

  <p>Bir saat kadar geçmişti ama fırtınanın bittiği noktayı hâlâ göremiyorlardı. Gleadr, "Dönmeliyiz," dedi. "Akıllı davranıp gidebildiğin kadar batıya gittin, azgın fırtınanın içine dalacaksak bunu şimdi yapmalıyız, sen dahafazla yorgun düşmeden."</p>

  <p>Tek kelime etmeden Saphira kuzeye, güneş ışınlarının aydınlattığı geniş alana yayılı, yüksek bulutlara, büyük fırtınanın kalbine doğru kıvrıldı (Eragon'un gördüğü en büyük yekpare buluttu, Farthen Dûr'un kendisinden bile büyüktü). Bulutun içi çakan mavi şimşeklerle katmanlarını içten içe aydınlatırken, düşen yıldırımlar örs buluta doğru yeniden yuvarlanarak toplanıyordu.</p>

  <p>Derken gök, çatırdayarak çakan yeni bir şimşekle sarsıldı. Eragon kulaklarını elleriyle kapadı. Sihirli kalkanın kendini koruyacağını biliyordu ama hâlâ çatır çatır düşen yıldırımların yakınında olmaktan korkuyordu.</p>

  <p>Saphira korkuyor olsaydı bile Eragon bunu hissetmedi, tek duyumsadığı ne kadar kararlı olduğuydu. Saphira kanat çırpışlarını sıklaştırdı ve birkaç dakika sonra dev buluttan duvarın önündeydiler ve doğruca içine, fırtınanın ortasına daldılar.</p>

  <p>Alacakaranlık kapladı her yanlarını, gri ve şekilsiz.</p>

  <p>Sanki bütün dünya yok olmuştu. Bulutlar yüzünden Saphira'nın burnu, kuyruğu ve kanatlarından ötesini kestirmek mümkün olmuyordu. Basbayağı kör gibiydiler ve yükselip alçaldıklarını sadece ağırlıklarının neden olduğu çekim sayesinde hissedebiliyorlardı.</p>

  <p>Eragon zihnini açıp bilinciyle olabildiğince uzağa ulaşmaya çalıştı ama Glaedr ve Saphira'dan başka canlının varlığını hissetmiyordu, yolunu kaybetmiş tek bir kuş bile yoktu çevrede. Neyse ki Saphira hâlâ yön duygusuna sahipti, kaybolmayacaklardı. Bitki veya hayvan, zihniyle başka canlılar ararken Eragon bir yandan da buluttan duvara girmemeleri için dikkat ediyordu.</p>

  <p>Oromis'in kendisine öğrettiği bir büyüyü de yapmıştı, bu büyü sayesinde suya (veya karaya) ne kadar yaklaştıklarını anında sezebiliyordu.</p>

  <p>Buluta girdiklerinden beri, içindeki nem Eragon'un bedeninde etkisini göstermeye başlamış, üstündeki yünlü giysiye işleyerek iyice ağırlaştırmıştı, kendini aşağı çekiyordu. Suyla rüzgâr karışımı hava o kadar soğuktu ki donarak ölebilirdi. Bu yüzden çevresindeki havada bütün gözle görünür damlaları filtre eden bir büyü daha yaptı, ayrıca Saphira'nın isteği üzerine Saphira'nın göz çevresinde ıslaklık oluşmasına ve uçarken sık sık göz kırpmasına engel oluyordu.</p>

  <p>Örs bulutunun içinde ise hava şaşırtıcı şekilde yumuşaktı. Eragon, Glaedr'a bununla ilgili fikrini söyleyince yaşlı ejderha hâlâ çok ciddiydi. "Daha en kötüsüyle henüz karşılaşmadık."</p>

  <p>Sözlerinin doğruluğu Saphira'nın alt tarafına çarpan şiddetli bir hava akımıyla kısa sürede kendini gösterdi ve oksijenin çok az olduğu, Eragon'un nefes almakta güçlük çektiği yüzlerce metre yukarıya fırlattı onu; burnunun çevresinde oluşan buğu donarak sayısız kristal oluşturmuş, Saphira'nın kanatları üstünde yarattığı ağ ile jilet gibi keskin bıçaklara dönüşmüştü.</p>

  <p>Kanatlarını iki yanına sıkı sıkı yapıştırıp yukarı iten hava akımından kaçmaya çalışarak öne doğru daldı. Birkaç saniye içinde alttan vuran hava kesildi, ama onun yerini en az onun kadar güçlü aşağı iten bir hava akımı aldı ve Saphira'yı korkutucu bir hızla dalgalara doğru düşüşe geçirdi.</p>

  <p>Düşerlerken buz kristalleri erimiş, Saphira'nın yan taraflarında sanki hiç kütleleri yokmuş gibi havada yüzen koca koca yağmur damlalarına dönüşmüşlerdi. Yanlarında bir şimşek çaktı (bulut perdesinin içinde korkunç mavi bir ışık parlamıştı), yıldırım düşerken Eragon da korkuyla çığlık attı. Kulakları hâlâ çınlarken pelerinin kenarından iki küçük parça yırtıp yuvarladı ve mümkün olduğunca içeri itmeye çalışarak çevire çevire kulağına soktu.</p>

  <p>Saphira, ancak bulutun dibine doğru yaklaşınca hızlı esen hava akımının etkisinden çıkmayı başarabildi. Ama çıkar çıkmaz ikinci bir alttan vuran hava dalgasına kapıldı ve sanki dev bir el onu kavrayıp yine yukarı yolladı.</p>

  <p>Sonrasında uzunca bir süre Eragon zaman kavramını kaybetti. Deli gibi esen rüzgâra karşı koymak Saphira için çok zordu ve böylece devinen hava içinde bir alçalıp bir düşmeye devam etti, sanki girdaba yakalanmış bir enkaz gibi. Biraz ilerleyebilmişti (birkaç kilometre, büyük çabalar sonucu kazanılmış birkaç kilometre) ama ne zaman kendini çember gibi dönen bir akımdan kurtarsa bir diğerine yakalanıyordu.</p>

  <p>Saphira ve Glaedr'la birlikte kasırganın karşısında çaresiz kalmak Eragon için aşağılayıcı bir şeydi ve sahip oldukları bütün kudrete rağmen atmosferik güçlerle boy ölçüşebileceklerini sanmıyordu.</p>

  <p>Tam iki kere rüzgâr Saphira'yı çırpınan dev dalgaların kucağına gönderdi. Her iki seferinde de yukardan bastıran hava akımı onu fırtınanın alt kısmından koparıp denizi döven yağmur fırtınasının içine yollamıştı. İkincisinde Eragon, Saphira'nın omzu üstünden baktığında kabaran denizin üstünde bir an sanki Nıdhwal'in uzun karanlık gölgesini gördüğünü sandı. Ama bir sonraki çakan şimşeğin ışığında onu bir daha göremeyince, gölgelerin kendisine oyun oynayıp oynamadığını merak etti.</p>

  <p>Saphira'nın gücü azaldıkça rüzgâra daha az karşı koyar olmuş, kendini sürüklediği yere gitmeye başlamıştı. Rüzgârla sadece denize çok yaklaştığı noktada mücadele ediyordu. Ama bunun dışında kanat çırpmıyor, mümkün olduğunca az gayret sarf ediyordu. Eragon, Glaedr'ın ona destek olmak için enerji aktarmaya başladığını hissetti ama bunun bile Saphira'ya ancak yerinde kalabilmeyi sağlamaktan öteye bir faydası olmuyordu.</p>

  <p>Yavaş yavaş aydınlık da azalmaya başlamıştı. Eragon'un üstüne bir çaresizlik çöktü. Günün büyük bir kısmını fırtına içinde geçirmişlerdi ve ne o bir hafifleme belirtisi gösteriyordu, ne de Saphira fırtınanın bittiği noktaya yakın bir yerlerdeydi.</p>

  <p>Güneş battıktan sonra, Eragon burnunun ucunu bile göremez olmuştu; gözleri açık olmasının kapalı halinden farkı yoktu, sanki Saphira'yla üstlerine kalın, kara bir battaniye atılmış gibiydi ve gerçekten de karanlığın sanki bir ağırlığı var gibiydi, sanki dört bir yandan elle tutulur bir varlığın baskısını üstlerinde hissediyorlardı.</p>

  <p>Her birkaç saniyede bir çöken karanlığı bir başka şimşek aydınlatıyordu, bazen bulutların içinde çakıyor, bazen de gözlerinin önünde yüzlerce güneşe denk bir parlaklıkta ve ardında demir tadında bir hava bırakarak yıldırım düşüyordu. Yakınlarında patlayan elektrik boşalımlarının yanıcı parlaklığından sonra gece ortalık sanki iki katı karanlık geliyordu ve Eragon ile Saphira sırayla, bir ışıkla, bir zifiri karanlıkla kör oluyorlardı. Yıldırımlar ne kadar yakınlarına düşse de Saphira'ya değmiyorlardı ama kesintisiz devam eden fırtına, Eragon ile Saphira'yı gürültüden neredeyse hasta etmişti.</p>

  <p>Bu şekilde ne kadar devam ettiklerini Eragon kestiremiyordu.</p>

  <p>Sonra gecenin bir yarısında Saphira, daha önce girdiklerinden çok daha büyük ve şiddetli bir sağanak yağışlı esintinin içine girdi. Hava çevrelerini kuşatır kuşatmaz Saphira kaçma girişimiyle mücadele etmeye başladı ama rüzgârın gücü o kadar fazlaydı ki, kanatlarını bile istediği gibi açık ve gergin tutamıyordu.</p>

  <p>Sonunda çaresiz ve bıkkın vaziyette Saphira kükredi ve sinirle büyük bir alev püskürtüp etraftaki buz kristallerini ortaya çıkardı; mücevherler gibi parlıyorlardı.</p>

  <p>"Yardım edin," dedi Eragon ile Glaedr'a. "Bunu tek başıma yapamayacağım."</p>

  <p>Böylece ikisi birlikte düşüncelerini birleştirdiler ve Glaedr gerekli enerjiyi temin ederken Eragon haykırdı: "Ganga fram!"</p>

  <p>Büyü Saphira'yı öne fırlatmıştı ama yine de fazla hızlı değildi, çünkü rüzgâra karşı ilerlemeye çalışmak, baharda eriyen karlarla yükselen sularında Anora Nehri'ni geçmeye çalışmaya benziyordu. Saphira her ne kadar yatay şekilde ilerlemeye çalışıyorsa da hava akımı onu baş döndürücü hızda yukarı taşıyamaya devam ediyordu. Kısa zamanda Eragon nefesinin daralmaya başladığını hisseder oldu ama hâlâ yağmur fırtınasının pençesindeydiler.</p>

  <p>"Bu çok zaman alıyor ve çok fazla enerji gerektiriyor," dedi Glaedr. "Büyüyü durdur."</p>

  <p>"Ama..."</p>

  <p>"Büyüyü durdur. Yoksa kazanamadan ikiniz de düşüp bayılacaksınız. Saphira'nın kaçabilmesi için rüzgâr zayıflayana kadar ona karşı direnerek uçmaya devam etmeliyiz."</p>

  <p>Glaedr'ın sözünü dinleyen Eragon, "Nasıl peki?"" diye sordu. Yorgunluk ve yenilgi duygusuyla bunalan Saphira'nın zihni yüzünden Eragon çok endişeleniyordu.</p>

  <p>"Eragon! Büyüyü değiştirmelisin, kendini, Saphira'yı beni ısıtmasını sağlayacak forma sokmalısın. Hava çok soğuyacak, Spine'daki en karakışlardan bile daha soğuk olacak. Büyünün desteği olmazsa donarak ölürüz."</p>

  <p>"Sen bile mi?"</p>

  <p>"Karın üstüne düşen sıcak bir bardak gibi çatlarım ben de. Ardından sen ve Saphira'nın etrafında nefes almanıza yetecek kadar hava toplamalı ve orada hâlihazırda bulunmasını sağlamalısın. Ama bu aynı zamanda nefes verdiğinizde kullanılmış havanın da uçup gidebileceği bir şekilde ayarlanmalı, yoksa boğulursunuz. Büyünün sözleri çok karmaşık olacaktır, yanlış yapmamalısın, o nedenle iyi dinle. Şöyle başlıyor..."</p>

  <p>Glaedr eski dilde gerekli sözcükleri sıralamaya başlayınca, Eragon onları tekrarladı; Glaedr sözcükleri doğru söyleyebildiğine ikna olduktan sonra Eragon büyüyü yapmaya başladı. Ardından Glaedr'ın istediği ikinci büyüyü dile getirdi ve böylece üçü de soğuğa karşı korunur hale geldiler.</p>

  <p>Rüzgâr onları daha da yukarılara atarken hareket etmediler. Dakikalar geçmişti. Eragon artık durup durmayacaklarını merak etmeye başlamıştı, yoksa bu çıkış ta yıldızlara ve Ay'a ulaşana kadar devam mı edecekti?</p>

  <p>Birden belki kayan yıldızların da bu şekilde meydana geldiklerini düşündü: Bir kuş veya bir ejderha ya da başka bir dünyalı canlı karşı konulmaz rüzgâra kapılıp öyle bir hızla yukarılara sürükleniyor, göğe yükseliyordu ki, tıpkı yanan savaş okları gibi alev alıyorlardı. Eğer böyleyse, o zaman Saphira ve Glaedr'ın gelmiş geçmiş en parlak, en göz alıcı kayan yıldız olacaklarını düşündü, tabii onların ölümünü denizden seyredebilecek kadar yakınlarda olan birileri varsa.</p>

  <p>Rüzgârın gücü yavaş yavaş azalmaya başlamıştı. Hatta fırtınanın insanın içini titreten gürültüsü bile azalmış gibi görünüyordu. Eragon kulaklarındaki tıkaçları çıkardı ve çevrelerini saran sessizliğe şaşırdı. Arkalarında hâlâ belli belirsiz bir hışırtı vardı, ormanda akan küçük bir derenin sesi gibi, ama bunun dışında çok sessizdi her yer, oldukça sessizdi.</p>

  <p>Öfkeli fırtınanın çıkardığı patırtı ortadan kalkınca, yaptığı büyünün gücünün de artmaya başladığını gördü (vücut ısılarının hızla düşmesini önleyen büyünün o kadar değil de, her zamanki gibi nefes almalarına yardım edecek Saphira ile kendi etrafına topladığı havayla ilgili yaptığı büyünün). Sebebi her neyse, ikinci büyüyü yapmak için gereken enerji ilkinden daha fazla artmıştı ve bir süre sonra büyünün, kalan yaşam gücünde geriye kalana el koymanın eşiğinde olduğunun belirtilerini hissetmeye başladı: Elleri buz gibi olmuş, kalp atışında bir düzensizlik, müthiş bir uyku çökmüştü; ki bu diğerleri içinde en endişelendirici olan işaretti.</p>

  <p>Böylece Glaedr ona yardım etmeye başladı. Eragon rahatlamıştı; ejderhanın gücünü içinde hissetmeye başlayınca yükünün azalmaya başladığını fark etti, ateş gibi bir ısının uyuma arzusunu alıp götürdüğünü, kol bacaklarının yeniden dinçleştiğini gördü.</p>

  <p>Ve bu şekilde devam ettiler.</p>

  <p><br /></p>

  <p>En sonunda, rüzgârın gevşediğini sezdi (çok belli belirsizdi ama yine de fark edebiliyordu) ve akımın içinden uçarak çıkmaya hazırlandı.</p>

  <p>Ama daha fırsat bulamadan üstlerindeki bulutlar inceldi ve Eragon birkaç pırıltılı noktacık fark etti: Yıldızlardı bunlar. Beyaz, gümüşümsü ve daha önce gördüklerinden katbekat daha parlaktılar.</p>

  <p>"Bak," dedi. Sonra çevrelerinde bulutlar dağılmıştı. Saphira yükselip fırtınadan çıkarak, fırtınayı altında bıraktı ve hızla ilerleyen rüzgârın kümesinin dikkatle üstünde dengesini buldu.</p>

  <p>Eragon altlarında uzanan fırtınanın tamamını görebiliyordu, belki her yönde kilometrelerce alana yayılmıştı. Merkezinin, kavisli mantar şeklinde kubbeli bir görünümü vardı, yan tarafları şiddetli batıdan doğuya esen ve Saphira'yı sağlam olmayan yerinden hep alaşağı edecekmiş gibi görünen çapraz rüzgârlarla törpülenip pürüzsüzleştirilmişti. Hem yakındaki hem uzaktaki bulutlar süt gibi görünüyorlardı ve neredeyse sanki içten aydınlanıyorlarmış gibi ışık doluydular. Çok güzel ve uysal bir halleri vardı: Kendi hallerinde, biçimi değişmeyen görünümleri içlerinde meydana gelen şiddeti ortaya koymuyordu.</p>

  <p>Ardından Eragon gökyüzünü gördü ve nefesini tuttu, çünkü sandığından da fazla yıldız vardı orada. Kırmızı, mavi, beyaz, altın renginde semaya saçılmış avuç dolusu pırıltılı tozlar gibiydiler. Tanıdığı takımyıldızlar hâlâ oradaydı ama şimdi binlerce başka sönük görünümlü yıldızın aralarındaydılar ve bunu ilk kez açıkça böyle görüyordu. Bulunduğu yerden sadece yıldızlar daha parlak görünmüyor, aralarındaki boşluk da daha karanlık görünüyordu. Sanki daha önce gökyüzüne her baktığında gözlerinin önünde bir sis perdesi varmış da, yıldızların ihtişamını görmesine oluyordu.</p>

  <p>Muhteşem manzarayı birkaç saniye daha seyretti, yanıp sönen yıldızların muhteşem, rasgele, bilinmez doğası karşısında nutku tutulmuştu ve mor renkli bir ışığın hâkim olduğu ufukta bir sıra dışılık olduğunu da ilk olarak gözlerini yeniden aşağı indirince fark etti. Denizle gökyüzünün düz bir çizgiyle birleşmesi gerekirken (hep eskiden olduğu ve olması gerektiği gibi) o çizgi eğriydi, akla hayale sığmayacak kadar büyük bir çemberin kenarıymış gibi.</p>

  <p>Öyle beklenmedik garip bir şeydi ki gördüğü, Eragon'un baktığı şeyi algılayabilmesi birkaç saniyesini almıştı; anladığında ise geçirdiği şokla neredeyse kafa derisinin sızladığını hissetti, nefesi kesilmişti.</p>

  <p>"Dünya yuvarlak," dedi mırıldanarak. "Gökyüzünün içi boş ve dünya yuvarlak."</p>

  <p>"Demek böyle görünüyormuş," dedi Glaedr, ama o da aynı şekilde etkilenmiş gibiydi. "Bunun böyle olduğunuyabani bir ejderhadan ben de duymuştum ama kendim hiç görmemiştim."</p>

  <p>Doğuda gökyüzünün bir kısmı soluk sarı bir ışıkla boyanmıştı, doğacak güneşi müjdeliyordu. Saphira bulundukları noktada birkaç dakika asılı kalsa Eragon doğuşunu görebileceklerini düşündü, o ılık, hayat veren ışınlarının aşağıdaki denize ulaşmasına saatler olsa bile.</p>

  <p>Saphira orada birkaç saniye daha sallandı, üçü yıldızlarla yeryüzü arasında asılı kalmışlardı, şafak vaktinin sessizliği içinde başıboş ruhlar gibi süzülüyorlardı havada. Hiçbir yerdeydiler. Ne göklere aittiler, ne yeryüzüne. İki büyük enginliği ayıran bir sınırdan geçen bir zerreydiler.</p>

  <p>Ardından Saphira öne doğru eğilip verip yarı uçar, yarı düşer şekilde kuzeye yöneldi; çünkü bulundukları noktada hava çok seyrelmişti ve kanatları, yukarı taşıyan hava akımından çıktıklarından beri kendi bedeninin ağırlığını tek başına taşıyamıyordu.</p>

  <p>Saphira aşağı doğru hızla inerken Eragon, "Eğer yeterince değerli taşımız olsaydı ve onlara yeterince enerji depolamış olsaydık, sence Ay'a kadar gidebilir miydik?" dedi.</p>

  <p>"Neyin mümkün olduğunu kim bilebilir?"</p>

  <p>Eragon'un çocukken tek bildiği yer Carvahall ile Palancar Vadisi'ydi. İmparatorluk'u elbette duymuştu ama seyahat etmeye başlayana dek gerçekliğini asla kavrayamamıştı. Daha sonraları da dünyayla ilgili kafasındaki resim Alagaesia'nın geri kalanını da içine alacak şekilde genişledi ve hayal meyal hakkında okuduğu diğer kıtalar da öyle. Büyük zannettiği şeyin, aslında çok daha büyük bir bütünün küçük bir parçası olduğunun şimdi farkına varıyordu. Sanki birkaç saniye içinde bütün görüşleri bir karıncadan kartala dönüşmüştü.</p>

  <p>Çünkü gökyüzü bir boşluktu ve dünya yuvarlaktı.</p>

  <p>Bu bilgi aklındaki her şeyi yeniden değerlendirmesine ve yeniden sınıflandırmasına neden olmuştu... hemen her şeyi. Dünyanın gerçek ölçüleriyle karşılaştırınca, Varden ile imparatorluk arasındaki savaş incir çekirdeğini bile doldurmayacak kadar gözüne önemsiz görünmüş, yukardan böyle aşağıdaki dünyaya bakınca birçok acıların ve insanları üzen dertlerin aslında ne kadar ıvır zıvır şeyler olduğunu fark etmişti.</p>

  <p>Saphira'ya eğilip, "Eğer herkes bizim gördüğümüzü görebilmiş olsa, belki dünyada daha az savaş olurdu," dedi.</p>

  <p>"Kurtların kuzuya dönüşmelerini beklemek hayaldir."</p>

  <p>"Hayır, beklemiyorum ama bu kurtların kuzulara zarar vermesini de gerektirmez."</p>

  <p><br /></p>

  <p>Kısa bir süre sonra Saphira yeniden bulutların karanlığına daldı ama bu kez bir yükselip bir alçalan hava akımlarına kapılmamayı başardı. Aşağıdaki fırtına yüklü yukarı iten hava akımlarını kendi gücünü korumak amacıyla kullanarak bulutların üstünde birinden diğerine geçerek kilometrelerce süzüldü.</p>

  <p>Bir iki saat sonra sis dağılmıştı; fırtınanın merkezini oluşturan büyük bulut kümesinden çıktılar. Yavaş yavaş görünürdeki her şeyin üstünü bir yorgan gibi örten bulutların kümelenen sözüm ona eteklerine bir göz gezdirmek için alçaldılar.</p>

  <p>Sonunda güneş ufukta belirdiğinde, ne Eragon'un, ne de Saphira'nın çevreyle ilgilenecek halleri kalmıştı. Zaten aşağıdaki tekdüzeliğin içinde ilgilerini çeken bir şey de kalmamıştı.</p>

  <p>Sonra Glaedr birden Saphira'ya seslendi: "Saphira, sağına bak. Gördün mü?"</p>

  <p>Eragon kavuşturduğu kolları arasına soktuğu başını kaldırdı, gözlerini aydınlığa alışması için biraz kıstı.</p>

  <p>Kuzeye doğru birkaç kilometre ilerde bulutların arasından bir dağ çemberi görülüyordu. Zirveleri kar ve buzla kaplıydı ve bir bütün olarak, sis katmanları üstünde yükselen, eski tip, sivri uçlu bir kral tacını andırıyordu. Sabah güneşinde doğuya bakan yamaçları pırıl pırıldı, batı yakasını uzun mavimtırak gölgeler kaplıyor ve uzaklara doğru azalarak uzanıyordu, kar beyazı dalga dalga ovada uzanan kasvetli hançerler gibiydiler.</p>

  <p>Eragon oturduğu yerde doğruldu, yolculuklarının sonuna geldiklerine inanmaya korkuyordu.</p>

  <p>"Dikkatli bak," dedi Glaedr. "Aras Thelduin, Vroengard'ı koruyan beş dağ. Hızlan biraz Saphira, çünkü daha hâlâ epey yolumuz var."</p>
</body>
</html>
