<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bir Ölünün Anıları</h1>

  <p>"Galbatorix delinin teki, ne yapacağını kestirmek zor ve aynı zamanda normal bir insanda görülmeyecek şekilde mantık konusunda açıkları olan biri. Eğer bu açıkları bulursan Eragon, o zaman belki Saphira'yla birlikte onu alt edebilirsiniz."</p>

  <p>Brom piposundan bir nefes aldı, yüzü asık ve düşünceliydi. "Umarım bulursunuz. En büyük arzum bu Eragon, umarım sen ve Saphira'nın uzun ve güzel bir yaşamınız olur, Galbatorix ile İmparatorluk'tan korkmadan. Keşke sizi gelebilecek bütün tehlikelerden koruyabilsem, ama ne yazık ki bu elimde değil. Tek yapabileceğim size nasihat etmek ve hâlâ buradayken elimden geleni öğretmek... Oğlum. Sana her ne olursa olsun, seni sevdiğimi bil, annenin de öyle. Yıldızlar seninle olsun, Eragon Bromsson."</p>

  <p>Anı silinirken Eragon gözlerini açtı. Çadırın tavanı tepesinde içe doğru bel veriyordu. Fırtına dinmişti ve şimdi boş bir deri matara kadar gevşekti. Kat yaptığı yerden bir damla su damladı, tam sağ bacağına; giydiği çorap pantolon, suyu emerek bacağını ürpertti. Çadırı destekleyen halatları gerip sıkılaştırması gerektiğini biliyordu ama uzandığı yerden kıpırdamak istemiyordu.</p>

  <p>"Peki Brom sana hiç Murtagh'tan bahsetmedi mi? Sana hiç Murtagh'la benim üvey kardeş olduğumuzu söylemedi mi?"</p>

  <p>Çadırın dışında kıvrılmış yatan Saphira, "Tekrar sorman cevabımı değiştirmeyecek," dedi.</p>

  <p>"Ama yine de neden söylemesin ki? Neden söylemedi? Murtagh'ı tanıyor olmalı. Bilmiyor olamazdı."</p>

  <p>Saphira'nın yanıtı geç geldi. "Brom'un her zaman kendine göre bir sebebi vardı, ama eğer tahmin etmem gerekirse, sanırım sana kendisi için asıl senin önemli olduğunu söylemek istemiştir ve ayrıca Murtagh'tan bahsetmekle harcayacağı zamanı sana nasihat vermekle harcamayı tercih etmiştir."</p>

  <p>"Yine de beni uyarabilirdi! Birkaç kelimeyle bile olsa."</p>

  <p>"Onu böyle davranmaya neyin ittiğini bilemem Eragon. Brom'la ilgili bazı şeylerin cevabını asla öğrenemeyeceğini kabul etmelisin. Sana olan sevgisine güven ve bu tip düşüncelerin seni üzmesine izin verme."</p>

  <p>Eragon elinin başparmaklarına baktı. Onları daha iyi karşılaştırmak için yan yana getirdi. Sol başparmağının ikinci boğumunda diğerine göre daha fazla kırışık vardı, sağ başparmağında ise ne zaman olduğunu hatırlamadığı kötü bir yara izi; herhalde Agaet Blödhren, Kanlı Yemin Kutlaması'ndan sonraki bir zamanda almış olmalıydı.</p>

  <p>"Teşekkür ederim," dedi Saphira'ya. Onun sayesinde, Feinster'in düşmesinden bu yana Brom'un mesajlarını tam üç kere seyredip dinleyebilme imkânı olmuş ve her seferinde Brom'un konuşmasında yeni bir detayı ya da hareketlerinde daha önce dikkatini çekmeyen farklı bir şeyi görmüştü. Bu deneyim onu rahatlatıyor, tatmin ediyordu, çünkü bütün hayatı boyunca kendisine eziyet veren bir arzuya cevap veriyordu: Babasının adını öğrenmek ve babasının kendisini sevdiğini bilmek.</p>

  <p>Saphira onun teşekkürüne alevli bir şefkatle karşılık verdi.</p>

  <p>Eragon her ne kadar yemeğini yemiş ve bir saat kadar dinlenmiş de olsa, bitkinliği üstünden tam olarak atamamıştı. Zaten atabilmeyi beklemiyordu da. Uzun süren ve bir türlü çözüme ulaşmayan bir savaşın kuvvetten düşürücü etkileri olurdu ve bu etkilerden insan ancak haftalar sonra kurtulabilirdi, bunu tecrübelerinden biliyordu. Varden'liler Urû'baen'e gittikçe yaklaşıyorlar ama önlerine çıkan her yeni muharebe için toparlanmakta, her defasında daha az zamanları oluyordu, bu kendisi için de beyleydi, Nasuada'nın ordusundaki savaşçılar için de böyleydi. Savaşırlar, kan revan içinde artık savaşacak güçleri kalmaz ve derken Galbatorix'in yepyeni bir başka gücüyle mücadele etmek zorunda olduklarını fark ederlerdi.</p>

  <p>Fazla düşünmemeye çalıştı.</p>

  <p>Bir su damlası daha düştü bacağına. Sert. Soğuk. Sinir olup bacaklarını şiltesinden aşağı sarkıtıp dik oturdu; ardından çadırın bir köşesindeki çamur birikintisine yürüdü ve yanına çöktü.</p>

  <p>"Deloi sharjalv!" dedi. Sonra da, önceki gün kurduğu alarm nitelikli tuzakları kaldırmak için, eski dilde birkaç kalıp daha söyledi.</p>

  <p>Önündeki çamur birikintisi tıpkı kaynayan su gibi kabarmaya başladı ve taş, böcek, solucanlarla dolu bir çamur fıskiyesiyle yükselen, yarım metre eninde, sert ve sağlam bir sandık meydana çıktı. Uzanıp sandığı yakaladı ve sihirli sözleri söylemeyi kesti. Çamur birikintisi yeniden normal haline dönmüştü.</p>

  <p>Sandığı yeniden sertleşen zemine bıraktı. "Lâdrin!" diye fısıldadı ve anahtar deliği olmayan kilit yerinin önünden elini geçirerek salladı. Bir ktlik sesiyle kilit açıldı.</p>

  <p>Sandığın kapağını kaldırınca soluk, sapsarı bir ışıltı çadırı doldurdu.</p>

  <p>Kadifeyle kaplı bir mahfaza içinde, Glaedr'ın Eldunari'si, yani yaşlı ejderhaya ait kalplerin kalbi duruyordu. Bir mücevheri andıran kocaman taş, koyu renkli bir ışıltıyla parladı, sanki sönmekte olan bir amber gibiydi. Eragon birleştirdiği avuçlarının içine Eldunari'yi aldı. Keskin ve pürüzlü kenarları, orantısız yüzeyleri olan biçimsiz taş avuçlarını ısıtıyordu. Gözlerini içinde nabız gibi atan derinliklerine dikti. Minicik yıldızlardan bir galaksi, taşın ortasında kendi ekseni etrafında dans ederek dönüyordu, yalnız artık hareketleri iyice yavaşlamış gibiydi. Glaedr onu bedeninden söküp saklamaları için Eragon ile Saphira'ya verdiği ve Eragon'un taşı Ellesmera'da eline aldığı o ilk günden beri çok daha yavaştı.</p>

  <p>Her zaman olduğu gibi seyrettiği şey Eragon'u çok etkiliyordu; bu büyüleyici manzarayı oturup günlerce izleyebilirdi.</p>

  <p>"Bence yeniden denemeliyiz," dedi Saphira, Eragon da bunu onayladı.</p>

  <p>Zihinlerini yoğunlaştırıp birlikte uzak ışıklara uzandılar, Glaedr'ın bilincini temsil eden yıldızlardan denize. Soğuk ve karanlıklar arasından geçtiler, ama sonra sıcak, ümitsizlik ve kayıtsızlık öyle büyük bir seviyeye ulaştı ki, oturup ağlamaktan başka hiçbir istek bırakmadı onlarda.</p>

  <p>Glaedr... Elda. Ardı ardına seslendiler ama yanıt alamadılar; karşılaştıkları kayıtsızlık durumunda hiçbir değişiklik olmamıştı.</p>

  <p>Sonunda Glaedr'ın kederinin ezici ağırlığına dayanamayarak çekildiler.</p>

  <p>Yavaş yavaş kendine gelirken, birisinin çadırın önünde direği tıklattığını duydu; Arya dışardan seslenerek, "Eragon? Girebilir miyim?" diye sordu.</p>

  <p>Burnunu çekip yaş dolu gözlerini kırpıştırdı. "Elbette."</p>

  <p>Arya içeri girmek için çadırın örtüsünü aralayınca, dışardan Eragon'un üstüne bulutlu gökyüzünün yarı karanlık, gri ışığı yansıdı. Gözleri (yeşil, çekik ve ifadesi okunamayan) buluşunca Eragon'un yüreği hopladı, içi bir özlem ağrısıyla doldu.</p>

  <p>"Herhangi bir değişiklik var mı?" diye sordu kız ve gelip onun yanına diz çöktü. Üstündeki savaş kıyafetini çıkarmış, onu Gil'ead'da kurtardığında üstünde olan aynı deri bluz, pantolon ve ince düz tabanlı çizmeleri giymişti. Saçları banyo yaptığı için ıslaktı ve sırtında uzun kalın urganlar misali sarkıyordu. Ezilmiş çam iğnesi kokusu vardı üstünde, her zaman olduğu gibi ve Eragon onun bu kokuyu elde etmek için sihir mi kullandığını, yoksa kendi doğal kokusu mu olduğunu merak etti. Ona sormayı çok isterdi ama cesaret edemedi.</p>

  <p>Kıza yanıt olarak başını hayır anlamında iki yana salladı.</p>

  <p>Glaedr'a ait kalplerin kalbini göstererek, "Bir kez de ben deneyebilir miyim?" diye sordu.</p>

  <p>Eragon kızın önünden çekildi. "Buyur."</p>

  <p>Arya, Eldunari'yi iki yanından avuçları arasına aldı ve gözlerini kapadı. Kız yerde otururken, Eragon başka zaman olsa yanlış anlaşılabilecek bir ilgiyle istediği gibi kızı inceleme fırsatı buldu. Her bakımdan bir güzellik timsaliydi, hatta başkalarına göre burnu fazla uzun, yüzü fazla köşeli, kulakları fazla sivri, kollan fazla kaslı deseler bile.</p>

  <p>O sırada Arya aniden içini çekerek sanki yanmış gibi elini kalplerin kalbinden çekti. Başını eğdi ve Eragon onun çenesinin hafif titrediğini gördü. "Bugüne dek gördüğüm en mutsuz yaratık... Keşke ona yardım edebilseydik. O karanlıktan bir yolunu bulup kendi kendine çıkabileceğini sanmıyorum."</p>

  <p>"Şey mi düşünüyorsun..." Eragon bocaladı, içinden geçen şüpheyi dile getirmek istemiyordu ama sonra devam etti: "Delireceğini mi düşünüyorsun?"</p>

  <p>"Delirmiş olabilir bile. Henüz değilse bile, çıldırmanın eşiğinde olmalı."</p>

  <p>İkisi de gözlerini dikip taşa bakarken Eragon'un içini bir hüzün kapladı.</p>

  <p>Ardından yeniden konuşabilecek kadar kendini toparlayınca sordu: "Dauthdaert nerede?"</p>

  <p>"Senin Glaedr'a ait Eldunari'yi sakladığın gibi, ben de onu kendi çadırımda gizledim; ama istiyorsan onu buraya getirebilirim veya ihtiyacın olana kadar bende kalabilir."</p>

  <p>"Sende kalsın. Onu belimde taşıyamam, Galbatorix onun varlığını öğrenebilir. Hem zaten bu iki değerli şeyi bir arada saklamak akıllıca olmaz."</p>

  <p>Kız başıyla onayladı.</p>

  <p>Eragon'un içindeki sızı yoğunlaşmıştı. "Arya, ben..." Durdu. Saphira, demirci Horst'un oğullarından Aibriech'in (öyle sanıyordu, çünkü Saphira'nın gözlerindeki bozukluktan dolayı onu kardeşi Baldor'la karıştırıyor olabilirdi) çadırlarına doğru koştuğunu görüyordu. Söyleyeceklerini tamamlayamamak Eragon'un işine gelmişti, çünkü ne söyleyeceğini bilmiyordu.</p>

  <p>"Biri yaklaşıyor," dedi ve sandığın kapağını kapadı.</p>

  <p>Islak çamurlu zeminde koşan birinin ayak sesleri geldi dışardan. Gelen Aibriech'ti. Bağırdı: "Eragon! Eragon!"</p>

  <p>"Ne var?"</p>

  <p>"Annemin doğum sancıları başladı! Babam sana koşup haber vermemi istedi. Mümkünse onunla birlikte doğumu beklemeni istiyor, belki bir şeyler ters gider de tılsıma ihtiyacımız olabilir diye. Lütfen, eğer mümkünse..."</p>

  <p>Eragon sandığı kilitleyip gizlemek için hızlı hareket ettiğinden genç adamın söylediği diğer şeyleri duyamamıştı. Hemen sırtına pelerinini geçirdi. Kopçasıyla uğraşırken Arya koluna dokundu. "Seninle gelebilir miyim? Bu konuda tecrübeliyim. Eğer seninkiler bana izin verirlerse, doğumu onun için kolaylaştırabilirim."</p>

  <p>Eragon karar vermek için durup düşünmemişti bile. Çadırın çıkışını işaret etti. "Önden buyur."</p>
</body>
</html>
