<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ay Yiyen</h1>

  <p>Eragon, Varden kampında yürürken bir yandan omuzlarını çevirip gevşetmeye çalışıyor, o öğlen Arya ve Blödhgarm'la komba yaparken tutulan boynunu rahatlatmak istiyordu.</p>

  <p>Çadır deryasının ortasında bir ada gibi yükselen küçük tepeciğe tırmanırken, manzaraya bakmak için durup ellerini beline dayadı. Önünde Leona Gölü karaltı halinde uzanıyor, alacakaranlıkta üstündeki dalgalar kamptan yayılan meşalelerin turuncu ışığını yansıtıyordu. Varden'lilerin geldikleri yol, çadırlarla göl kıyısı arasındaydı: Araları harçla besili taş döşenmiş geniş bir yoldu; Jeod ona böyle anlatmıştı, Galbatorix süvarileri yenmeden çok önce. Kuzeye doğru beş yüz metre uzaklıkta, kıyıya yakın yerde, küçük bir balıkçı kasabası vardı. Eragon köy sakinlerinin, kapılarının önünde bir ordunun kamp yapmasından hiç de memnun olmadıklarını tahmin edebiliyordu.</p>

  <p>Öğrenmelisin... neye baktığını görmeyi öğrenmelisin.</p>

  <p>Belatona'dan ayrıldıklarından beri Eragon, Glaedr'ın tembihini düşünerek saatler geçirmişti. Bu şifre gibi cümleden başka bir şey söylemeyi reddettiği için Eragon ejderhanın neyi kastettiğini tam anlamamıştı; bu yüzden onun tavsiyesini harfi harfine uygulamaya karar verdi. Önüne çıkan şey küçük veya önemsiz bile olsa her şeyi olduğu haliyle değerlendirmeye ve taşıdığı anlamı kavramaya çalıştı.</p>

  <p>Ama ne kadar uğraşsa da, başaramadığını hissediyordu. Ne tarafa baksa bir sürü ayrıntı görüyordu, oysa algıladığından çok daha fazlası olduğuna emindi. Ayrıca daha kötüsü, farkında olduklarının anlamını pek çıkaramıyordu, örneğin, balıkçı kasabasındaki üç bacadan niye duman çıkmadığı gibi.</p>

  <p>Her ne kadar boşuna uğraşıyormuş gibi hissediyorsa da, çabası bir konuda işe yaramıştı: Her komba mücadelesinde Arya artık onu o kadar kolay yenemiyordu. Kızı iki katı dikkatle izlemeye başlamıştı (onu sanki bir avcının peşine düştüğü bir geyikmiş gibi izliyordu) ve sonuç olarak onunla yaptığı birkaç maçı aldı; ama hâlâ Arya'dan daha iyi olmak bir yana, ona denk bile değildi. Bundan başka, onun kadar iyi bir kılıç ustası olabilmek için ne öğrenmesi gerektiğini de bilmiyordu ya da kimden öğrenebileceğini.</p>

  <p>Belki de Arya haklı, tecrübe bu işi bana öğretebilecek tek şey, diye düşündü Eragon. Ama tecrübe zaman ister, bende de bu en kıt olan şey. Yakında Dras-Leona'da olacağız, sonra da Urû'baen'de. En fazla birkaç ay, sonra Galbatorix ve Shruikan'la yüz yüze geleceğim.</p>

  <p>İç çekip yüzünü ovuşturdu, daha az can sıkıcı şeyler düşünmeye zorladı kendini. Ama hep aynı sorunlar aklına geliyordu. Kemiği için endişelenen bir köpek gibiydi hali; tek farkı kendi elinde, sürekli ve gittikçe artan endişesinden başka bir şeyi olmamasıydı.</p>

  <p>Kafası bu düşüncelerle dolu, yeniden tepeden aşağı inmeye başladı. Gölgeler içinde kalan çadırların arasında dolaşıyordu. Kendi çadırına gidiyordu ama izlediği yola pek dikkat etmiyordu. Her zaman olduğu gibi, yürümek iyi geliyordu. Hâlâ çadırlarının dışında olan insanlar, o geçerken kenara çekilip, onu alçak sesle, "Shade Katili," diyerek selamlıyor, yumruk yaptıkları ellerini göğüslerine götürüyorlardı. Eragon da onları hafifçe başıyla selamlıyordu.</p>

  <p>Neredeyse on beş dakikadır yürüyor, kendi düşüncelerine karşı düşünceler geliştirip duruyordu. Derken, birine heyecanla bir şeyler anlatan tiz bir kadın sesi onun daldığı düşüncelerden sıyırdı. Merak edip sesi takip etti ve diğer çadırlardan uzakta tek başına budaklı bir söğüt ağacının altına kurulmuş bir çadıra geldi; ordunun ateş yakmak için kesmediği tek ağaçtı bu.</p>

  <p>Orada dalların çardak yaptığı yerin altında gördüğü manzara, hayatındaki en garip şeydi.</p>

  <p>On iki Urgal, savaş liderleri Nar Garzhvog'la birlikte yarım daire olmuşlar, bir kamp ateşinin etrafmda oturuyorlardı. Kaim kaşlarını, çıkık elmacıkkemiklerini, geniş çenelerini ve almlarmdan çıkıp, başlarının yanından kıvrılarak geriye doğru dönen boynuzlarındaki kabartıları iyice vurgulayan korkunç gölgeler oynaşıyordu yüzlerinde. Urgalların kolları da göğüsleri de çıplaktı, sadece bileklerinde deri manşetler ve omuzlarından bellerine sarkan örgü kayışlar takıyorlardı. Garzhvog'un dışında üç de Kull vardı aralarında. Dev gibi iri cüsseleri (hiçbiri bir seksenden aşağı değildi) Urgalların onların yanında çocuk gibi minicik görünmelerine neden oluyordu.</p>

  <p>Urgalların arasına karışmış vaziyette (aralarında oturan veya üstlerine çıkmış) hayvan formlarında otuz kadar da kedi adam vardı. Kedi adamların çoğu ateşin önüne kıvrılmış ama dimdik oturuyor, hiç kıpırdamıyorlardı, hatta kuyrukları bile kımıldamıyordu. Tüylü sivri kulakları yukarı doğru dikilmişti, pür dikkattiler. Diğerleri ise yerde ya da Urgalların kucağında, kollarında kıvrılmış yatıyorlardı. Hatta Eragon hayretle bir tanesinin (beyaz bir dişiydi) KuU'lardan birinin koca başına kurulmuş olduğunu gördü; sağ ön ayağını kafanın yanından kıvırmış, patisini hükmeder bir edayla Kull'un kaşının tam ortasına yerleştirmişti. Kedi adamlar Urgalların yanında küçücüktüler ve en az onlar kadar vahşiydiler. Eragon savaşta kime karşı savaşmayı tercih edeceğini biliyordu. Urgalları tanıyordu; oysa kedi adamların ne zaman ne yapacakları hiç belli olmazdı.</p>

  <p>Ateşin karşı tarafında, çadırın önünde Şifacı Angela oturuyordu. Katlanmış bir battaniyenin üstünde bağdaş kurmuştu. Önünde duran bir tomar tiftik yününü ince iplik halinde eğirmek için elindeki iği kullanıyordu; önünde tuttuğu iğle sanki izleyenleri hipnotize etmek ister gibiydi. Kedi adamlar da Urgallar da, Şifacı Angela konuşurken, gözlerini ondan ayırmadan, dikkatle kadını izlemekteydiler:</p>

  <p>"... Ama çok yavaştı ve öfkeli, kırmızı gözlü tavşan Hord'un boğazını parçalayıp oracıkta öldürdü. Sonra yaban tavşanı ormana kaçtı ve masal da burada bitti. Yine de..." Angela öne eğilip sesini alçalttı. Eğer o taraflara yolunuz düşerse, tıpkı benim bazen hâlâ yaptığım gibi... yeni boğazlanmış bir geyik veya tıpkı kemirilmiş bir turp gibi görünen Feldûnost'la karşılaşırsınız. Çevresinde de inanılmaz boyutlarda bir tavşanın bıraktığı izleri görürsünüz. İşte o günden beri, ara sıra kaybolan Kvöth'lu bir savaşçı bir yerlerde boğazı parçalanmış olarak bulunur... hep boğazı parçalanmış halde."</p>

  <p>Angela yine eski pozisyonuna döndü.</p>

  <p>"Tabii, Terrin arkadaşını kaybettiği için çok üzülmüştü ve yaban tavşanının peşine düşmek istedi ama Cücelerin ona ihtiyacı vardı. O da bu yüzden kaleye döndü ve savunma güçleri üç gün üç gece boyunca surlardan kimseyi geçirmedi, ta ki erzakları azalana ve hemen herkes yaralı hale gelene kadar. Nihayet dördüncü gün artık hiç ümit kalmadığı düşünülürken, bulutlar yarıldı ve Terrin yaklaşan bir fırtına gibi uzaklardan bir ejderha ordusunun başında Mimring'in kaleye doğru uçtuğvmu gördü. Ejderhaları görünce düşmanlar öyle korkmuşlardı ki, silahlarını bırakıp ormana kaçtılar."</p>

  <p>Angela'nın ağzı zevkten yamuldu.</p>

  <p>"Tahmin edeceğiniz gibi bu Kvöth'un Cücelerini çok mutlu etti, bayram ettiler. Mimring yere indiğinde Terrin hayretle ejderhanın pullarının pırlantalar gibi şeffaflaştığını gördü. Güneşe çok yakın uçtuğu için böyle olduğunu söylüyorlardı, çünkü öteki ejderhaları zamanında toplayabilmek için, o güne dek hiçbir ejderhanın yapmadığını yapıp Beor Dağları'nın zirvelerinin üstünden uçması gerekmişti. O zamandan beri Terrin, Kvoth Kuşatması'nın kahramanı olarak bilinir ve ejderhası da pulları yüzünden Pırlanta Mimring olarak tanınır ve böylece herkes çıkar kerevetine. Gerçi, söylentilere bakılırsa Terrin hâlâ tavşanlardan biraz korkarmış, hatta yaşlandığında bile. İşte Kvöth'un gerçek hikâyesi budur."</p>

  <p>Kadın susunca, kedi adamlar mırlamaya başladılar. Urgallar alçak sesle aralarında hikâyeyi beğendiklerini konuşuyorlardı.</p>

  <p>"Güzel hikâye anlatıyorsun, Uluthrek," dedi Garzhvog, sesi yuvarlanan kayalar gibi gürül gürüldü.</p>

  <p>"Teşekkür ederim."</p>

  <p>"Ama benim bildiğim gibi değilmiş," dedi Eragon bir adım atıp meydana çıkarak.</p>

  <p>Angela'nın yüz ifadesi aydınlandı. "Eh, Cücelerin bir tavşandan merhamet umduklarını kabullenmelerini beklemiyorsun herhalde. Bunca zamandır oralarda gizleniyor muydun?"</p>

  <p>"Sadece bir dakikadır," diye itiraf etti Eragon.</p>

  <p>"O zaman hikâyenin en iyi kısmını kaçırmışsın, ama bu gece bir daha anlatmaya niyetim yok. Konuşmaktan boğazım kurudu." Kuiriar ile Urgallar ayağa kalkarken, Eragon ayaklarının altında yerin sarsıldığını hissetti; kucaklarına kurulan kedi adamlar da rahatsız olmuşa benziyorlardı, aralarından birkaçı aşağı atlarken itirazla miyavladılar.</p>

  <p>Ateşin etrafında toplaşan boynuzlu gülünç tipleri süzen Eragon, elini kılıcın kabzasına atma isteğini zor zapt ediyordu. Urgallarla omuz omuza savaşıp, seyahat edip, birlikte avlandıktan, hatta birkaçının zihnini okumayı başardıktan sonra bile, onlarla yan yana olmak hâlâ kendisini tedirgin ediyordu. Artık müttefik olduklarını biliyordu ama yine de onlara karşı savaşırken yaşadığı dehşeti kemiklerine kadar hissediyordu.</p>

  <p>Garzhvog kemerindeki deri keseden bir şey çıkardı. Sonra kalın kolunu ateşin üzerinden Angela'ya uzattı. O da elindeki iği yere bırakıp avucunu uzattı. Deniz yeşili ham kristal bir taştı bu, buzlu kar gibi ışıldıyordu. Kadın taşı kolunun yeninden içeri soktu, sonra da iğini yeniden eline aldı.</p>

  <p>Garzhvog, "Bir ara bizim kampa da uğramalısın Uluthrek; bizim de sana anlatabileceğimiz çok hikâyeler var. Bir ilahi söyleyenimiz var. Oldukça iyidir. Nar Tulkhqa'nın Stavarosk'ta kazandığı zaferin hikâyesini anlatırken dinlesen, kanın öyle kaynar ki, aya bakıp ulumak ve en güçlü düşmanına karşı boynuz tokuşturmak gelir içinden," dedi.</p>

  <p>"Bu tokuşturacak boynuzun olup olmadığına göre değişir," diye karşılık verdi Angela. "Hikâyelerinizi dinlemek için gelmeyi ben de arzu ederim. Yarın akşam nasıl olur?"</p>

  <p>Dev Kull kabul etti. Eragon o arada sordu: "Stavarosk kim? İsmini daha önce duymadım."</p>

  <p>Urgallar sıkıntıyla yerlerinde kıpırdandılar. Garzhvog başını öne eğip bir boğa gibi homurdandı, "Ne yapmaya çalışıyorsun Ateş Kılıcı?" diye sordu. "Beni böyle aşağılayarak bana meydan mı okuyorsun?" Yumruklarını apaçık bir öfkeyle sıkıp gevşetti.</p>

  <p>Eragon temkinli bir şekilde cevap verdi: "Kötü niyetle söylemedim Nar Garzhvog. Samimiyetle sordum. Daha önce Stavarosk adını hiç duymadım."</p>

  <p>Urgallar aralarında hayretle fısıldaştılar. "Bu nasıl olur?" dedi Garzhvog. "İnsanlar Stavarosk'u tanımazlar mı? Kuzeydeki ovalardan Beor Dağları'na kadar muhteşem zaferimizden her yerde bahsedilmiyor mu? Hiçbir yerde söylenmiyor olsa bile, mutlaka Varden'de biliniyor olmalı."</p>

  <p>Angela iç geçirip, gözlerini iğinden çekmeden, "En iyisi anlat," dedi.</p>

  <p>Eragon zihninin gerisinde Saphira'nın konuşmaları dinlediğini hissediyor ve bir kavga çıkması halinde, her an çadırların yanından uçup gelmeye hazırlandığını biliyordu.</p>

  <p>Kelimelerini dikkatle seçerek, "Bana kimse bir şey anlatmadı ama ben de zaten Varden'lilere katılalı çok olmadı ve ayrıca..."</p>

  <p>"DrajI!" diye küfretti Garzhvog. "Boynuzsuz hainin yenilgisini kabul etmeye bile cesareti yok. O bir korkak ve yalancı!"</p>

  <p>"Kim? Galbatorix mi?" diye sordu Eragon dikkatle. Birkaç kedi adam kralın adı geçince tısladılar.</p>

  <p>Garzhvog aşağı yukarı başını salladı. "Evet. İmparatorluk'un başına geçince ırkımızı yok etmeye çalıştı. Spine'a çok büyük bir ordu gönderdi. Askerleri köylerimizi talan etti, her şeyi yaktılar ve toprağı simsiyah, arkalarında acılar bırakarak gittiler. Savaştık, önce coşkuyla, sonra çaresizlik içinde; ama yine de savaştık. Yapabileceğimiz tek şey buydu. Kaçabileceğimiz, saklanabileceğimiz bir yer yoktu. Süvariler bile dize getirildiğine göre, Urgralgra'yı kim koruyacaktı?</p>

  <p>"Ama biz şanslıydık. Başımızda çok iyi bir kumandan vardı: Nar Tulkhqa. Bir zamanlar insanlar tarafından esir edildiği ve çok uzun yıllarını onlarla savaşarak geçirdiği için sizlerin nasıl düşündüğünüzü biliyordu. Bu yüzden birçok kabileyi kendi bayrağı altında toplayabilmişti. Sonra Galbatorix'in ordusunu dağlık bölgede dar bir geçide çektiler ve bizim koçlar dört bir yandan onların tepesine bindiler. Tam bir katliamdı Ateş Kılıcı. Toprak kan gölüne dönmüştü, yığılı cesetler boyumu aşıyordu. Bugün bile Stavarosk'a gittiğinde, yürüdüğün yerde kemiklerin ayaklarının altında çıtırdadığını duyarsın ve yosun kaplamış hangi taşı kaldırsan altından bir bozuk para, birinin kılıcı veya savaş malzemelerinden bir parça bulursun."</p>

  <p>"Demek onlar sizdiniz!" dedi Eragon heyecanla. "Hep Galbatorix'in bir seferinde Spine'da bir savaşta adamlarının yarısını kaybettiğini duyardım, ama kimse nasıl ve neden olduğunu anlatmamıştı."</p>

  <p>"Adamlarının yarısından fazlasını Ateş Kılıcı." Garzhvog omuzlarını gerip gırtlağından bir ses çıkardı. "Şimdi bunu herkes bilsin ve öğrensin diye etrafa yaymamız gerektiğini anlıyorum. Sizin ozanlarınızı bulacağız; onlara Nar Tulkhqa için yazılan şarkıları öğreteceğiz; onların bu şarkıları sık sık ve yüksek sesle söylemelerini sağlayacağız." Sanki kararını vermiş gibi başını bir kere yukarı aşağı salladı (başının büyüklüğü düşünülecek olursa gerçekten etkileyici bir görünümdü), sonra da, "Hoşça kal Ateş Kılıcı. Hoşça kal Uluthrek," dedi. Sonra savaşçılarıyla birlikte karanlıklara dalıp gözden kayboldular.</p>

  <p>Angela kıkırdayınca Eragon irkildi.</p>

  <p>"Ne oldu?" dedi kadına dönerek.</p>

  <p>Angela gülümsedi. "Birkaç dakika sonra çadırının önünde kapısını çalıp kendisine Urgal kültürü hakkında ders vermek isteyen dördü Kull, on iki Urgal görecek zavallı çalgıcının yüzü geldi gözümün önüne de. Eğer bağırmazsa şaşarım doğrusu!" dedi ve yeniden güldü.</p>

  <p>Eragon da gülüp elindeki sopayla ateşin közlerini karıştırmak için yere çöktü. O sırada kucağında ılık bir ağırlık hissetti. Başını eğip bakınca, beyaz kedi adamın kucağına kurulmuş olduğunu gördü. Sevmek için elini uzattı ama sonra aklına, sormasının daha iyi olacağı geldi ve, "Seni okşayabilir miyim?" dedi.</p>

  <p>Kedi adam kuyruğunu salladı ama bundan başka ona hiç pas vermedi.</p>

  <p>Yanlış bir şey yapmadığını umarak çekingen bir tavırla yaratığın ensesini okşamaya başladı. Az sonra yüksek sesli bir mırıltı doldurmuştu geceyi.</p>

  <p>"Senden hoşlandı," dedi Angela.</p>

  <p>Her nedense Eragon da çok mutlu olmuştu. "Kim bu dişi kedi? Yani, demek istiyorum ki, sen kimsin? Adın ne?" Onun duygularını incitmiş olmaktan çekinerek kedi adama kaçamak bir bakış attı.</p>

  <p>Angela alçak sesle güldü. "İsmi Gölge Avcısı. Yani ismi kedi adamların dilinde bu anlama geliyor. Asıl ismi..." Tam bu sırada şifacı kadın öyle kötü öksürmeye başladı ki, sesindeki hırıltı Eragon'un ensesindeki tüyleri diken diken etti. "Gölge Avcısı, Grimmr Yarımpati'nin eşi oluyor, yani kedi adamların kraliçesi denebilir."</p>

  <p>Mırıltıların tonu yükselmişti.</p>

  <p>"Anlıyorum." Eragon çevredeki öteki kedi adamlara baktı. "Solembum nerede?"</p>

  <p>"Uzun bıyıklı, kendisinin yarı yaşında dişi bir kediyi kovalamakla meşgul. Sanki gençmiş gibi aklı beş karış havada... ama tabii herkesin arada bir böyle uçarılıklara hakkı var." Dönen iği sol eliyle tutarak hareketini durdurdu ve elde ettiği yeni ipi, alt taraftaki tahta diske sardı. Sonra iği yeniden çevirerek dönmesini sağladı ve diğer eliyle de tekrar topaktan yün çekip iğe göndermeye başladı. "Sanki sormak istediğin bir sürü soru varmış gibi duruyorsun, Shade Katili."</p>

  <p>"Seninle ne zaman karşılaşsam aklım her seferinde daha da karışıyor."</p>

  <p>"Her seferinde mi? Bu pek saltçı bir yaklaşım değil mi? Pekâlâ aydınlatıcı olmaya çalışacağım. Hadi sor bakalım."</p>

  <p>Kadının açık tavrı karşısında şaşıran Eragon biraz tereddüt edip ne sorabileceğini düşündü. Sonunda: "Bir ejderha fırtınası dedin. Ne demek iste..."</p>

  <p>"Bu sürü halinde hareket eden ejderhalar için kullanılan bir terimdir. Eğer birini uçarken duyduysan nasıl olduğunu bilirsin. On, on iki ejderha tepende uçtuğu zaman çevrende hava yankılanır; kendini sanki bir davulun içinde oturuyormuş gibi hissedersin. Hem zaten insan bir sürü ejderhaya başka ne isim verebilir ki?</p>

  <p>Kaz sürüsü denir, kartal meclisi denir, kuzgun cinayetleri denir, karga topluluğu denir, baykuş parlamentosu denir, peki ya ejderhalar için ne denir? Aç ejderhalar mı? Bu kulağa pek hoş gelmiyor. Onlara yakıcı veya terör sıfatını vermek de olmaz. Gerçi ben terör sözcüğünü severim, yarattıkları dehşeti düşünecek olursan: Bir ejderha terörü... Ama yok, bir ejderha sürüsünedenir. Süvari eğitimi alırken, kılıç sallamak ve eski dilde birkaç kelimeyi yan yana getirmekten başka bir şey öğrenmiş olsaydın, bunu da bilirdin."</p>

  <p>"Tabii, tabii, çok haklısın," dedi Eragon kadınla dalga geçerek. Saphira ile aralarındaki telepati sayesinde onun da "ejderha fırtınası" sözüne onay verdiğini anladı. Eragon da katılıyordu, uygun bir yakıştırmaydı.</p>

  <p>Bir süre daha düşünüp sonra sordu, "Peki Garzhvog sana neden Uluthrek diyor?"</p>

  <p>"Bu bana Urgalların çok uzun zaman önce, onlarla birlikte gezdiğim zamanlarda taktıkları bir isim."</p>

  <p>"Anlamı ne?"</p>

  <p>"Ay yiyen."</p>

  <p>"Ay yiyen mi? Bu da ne biçim bir isim böyle? Nasıl hak ettin bu ismi?"</p>

  <p>"Ayı yiyerek tabii ki. Başka nasıl olacak?"</p>

  <p>Eragon kaşlarını çatıp, bir süre konuşmadan kucağındaki kedi adamı okşamaya devam etti. Sonra: "Garzhvog sana neden o taşı verdi?"</p>

  <p>"Çünkü ona bir hikâye anlattım. Açık değil mi bu?"</p>

  <p>"İyi de, ne taşı o?"</p>

  <p>"Bir kaya türü. Görmedin mi?" Tersler gibi bir tavırla dilini şaklattı. "Çevrende olup bitene gerçekten biraz daha fazla dikkat etmelisin. Yoksa sen farkında değilken güvendiğin biri tarafından hançerlenirsin. Sonra ben üstü kapalı sohbetlerimi kiminle yaparım?" Saçlarını savurdu. "Hadi, devam et, bana bir soru daha sor. Bu oyun hoşuma gitmeye başladı."</p>

  <p>Eragon bir kaşını kaldırıp kadına baktı, etkisi olmayacağını bile bile. Sonra sordu: "Cik cik?"</p>

  <p>Şifacı kadın anırır gibi güldü; bunun üstüne oradaki kedi adamlardan bazıları ağızlarını açtılar, sanki dişlerini göstererek gülüyorlardı.</p>

  <p>"Madem öyle," dedi Angela da gülmeye devam ederek. "Madem öğrenmek istiyorsun, bunun da tıpkı ötekiler gibi güzel bir hikâyesi var. Pekâlâ... Birkaç yıl önce Du Weldenvarden yakınlarında, batısına doğru bir yerlerde, bütün şehir, kasaba ve köylerden kilometrelerce uzakta seyahat ederken bir gün Grimmr'a rastladım. O sıralar küçük bir kedi adam kabilesinin lideriydi ve her iki patisi de hâlâ sağlamdı. Onu bir ağacın dibinde yuvasından düşmüş bir bülbül yavrusuyla eğlenirken buldum. Kuşu hemen öldürse ve hatta yese aldırmayacaktım, sonuçta kedi bunlar, ama Grimmr zavallıcığa işkence ediyordu: Kanatlarını çekiyor, kuyruğunu dişliyor, birkaç adım kaçmasına izin verip, sonra bir pençe darbesiyle devirip seyrediyordu." Angela hiç hoşlanmadığını belli eden bir ifadeyle yüzünü ekşitti. "Ona durmasını, yapmamasını söyledim. Ama o sadece bana mırladı ve bir daha da aldırış etmedi." Gözlerini Eragon'a dikip ciddi ciddi baktı. "Ben de gidip kuşu ondan kurtardım, parmaklarımı oynatıp bir büyü yaptım; sonraki hafta ağzını ne zaman açsa, tıpkı bir bülbül gibi şakıyordu."</p>

  <p>"Şakıdı mı?"</p>

  <p>Angela bastırmaya çalıştığı bir zevkle başını salladı. "Hayatımda hiç bu kadar gülmemiştim. Diğer kediler bütün hafta yanına uğramadılar."</p>

  <p>"Senden nefret etmesine şaşmamak gerek."</p>

  <p>"Ne olmuş! Ara sıra bir iki kişiyi düşman edinmeyi göze alıp meydan okumazsan, korkaksın demektir... hatta belki daha kötüsü. Hem zaten tepkisini görmeye değerdi. Öf... ne kızmıştı ama!" Gölge Avcısı tehdit eder gibi hafif bir sesle inledi ve parmaklarını pençe gibi açıp gerdi ve kapadı.</p>

  <p>Keyfi kaçan Eragon, "Belki artık konuyu değiştirsek?" diye sordu.</p>

  <p>"Hımm."</p>

  <p>Ama yeni bir konu açmaya fırsat bulamadan, kamptan birisinin haykırdığı duyuldu. Çığlık, çadırların üstünde sessizliğe karışıp kaybolmadan önce üç kez yankılanmıştı.</p>

  <p>Eragon, Angela'ya baktı, Angela da ona; sonra ikisi birden gülmeye başladılar.</p>
</body>
</html>
