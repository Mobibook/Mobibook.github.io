<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Savaş Konseyi</h1>

  <p>Vroengard'dan Urû'baen'e dönerlerken Saphira bu defa bir fırtınayla mücadele etmek zorunda kalmamış, aksine pupa rüzgârıyla hızına hız katmıştı. Yılın neredeyse her günü esen bu hızlı kuyruk rüzgârını nerede yakalayacağını ona Eldunari söylemişti. Ayrıca Eldunari onu sürekli enerjiyle beslemiş, böylece hiç başka yere sürüklenmemiş veya yorulmamıştı.</p>

  <p>Dolayısıyla adadan ayrıldıktan sadece iki gün gibi kısa bir sürenin sonunda ufukta şehir görünmüştü.</p>

  <p>Güneş gökyüzünde en yüksek noktasındayken Eragon tam iki kez, Saphira'nın arkasında görünmez bir halde uçan Eldunari'lerin olduğu hücrenin girişini görür gibi olmuştu. Karanlık bir nokta gibi görünüyordu, öyle küçüktü ki, gözlerini üstünde bir saniyeden daha uzun sabitleyememişti. İlk bakışta zaten onu bir toz zerreciği sanmıştı ama sonradan noktanın Saphira'ya olan uzaklığının değişmediğini ve yerinin hep sabit kaldığını görmüştü.</p>

  <p>Uçuş sırasında ejderhalar Umaroth aracılığıyla Eragon ile Saphira'nın içine hatıra üstüne hatıra aktarmışlardı, yaşadıkları tecrübeler çağlayan gibi akıyordu zihinlerine: Kazanılan savaşlar, kaybedilen savaşlar, aşklar, nefretler, büyüler, ülke çapında başlarından geçen olaylar, pişmanlıklar, farkına varılan gerçekler, dünyanın işleyişine dair geliştirilen fikirler. Ejderhaların binlerce yıllık bilgi birikimi vardı ve her birini sonuna kadar Eragon ile Saphira'ya aktarmaya niyetli görünüyorlardı.</p>

  <p>"Bu kadarı yeter!" diye itiraz edecek olmuştu Eragon. "Hepsini sonradan hatırlayabilmemiz mümkün değil zaten; bırakın ne anlama geldiklerini kavramayı."</p>

  <p>"Elbette ki," dedi Umaroth. "Ama bazıları aklında kalacak ve belki o bilgi parçası Galbatorix'i yenmende sana yardımcı olacak. Hadi, şimdi devam edelim."</p>

  <p>Bilgi sağanağı baş döndürücüydü. Arada Eragon kendini kaybediyor, kim olduğunu bile unutuyor gibi oluyordu, çünkü ejderhaların anıları kendininkinden çok daha fazlaydı. Bu olduğunda aklını kısa bir süre onlarınkinden sıyırıyor ve kendini güvende hissedene kadar kendi kendine gerçek adını mırıldanıyordu.</p>

  <p>Eragon ile Saphira'nın öğrendikleri şeyler kendilerini şaşırtmış, bazen canını sıkmış ama çoğunlukla kendi inançlarını sorgulamak zorunda bırakmıştı. Ama üzerinde uzun uzun düşünecek zamanı hiç olmamış, çünkü hemen arkasından bir başka anının anlatılımına geçilmişti. Ejderhaların kendisine gösterdiklerinin aklında yerini bulması yıllarını alacaktı, bunun farkındaydı.</p>

  <p>Ejderhalar hakkında daha fazla bilgi sahibi oldukça onlara daha fazla hayranlık duymaya başlamıştı. Yüzlerce yaşında olanların düşünce yapıları çok farklıydı ve en yaşlı olanının Glaedr ile Saphira'dan farkı, ikisinin Beor Dağları'ndaki Fanghur'dan olduğu kadar çoktu. Yaşlı olanlarla iletişime girmek kafa karıştırıcı ve huzursuz ediciydi: Konudan konuya atlıyorlar, anlamsız gibi görünen ilişkilendirmeler, karşılaştırmalar yapıyorlardı ama Eragon çok derinlerde bir yerde bunların bir anlamı olduğunu biliyordu. Çoğunlukla onların ne demek istediklerini anlamıyordu ve bu antik dinozorlar da onun anlayabileceği dilde açıklama yapmak için kendilerini yormuyorlardı.</p>

  <p>Bir süre sonra Eragon onların kendilerini başka bir şekilde ifade etmeyi bilemediklerini fark etti. Yüzlerce yıl içinde zihinleri değişmişti; kendisi için basit ve açık olan çoğu şey, onlara çoğunlukla karmaşık geliyordu ve tersi için de aynı şey geçerliydi. Onların fikirlerini dinlemenin, tanrıların fikirlerini dinlemeye benzediğini hissediyordu.</p>

  <p>Bu gözlemi dile getirince Saphira burnundan solumuş ve ona, "Ama bir fark var," demişti.</p>

  <p>"Ne?"</p>

  <p>"Tanrılardan farklı olarak biz dünya olaylarına karışıyoruz."</p>

  <p>"Belki de tanrılar görünmeden rol alıyorlardır."</p>

  <p>"O zaman ne işe yarar ki?"</p>

  <p>"Sen ejderhaların tanrılardan daha iyi olduklarını mı düşünüyorsun?" diye sordu, eğlenerek.</p>

  <p>"Tamamen büyüyünce, evet. Bizden daha mükemmel bir yaratık var mı? Galbatorix bile gücü için bize güveniyor."</p>

  <p>"Ya Nidhwal?"</p>

  <p>Saphira hıh yapıp başını çevirdi. "Biz yüzebiliriz, onlar uçamaz."</p>

  <p>Eldunari'lerin en yaşlısı olan Valdr adındaki ejderha onlarla doğrudan sadece bir kez konuşmuştu, ismi eski dilde "egemen" anlamına geliyordu. Eragon ondan ışınlardan kum dalgalarına dönüşen bir görüntü aldı ve bir de somut olarak görünen her şeyin çoğunlukla boş bir uzaydan ibaret olduğuyla ilgili oldukça rahatsız edici bir duyum. Daha sonra Valdr onlara uyuyan sığırcıkların yuvasını gösterdi. Eragon sığırcıkların zihninde titreşen rüyaları hissedebiliyordu, hepsi göz açıp kapama hızıyla geçen. İlkin Valdr'ın onlara tepkisi küçümseme olmuştu (çünkü sığırcıkların rüyaları küçük, zavallı ve düzensizdi) ama sonradan ruh hali değişmeye başladı ve daha sıcak, daha sempatik olmaya başladı ve en küçük sığırcığın bir kaygısı bile önem açısından değer kazanıp, bir kralın duyduğu endişeye denk hale geldi.</p>

  <p>Valdr bu görüntü üzerinde bir süre zaman geçirdi, sanki bütün diğer hatıralar arasında Eragon ile Saphira'nın bunu hatırlamasını ister gibiydi. Yine de ikisi de yaşlı ejderhanın ne söylemek istediğinden emin değildi ve Valdr da daha fazla açıklama yapmak istememişti.</p>

  <p><br /></p>

  <p>Sonunda Urû'baen görününce, Eldunari anılarını Eragon ve Saphira ile paylaşmayı bıraktı. Umaroth onlara, "Artık düşmanınızın yuvasını inceleseniz daha iyi," dedi.</p>

  <p>Saphira yere doğru kilometrelerce mesafeyi süzülerek geçerken onlar da böyle yaptılar. Gördükleri ikisinin de cesaretini kıracak cinstendi. Glaedr'ın onlara, "Galbatorix bizi buradan gönderdiğinden beri epey inşaat yapmış. Bizim zamanımızda duvarlar ne bu kadar yüksekti, ne de bu kadar kalın," demesi de iyice endişelendirmişti.</p>

  <p>Umaroth da endişeliydi: "Ayrıca Ilirea bizim soyumuzla Elfler arasındaki savaşta bu derece silahlandırılmamıştı. Hain derin bir mağaraya gizlenmiş ve mağarasının etrafına da dağ kadar taş yığmış. Oradan kendi kendine çıkmayacaktır sanırım. Adam tıpkı mağaraya sığınmış ve kendini oradan çıkarmak isteyen herkesin burnunu kırıp kanatacak bir yaratık gibi."</p>

  <p>Üstü surlu saçağın bir buçuk kilometre kadar güneydoğusunda Varden'lilerin kurduğu kamp vardı. Eragon'un hatırladığından daha büyüktü kamp ve bu görüntüyle önce aklı karışsa da sonra bundan Kraliçe Islanzadi ile ordusunun nihayet gelip Varden'e katılmış olduğunu çıkardı. Hafif bir oh çekti. Galbatorix bile Elflerin gücünden çekinirdi.</p>

  <p>Saphira ile Eragon'un çadırlara varmasına bir iki kilometre kadar kalınca, Eldunari, Eragon'a yardım edip düşüncelerinin ulaşım mesafesini genişleterek kampta bulunan insanların, Cücelerin, Elflerin ve Urgallarınkine ulaşabilmesini sağladı. Zihniyle kurduğu temas, özellikle arayan biri yoksa kimsenin kolay kolay fark edemeyeceği kadar hafifti ve o tuhaf tınılı sıra dışı müziği duyduğu anda Blödhgarm'ın düşüncelerine rastladığını anladı ve yoğunlaşmasını daraltıp sadece ona yöneltti.</p>

  <p>"Blödhgarm, benim, Eragon." Böyle daha ciddi seslenmek yaşlılarla yeniden paylaştığı onca anıdan sonra sadece normal geliyordu.</p>

  <p>"Shade Katili! İyi misin? Zihin temasın çok değişik geliyor. Saphira seninle birlikte mi? Yaralı mı? Glaedr'a bir şey oldu mu?"</p>

  <p>"İkisi de iyiler, ben de iyiyim."</p>

  <p>"O zaman..." Blödhgarm'ın aklının karıştığı belli oluyordu.</p>

  <p>Onun sözünü kesen Eragon, "Uzakta değiliz, ama şimdilik kendimizi gözlerden sakladık. Saphira ile benim görüntüm aşağıdakilere hâlâ görünüyor mu?" dedi.</p>

  <p>"Evet, Shade Katili. Saphira'nın görüntüsü çadırların bir kilometre kadar tepesinde geziyor. Onu bazen bulutların arasına saklıyoruz ya da seninle birlikte devriye gitmiş gibi gösteriyoruz ama Galbatorix'in çok uzun süre gittiğini düşünmesini istemiyoruz. Şimdi senin görüntünün uçarak uzaklaşmasını sağlayacağız, siz de böyle şüpheleri çekmeden yeniden aramıza katılabileceksiniz."</p>

  <p>"Hayır. Bence biraz bekleyin ve büyünüzün bir süre daha devam etmesini temin edin."</p>

  <p>"Shade Katili?"</p>

  <p>"Doğrudan kampa dönmüyoruz." Eragon karayı inceledi. "Güneydoğuya doğru belki üç kilometre kadar uzakta küçük bir tepe var. Onu biliyor musun?"</p>

  <p>"Evet, görebiliyorum."</p>

  <p>"Saphira onun arkasına inecek. Arya, Orik, Jörmundur, Roran, Kraliçe Islanzadi ve Kral Orrin'in oraya bizimle buluşmaya gelmelerini sağla, ama herkesin aynı anda kampı terk etmemesine dikkat et. Aslında onları gizleyebilsen çok güzel olurdu. Sen de gelmelisin."</p>

  <p>"Nasıl istersen Shade Katili, neler buldun..."</p>

  <p>"Hayır! Bana sorma. Onu şimdi burada düşünmek tehlikeli olur. Gel, orada söyleyeyim ama başkalarının dinliyor olabileceği bir yerde cevabı düşünmek istemiyorum."</p>

  <p>"Anlıyorum. Seninle elimizden geldiğince çabuk buluşacağız ama oradan ayrılışımızı ayarlamak biraz zaman alabilir."</p>

  <p>"Tabii. Elinden geleni yapacağına eminim."</p>

  <p>Eragon bağlantılarını kesti ve eyerin arkalığına yaslandı. Eldunari'yle ilgili haberi alınca Blödhgarm'ın yüzünün alacağı şekli düşünerek gülümsedi.</p>

  <p>Oluşturduğu rüzgârla yakınlardaki bir koyun sürüsünü ürkütüp acı acı melemelerine neden olarak Saphira tepenin dibindeki alçak yere indi.</p>

  <p>Kanatlarını toplarken Saphira koyunların arkasından bakıp, "Beni göremediklerine göre, onları yakalamak kolay olurdu," dedi. Dudaklarını yalayıp ağzını şapırdattı.</p>

  <p>"İyi ama buna pek de centilmence yarışmak denmezdi değil mi?" diye sordu. Eragon bir yandan bacaklarından bağları çözerek.</p>

  <p>"Centilmenlik karın doyurmuyor."</p>

  <p>"Evet doyurmaz ama sen zaten aç değildin, değil mi?" Eldunari'den gelen enerji her ne kadar zayıf olsa da Saphira'nın açlık hissini bastırmıştı.</p>

  <p>İç çekme olması gereken büyük bir hava akımı saldı dışarıya. "Hayır, öyle sayılmaz aslında..."</p>

  <p>Beklerlerken Eragon tutulmuş olan bacaklarını esnetti, sonra da yanlarındaki azıktan kalanlarla hafif bir öğle yemeği yedi. Saphira'nın koca yılankavi gövdesiyle yanında uzandığını onu göremese bile biliyordu. Varlığını anlayabilmek sadece bedeninin yassılan otlarda bıraktığı gölgeli görüntüden anlaşılıyordu, sanki tuhaf şekilli bir boşluk gibi. Neden olduğunu bilmiyordu ama bu manzara komiğine gitmişti.</p>

  <p>Yemeğini yerken tepenin çevresindeki hoş arazide gözlerini gedirdi, havadaki meltemin buğday başaklarını dalgalandırışını izledi. Tarlalar, uzun ama alçak yığılı taşlarla ayrılmışlardı; bu kadar taşı topraktan çıkarmak herhalde çiftçilerin yüzlerce yılını almış olmalıydı.</p>

  <p>"Hiç değilse Palancar Vadisi'nde bizim böyle bir sorunumuz yoktu," diye düşündü.</p>

  <p>Derken anında ejderhalardan birinin bir anısı üşüştü aklına ve taşların ne kadar eski olduğunu hemen biliverdi: İnsan soyunun Ilirea'daki harabelerde yaşamak üzere oraya taşındığı tarihe denk geliyordu, Elflerin Palancar Kralı'nın savaşçılarını yenmesinden sonraya. Bunu sanki kendisi orada, aralarındaymış gibi görebiliyordu: Sıra sıra adamlar, kadınlar ve çocuklar yeni karılmış toprağı tarıyorlar ve buldukları taşları şimdi duvarın olduğu yere taşıyorlardı.</p>

  <p>Bir süre sonra Eragon anının aklından silinip gitmesine müsaade etti ve zihnini çevresindeki enerji gelgitlerine açtı. Otlar arasındaki farelerin, topraktaki solucanların ve başlarının üstünden uçup giden kuşların düşüncelerine kulak kabarttı. Bu yaptığı biraz riskli bir işti, çünkü bu şekilde çevrede tesadüfen bulunan herhangi bir büyücüyü varlıklarından haberdar edebilirdi; ama Eragon yakın çevresinde kimler var bilmek istiyordu, dolayısıyla sürpriz bir şekilde basılmanın önüne geçmiş olacaktı.</p>

  <p>Bu sayede Arya, Blödhgarm ve Kraliçe Islanzadi'nin yaklaştıklarını hissetti; adımlarının tepenin sol tarafından kendisine yaklaştığını duyunca telaşlanmadı.</p>

  <p>Hava su gibi titreşti ve derken önünde üç Elf belirdi. Kraliçe Islanzadi en öndeydi, bir kraliçe olarak her zamanki gibi muhteşem görünüyordu. Üstünde korsaj şeklinde pul işi altın rengi bir zırhı ve başındaki mücevher kakmalı bir miğferi, omuzlarında klipsli, beyaz kenarlı, kırmızı pelerini tamamlıyordu. Dar enli, uzun kılıcı ince belinde kınındaydı. Bir elinde uzun, keskin demiri beyaz olan bir mızrak ve diğerinde huş ağacı yaprağının biçiminde bir kalkan (hatta kenarları bile bir yaprağınki gibi tırtıllıydı) tutuyordu.</p>

  <p>Arya da çok güzel bir zırh içindeydi. Her zaman giydiği koyu renkli giysilerini çıkarmış, annesi gibi o da korse biçimi bir zırh giymişti (gerçi onunkisi altın rengi değil, düz gri çeliktendi) ve başında alın kısmı, burun korumalığı ve şakaklarından başının gerisine doğru giden bir çift kartal kanadı modeli üstünde kabartma dövme işi vardı.</p>

  <p>Islanzadi'nin giyiminin ihtişamı yanında Arya'nınki çok ciddi kalıyordu ama sırf bu yüzden de oldukça tehditkar gözüküyordu. Anne kız birlikte sanki birbirine uygun birer kılıç arkadaşıydılar, biri sergilenmek üzere özene bezene güzel, diğeri fiziksel mücadeleye her an hazır.</p>

  <p>Blödhgarm da tıpkı iki kadın gibi pullu zırh gömlek giymişti ama onun başı çıplaktı ve kemerindeki küçük bıçağın dışında başkaca bir silahı yoktu.</p>

  <p>"Göster kendini, Eragon Shade Katili," dedi Islanzadi, kendisinin bulunduğu noktaya bakarak.</p>

  <p>Eragon büyüyü çözdü ve Saphira'yla birlikte meydana çıktı, eğilip Elf kraliçeyi selamladı.</p>

  <p>Koyu renk gözlerini üzerinde gezdirdi, tıpkı bir ata değer biçer gibi kendisini süzüyordu. Eragon eskisi gibi değildi, artık onun bakışlarından rahatsız olmuyordu. Birkaç saniye sonra kraliçe, "Sende epey ilerleme var Shade Katili," dedi.</p>

  <p>Eragon daha az eğilerek kısaca yeniden selamladı. "Teşekkürler majesteleri." Her zamanki gibi kadının sesi içini ürperterek titretiyordu. Sesinin tınısında sanki büyü ve müzik ahenkle birbirine karışıyor gibiydi, sanki her bir sözcük bir kahramanlık şiirinden alıntı gibiydi. "Sizin gibi bilge ve adil birinden böyle bir iltifat almak çok anlamlı."</p>

  <p>Islanzadi uzun dişlerini sergileyerek güldü ve ovalar, tepeler onun kahkahasıyla çınladı. "Üstelik bayağı da dilbaz olmuşsun! Bana onun bu kadar güzel konuşmaya başladığından bahsetmemiştin Arya!"</p>

  <p>Arya'nın yüzünden hafif bir tebessüm geldi geçti. "Hâlâ öğreniyor." Sonra Eragon'a dönüp, "Sağ salim döndüğünü görmek güzel," dedi.</p>

  <p>Elfler Saphira, Glaedr ve kendisini bir sürü soruya boğarak bunalttılar ama üçü de diğerleri de katılana kadar cevap vermeyeceklerini söylediler. Bununla birlikte Eragon Elflerin sanki Eldunari'leri sezdiğini düşündü, çünkü bazen her ne kadar açık açık anlamadılarsa da, kalplerin kalbinin bulunduğu yere doğru bakıyorlardı.</p>

  <p>Aralarına bir sonraki katılan kişi Orik'ti. Güney yönünden kabarık tüylü bir poni üzerinde geliyordu; hayvan ter içinde kalmış, soluk soluğaydı. Cücelerin kralı bir yumruğunu havaya kaldırarak, "Hoo, Eragon! Hoo, Saphira!" diye seslendi. Yorgun hayvandan kayarcasına aşağı atladı, paldır küldür bir yürüyüşle yaklaşıp Eragon'la sertçe kucaklaşıp sırtına pat pat iki tane vurdu.</p>

  <p>Selamlaşmaları bitince (ve Orik, Saphira'nın burnunu da okşamış, karşılığında bir ejderha mırıltısı almıştı) Eragon sordu: "Muhafızların nerede?"</p>

  <p>Orik omzundan gerisini işaret etti. "Bir kilometre geride bir çiftlik evinde sakallarını ördürüyorlar, hiçbiri durumdan memnun olmadı, ben söylemiş olayım. Ben onların her birine pek bir güvenirim (onlar benim kabile arkadaşlarım) ama Blödhgarm en iyisinin yalnız gitmem olacağını söyledi, ben de öyle geldim. Şimdi söyle bana, nedir bütün bu gizlilik? Vroengard'da ne buldun?"</p>

  <p>"Bunu öğrenmek içia konseyin diğer üyelerinin de gelmesini bekleyeceksin," dedi Eragon. "Ama seni yeniden gördüğüme memnunum." Sonra da Orik'in omzuna pat pat vurdu.</p>

  <p>Kısa bir süre sonra yaya olarak Roran geldi, yüzü asık, üstü başı tozluydu. Eragon'u kolundan tutup çekti, hoş geldin dedi, sonra bir kenara çekerek, "Onların konuştuklarımızı duymasını engelleyebilir misin?" diye sordu. Çenesiyle Orik ve Elfleri gösterdi.</p>

  <p>Konuştuklarının duyulmasını engelleyen büyüyü yapmak Eragon'un sadece birkaç saniyesini almıştı. "Oldu." Bir yandan da zihnini Glaedr ile diğer Eldunari'lerden çekmiş ama Saphira'yla bağını koparmamıştı.</p>

  <p>Roran başını sallayıp bakışlarını ovaya çevirdi. "Sen yokken Kral Orrin'e biraz haddini bildirdim."</p>

  <p>"Haddini mi? Nasıl?"</p>

  <p>"Aptalca davranıyordu, ben de ona bunu söyledim."</p>

  <p>"Herhalde pek hoş bir tepki göstermemiştir."</p>

  <p>"Böyle de diyebilirsin. Beni kılıçla öldürmek istedi."</p>

  <p>"Ne yaptı?!"</p>

  <p>"Bana vuramadan kılıcını elinden düşürmeyi başardım, ama eğer denk gelse beni öldürecekti."</p>

  <p>"Orrin mi?" Eragon, kralı böyle bir şey yaparken düşünmekte zorlanıyordu. "Onu yaraladın mı?"</p>

  <p>Roran ilk kez güldü: Kısa, bıyık altından hin bir gülüştü bu. "Korkuttum onu, ki herhalde bu aslında daha kötü."</p>

  <p>Eragon söylenip tuttuğu Brisingr'ın kabzasını sıktı. Roran'la poz ve davranışlarının birbirlerine çok benzediğini fark etti birden; her ikisinin de eli silahındaydı ve her ikisi de ağırlıklarını diğer ayaklarına vermişlerdi. "Bundan başka kimin haberi var?"</p>

  <p>"Jörmundur, o da oradaydı ve Orrin başka kime söylediyse."</p>

  <p>Kaşlarını çatan Eragon ne yapacağına karar vermeye çalışarak ileri geri yürümeye başladı. "Bunun için bundan kötü bir zamanlama olamazdı."</p>

  <p>"Biliyorum, ben de Orrin'e karşı aslında bu kadar pervasız davranmak istemezdim ama Galbatorix'e 'kraliyet selamı' göndermek ve başka saçmalıklar yapmak üzereydi. Hepimizi tehlikeye atacaktı. Bunun olmasına izin veremezdim. Sen de olsan aynı şeyi yapardın."</p>

  <p>"Belki öyle, ama bu bütün işleri daha da zorlaştırıyor. Şimdi Varden'in lideri benim. Benim idarem altındayken sana veya savaşçılardan birine yapılacak herhangi bir saldırı, bana yapılmış sayılır. Orrin bunu biliyor; ayrıca aynı kanı taşıdığımızı da biliyor. Düelloya davet için yere önüme eldiven atmasından farksız olur bu."</p>

  <p>"Sarhoştu," dedi Roran. "Kılıcını çekerken bütün bunları hesaba kattığını sanmıyorum."</p>

  <p>Eragon, Arya ile Blödhgarm'ın merakla kendisine baktığını fark etti. Arşınlamayı kesip onlara arkasını döndü.</p>

  <p>"Katrina için endişeleniyorum," dedi Roran devam ederek. "Eğer Orrin çok kızdıysa, adamlarını benim ya da onun peşine gönderebilir. Her iki şekilde de bu Katrina için iyi olmaz. Jörmundur çoktan bizim çadırın dışına nöbetçi yerleştirdi ama bu yeterli bir koruma değil."</p>

  <p>"Eragon başını iki yana salladı. "Orrin ona zarar vermeyi göze alamaz."</p>

  <p>"Öyle mi dersin? Sana dokunamaz, benimle de yüzleşmeye cesaret edemez, peki elinde başka ne kalıyor? Bir tuzak. Karanlıkta konuşan bıçaklar. Orrin'in intikamını alması için en kolay yol bu olur."</p>

  <p>"Ben Orrin'in karanlıkta bıçak kullanma çaresine başvuracağını hiç sanmam... Ya da Katrina'ya zarar verme gibi bir şeye."</p>

  <p>"Ama emin olamazsın yine de."</p>

  <p>Eragon kısa bir an düşündü. "Onu koruması için Katrina'nın üstüne koruyucu büyüler koyacağım ve bunu ona benim yaptığımı da Orrin'e söyleyeceğim. Bu onu herhangi bir plan geliştirmekten baştan alıkoyar."</p>

  <p>Roran'ın üstündeki gerginlik kalkmış gibiydi. "Buna memnun olurum."</p>

  <p>"Sana da yeni koruyucu büyüler yapacağım."</p>

  <p>"Hayır, gerekmez, enerjini kendine sakla. Ben kendime göz kulak olabilirim."</p>

  <p>Eragon ısrar etti ama Roran reddetmeye devam etti. Sonunda Eragon, "Kahretsin! Dinle beni!" diye bağırdı. "Galbatorix'in adamlarına karşı bir savaşa girişiyoruz. Mutlaka bir türlü korunmalısın, üstelik sadece büyülere karşı bir korunma olsa bile. Sana koruyucu büyü yapacağım, ister canın istesin, ister istemesin. Dolayısıyla, itiraz edeceğine gülümseyip, teşekkür edebilirsin!"</p>

  <p>Roran dik dik öfkeyle baktı, sonra söylendi ve teslim olmuş gibi ellerini kaldırdı. "iyi aman, nasıl istersen! Zaten ısrar etmekten ne zaman vazgeçmen gerektiğini hiçbir zaman öğrenemedin."</p>

  <p>"Ah, ya sen öğrendin mi?"</p>

  <p>Roran'ın sakallarının arasından bir kahkaha koptu. "Herhalde değil. Sanırım aileden geliyor."</p>

  <p>"Hımın. Brom mu, yoksa Garrow mu daha inatçıydı, bilemiyorum."</p>

  <p>"Babam inatçıydı," dedi Roran.</p>

  <p>"Eh... Brom da en az... yo, hayır, haklısın, Garrow daha inatçıydı."</p>

  <p>Çiftlikte yaşamlarını hatırlayıp karşılıklı sırıttılar. Sonra Roran duruşunu değiştirip Eragon'a acayip yan bir bakış fırlattı. "Eskisinden biraz farklı görünüyorsun."</p>

  <p>"Öyle mi?"</p>

  <p>"Evet, öyle. Kendinden daha emin gibisin."</p>

  <p>"Belki de artık kendimi eskisinden daha fazla tanıyor olmamdandır."</p>

  <p>Buna Roran'ın verecek cevabı yoktu.</p>

  <p><br /></p>

  <p>Yarım saat sonra, Jörmundur, Kral Orrin'le birlikte at üstünde geldi. Eragon her zamanki gibi nezaketle Orrin'i selamlamış ama Orrin kısa bir karşılık verip bakışlarını kaçırmıştı. Daha birkaç adımdan bile Eragon onun nefesindeki şarap kokusunu hissedebiliyordu.</p>

  <p>Hepsi Saphira'nın önünde dizilip yerlerini aldıktan sonra Eragon başladı. llk başta hepsinden eski dilde gizlilik yemini etmelerini istedi. Ardından Orik, Roran, Jörmundur ve Orrin'e Eldunari'nin ne olduğundan bahsederek, ejderhaların mücevher gibi olan kalplerinin süvari ve Galbatorix'le olan kısa hikâyesini anlattı.</p>

  <p>Elfler Eragon'un diğerleri önünde Eldunari'den bahsetmesindeki rahatlığından rahatsız olmuş görünüyorlardı ama yine hiçbiri bir şey söylemedi, bu da Eragon'u memnun etti. Hiç değilse bu kadar olsun güvenlerini kazanmıştı belli ki. Orik, Roran ve Jörmundur olayı şaşkınlık, şüpheyle karşılamışlar, onlarca soru sormuşlardı. Özellikle Roran'ın gözünde, sanki Galbatorix'i öldürmekle ilgili yeni fikirler gelmiş gibi şimşekler çakmıştı.</p>

  <p>Konuşma boyunca Orrin aksi ve uzlaşmazcı bir tutum sergilemiş ve Eldunari'nin varlığına inatçı bir şüpheyle yaklaşmıştı. Sonunda da şüphelerine su serpmenin tek yolu, Eragon'un Glaedr'a ait kalplerin kalbini eyer torbasından çıkarıp ejderhayı dördüyle tanıştırması olmuştu.</p>

  <p>Glaedr'la tanışmanın herkeste yarattığı hayranlık Eragon'un hoşuna gitti. Orrin bile memnun olmuş görünüyordu; ama Glaedr'la biraz konuştuktan sonra dönüp Eragon'a, "Nasuada bunu biliyor muydu?" diye sordu.</p>

  <p>"Evet, ona Feinster'deyken söylemiştim."</p>

  <p>Eragon'un tahmin ettiği gibi aldığı yanıt Orrin'in hoşuna gitmemişti. "Ve bir kere daha ikiniz beni dışlamayı seçtiniz. Benim ülkemin desteği ve yiyeceği olmadan, Varden, İmparatorluk'un karşısına dikilmeyi düşünemezdi bile. Ben Alagaesia'daki dört milletten birinin hükümdarıyım, ordum müttefik gücümüzün önemli bir kısmını oluşturuyor, ama yine de ikiniz de bunu bana haber vermeyi gerekli görmediniz!"</p>

  <p>Eragon cevap veremeden Orik bir adım attı. Homurdanarak, "Bana da bir şey söylemediler Orrin," dedi Cücelerin kralı. "Üstelik benim halkım onlara seninkilerden çok daha uzun yıllar yardım etti. Bu durumdan alınmana gerek yok. Eragon ile Nasuada amacımız için ne gerekliyse onu yapmışlar, saygısızlık etmek için değil."</p>

  <p>Orrin kaşlarını çattı, sanki münakaşaya devam etme niyetinde gibiydi ama Glaedr konuşmaya başlayarak lafı onun ağzına tıkadı: "Onlar ben ne dediysem onu yaptılar, Surda'nın kralı. Eldunari bizim ırkımızın en büyük sırrıdır ve bu bilgiyi kolay kolay herkesle paylaşmayız, krallarla bile."</p>

  <p>"Peki o zaman şimdi neden paylaşıyorsunuz?" diye üsteledi Orrin. "Kendinizi ortaya hiç koymadan da savaşa girebilirdiniz."</p>

  <p>Buna cevap olarak Eragon, Vroengard'a yaptıkları yolculuğun hikâyesini, denizde yakalandıkları fırtına ve bulutların en tepesindeyken yaşadıklarını da ilave ederek anlattı. Arya ile Blödhgarm'ın ilgisini hikâyenin en çok bu kısmı çekmişken, Orik bayağı rahatsız olmuşa benziyordu.</p>

  <p>"Barzûl, başınızdan bayağı tatsız şeyler geçmişe benziyor," dedi. "Sadece düşünmek bile beni ürpertiyor. Bir Cüce için doğru yer yeryüzü, gökler değil."</p>

  <p>"Haklısın," dedi Saphira; onun bu cevabı Orik'in şüpheyle kaşlarını çatıp örgülü sakalının ucuyla düşünceli düşünceli oynamasına neden oldu.</p>

  <p>Hikâyesini toparlayan Eragon, Saphira ve Glaedr'la beraber Ruhlar Dehlizi'ne nasıl girdiklerini anlattı ama bu işi gerçekleştirmenin gerçek adlarını öğrenmek gerektirdiği kısmına girmedi. Sonunda dehlizin içinde neler olduğunu açıkladığında ortalıkta bir anlık şok bir sessizlik meydana geldi.</p>

  <p>Sonra Eragon onlara, "Zihinlerinizi açın," dedi.</p>

  <p>Anında hava fısıldaşan seslerle doldu. Eragon, Umaroth ile diğer görünmez ejderhaların çevrelerini sardığını hissetti.</p>

  <p>Meydana gelen şeyin Elfleri sarstığı belliydi. Arya bir dizi üstüne yığılmış, sanki saldırıya uğramış gibi ellerini şakaklarına bastırıyordu. Orik haykırıp delirmiş gibi çevresine bakınıyor, Roran, Jörmundur ve Orrin hayretten oldukları yerde kalakalmışlardı.</p>

  <p>Kraliçe Islanzadi de tıpkı kızınınkine benzer bir duruşla dizi üstüne çökmüştü. Zihninde Eragon onun ejderhalarla konuştuğunu, pek çoğunu isimleriyle selamladığını ve eski birer dost gibi karşıladığını işitti. Blödhgarm da aynı şeyi yapıyordu ve bu şekilde tepenin eteğinde toplandıkları yerde ejderhalarla konsey üyeleri arasında birkaç dakikalık bir düşünce esintisi yaşandı.</p>

  <p>Bu ahenksiz zihinsel ses gelgiti o kadar fazlaydı ki, Eragon sonunda çareyi kendini ortamdan sıyırmakta buldu ve çekilip giderek Saphira'nın ön bacaklarından birine oturdu ve seslerin azalmasını beklemeye başladı. Açıklanan şeyden en çok Elfler etkilenmişti: Blödhgarm havaya sevinç ve hayret karışımı bir ifadeyle bakıyorken Arya diz çöktüğü yerde kalmaya devam etmişti. Eragon onun yanaklarından yaşlar süzüldüğünü görür gibi oldu. Islanzadi zafer kazanmış gibi ışıl ışıl bir coşku içindeydi. Eragon onunla ilk tanıştığı günden beri ilk kez kadının gerçekten mutlu göründüğünü düşündü.</p>

  <p>Orik silkinip daldığı hayalden kendini sıyırdı. Eragon'a doğru bakarak, "Morgothal'ın balyozu aşkına! Bu gelişme olaylara yeni bir çehre kazandırır! Onların yardımıyla Galbatorix'i gerçekten de öldürebiliriz!" dedi.</p>

  <p>"Öldürebileceğimize daha önceden inanmıyor muydun?" diye sordu Eragon tatlılıkla.</p>

  <p>"Tabii inanıyordum. Sadece şu an inandığım kadar inanmıyordum."</p>

  <p>Roran da sanki bir rüyadan uyanıyormuş gibi silkindi. "Ben inanmıyordum... Sen ve Elflerin gücünüzün son damlasına kadar savaşacağınızı biliyordum ama kazanabileceğinize inanmıyordum." Eragon'un bakışlarıyla karşılaştı. "Galbatorix pek çok süvariyi alt etti. Senin dışında ve üstelik o kadar yaşlı da değilsin. Yani pek mümkün gözükmüyordu."</p>

  <p>"Biliyorum."</p>

  <p>"Ama şimdi..." Roran'ın gözleri kurt gibi ışıldadı. "Şimdi artık bir şansımız var."</p>

  <p>"Evet," dedi Jörmundur. "Ve sadece bir düşünün: Artık Murtagh'ı o kadar dert etmemize gerek kalmadı. Seninle ejderhaların karşısında o artık senin dengin olmaktan çıktı."</p>

  <p>Eragon topuklarıyla Saphira'nın bacağında bir tempo tuttu. Bu konuyla ilgili farklı düşünceleri vardı. Ayrıca Murtagh'ı öldürmek zorunda kalma fikrini düşünmekten hoşlanmıyordu.</p>

  <p>Sözü Orrin aldı. "Umaroth senin bir savaş planı yaptığından bahsetti. Bizimle paylaşmayı düşünüyor musun Shade Katili?"</p>

  <p>"Ben de duymak isterim," dedi Islanzadi daha nazik bir tavırla.</p>

  <p>"Ve ben de," dedi Orik.</p>

  <p>Eragon birkaç saniye onlara baktı ve sonra başını salladı. Islanzadi'ye dönüp, "Ordunuz savaşa hazır mı?" diye sordu.</p>

  <p>"Hazır. İntikamımızı almak için çok bekledik; daha fazla oyalanmaya gerek yok."</p>

  <p>Sözlerini bu defa Orrin, Jörmundur ve Orik'e yönelterek, "Peki bizimkiler?" diye sordu Eragon.</p>

  <p>"Benim knurlan ordum savaşı dört gözle bekliyorlar," dedi Orik.</p>

  <p>Jörmundur, Kral Orrin'e baktı. "Bizim adamlarımız yorgun ve aç ama kararlılıkları değişmedi."</p>

  <p>"Urgallar da mı?"</p>

  <p>"Onlar da."</p>

  <p>"O zaman saldırıyoruz."</p>

  <p>"Ne zaman?" diye sordu Orrin.</p>

  <p>"İlk ışıkla."</p>

  <p>Bir an kimseden çıt çıkmadı.</p>

  <p>Sessizliği Roran bozdu. "Söylemesi kolay, yapması değil. Nasıl olacak bu?"</p>

  <p>Eragon açıklamaya başladı.</p>

  <p>Anlatmayı bitirdiğinde yeni bir sessizlik olmuştu.</p>

  <p>Roran yere çömelip toprak üstünde parmağıyla şekiller çizmeye başladı. "Çok tehlikeli."</p>

  <p>"Ama cesur," dedi Orik. "Çok cesurca."</p>

  <p>"Artık takip edilebilecek güvenli bir yol kalmadı," dedi Eragon. "Galbatorix'i hazırlıksız yakalayabilirsek, bir parça bile olsun, kantarın dengesini lehimize değiştirmeye yetebilir."</p>

  <p>Jörmundur çenesini sıvazladı. "Neden önce Murtagh'ı öldürmüyoruz? Burasını anlayamıyorum. Neden elimizde imkân varken önce onunla Thorn'un işini bitirmiyoruz?"</p>

  <p>"Çünkü..." dedi Eragon karşılık vererek. "O zaman Galbatorix onların varlığının farkına varır." Sonra da görünmez ejderhaların havada yüzdüğü noktaya doğru işaret etti. "Onları gafil avlama şansımızı yitiririz."</p>

  <p>"Ya çocuk ne olacak?" diye sordu Orrin sertçe. "Senin istediğin yönde hareket edeceğini nereden biliyorsun? Daha önce etmedi."</p>

  <p>Eragon hissettiğinden daha emin görünmeye çalışarak, "Bu kez edecek," diye garanti verdi.</p>

  <p>Kral ikna olmamıştı, kendi kendine homurdandı durdu. Ardından Islanzadi, "Eragon çok büyük ve korkunç bir şey öneriyorsun. Gerçekten bunu yapmak istediğine emin misin? Bunu senin kararlılığını veya cesaretini sorguladığım için sormuyorum; sorma sebebim bunun çok düşünüldükten sonra girişilmesi gereken bir eylem olması yüzünden. O nedenle bir kez daha soruyorum: Bunu yapmayı gerçekten istiyor musun? Hatta nelere mal olabileceğini bilerek?"</p>

  <p>Eragon ayağa kalkmadı ama sesine biraz çelik sertliği yansıtarak, "Eminim," dedi. "Yapılmalı ve bunu yapmak da bizlere düşüyor. Sonucu her ne olursa olsun artık geri dönemeyiz."</p>

  <p>Sanki onun söylediklerine katıldığını göstermek istermiş gibi Saphira çenesini birkaç santim açıp şak diye yeniden kapatarak Eragon'un cümlesinin sonunu bağlamış oldu.</p>

  <p>Islanzadi yüzünü göğe çevirdi. "Peki sen ve sözcüsü oldukların buna onay veriyor musunuz, Umaroth-elda?" diye sordu.</p>

  <p>"Ediyoruz," diye yanıt geldi beyaz ejderhadan.</p>

  <p>"Hadi bakalım, başlıyoruz o zaman," diye mırıldandı Roran.</p>
</body>
</html>
