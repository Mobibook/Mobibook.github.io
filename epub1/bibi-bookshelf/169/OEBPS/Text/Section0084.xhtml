<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ayrılık</h1>

  <p>Bir hafta geçmişti. Kahkahalarla, müzikle, Ellesmera'nın harikaları arasında uzun yürüyüşlerle geçen dolu dolu bir hafta. Eragon, Roran ile Katrina. ve Ismira'yı alıp, Tel'naeır Uçurumları'nda Oromis'in kulübesini ziyarete götürdü. Saphira onlara Kanlı Yemin Kutlaması için yaptığı alevle şekillendirdiği taştan heykeli gösterdi. Arya da onara şehirde pek çok park gezdirmiş, onlar da Elflerin yüzyıllardır toplayıp ürettiği daha değişik bitkileri görebilmişlerdi.</p>

  <p>Eragon ile Saphira, Ellesmera'da birkaç hafta daha kalmayı çok isterlerdi, ama Blödhgarm onlarla bağlantı kurup, beraberindeki Eldunari'lerle Ardwen Gölü'ne vardığını bildirmişti. Eragon ve Saphira ne kadar kabul etmek istemeseler de gitme zamanının geldiğinin farkındaydılar.</p>

  <p>Arya ile Firnen'in onlarla birlikte uçacaklarını söylemeleri ikisini de mutlu etmişti; en azından Du Weldenvarden'in çıkışına kadar, hatta belki biraz daha ötesine.</p>

  <p>Katrina arkada Ismira'yla birlikte kalmaya vermişti ama Roran yolculuğun ilk ayağında onlara katılıp katılamayacağını sorduğunda, "Alagaesia'nın ötesi nasıl merak ediyorum; sizinle yolculuk etmek o kadar yolu at sırtında gitmekten daha çabuk olur," demişti.</p>

  <p>Ertesi gün şafak vakti Eragon, Katrina'yla vedalaşmış, Katrina sürekli ağlamıştı. Kucağında parmağını emmekle meşgul Ismira, olan biteni anlamayan gözlerle bakıyordu Eragon'a.</p>

  <p>Sonra yola koyuldular. Saphira ile Firnen yan yana, ormanın üzerinden doğuya doğru uçuyorlardı. Roran, Eragon'un arkasına oturup onun beline sarılmıştı. Cuaroc, Saphira'nın pençeleri arasındaydı; vücudu üstüne vuran güneş ışıklarını bir ayna gibi yansıtıyordu.</p>

  <p><br /></p>

  <p>İki buçuk günlük seyahatten sonra Ardwen Gölü'nü gördüler: Palancar Vadisi'nden bile büyük çarşaf gibi dümdüz bir göl. Batı kıyısında Silthrim şehri vardı; burayı daha önce Eragon da, Saphira da görmemişti. Şehir limanı açıklarında uzun, beyaz, tek direkli bir gemi demirliydi.</p>

  <p>Gemi Eragon'un tahmin ettiği gibiydi; bu gemiyi rüyalarından tanıyordu; gemiye bakarken yüreğinin katılaştığını hissetti.</p>

  <p>"Bunun böyle olacağı bir alın yazgısı," diye düşündü.</p>

  <p>Geceyi Silthrim'de geçirdiler. Ellesmera'ya benziyordu, sadece daha küçük ve daha kalabalıktı. Onlar dinlenirken, Elfler de Eldunari'yi gemiye yüklediler; ayrıca yiyecek, araç gereç, giysi ve diğer lazım olan şeyleri de yanlarına alıyorlardı. Gemi mürettebatı yirmi Elften oluşuyordu. Elfler daha sonrasında tıpkı Blödhgarm ve büyücüleri gibi, ejderhaları yetiştirme, süvarileri eğitme işine de katılacaklardı. Sadece Laufin ile Uthinare katılmıyordu, onlar bu noktada gruptan ayrılmışlardı.</p>

  <p>Sabah olunca Eragon, Saphira'nın arkasında gizli yumurtaların üstündeki büyüyü değiştirdi ve aralarından Arya nın seçtiği iki tanesini ayırıp şimdilik korumaları için Elflere teslim etti. Yumurtalardan biri Cücelere gidecekti, diğeri de Urgallara. İçinden çıkacak ejderha yavrularının seçilen ırktan kendilerine uygun süvariyi bulabilmelerini umuyordu Eragon. Eğer bulamazlarsa yer değiştireceklerdi; eğer hâlâ bulamazlarsa o zaman... o zaman ne yapacağını Eragon da tam olarak bilmiyordu ama Arya'nın bir çare bulacağına emindi. Ejderha yavruları yumurtalarından çıkınca, süvarileriyle beraber, yeterince büyüyüp Eragon, Saphira ve diğer hemcinslerine katılana kadar, Arya ve Firnen'e bağlı olup, onlara hesap vereceklerdi.</p>

  <p>Eragon, Arya, Roran, Cuaroc, Blödhgarm ve kendileriyle seyahat edecek diğer Elfler gemiye bindiler ve gölü geçmek üzere yelken açtılar. Saphira ile Firnen tepelerinde dönüyorlardı.</p>

  <p>Geminin adı Talita'ydı; gökyüzünde doğuda kırmızı bir yıldız adıydı. Hafif ve uzun geminin su üstünde gidebilmek için sadece bir karış suya ihtiyacı vardı. Hiç ses çıkarmadan yol alıyor, sanki dümencinin nereye gitmek istediğini biliyormuş gibi dümen kullanmaya bile gerek bırakmıyordu.</p>

  <p><br /></p>

  <p>Günlerce ormanlık arazi içinden geçerek sularda gezdiler: Önce Ardwen Gölü, sonra güneye Gaena Nehrine; mevsim bahar olduğu için eriyen karlarla nehrin suyu kabarıktı. Dalların örtüp yeşil bir tünele çevirdiği sulardan geçerken, pek çok kuş tepelerinde şakıyor, onlarla birlikte ilerliyordu ve sincaplar (hem siyah, hem kızıl) tünedikleri ağaç tepelerinden kendilerine bıcır bıcır çıkışıyor veya bir kol mesafesindeki dallarda oturup geçişlerini izliyorlardı.</p>

  <p>Eragon zamanının büyük kısmını Arya veya Roran'la geçiriyor, Saphira'yla nadiren uçuyordu. Saphira da zamanının çoğunu Firnen'le geçiriyordu. Eragon sıXsık onları nehir kıyısında ön ayaklarını üst üste koymuş başları birbirileriyle yan yana dinlenirken görüyordu.</p>

  <p>Gün içinde ormandaki ışık altınımsı ve pusluydu; geceleri ise, gökte yıldızlar parlıyor, büyüyen ay yelkenle devam etmeye yetecek aydınlığı onlara sağlıyordu. Sıcak ve puslu hava, Tatıta'nın hiç kesilmeyen çalkantısıyla birleşmiş, Eragon'u yarı uykulu bir hale sokmuştu, kendisini güzel bir rüyanın içinde kaybolmuş gibi hissediyordu.</p>

  <p>Nihayet, sonunda olması gerektiği gibi, orman da bitti ve ötesindeki araziler arasında yelken açmaya devam ettiler. Gaena Nehri güneye doğru kıvrılmış, onları orman kıyısı boyunca Eldor Gölü'ne taşıyordu; bu göl Ardwen Gölü'nden de büyüktü.</p>

  <p>Orada hava değişip fırtınaya yakalandılar. Koca koca dalgalar dövüyordu gemilerini ve tam bir gün boyunca maruz kaldıkları soğuk yağmur ve korkunç rüzgâr onları perişan etti. Neyse ki arkalarından esen rüzgâr ilerleyişlerini oldukça hızlandırmıştı.</p>

  <p>Eldor Gölü'nden Edda Nehri'ne giriş yaptılar ve güneye doğru inmeye devam edip Elf kalesi Ceris'ten geçtiler. Bu noktadan sonra ormanı tamamen arkalarında bırakmışlardı. Artık Talita kendi halinde gibi görünen uçsuz bucaksız ovalar arasında yoluna devam ediyordu.</p>

  <p>Ağaçlık bölgeyi arkalarında bıraktıkları yerde Eragon, Arya'nın ayrılmak isteyeceğini tahmin etmişti; ama ne o, ne de Firnen bir şey söylemiş, Eragon da ne planladıklarını sormayı istememişti.</p>

  <p>Çok daha fazla boş araziyi geride bırakıp, daha da güneye indiler. Roran onlara bakıp, "Oldukça ıssız, değil mi?" dedi. Eragon hak vermek zorunda kaldı.</p>

  <p>Sonunda Alagaesia'nın en doğudaki yerleşim yerine vardılar: Birkaç ahşap yapıdan ibaret küçük bir köydü Hedarth. Cüceler burayı sadece Elflerle ticaret yapma amacıyla kurmuşlardı. Çevrede geyik sürüsü ve uzaklarda yabani öküzlerden başka kayda değer hiçbir şey yoktu burada. Yapılar, Az Ragni Nehri'nin Edda'ya karıştıp hacmini iki katına çıkardığı kesişme noktasında yoğunlaşmıştı.</p>

  <p>Eragon, Arya ve Saphira, daha önce de Hedarth'tan geçmişlerdi; ama o zamanlar karşı yönden geliyorlardı. Urgallarla yaptıkları savaştan sonra Farthen Dûr'dan Ellesmera'ya seyahat ederken geçmişlerdi buradan. O yüzden Eragon köy göründüğü zaman karşılaşacağı manzarayı biliyordu.</p>

  <p>Bununla beraber yüzlerce Cüceyi Edda'ya kurdukları derme çatma iskelede kendilerini beklerken görünce çok şaşırdı. Bekleşen grup ayrılıp aralarından Orik öne çıkınca Eragon'un şaşkınlığı büyük bir sevince dönüştü.</p>

  <p>Orik elindeki balyozu Volund'u havaya kaldırıp seslendi: "Üvey kardeşimle doğru dürüst vedalaşmadan gitmesine izin vereceğimi sanmıyordun değil mi?"</p>

  <p>Eragon sırıttı. Ellerini ağzına siper ederek bağırdı: "Asla!"</p>

  <p><br /></p>

  <p>Elfler herkesin tek tek gemiden inebileceği kadar uzun bir süre Talita'yı iskelede tutmuşlardı; gemide sadece Cuaroc, Blödhgarm ve iki de Elf kalmıştı, Eldunari'ye göz kulak olacaklardı. Nehirlerin birbirine karıştığı yerde sular çok hareketliydi ve gemiyi iskeleye sürtünmeden sabit tutabilmek güçtü; bu nedenle indirme işi bittikten sonra gemidekiler Edda'nın biraz daha aşağısına devam edip demirleyecek daha sakin sular aradılar.</p>

  <p>Eragon'un karşısında gorunce şaşırdığı Cüceler Beor Dağları'ndan dev gibi dört erkek domuz avlayıp Hedarth'a getirmişlerdi. Erkek domuzlar her biri Eragon'un bacağı kalınlığında dallara geçirilip yanan kömür ateşi üstünde çevrilmeye başlandı.</p>

  <p>"Birini ben öldürdüm," dedi Orik gururla; eliyle domuzların en büyüğünü işaret ediyordu.</p>

  <p>Orik ayrıca özellikle Saphira için üç büyük araba dolusu Cücelerin en iyi şarabından getirdi. Saphira fıçıları görünce keyifle hımladı. "Sen de mutlaka denemelisin," dedi hırlayıp boynunu merakla fıçılara uzatıp koklayan Firnen'e.</p>

  <p>Akşam olunca yemekler hazırlanmış ve Cücelerin sadece o gün için çatıp kurdukları baltayla yontulmuş tahta masalara yerleştirilmişti. Orik balyozunu kalkanına vurup kalabalığı susturdu. Sonra eline bir but parçası alıp ısırdı, çiğnedi ve yuttu.</p>

  <p>"Ilf gauhnith!" diye bağırdı. Cüceler de aynı şekilde karşılık verdiler ve şölen resmen başlamış oldu.</p>

  <p>Gecenin sonunda, ejderhalar da dâhil herkes tıka basa doyunca Orik ellerini çırptı ve bir hizmetkârı elinde içi altın ve mücevherler dolu bir sandık getirdi. "Dostluğumuzun şerefine küçük bir armağan," dedi Orik ve sandığı Eragon'a verdi.</p>

  <p>Eragon eğildi ve selam verdi, teşekkür etti.</p>

  <p>Ardından Orik gözlerinde muzip bir parıltıyla Saphira'nın yanına gitti. Saphira'ya ön ayağındaki pençe parmaklarından istediğine takabileceği, altın ve gümüş karışımı bir yüzük armağan etti. "Bu özel bir yüzük Saphira. Çizilmez, kararmaz ve onu taktığın sürece avın yaklaştığını fark etmeyecektir."</p>

  <p>Hediye Saphira'yı çok mutlu etmişti. Orik'ten yüzüğü sağ pençesinde ortaparmağına takmasını istedi ve gece boyunca Eragon onun sık sık hayranlıkla ışıldayan yüzüğünü seyrettiğini gördü.</p>

  <p><br /></p>

  <p>Orik'in ısrarı üstüne o gece Hedarth'ta kaldılar. Eragon ertesi gün sabah erkenden ayrılmayı planlıyordu ama gün ağarmaya başladığında Orik onu bırakmadı. Arya ve Roran'la birlikte kahvaltı ettiler. Kahvaltıdan sonra sohbete daldılar ve arkasından da domuzları Beor Dağları'ndan getirmek için kullandıkları salları görmeye gittiler. Kısa bir zaman sonra yine akşamüstü olmuş ve yemek vakti gelmişti. Orik onları son bir akşam yemeğine daha kalmaları için ikna etti.</p>

  <p>Yemekte, tıpkı önceki gün şölende olduğu gibi Cüceler şarkılar söyleyip enstrüman çalmışlar ve çok kabiliyetli Cüce bir ozanın gösterisini seyretmek grubun oradan ayrılmasını daha da geciktirmişti.</p>

  <p>"Bir gece daha kalın," dedi Orik. "Karanlık oldu, seyahat edilmez."</p>

  <p>Eragon başını kaldırıp dolunaya baktı ve gülümsedi. "Unutma, benim için o kadar da karanlık değil. Hayır, gitmemiz gerek. Eğer biraz daha beklersek, bu gidişle hiç ayrılamamaktan korkuyorum."</p>

  <p>"O zaman iyi dileklerim üstüne olsun kalp kardeşim."</p>

  <p>Kucaklaştılar. Orik onlar için atlar getirtti; Cüceler bu atları ahırlarında ticarete gelen Elfler için tutuyorlardı.</p>

  <p>Eragon veda için kolunu yukarı kaldırdı. Sonra kısrağını dehleyip Roran, Arya ve diğer Elflerle birlikte Hedarth'tan ayrıldılar. Edda'nın güney sahili boyunca devam eden patikayı izlediler. Hava söğütlerin ve kavakların tatlı kokusuyla yüklüydü. Tepelerinde ejderhalar, birbirleri etrafında döne süzüle oynaşarak kendilerini takip ediyorlardı.</p>

  <p>Hedarth'ın dışına çıktıklarında Eragon dizginleri çekip hızı kesti; diğerleri de öyle yaptılar; bundan sonrasını daha ağır ve rahat bir tempoda sürüp aralarında sohbet ederek gidiyorlardı. Eragon, Arya ve Roran'la herhangi önemli bir konuda konuşmuyordu; çünkü o an için artık önemli olan sözcükler değil, gecenin karanlığı içinde paylaştıkları yakınlık duygusuydu. Aralarındaki bağ çok değerli ve hassastı; konuştukları zaman birbirlerini kıracak bir şey söylememeye her zamankinden daha fazla dikkat ediyorlardı; zamanın daraldığını biliyorlardı ve kimse kalan zamanı düşüncesizce sarf edilen kırıcı bir sözle lekelemek istemiyordu.</p>

  <p>Kısa bir süre sonra küçük bir tepenin zirvesindeydiler; bulundukları yerden aşağıda nehrin diğer ucunda kendilerini bekleyen Talita'yı görebiliyorlardı.</p>

  <p>Gemi tıpkı Eragon'un düşündüğü gibiydi. Olması gerektiği gibi.</p>

  <p>Solgun ay ışığında gemi, büyük ve ağır ağır akan nehirden her an kanatlanıp uçmaya hazır bir kuğuya benziyordu. Elfler yelkenlerini indirmişler, kumaş belli belirsiz parlıyordu. Dümenin yekesinde tek bir kişi vardı, onun dışında güvertesi boştu.</p>

  <p>Talita'nın gerisinde dümdüz karanlık ova ta ufka kadar o şekilde uzanmaktaydı. Bu göz korkutucu geniş arazi sadece nehirle bölünüyordu, görünümü anakaranın üstüne çakılmış metal bir şeridi andırıyordu.</p>

  <p>Eragon'un boğazı düğümlendi, kendini göstermekten kaçınır gibi uzanıp pelerinin kapüşonunu başına geçirdi.</p>

  <p>Atlarını ağır ağır tepeden aşağıya, fısıldaşan otların arasından geminin kıyısındaki çakıltaşlı sahile doğru sürmeye başladılar. Taşların üstünde atların nallarından çıkan ses, çok keskin ve gürültülüydü.</p>

  <p>Sahilde Eragon atından indi, diğerleri de.</p>

  <p>Kendilerine bir şey söylenmeden Elfler gemiye kadar ikili sıra oluşturdular. Yüzleri birbirine dönüktü. Mızraklarının saplarını ayaklarının dibinde toprağa saplayıp o şekilde heykel gibi dimdik durdular.</p>

  <p>Eragon onlara bakınca boğazındaki düğümlenme daha da artmış, nefes alamayacak hale gelmişti.</p>

  <p>"Arttk zamanı geldi," dedi Saphira ve Eragon onun haklı olduğunu biliyordu.</p>

  <p>Eragon altın ve mücevherlerle dolu sandığı eyerden çıkarıp Roran'a götürdü.</p>

  <p>"Demek burada ayrılıyoruz artık?" dedi Roran.</p>

  <p>Eragon başını salladı. "Al," dedi, sandığı Roran'a uzatarak. "Bunu senin almanı istiyorum. Benden daha çok işine yarar... Şatonu yapmakta kullanırsın."</p>

  <p>"Öyle yaparım," dedi Roran; onun da sesi boğuk çıkıyordu. Sandığı sol kolunun altına sıkıştırdı ve sağ koluyla Eragon'la kucaklaştı; uzun süre bu şekilde kaldılar. Sonra Roran, "Kendine iyi bak kardeşim," dedi.</p>

  <p>"Sen de kardeşim... Katrina ve Ismira'ya iyi bak."</p>

  <p>"Tabii ki."</p>

  <p>Daha başka söyleyecek bir şey bulamayan Eragon, Roran'ın omzuna son bir kez daha dokunup arkasına döndü ve ikili sıra halinde dizili Elflerin yanında bekleyen Arya'ya doğru yürüdü.</p>

  <p>Birkaç kalp çarpışı kadar süre sadece bakıştılar; sonra Arya, "Eragon," dedi. Kız da başına kapüşonunu geçirmişti ve ay ışığında yüzü fazla görünmüyordu.</p>

  <p>"Arya." Başını çevirip gümüş renkli nehre baktı, sonra tekrar Arya'ya döndü ve Brisingr'ın kabzasını sıktı. Duyguları çok yoğundu, titriyordu. Gitmek istemiyordu ama gitmek zorundaydı. "Benimle gel..."</p>

  <p>Kız bakışlarını kaldırıp ona baktı. "Gelemem."</p>

  <p>"Nehrin ilk kıvrıldığı yere kadar benimle gel."</p>

  <p>Kız tereddüt etti, sonra başını salladı. Eragon kolunu uzattı, Arya da onun koluna girdi; birlikte gemiye binip pruvaya geçtiler.</p>

  <p>Arkalarından Elfler de bindiler. Herkes binince iskele köprüsünü kaldırdılar. Rüzgâr veya kürek yardımı olmadan gemi çakıllı kıyıdan uzaklaştı ve uzun dümdüz nehirde yol almaya başladı.</p>

  <p>Sahilde tek başına kalan Roran onların uzaklaşmasını izliyordu. Sonra başını arkaya atıp uzun ve acı acı haykırdı; gecenin sessizliği hüzünle yankılandı.</p>

  <p>Eragon ve Arya yan yana durup, nehrin ilk kıvrıldığı yer görünene dek hiç konuşmadılar. Sonunda Eragon, Arya'ya dönüp onun başındaki kapüşonu açtı; gözlerini görmek istiyordu.</p>

  <p>"Arya," dedi. Kızın gerçek ismini fısıldadı. Arya'nın içinden tanıdık bir titreme gelip geçti.</p>

  <p>Karşılık olarak o da Eragon'un gerçek ismini söyledi. Onun da içinden varlığının tanımını dinleyince aynı ürperti geçmişti.</p>

  <p>Konuşmak için yeniden ağzını açtı ama Arya üç parmağını Eragon'un dudakları üstüne koyup ona engel oldu. Bir adım gerileyip Eragon'dan uzaklaştı, tek kolunu havaya başının üstüne kaldırdı.</p>

  <p>"Elveda Eragon Shade Katili," dedi.</p>

  <p>Yukardan alçalarak gemiye doğru inen Firnen onu güverteden kaptı ve yükseldi. Kanatlarının rüzgârıyla saçları dağılmıştı.</p>

  <p>Uzak kıyıda bekleyen Roran'ın yanına doğru Firnen'le birlik te uzaklaşan kızın arkasından bakarken, "Elveda," diye mırıldandı Eragon.</p>

  <p>Sonunda daha fazla kendini tutamayıp gözyaşlarına teslim oldu; o güne dek tanıdığı her şeyi geride bırakarak uzaklaşırken geminin küpeştesine sıkı sıkı tutunarak ağladı. Saphira da yukarda aynı duygular içindeydi; benliğini saran keder Eragon'unkine karışıyordu.</p>

  <p>Fakat geçen zaman içinde Eragon'un hızla atan kalbi duruldu, gözyaşları kurudu ve önünde uzanan bomboş araziyi süzerken üstüne az bir parça huzur çöktü. Bu yabani enginliklerde ne gibi tuhaf şeylerle karşılaşacağını merak ediyordu. Saphira'yla birlikte kuracakları yeni hayatı düşündü, süvariler ve ejderhalarla dolu bir hayat.</p>

  <p>"Yalnız olmayacağız küçüğüm," dedi Saphira.</p>

  <p>Eragon'un yüzüne bir tebessüm gelip yerleşti.</p>

  <p>Gemi ay ışığıyla aydınlanan nehir üstünde, uzaklardaki karanlık diyarlara doğru kayarcasına ilerliyordu.</p>
</body>
</html>
