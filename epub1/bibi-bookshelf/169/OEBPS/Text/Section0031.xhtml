<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kalp Kalbe Karşı</h1>

  <p>Glaedr onlara iki maç daha yaptırdı. Her düello diğerinden daha kısa sürmüştü ve hepsi Eragon'la Arya'dan çok, altın ejderha Glaedr'ın canını sıkan bir geri çekilmeyle bitmişti.</p>

  <p>Glaedr kimin daha üstün olduğunu anlayana dek onları karşılaştırmaya devam edecekti ama son düellonun bitiminde her ikisi de öyle yorulmuşlardı ki, yere düşüp yan yana uzandılar, nefes nefese kalmışlardı. Glaedr bile onların bu halini görünce devam etmenin yarardan çok zarar getireceğini kabul etmek zorunda kaldı.</p>

  <p>Ayağa kalkıp yürüyebilecek hale geldiklerinde Glaedr onları Eragon'un çadırında topladı.</p>

  <p>İlkin, Saphira'dan aldıkları enerjiyle yaralarını hallettiler. Sonra da zedelenen kalkanlarını Varden'in silah ustası Fredric'e götürdüler, o da onlara silahlarını nasıl korumaları gerektiği konusunda bir söylev çektikten sonra yenisini verdi.</p>

  <p>Çadıra vardıklarında yanında her zamanki muhafızlarla Nasuada'yı kendilerini beklerken buldular. "Artık bırakmanın zamanı gelmişti!" dedi bozuk bir tavırla. "Eğer birbirinizi parçalamaya çalışmaktan vazgeçtiyseniz, konuşmamız gerekenler var." Sonra da başka bir şey söylemeden çadırdan içeri girdi.</p>

  <p>Blödhgarm ile büyücüleri, çadırın çevresinde büyük bir çember oluşturdular. Eragon bunun, Nasuada'nın muhafızlarının huzurunu kaçırdığını görebiliyordu.</p>

  <p>Arya'yla birlikte, Nasuada'nın peşinden çadıra girdiler. Saphira arkalarından burnunu çadırın kapı örtüsünden içeri uzatıp onları şaşırtarak, o daracık yeri yoğun duman ve yanık et kokusuyla doldurdu.</p>

  <p>Nasuada, Saphira'nın pullu burnunu çadırda karşısında görünce birden irkildiyse de kendini çabuk toparlamıştı. Eragon'a dönerek, "O hissettiğim şey Glaedr'dı, değil mi?" diye sordu.</p>

  <p>Eragon çadırın ön tarafına bakıp muhafızların konuşmaları duyamayacak kadar uzakta olduğunu ümit ederek başını evet anlamında salladı. "Evet, oydu."</p>

  <p>"Ah, biliyordum!" diye bağırdı heyecanla, sesi sevinçliydi. Sonra yüz ifadesi kararsız bir hal aldı. "Onunla konuşabilir miyim? İzin... var mı, yoksa sadece bir Elfveya süvariyle mi konuşuyor?"</p>

  <p>Eragon bocalayıp yardım için Arya'ya baktı. "Bilemiyorum," dedi. "Hâlâ tam anlamıyla iyileşmedi. İstemeyebilir..."</p>

  <p>"Seninle konuşurum Ajihad'ın kızı Nasuada," dedi Glaedr. Sesi hepsinin zihninde yankılanıyordu. "Bana ne öğrenmek istiyorsan sor, sonra da çalışmamız için biziyalnız bırak. Eragon'u önündeki zorlu günlere hazırlamamız için daha yapılacak çok iş var."</p>

  <p>Eragon, Nasuada'yı ilk defa bu kadar korkmuş görüyordu. "O nerede?" diye sordu sadece dudaklarını oynatarak, ellerini sorar gibi iki yana açmıştı.</p>

  <p>Eragon yatağının kenarındaki kirli su birikintisini işaret etti.</p>

  <p>Nasuada kaşlarını kaldırıp baktı, sonra başını salladı; o tarafa yönelerek Glaedr'ı resmi biçimde selamladı. Karşılıklı saygı sözleriyle selamlaşıldı. Nasuada bu arada Glaedr'a sağlığını ve Varden'in kendisi için yapabileceği bir şey olup olmadığını sordu. İlk sorusuna yanıt olarak (ki bu soru Eragon'u gerginleştirmişti) Glaedr kibarca sağlığının iyi olduğunu söyleyip teşekkür etti ve ikinci konuyla ilgili olarak da Varden'den bir arzusu olmadığını söyleyip, ince düşüncesinden dolayı minnettar olduğunu söyledi. "Artık yemek yemiyorum," dedi. "Bir şey içmiyorum; sizlerin algıladığı anlamda uyumuyorum. Benim artık aldığım tek zevk, Galbatorix'in sonunu nasıl hazırlarım, bunun planlarını yapmak oldu."</p>

  <p>"Bunu..." dedi Nasuada. "Anlayabiliyorum, çünkü ben de aynı şeyleri hissediyorum."</p>

  <p>Ardından Glaedr'a, çok fazla can ve mal kaybı yaşamadan ve kendi ifadesiyle "Eragon'la Saphira'yı iple birbirine bağlı tavuklar gibi İmparatorluk'a kurban etmeden" Dras-Leona'yı ele geçirmek için Varden'e ne tavsiye edebileceğini sordu.</p>

  <p>Nasuada bir süre daha zaman kapsamlı bir şekilde durumu Glaedr'a aktardı; bunun üzerine bir süre düşünen Glaedr, "Aklıma hemen bir çare gelmiyor Nasuada," dedi. "Düşünmeye devam edeceğim ama şu an için Varden'lilerin durumunu biraz zor görüyorum. Eğer Murtagh'la Thorn yalnız olsalar, onların zihinlerinin üstesinden kolayca gelirdim. Ama Galbatorix bunu yapamayacağım kadar çok Eldunari'yle donattı onları. Eragon, Saphira ve Elflerin yardımıyla bile zafer garanti görünmüyor."</p>

  <p>Bariz şekilde hayal kırıklığına uğrayan Nasuada bir süre konuşamadı; sonra ellerini karnında kavuşturup Glaedr'a kendisine ayırdığı zaman için teşekkür etti. Onlarla vedalaştı, değmemeye dikkat ederek Saphira'nın başının yanından dolaşıp dışarı çıktı.</p>

  <p>Eragon rahatlayıp kendini yatağın üzerine bırakırken, Arya da üç bacaklı bir tabureye ilişti. Eragon avuç içlerini pantolonunun dizlerine sildi (elleri yapış yapıştı, vücudunun geri kalanı gibi) sonra da Arya'ya deri matarasından su uzattı; kız matarayı memnuniyetle aldı. O yeterince içtikten sonra birkaç yudum da kendi içti. Yaptıkları komba onu susatmıştı. Su, karnının gurultusunu biraz bastırmıştı, ama yine de Glaedr'ın kendilerini daha fazla tutmamasını arzu ediyordu. Güneş neredeyse batmıştı. Eragon, Varden'li aşçılar ocak ateşini söndürüp ortalıktan çekilmeden önce sıcak yemek almak istiyordu. Yoksa kuru ekmek, biraz kurutulmuş et, küflenmiş koyun peyniri ve şansı varsa, bir iki çiğ soğana kalacağını biliyordu ve hiç de iştah kabartan bir manzarası yoktu durumun.</p>

  <p>Her ikisi de yerlerini alınca Glaedr konuşmaya geçip, Eragon'a zihinsel kombanın prensipleri hakkında ders vermeye başladı. Bunlar Eragon'un zaten bildiği şeylerdi ama yine de dikkatle dinliyordu. Altın ejderha kendisinden bir şey yerine getirmesini istediğinde, Glaedr'ın emirlerini sorgusuz sualsiz, hiç şikâyet etmeden yerine getirirdi.</p>

  <p>Kısa sürede kural ve ilkeler konusunu bitirip işin uygulamasına geçtiler. Glaedr, şiddetini giderek artırdığı savunmalarla Eragon'un savunmasını deniyordu; sonra bu onların sadece bir anlığına dahi olsa birbirlerinin zihni üstünde baskın olmak için bütün güçleriyle çaba sarf ettikleri savaşlara dönüştü.</p>

  <p>Zihinsel savaşları sırasında Eragon sırtüstü uzanmış ve gözleri kapalıydı; bütün enerjisini içe vermiş, en şiddetli haliyle cereyan eden Glaedr ile arasında geçen fırtınaya yönlendirmişti. Önceki mücadeleleri onu dermansız bırakmış, zihnini yormuştu (oysa altın ejderha capcanlıydı, iyi dinlenmişti ve ayrıca zaten çok güçlüydü) bu yüzden Eragon, Glaedr'ın hamlelerini sadece savuşturmakla yetiniyordu. Buna rağmen kendini bırakmayıp direndi; ama gerçek bir savaşta kazananın Glaedr olacağı belliydi.</p>

  <p>Neyse ki Glaedr da, Eragon'un durumunu göz önüne alıp biraz kolaylık gösteriyordu ama yine de şunları ekledi: "İç benliğini her an gözetip korumak zorundasın, hatta uyurken bile. Galbatorix veya Murtagh'la karşılaşmanın, şu anki gibi yorgun olduğun bir zamana tesadüf etmesi olmayacak bir şey değil.</p>

  <p>İki karşılaşma daha yaptıktan sonra, Eragon'un hasmı olarak kendi yerine Arya'yı geçirip, kendisi bir izleyici (lafını sakınmayan türden) rolüne çekildi. Arya da en az kendisi kadar yorgundu ama söz konusu büyücülerin düellosu olduğu zaman, kızın kendisinden üstün olduğunu anladı. Bu onu şaşırtmamıştı. Eskiden, zihinsel mücadeleye girdikleri bir maç sırasında kızın onu öldürmesine neredeyse ramak kalmıştı ve üstelik bu, Gil'ead'da tutsak edildiği sıralarda ona ilaç verilmiş haldeykendi. Glaedr'ın düşünceleri ise düzenliydi, kontrollüydü ama Arya'nın kendi zihni üzerinde sergilediği güçlü irade Glaedr'da bile yoktu.</p>

  <p>Arya'da gördüğü bu irade olayının, Elflerin ortak özelliği olduğunu fark etmişti Eragon. Bu konuda en önde gelenleri Oromis'ti. Oromis kendine öyle hâkimdi ki, ufacık bir şüphe veya endişe, onu hiç rahatsız etmezdi. Eragon kontrollü olmanın Elflerin doğuştan gelen özellikleri olduğuna inanıyordu, tıpkı titiz yetiştirilmelerinin doğal bir sonucu olarak eğitimli olmaları ve eski dili kullanmaları gibi. İnsanı yalan söylemekten alıkoyan bir dili konuşmak, o dilde düşünmek (her bir sözcüğünün, yapılmış bir tılsımı bozabilecek güce sahip olması) dikkatsizliğin oluşmasını engelliyordu. Ayrıca eski dilde konuşmak, duygularının esiri olan kişilerden hoşlanmamalarına neden oluyordu. Yani kısacası Elfler diğer bütün ırklardan daha fazla irade sahibiydiler.</p>

  <p>Arya'yla birkaç dakika boyunca zihin güreşi yaptılar (Eragon onun her yerden sıkıştıran baskısından kaçmaya çalışıyor, Arya da onu mıhlayıp o halde tutmaya çalışarak, üstünde tahakküm kurmaya uğraşıyordu). Arya bunu birkaç kez gerçekleştirdi. Eragon her seferinde bir iki saniye içinde onun pençesinden sıyrılmayı başarıyordu, ama kız gerçekten kendisini yaralamak niyetinde olsa bu kurtuluşunun gecikmiş bir kurtuluş olacağının farkındaydı.</p>

  <p>Zihinlerinin bağlantı halinde olduğu bütün süre zarfında Eragon, Arya'nın bilincinin karanlık dehlizlerinden yayılan vahşi bir müziğin tınılarını duyuyordu. Bu tınılar onu kendinden geçirip aklını çeliyor, yeryüzünde başka hiçbir müziğe benzemeyen tuhaf, ürkütücü bir melodiler ağına yakalanma riski oluşturuyordu. Arya'nın bitirici hamleleri olmasa ve ayrıca bir Elfin zihinsel eylemlerinden çok etkilenmenin insanlar için iyi bir şey olmadığını bilmese, müziğin baştan çıkarıcılığına seve seve boyun eğerdi. Oradan sağ sağlim kurtulabilirdi de. O ne de olsa bir süvariydi. Diğerlerinden farklıydı. Ama yine de göze almak istemediği bir riskti; akıl sağlığı kendisi için önemli olduğu müddetçe olmazdı. Nasuada'nın muhafızı Garven'in, büyücü Blödhgarm'ın zihnine inmeye çalışmaktan kafayı üşüttüğünü duymuştu.</p>

  <p>O nedenle, çekici geldiği halde zor bile olsa direndi.</p>

  <p>Ardından Glaedr, "Sen de bu işte Eragon kadar ustalaşmalısın Parlakpul," diyerek, bazen Eragon'un rakibi, bazen de yandaşı olarak Saphira'yı da bu çekişmeye dâhil etti. Saphira'nın oyuna katılması, zihinsel mücadelenin sonuçlarını gözle görülür biçimde değiştirmişti. Eragon onunla beraber Arya'yı, kolay olmasa bile her seferinde savuşturmayı başarıyordu. Birleştirdikleri güçle Arya'yı iki kez de yenmeyi başarmışlardı. Fakat Saphira gücünü Arya'yla birleştirince Eragon'a öyle üstün geldiler ki, Eragon saldırma fikrinden tamamen vazgeçip kendi içine döndü, yaralı bir hayvan gibi kapanıp küçücük bir topa dönüştü; dua eder gibi sürekli kutsal cümleler mırıldanıp üstüne akın eden zihinsel dalgaların yatışmasını bekledi.</p>

  <p>En son olarak Glaedr, ikili bir grup oluşturdu (kendisi Arya'yla, Eragon da Saphira'yla birlikteydi) ve sanki bir kombada karşılaşan iki çift süvari ve ejderha gibi bu şekilde çarpıştılar. Zorlu geçen ilk birkaç dakikada maçları eşit güçte devam etmiş ama sona doğru Glaedr'ın gücü, deneyimi ve tecrübeden doğan kurnazlığı Arya'nın tartışılmaz ustalığıyla birleşince Eragon ile Saphira'nın yenemeyeceği belli olmuş ve yenilgiyi kabullenmek zorunda kalmışlardı.</p>

  <p>Eragon, Glaedr'ın sonuçtan memnun kalmadığını hissetti. Üzüntüyle, "Yarın daha iyi olacağız efendim," dedi.</p>

  <p>Glaedr'ın canı iyice sıkılmıştı. Hatta yaptıkları alıştırmalardan artık bıkmış gibi görünüyordu. "Sen elinden geleni yaptın küçüğüm. Vroengard'da eğitmem için bana verilseydiniz bile ikinizden de bundan daha fazlasını beklemezdim. Ama birkaç gün ya da hafta içinde gereken şeyleri öğrenmeniz mümkün değil. Zaman su gibi akıp gidiyor ve kısa süre sonra da hiç kalmayacak. Zihinle savaşmayı öğrenmek yıllar alan bir eylemdir: Yıllar, on yıllar, yüzyıllar ve o zaman bile yine öğrenecek, keşfedecek birçok şey hâlâ vardır. Kendinle ilgili, düşmanlarınla ilgili ve dünya gerçekleriyle ilgili." Hiddetle gürleyip sonra da sustu.</p>

  <p>"O zaman biz de öğrenebileceğimizi öğreniriz ve bırakırız gerisine kader karar versin," dedi Eragon. "Ayrıca Galbatorix zihnini eğitmek için yüzyıl çalışmış olabilir ama aynı zamanda sizden bunları öğreneli de yüz yılı aşkın bir zaman geçmiŞ" Bu arada mutlaka bir şeyleri unutmuştur. Ben sizin yardımızla onuyenebileceğimize eminim."</p>

  <p>Glaedr burnundan çıkardığı bir sesle homurdandı. "Dilin giderek yumuşuyor Eragon Shade Katili." Böyle söylemişti ama yine de memnun görünüyordu. Sonra onları dinlenip yemek yemekleri için rahat bırakarak zihinlerinden çekildi ve başkaca bir şey söylemedi.</p>

  <p>Eragon altın ejderhanın hâlâ kendilerini izlediğine emindi ama artık varlığını hissedemiyordu, ani bir boşluk gelip çökmüştü üstüne.</p>

  <p>Omurgasından aşağı buz gibi bir soğuğun yayıldığını hissetti, ürperdi.</p>

  <p>Saphira ve Arya'yla birlikte giderek kararmakta olan çadırda oturuyorlardı, hiçbirinin içinden konuşmak gelmiyordu. Sonra Eragon birden canlanarak, "Daha iyi görünüyordu," dedi. Epeydir sustuğu için sesi bir garip çıkmıştı ve tekrar matarasına uzandı.</p>

  <p>"Bu onun için iyi olacak," dedi Arya. "Sen ona iyi geleceksin. Eğer bir amacı olmazsa tuttuğu yas onu öldürecek. Zaten hayatta kalabilmesi bile... bir mucize. Ona bu yüzden hayranlık duyuyorum. Böyle bir kaybın ardından normal hayatına devam etmeyi, ister insan olsun, isterse Elf veya ejderha, çok az canlı başarır."</p>

  <p>"Brom becermişti."</p>

  <p>"O da muhteşemdi."</p>

  <p>"Eğer Galbatorix'le Shruikan'ı öldürmeyi başarırsak Glaedr daha sonra ne yapar sence?" diye sordu Saphira. "Devam eder mi, yoksa... bırakır mı?"</p>

  <p>Arya, Eragon'un üzerinden Saphira'ya bakıp yanıt verirken gözbebeklerinden bir parıltı geçti. "Bunu sadece zaman gösterecek. Umarım bırakmaz ama eğer Urû'baen'den zaferle çıkarsak, Glaedr artık Oromis olmadan yapamayacağını düşünmeye başlayabilir."</p>

  <p>"Onun her şeyden böyle vazgeçmesine göz yumamayız!"</p>

  <p>"Haklısın."</p>

  <p>"Hiçliğe karışmaya karar verirse onu durdurmaya çalışmak da bizim haddimize değil ama..." dedi Arya ciddi bir yüzle. "Bu onun kendi kararı olmalı, sadece kendi."</p>

  <p>"Evet ama ona doğru düşünmesinde yardımcı olabilir, hayatın her şeye rağmen yaşamaya değer olduğunu görmesine yardım edebiliriz."</p>

  <p>Arya bir süre bir şey söylemedi, yüzü ciddiydi, sonra konuşmaya başladı. "Onun ölmesini ben de istemiyorum. Hiçbir Elf istemez. Yine de yaşadığı her anı acı çekerek geçirecekse, o zaman huzura kavuşması onun için daha iyi olmaz mı?"</p>

  <p>Ne Eragon, ne de Saphira buna verecek bir cevap bulabilmişlerdi.</p>

  <p>Üçü o gün olanlar hakkında bir süre daha sohbet ettiler, sonra Saphira başını çadırdan çekti ve yakındaki çimenliğe uzanmak üzere gitti. "Başını tavşan deliğine sokmuş bir tilki gibi hissediyorum kendimi," diye söylendi. "Arkamdan yaklaşan biri var mı anlayamamak, pullarımı kaşındırıyor."</p>

  <p>Eragon, Arya'nın gideceğini tahmin ediyordu ama kızın oturmaya devam ettiğini görünce şaşırdı. Belli ki kendisiyle oturup oradan buradan sohbet etmekten memnundu. O da dünden hazırdı zaten. Saphira ve Glaedr'la beraber yaptıkları zihinsel müsabaka sırasında açlığını unutmuştu ve zaten şimdi Arya'yla birlikte olmayı sıcak bir yemeğe hayli hayli tercih ederdi.</p>

  <p>Gece çökmüştü üstlerine, onlar sohbetlerinde bir konudan diğerine atlarken kampta hayat giderek sessizleşti. Eragon'un heyecan ve yorgunluktan gözü kararıyordu (sanki çok fazla şarap içmiş gibiydi). Arya'nın da normalden daha rahat olduğunu fark etti. Pek çok şeyden bahsettiler; Glaedr'dan, yaptıkları kombalardan, Dras-Leona kuşatmasından ve neler yapılabileceğinden ve Arya'nın göl kıyısında avlanırken sazların arasında gördüğü turna kuşundan, Saphira'nın burnunda dökülen puldan, mevsimlerin nasıl değiştiği ve havaların her geçen gün nasıl soğumaya başladığı gibi önemsiz konulardan. Ama sohbetleri sürekli dönüp dolaşıp akıllarından hiç çıkmayan aynı konuya geliyordu ve bu da Galbatorix ve onları Urû'baen'de nelerin beklediğiydi.</p>

  <p>Galbatorix'in kendilerine hangi büyülü tuzakları kuracağı ve onları nasıl aşabilecekleri gibi, daha önce de pek çok kez konuştukları şeyler hakkında fikir alışverişi yaparken, Eragon'un aklına Saphira'nın Glaedr'la ilgili sorduğu soru geldi. "Arya?" dedi.</p>

  <p>"Efendim?" Sözcüğü usulca fısıldamış, sesi sonunda hafiften şarkı söyler gibi kıvrak çıkmıştı.</p>

  <p>"Bütün bunlar bittiğinde ne yapmayı düşünüyorsun?" Tabii eğer hâlâ hayatta kalırsak.</p>

  <p>"Sen ne yapacaksın?"</p>

  <p>Eragon ne cevap vereceğini düşünürken Brisingr'ın kabzasıyla oynuyordu. "Bilmiyorum. Urû'baen'den sonrasını pek düşünmek istemedim... Nasuada'nın ne isteyeceğine bağlı ama sanırım Saphira ile birlikte Palancar Vadisi'ne geri döneriz. Dağlardan birinin eteklerinde bir ev yaparım. Orada da fazla kalacağımızı sanmam ama yine de Alagaesia'nın bir ucundan diğer tarafına uçup gezinirken en azından dönüp gelebileceğimiz bir evimiz olur." Eragon yarım yamalak gülümsedi. "Eminim Galbatorix ölse bile yapacak bir sürü başka şey çıkacaktır... Ama sen benim sorumu hâlâ cevaplamadın: Eğer kazanırsak sen ne yapacaksın? Bir fikrin olmalı. Bunu benden uzun düşünecek zamanın oldu."</p>

  <p>Arya bir ayağını taburenin üstüne çekip kollarını bacağına doladı, çenesini dizine dayadı. Çadırdaki loş ışıkla ve arkadaki düz siyah zemin üstünde, yüzü sanki havada yüzüyormuş gibi görünüyordu, sanki gece ortaya çıkan bir tayf gibi.</p>

  <p>"İnsanlar ve Cüceler arasında, alfakyn'larla olduğundan daha fazla zaman geçirdim," dedi Arya, Elflerden bahsederken eski dili kullanmıştı. "Buna alıştım, yeniden Ellesmera'ya dönüp orada yaşamak istemem. Fazla hareketli bir yer değil orası. İnsan oturup yıldızları seyrederken hiçbir şey değişmeden yüzyıllar geçebilir. Hayır, ben sanırım hâlâ annenim elçisi olarak hizmet etmeye devam edeceğim. Du Weldenvarden'den ilk ayrılışımın sebebi, dünyadaki dengelerin oluşmasına yardım etmek istememdi. Senin de dediğin gibi Galbatorix'i paketledikten sonra yapılması gereken, düzeltilmesi gereken çok şey olacak, ben de bu sürecin bir parçası olmak istiyorum."</p>

  <p>"Ah." Bu tam olarak kızdan duymak istediği şeyler değildi ama hiç değilse Urû'baen'den sonra hemen bağlantıyı kaybetmeyeceklerini gösteriyordu; yani arada sırada da olsa onu görebilecekti.</p>

  <p>Arya, Eragon'un hoşnutsuzluğunu fark ettiyse bile, bunu belli etmedi.</p>

  <p>Birkaç dakika daha konuştular; sonra Arya izin isteyip gitmek için ayağa kalktı.</p>

  <p>Yanından geçerken Eragon sanki durdurmak istermiş gibi kıza uzandı ama sonra elini hemen geri çekti. "Bekle," dedi hafifçe, ne umduğunu bile bilmeden, ama yine de umarak. Kalp atışları hızlanmış, kulaklarında çarpıyordu, yanaklarını ateş bastığını hissetti.</p>

  <p>Arya çadırın kapısında sırtı ona dönük durdu. "İyi geceler Eragon." Sonra çadırın giriş kapakları arasından süzülüp, Eragon'u içerde, karanlıkta bir başına bırakarak gecenin içinde gözden kayboldu.</p>
</body>
</html>
