<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Lacuna, İkinci Bölüm</h1>

  <p>Eragon birkaç saniye ne kıpırdayabilmiş, ne de nefes alabilmişti. Sonra fısıltıyla, "Yumurtalar Saphira... Yumurtalar," dedi.</p>

  <p>Sanki üşümüş gibi ürperdi Saphira. Sırtındaki pullar kabarıp yatık oldukları yerden hafifçe dikleştiler.</p>

  <p>"Sen kimsin?" diye sordu yabancı bilince. "Sana güvenebileceğimizi nereden bileceğiz?"</p>

  <p>"Onlar doğruyu söylüyorlar Eragon," dedi Glaedr eski dilde. "Biliyorum, çünkü bu yer için planı geliştirenler arasında Oromis de vardı."</p>

  <p>"Oromis?.."</p>

  <p>Glaedr açıklamaya fırsat bulamadan diğer zihin söze girdi. "Benim adım Umaroth. Süvarim Elf Vrael'di. Başımıza o felaket gelmeden önce bizim birliğin lideriydi. Ben burada diğerleri adına konuşuyorum ama onlara kumanda etmiyorum, çünkü çoğumuzun süvarilerle bağı olmasına rağmen, daha fazlamızın bir bağı yoktu ve bizim, yabani kardeşlerimiz kendi başlarına buyruk olup, otorite tanımıyorlar." Bunları söyleyişinde biraz yılmışlık hissi vardı. "Aynı anda hep birlikte konuşmamız karışıklık yaratacaktır, o yüzden ben diğerlerinin sözcüsüyüm."</p>

  <p>"Senl?" dedi Eragon, Saphira'yla birlikte önünde duran gümüşsü ejderha başlıyı işaret ederek.</p>

  <p>"Nay," diye yanıtladı Umaroth. "O Cuaroc, Nidhwal Avcısı, Urgalların Belası. Üzerindeki o metalik kılığa onu Büyücü Kadın Enchantress soktu. Böylece Galbatorix veya başka bir düşman Ruhlar Dehlizi'ne saldırmak isterlerse bizi koruyacak güçlü bir savunucumuz olsun diye."</p>

  <p>Umaroth konuşurken ejderha başlı adam sağ eliyle göğsüne uzandı, gizli bir kilidi açtı ve göğsünün ön tarafını sanki bir dolabın kapısını açıyormuş gibi açtı. Cuaroc'un göğsü içinde mor renkli bir kalplerin kalbi vardı, etrafı, her biri saçtan daha kalın olmayan binlerce gümüş renkli telle çevriliydi. Sonra Cuaroc göğüs kapağını açtığı gibi kapattı. Umaroth söze girerek, "Hayır, ben buradayım," dedi ve Eragon'un bakışlarını büyük, beyaz bir Eldunari'nin durduğu nişe çevirmesini sağladı.</p>

  <p>Yumurtalar ve Eldunari. Eragon açığa çıkan durumun muazzamlığını bir anda kavrayamamıştı. Düşünceleri yavaşlamış, durgunlaşmıştı; sanki başına bir darbe yemiş gibi bir hali vardı, ki aslında bu biraz doğruydu da.</p>

  <p>Eski yazı kaplı siyah kemerin sağında, bank benzeri basamaklara doğru yürümeye başladı. Sonra Cuaroc'un önünde durup hem sesiyle, hem de aklıyla aynı anda konuşarak, "Müsaade eder misiniz?" dedi.</p>

  <p>Ejderha başlı adam dişlerini sıktı ve hücre odanın ortasındaki çukurda parlayan yere doğru yeri sarsan adımlarla geri çekilip bekledi. Ama kılıcı dışardaydı ve Eragon bunun gayet iyi farkındaydı.</p>

  <p>Yumurtalara yaklaşırken Eragon büyük bir hayranlık ve saygı duygusuyla dolmuştu. Alt bank basamağına eğildi ve neredeyse bir buçuk metre yüksekliğinde, altın ve kırmızı renklerde bir yumurtaya bakarken titreyerek nefes alıp veriyordu. Ani bir dürtüyle eldivenini çıkardı ve çıplak elinin ayasını yumurtaya değdirdi. Ilıktı ve elinin yanı sıra zihniyle de yumurtayla temas edince, henüz çatlamamış yumurtanın hâlâ uyuklayan zihnini hissetti.</p>

  <p>Ensesinde hissettiği sıcak nefesle Saphira'nın arkasından dolanıp yanına geldiğini anladı.</p>

  <p>"Senin yumurtan bundan küçüktü," dedi.</p>

  <p>"Çünkü benim annem, bunu yumurtlayan ejderha kadar yaşlı ve iri değildi de, ondan."</p>

  <p>"Ah, bu aklıma gelmemişti."</p>

  <p>Diğer yumurtalara göz gezdirdi ve boğazının düğümlendiğini hissetti. "Ne kadar çok var," diye mırıldandı. Omzunu Saphira'nın güçlü çenesine dayadı ve hayvanın içinden nasıl titrediğini hissetti. Saphira'nın kendi türüne kavuşup onlarla iletişim kurmayı istediğini Eragon da anlıyordu; ama o da tıpkı kendisi gibi gördüğü şeyin gerçekliğine bir türlü inanamıyordu.</p>

  <p>Saphira burnundan soluyup hücre odanın diğer taraflarına da bakmak için başını savurarak döndürdü, ardından tavandan tozları dökmecesine kükredi. "Nasıl?!" dedi zihninden gürleyerek. "Galbatorix'ten nasıl kaçabildin? Biz ejderhalar savaşırken gizlenmeyiz. Tehlikeden kaçan korkaklar değiliz biz. Açıklama bekliyorum!"</p>

  <p>"Böyle bağırma Bjartskular, yoksa yumurtalarındaki yavruları ürküteceksin," diye azarladı Umaroth.</p>

  <p>Saphira yüzünü asınca ağzı ve burnu kırışmıştı. "O zaman konuşun, büyüğümüz, bu nasıl olur bize anlatın."</p>

  <p>Kısa bir an için Umaroth sanki eğlenmiş gibi göründü ama Saphira'ya karşılık vermeye başladığında sözleri ciddiyet taşıyordu. "Haklısın: Bizler korkak değiliz ve savaşırken saklanmayız; ama ejderhalar bile avlarını gafil avlayabilmek için bazen beklemeye çekilebilirler. Hak veriyor musun bana Saphira?"</p>

  <p>Saphira yine burnundan soluyup, kuyruğunu sağa sola salladı.</p>

  <p>"Ayrıca bizler, yavrularını kaderin cilvesine göre hayatta kalmaya veya ölmeye terk eden Fanghur veya ikinci sınıf yılanlardan değiliz. Eğer Doru Arabea'daki savaşa katılmış olsaydık, sonumuz gelmiş olurdu sadece. Galbatorix'in zaferi kesin olurdu (ki zaten öyle olduğuna inanıyor) ve bizim türümüz sonsuza kadar yeryüzünden silinmiş olurdu."</p>

  <p>"Galbatorix'in güç ve hırsının derecesi belli olduğundan beri..." dedi Glaedr. "Ve beraberinde vatan hainleriyle Vroengard'a saldıracaklarını fark ettiğimizde, Vrael, Umaroth, Oromis ve benimle birlikte birkaç ejderha daha en iyi çözümün ırkımızın yumurtaları ile birkaç Eldunari'yi saklamak olduğunu gördük. Yabani ejderhaları ikna etmek zor olmadı, Galbatorix onları avlıyordu ve büyüsüne karşı koyacak güçleri yoktu. Buraya geldiler ve henüz çatlamamış yumurtalarının bakımını Vrael'e verdiler ve diğerleri, yani yumurtlamayacak olanlar bile kuluçkaya yattı, çünkü soyum.uzun tehdit altında olduğunu biliyorduk. Aldığımız önlemler bugün haklı olduğumuzu gösteriyor."</p>

  <p>Eragon şakaklarını ovuşturdu. "Bunu neden daha önceden bilmiyordunuz? Oromis neden bilmiyordu? Ayrıca zihinlerini nasıl gizleyebiliyorlar? Bana yapılamayacağını söylemiştin."</p>

  <p>"Yapılamaz," diye yanıtladı Glaedr. "Ya da sadece büyüyle yapılamaz. Ama şu içinde bulunduğumuz durumda büyünün yetmediği yerde mesafeler işe yarayabilir. O nedenle yeraltının çok derinliklerinde, Erolas Dağı'nın iki kilometre kadar altındaydılar. Galbatorix veya Forsworn bunun gibi ya da başka bir yeri zihinleriyle araştırmayı düşünecek olsalardı bile, aradaki kaya sadece bir enerji akışından başka bir şey hissetmelerine engel olurdu, ki onlar da bunu zaten hemen altımızdan geçen toprağın kanında meydana gelen girdaplara bağlarlardı. Dahası bundan yüzyıl önceki Doru Araeba Savaşı'ndan evvel, Eldunari'ler ölüme yakın bir trans haline sokuldular ki, bu da onların yerini bulmayı ayrıca imkânsızlaştırıyor. Bizim, planımız onları savaş bittikten sonra uyandırmaktı; ama burayı yapanlar onlara ayrıca bir de büyü yaptılar; bu büyüye göre uyanmaları için önce belli sayıda ayın geçmesi gerekiyordu.</p>

  <p>"Ayrıca Ruhlar Dehlizi'nin buraya yapılmasının başka bir sebebi daha var. Önünüzdeki çukur ocak, dünya kurulduğundan beri bu dağların altında uzanan ergimiş taştan bir göle açılıyor. Yumurtaları sıcak tutmamız için gerekli ısıyı bize veriyor, ayrıca biz Eldunari'lerin gücümüzü temin etmek için gerekli ışığı bize sağlıyor."</p>

  <p>Eragon, Glaedr'a dönerek, "Sorumu hâlâ yanıtlamadın: Oromis ile sen burayı neden hatırlayamadınız?" diye sordu.</p>

  <p>Buna Umaroth karşılık verdi: "Çünkü Ruhlar Dehlizi'ni bilen herkes, zihinlerinden burayla ilgili bilgilerin silinip yerine başka anıların konması fikrine katılmıştı, Glaedr da dâhil. Kolay bir karar değildi, özellikle de yumurtaların anneleri için ama bizler, Galbatorix'in onlardan yerimizi öğrenememesi için bu oda dışında kalacak kimsenin gerçeği bilmemesini sağlamak zorundaydık. Böylece arkadaşlarımızla vedalaştık, hem de onları belki bir daha hiç göremeyeceğimiz ihtimalini bilerek; eğer korktuğumuz başımıza gelirse, bizim tarihe karıştığımızı sanarak öleceklerdi... Dediğim gibi kolay bir karar değildi. Ayrıca tapınağın girişini gösteren kayanın adını da bütün hafızalardan sildik, tıpkı daha önce bize ihanet eden on üç ejderhanın isimlerini de akıllardan sildiğimiz gibi."</p>

  <p>"Ben son yüzyılı soyumuzun unutulmaya mahkûm olduğuna inanarak geçirdim," dedi Glaedr. "Şimdi bütün çektiğim üzüntülerin bir hiç uğruna olduğunu bilmek... Ama yine de mutluyum, hiç değilse benim karanlıkta olmam soyumuzun güven içinde olmasına yaradı."</p>

  <p>Saphira, Umaroth'a, "Galbatorix siz ve yumurtaların kaybolduğunu nasıl fark etmedi?" diye sordu.</p>

  <p>"Bizim savaşta öldüğümüzü düşünmüştü. Bizler Vroengard'da bulunan çok küçük bir grup Eldunari'ydik, yokluğumuzdan şüpheleneceği kadar önemli değildik. Yumurtalar konusunda ise çok öfkelenmiş olduğuna şüphe yok ama kaybolmalarına hile karıştığına inanması için bir sebep deyok."</p>

  <p>"Ah, evet," dedi Glaedr üzgün bir şekilde. "Thuviel de bu yüzden kendisini feda etmek istemişti: Bizim planımızı Galbatorix'ten gizlemek için."</p>

  <p>"İyi ama Thuviel kendiyle beraber birçok kişinin ölümüne yol açmadı mı?" diye sordu Eragon.</p>

  <p>"Tabii ve çok acı bir olaydı gerçekten," dedi Umaroth. "Aslında, yenilgi bariz olmadığı sürece harekete geçmemesi konusunda anlaşmıştık. Canına kıyıp kendini feda ederek normalde yumurtaları sakladığımız binaları yıkmıştı; ayrıca adayı zehirli bir yer haline dönüştürerek Galbatorix'in buraya yerleşmek istemesinin önüne geçti."</p>

  <p>"Kendini neden feda ettiğini biliyor muydu?"</p>

  <p>"Yaparken hayır, sadece yapması gerektiğini biliyordu. Forsworn'lardan biri onun ejderhasını bir ay kadar önce öldürmüştü. Thuviel kederinden kendini bıraksa da bizim Galbatorix'le mücadelede kalan her savaşçıya ihtiyacımız vardı. Yine de yaşamsak istemiyordu. O nedenle bu görevin çıkmasına memnundu; bu durum ona istediği fırsatı veriyor, hem de amacımıza hizmet etmesini sağlıyordu. Hayatını bizlere armağan ederek, hem Bizim ırkımızı, hem de süvarileri kurtarmış oldu. O büyük ve çok cesur bir kahramandır, adı bir gün Alagaesia'nın her köşesinde dillere destan olacak."</p>

  <p>"Sonra? Savaştan sonra beklediniz mi?" diye sordu Saphira.</p>

  <p>"Evet, sonra bekledik," dedi Umaroth kabullenerek. Yüz yılı, yerin yedi kat altında, tek bir hücre odada geçirme düşüncesi Eragon'u ürkütmüştü. "Ama boş da durmadık. Girdiğimiz transtan uyandıktan sonra, zihinlerimizle uzanarak çevreyi incelemeye başladık, ilk başlarda çok yavaş ama Galbatorix ile Forsworn'un adadan gittiklerine emin olduktan sonra daha bir özgüvenle. Birlik olduğumuzda gücümüz çok yüksek ve yıllar içinde adada meydana gelen değişiklikleri gözlemleme imkânımız oldu. Büyülü küreden izler gibi izleyemiyoruz, bu olmuyor, ama Alagaesia'da var olan enerji topaklarını algılayabiliyoruz ve zihinlerini gizleme çabasına girmeyenlerin düşüncelerini okuyabiliyoruz. Bu sayede bilgi toplayabiliyoruz.</p>

  <p>Yıllar geçtikçe birinin çıkıp da Galbatorix'i öldüreceğine olan umudumuzu yitirmeye başlamıştık. Gerekirse yüzyıllarca beklemeye karşı hazırlıklıydık ama Yumurta-Kırıcı'nın gücünün artmaya başladığını hissettik ve bizim yüzyıllarca değil, binlerce yıl beklemek zorunda kalabileceğimizi düşünmeye başladık. Böyle bir şeye razı olmamızın imkânsız olduğuna karar verdik, hem kendi akıl sağlığımız için, hem de yumurtadaki yavrular için. Büyü sayesinde bedensel gelişimleri yavaşlatılmış durumda ve bu şekilde daha yüzyıllar boyunca bekleyebilirler ama kabukları içinde çok da uzun kalmaları doğru değil. Eğer böyle olursa zihinleri çarpık ve garip olabilir.</p>

  <p>Bu konu endişelerimizle birleşince biz de ufak ufak gördüğümüz olaylara müdahalelerde bulunmaya başladık. İlk başlarda sadece küçük şeylerle: Oraya bir dürtme, şuraya bir uyarı fısıldama, baskına uğramak üzere olan birinin uyarıldığını hissetmesi. Her zaman başarılı da olamadık, ama hâlâ Galbatorix'le savaşanlara yardım edebiliyorduk ve zaman ilerledikçe biz de yaptığımız bu dışardan kurcalamalara daha fazla uyum sağladık, kendimize daha güvenir olduk. Sadece birkaç sefer varlığımız hissedildi ama hiçbir zaman kimse kim veya ne olduğumuzu tam olarak anlayamadı. Üç kez Forsworn'l arın öldürülmelerini ayarladık, arzularına yenik düşmediği zamanlar Brom bizim için iyi bir silah haline geliyordu."</p>

  <p>"Brom'a siz mi yardım ediyordunuz?"</p>

  <p>"Evet... ve daha pek çoklarına, He/ring adını taşıyan insan Galbatorix'in hazine odasından Saphira'nın yumurtasını çaldığında (aşağı yukarı yirmi yıl kadar önceydi) onun kaçmasına da yardım ettik ama biraz aşırıya kaçtık, bizi fark etti ve çok korktu. Kaçtı ve yapması gerektiği gibi gidip Varden'lilerle buluşmadı. Sonradan, Brom senin yumurtanı kurtardıktan sonra, Varden'liler ile Elfler senin için kırılacak doğru yumurtayı bulma amacıyla diğer yumurtaları taşımaya başlayınca, biz de bu kaçınılmaz son için biraz hazırlık yapmak gerektiğine karar verdik. Böylece kedi adamlarla bağlantı kurduk, onlar uzun yıllardır ejderhaların dostudurlar, onlarla konuştuk ve bize yardım etmeyi kabul ettiler. Biz de onlara Kuthian Kayası ve Menoa ağacının kökleri altındaki parlak çelikle ilgili bilgileri aktardık; sonra da onlarla bu konudaki bütün diyaloglarımızı hafızalarından sildik."</p>

  <p>"Bunların hepsini buradan mı yaptınız?" diye sordu Eragon, merak içinde.</p>

  <p>"Ve dahasını da. Sen Spine'ın göbeğinde otururken Saphira'nın yumurtasının nasıl olup da önüne çıktığını hiç merak etmedin mi?"</p>

  <p>"Bunu siz mi ayarlamıştınız?" diye sordu Saphira, en az Eragon kadar şaşkındı.</p>

  <p>"Ben de Brom benim babam olduğu ve Arya'nın beni babamla karıştırdığı için olduğunu sanıyordum."</p>

  <p>"Nay," dedi Umaroth. "Elflerin yaptığı büyüler kolay kolay yolundan şaşmaz, Biz sen Saphira'yla karşılaşabil diye büyünün akışını değiştirdik, Saphira'yla uyum sağlayabilmen için bir umut olduğunu düşündük, küçük bir umuttu ama yine de umuttu. Ve işte haklı çıktık."</p>

  <p>"Peki o zaman bizi buraya niçin daha çabuk getirmediniz?" diye sordu Eragon.</p>

  <p>"Çünkü eğitilmen için zamana ihtiyacın vardı, yoksa, sen veya Varden'liler daha onunla yüzleşmeye henüz hazır olamadan, Galbatorix'i varlığımızdan haberdar etme riskine girmiş olurduk. Örneğin, sizinle Yanan Ovalardaki savaştan sonra bağlantıya geçmiş olsaydık, bunun bize ne faydası olacaktı? Varden'liler hâlâ Urû'baen'den çok uzaktaydılar."</p>

  <p>Bir dakika kadar bir sessizlik oldu.</p>

  <p>Sonra Eragon ağır ağır konuşarak, "Bizim için başka neler yaptınız?" diye sordu.</p>

  <p>"Birkaç dirsek dürtüşü, uyarı daha çoğunlukla. Arya'nın senin yardımına ihtiyaç duyduğu zaman Gil'ead'da gördüğü rüyalar. Agaeti Blödhren sırasında sırtının iyileşmesi."</p>

  <p>Glaedr'dan kınama tarzında bir duygu dalgası yayıldı. "Sen onları eğitilmeden ve koruyucu büyülerle muhafazaya alınmadan, bir Shade'le yüzleşeceklerini bile bile mi Gil'ead'a gönderdin?"</p>

  <p>"Biz Brom'un onlarla birlikte olacağını düşünmüştük, ama o öldüğünde bile onları durduramadık, çünkü yine de Gil'ead'a gidip Varden'i bulmak zorundaydılar."</p>

  <p>"Bir dakika," dedi Eragon. "Benim... dönüşmemden siz mi sorumlusunuz yani?"</p>

  <p>"Kısmen. Elflerin kutlamalarda bir araya topladığı ırkımızın yansımasına değdik. Bizler gerekli ilhamı temin ettik, kadın-erkek-hayvanlar da büyü için gerekli gücü."</p>

  <p>Eragon başını öne eğip bir süre yumrukları sıkılı kaldı, kızgın değildi, ama öyle duygularla doluydu ki, yerinde zor duruyordu. Saphira, Arya, kılıcı ve fiziksel görünümü, hepsini şu anda içinde durduğu hücredeki bu ejderhalara borçluydu. "Elrun ono," dedi. Teşekkür ederim.</p>

  <p>"Rica ederiz, Shade Katili."</p>

  <p>"Roran'a da yardım ettiniz mi?"</p>

  <p>"Kuzenin bizden bir yardım istemedi." Umaroth durdu. "Bizler sizi uzun yıllardır izliyoruz, Saphira ve Eragon. Biz sizin küçük bir yavrudan gerçek bir savaşçıya dönüşmenizi izledik ve başardığınız her şeyle gurur duyuyoruz. Sen Eragon, yeni bir süvaride bulunmasını istediğimiz her özelliğe sahipsin. Ve sen Saphira, soyumuzun en muhteşemlerinden olmaya aday olduğunu gösterdin bize."</p>

  <p>Saphira'nın duyduğu sevinç ve gurur Eragon'unkine karıştı. Eragon bir dizi üstüne çökerken, Saphira da pençesini önünde yere pat diye vurup başını öne eğdi. Eragon da sevinçten havalara zıplayıp bağırmak ve kutlamak istiyordu ama bunların hiçbirini yapmadı. Onun yerine sadece, "Kılıcım hizmetinizdedir..." dedi.</p>

  <p>"Benim de dişlerim ve pençelerim," dedi Saphira.</p>

  <p>"Ölene dek," diye bitirdiler bir ağızdan söz vererek. "Bizden beklentin nedir Ebrithilar?"</p>

  <p>Umaroth memnun olmuştu, cevap verdi: "Artık bizi bulduğuna göre, saklanmamız gereken günler sona erdi; sizinle birlikte Urû'baen'e yola çıkıp Galbatorix'i öldürmek için çarpışmak isteriz. Artık mağaramızdan çıkma ve artık o yumurta katiliyle yüzleşme zamanı geldi. Biz olmadan o sizin beyinlerinizi tıpkı bizim yapığımız kadar kolayca inceleyebilir, çünkü emri altında çok fazla Eldunari var."</p>

  <p>"Ben hepinizi taşıyamam," dedi Saphira.</p>

  <p>"Zaten zorunda da değilsin," dedi Umaroth. "Beşimiz kalıp, Cuaroc'la beraber yumurtalara göz kulak olacağız. Galbatorix'i yenemezsek, artık enerji topaklarını kurcalama işiyle uğraşmak zorunda kalmayacaklar, ejderhaların Alagaesia'da cesaret edip yeniden sahneye çıkacakları güne kadar beklemeyi tercih edeceklerdir. Ama merak etmenize gerek yok, size yük olmayacağız, çünkü kendi ağırlığımızı taşıyabilecek güce sahip olacağız."</p>

  <p>"Sayınız kaç?" diye sordu Eragon, bir yandan gözlerini içeride gezdirerek.</p>

  <p>"Yüz otuz altı. Ama bundan Galbatorix'in köleleştirdiği Eldunari'yi alt edeceğimizi çıkarmamalısın. Sayımız çok az ve bu dehliz içinde kalmaya seçilenler de ya savaşa gönderilmeyecek kadar yaşlı veya kırılgan ya da savaşa katılamayacak kadar küçük ve deneyimsizler. Ben o yüzden onlara katılmayı seçtim: İki grup arasında bir köprüyüm ben, ben olmasam boş kalacak bir ortak anlaşma zemini, Yaşlı olanlar bilge ve güçlüler gerçekten, ama zihinleri bazen çok tuhaf yollardan işliyor ve bazen kendi hayal dünyalarından çıkıp başka şeye yoğunlaşmaları çok zor olabiliyor, Genç olanlar ise çok daha zavallı bir durumda: Onlar zamanından önce bedenlerinden ayrı düştüler, dolayısıyla zihinlerinin gelişmişliği her zaman Eldunari'lerinin büyüklüğüyle sınırlı olacak, ki o da bir kere etinden ayrıldı mı bir daha artık asla büyüyememesi, gelişememesi demekti. Bu sana da bir ders olsun Saphira, Eldunari'ni asla belli bir ölçüye ulaşmadan ya da acil bir durum gerektirmedikçe serbest bırakma."</p>

  <p>"Yani o zaman hâlâ onlarla eşit güçte değiliz," dedi Eragon asık suratla.</p>

  <p>"Evet, Shade Katili. Ama artık Galbatorix seni gördüğü anda diz çökmeye zorlayamayacaktır, Onları yenemeyebiliriz ama onların Eldunari'sini, sen ve Saphira yapmanız gereken şeyi yapana kadar tutup engelleyebiliriz. Ayrıca ümidinizi yitirmeyin; savaş hakkında, büyü hakkında, dünyanın işleyişi hakkında pek çok şeyi, pek çok sırrı biliyoruz, Size ne mümkünse öğreteceğiz ve belki bilgilerimizin bir parçası sizin kralı öldürmenizde işinize yarayacak."</p>

  <p><br /></p>

  <p>Daha sonradan Saphira yumurtaların hesabını sordu ve iki yüz kırk üç tane kurtarılmış olduğunu öğrendi. Yirmi altı tanesi süvarilere bağlı, diğerleri özgür ejderhaların yumurtalarıydılar. Ardından Urû'baen'e yapacakları uçuşu konuştular. Umaroth ile Glaedr, Saphira'ya şehre ulaşmanın en çabuk yolunu anlatırlarken, ejderha başlı adam da kılıcını kınına sokup elindeki kalkanı yere bıraktı ve Eldunari'leri birer birer duvardaki nişlerden indirmeye başladı. Mücevher gibi parlayan her bir küreyi üstünde durdukları ipekten bir çantanın içine yerleştirdi, sonra onları ortadaki çukurun yanma yere yan yana kümeledi. En yaşlı Eldunari'nin küresi öyle büyüktü ki, metal vücutlu ejderha kollarıyla onun çevresini zor sarıyordu.</p>

  <p>Cuaroc çalışır, onlar konuşurken, Eragon hâlâ yaşadıklarının gerçekliğine inanamıyordu. Alagaesia'da yaşayan, gizlenen başka bir ejderhanın olduğunu aklına bile getirmezdi. Ama işte, kayıp bir devrin kalıntıları karşısındaydılar. Sanki eski devirlerin anlatılan masalları yeniden canlanmış ve Saphira'yla birlikte kendilerini onların tam ortalarında bulmuş gibiydiler.</p>

  <p>Saphira'nın duyguları daha karışıktı. Soyunun tükenmeyecek olduğunu öğrenmek içinden sanki bir gölgenin kalkmasına neden olmuştu (Eragon kendini bildi bileli onda gözlemlediği bir gölge) ve içi öyle büyük bir sevinçle doluydu ki, sanki gözleri, pulları bile daha fazla parlıyorlardı. Ama yine tuhaf bir savunma duygusu duyduğu sevincin taşkın bir hal almasına engel oluyordu, sanki Eldunari'nin önünde utanıyor gibiydi.</p>

  <p>Hissettiği sersemliğe rağmen Eragon, Glaedr'ın ruh halindeki değişikliği görebiliyordu; üzüntüsünü tamamıyla unutmamıştı ama Oromis'in ölümünden beri onu gördüğü en neşeli haliydi bu. Ayrıca Glaedr, Umaroth'tan daha alt seviyede olmamasına rağmen, ona saygıyla yaklaşıyordu ki, bu da Eragon'un daha önce Glaedr'ın yaptığını görmediği bir şeydi, hatta Kraliçe Islanzadi'yle konuşurken bile.</p>

  <p>Cuaroc işini neredeyse tamamlamak üzereydi. Eragon çukurun yanına doğru gidip eğilerek içine baktı. Kayalık çukurun yaklaşık üç metre kadar içine gömülü çember biçimli bir maden kuyusu gördü; burası parlayan taştan bir denizin yarı yarıya içeriyi doldurduğu bir mağaranın üstüne açılıyordu. Sarı renkli yoğun sıvı köpük küpük kabarıyor, yapışkan dolu kaynayan bir tencere gibi baloncuklar halinde patlayıp çevreye sıçrıyor, kaynama etkisiyle yükselen yüzeyinden kıvrım kıvrım kara dumanlar dönerek yükseliyordu. Eragon bir ışık gördüğünü sandı, sanki bir ruh gibi bir ışık, yanan denizin üstünden uçup geçmişti; ama bu o kadar çabuk olmuştu ki, Eragon gördüğüne emin olamadı.</p>

  <p>Ejderha başlı adam onlarla beraber yolculuk edecek son Eldunari'yi de kümelerin arasına yerleştirirken, "Hadi Eragon," dedi Umaroth. "Bir büyü yapmalısın şimdi. Sözleri şöyle..."</p>

  <p>Eragon dinlerken kaşları çatıldı. "İkinci satırdaki o bükmek sözcüğü de ne anlama geliyor? Neyi bükmeliyim, havayı mı?"</p>

  <p>Umaroth'un yaptığı açıklama Eragon'un aklını daha da karıştırmıştı. Umaroth yine açıklamaya çalıştı ama Eragon durumu hala anlayamamıştı. Diğer, daha yaşlı olan Eldunari'ler söze karışmış ama onların açıklamalarını hiç anlamamıştı, çünkü açıklamaları birbiri içine geçmiş görüntüler, duyumlar ve garip, batıni ilişkilendirmelerden oluşuyordu ve hepsi sonunda Eragon'u sersemletmişti.</p>

  <p>Saphira ile Glaedr'ın da kendisinden farklı olmadıklarını görünce biraz rahatlamıştı. Glaedr, "Sanırım anlıyorum aslında ama tıpkı korkmuş bir balığı yakalamaya çalışmak gibi bir şey, tam tuttum sanıyorum dişlerimin arasından kaçıp gidiyor," dedi.</p>

  <p>Sonunda Umaroth konuşarak, "Bunu bir başka zaman öğretiriz. Büyünün nasıl işlediğini bilmeseniz de, ne için olduğunu biliyorsunuz. Bu şimdilik yeterli olacaktır. Bizden gereken enerjiyi al, büyüyü yap ve bizi bırak," dedi.</p>

  <p>Bir parça gerginlik hissederek Eragon hata yapmamak için büyülü sözcükleri aklında toparladı ve sonra da söylemeye başladı. Satırları dile getirirken Eldunari'lerin gücünü üstünde topladı ve bütün teni sanki baştan aşağı büyük bir enerji dalgasına kapılmış gibi gıdıklandı, bu tıpkı suyu hem sıcak hem soğuk olan bir nehir gibiydi.</p>

  <p>Biçimsiz Eldunari kümesinin çevresindeki hava kıpırdadı, titreşti; sonra küme kendi içine katlanıp küçüldü ve gözden yok oldu. Hafif bir hava akımı Eragon'un saçlarını yaladı geçti ve hücrede yumuşak, tok bir küt sesi yankılandı.</p>

  <p>Hayretler içinde kalan Eragon, Saphira'nın da aynı şaşkınlık içinde başını öne doğru, az önce Eldunari'nin durduğu yere doğru uzattığını gördü. Kaybolmuşlardı, tamamen, hepsi birden, sanki hiç var olmamışlar gibiydi, ama yine de ejderhaların zihinlerini yakınında hissediyordu.</p>

  <p>"Dehlizden çıktıktan sonra..." dedi Umaroth. "Bu hücrenin girişi sizin üstünüzde ve arkanızda hep belli bir mesafede olacak, bunu sadece kapalı bir alandaysanız hissetmeyeceksiniz veya hücreden bir kişinin bedeni geçerse. Girişin ağzı aslında bir iğne deliğinden daha büyük değil, ama herhangi bir kılıçtan daha ölümcül, dokunduğunuz takdirde etinizi anında kesecektir."</p>

  <p>Saphira çevreyi kokladı. "Senin kokun bile kayboldu."</p>

  <p>"Bunu yapmayı kim keşfetti?" diye sordu Eragon, hayretler içinde.</p>

  <p>"Bir keşiş. Alagaesia'nın kuzey kıyısında bundan bin iki yüz yıl önce yaşayan biri," diye yanıtladı Umaroth. "Gözlerden bir şey saklamak istediğinde kullanabileceğin çok değerli bir büyüdür, ama doğrusunu yapabilmek çok tehlikeli ve zordur." Ejderha daha sonra bir süre sustu. Eragon onun düşüncelerini toparlamaya çalıştığını hissediyordu. Sonra Umaroth yeniden konuşmaya başladı: "Saphira'yla bilmeniz gereken bir şey var, Arkanızdaki o büyük kemeri tekrar geçtikten sonra (adı Vergathos Kapısı'dır) Cuaroc'u ve burada gizlenen yumurtaları unutmaya başlayacaksınız; tünelin sonundaki taş kapılara ulaştığınızda onlarla ilgili bütün hatırladıklarınız hafızanızdan silinmiş olacaklar, Biz Eldunari'ler bile yumurtaları bildiğimizi unutacağız, Eğer Galbatorix'i öldürmeyi başarırsak kapı hafızamızı yeniden onaracak ama o zamana dek bunları bilmiyor olmamız gerekiyor." Umaroth çökmüş gibiydi. "Bu çok... nahoş bir şey, biliyorum ama Galbatorix'in yumurtaların varlığını öğrenmesine izin veremeyiz."</p>

  <p>Eragon bu fikirden hoşlanmamıştı ama aklına daha mantıklı başka bir seçenek de gelmiyordu.</p>

  <p>"Bize söylediğiniz için teşekkürler," dedi Saphira ve Eragon da kendi teşekkürlerini sundu.</p>

  <p>Derken iriyarı demirden savaşçı Cuaroc yerden kalkanını aldı, kılıcını çekti ve antik çağlardan kalma tahtına yürüyüp oturdu. Kılıcını dizleri üstüne koyup, kalkanını tahtının yanına dayadıktan sonra ellerini düz biçimde bacaklarının üstüne koydu ve tıpkı bir heykel gibi dondu kaldı, sadece kızıl gözlerinde yumurtalara gözcülük eden cinler dans etmekteydi.</p>

  <p>Eragon arkasını tahta dönerken ürperti geçirdi. Hücrenin o uzak ucunda tek başına kalan o figürde tekin olmayan bir şeyler vardı. Cuaroc ile geride kalan Eldunari'lerin orada belki bir asır daha beklemek durumunda kalabileceklerini bilmek (belki de daha fazla) Eragon'un oradan ayrılmasını güçleştiriyordu.</p>

  <p>"Elveda," dedi zihniyle konuşarak.</p>

  <p>"Elveda, Shade Katili," diye karşılık verdi beş fısıltı. "Elveda, Parlakpul. Şans sizden yana olsun."</p>

  <p>Eragon omuzlarını dikleştirdi ve Saphira'yla birlikte Vergathos Kapısı'ndan geçerek çıktılar ve Ruhlar Dehlizi'nden ayrıldılar.</p>
</body>
</html>
