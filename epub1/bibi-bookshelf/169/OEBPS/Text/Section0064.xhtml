<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kederli Şehir</h1>

  <p>Varden'liler Urû'baen'e vardıklarında güneş hala tepede doruk noktasındaydı. Roran, önlerindeki bayırın başına gelen bölükteki adamlarının bağrış çağrışlarını duyunca merakla önündeki Cücenin tepesinden bakıp anlamaya çalıştı. Bayırın başına gelince, o da önündeki diğer savaşçılar gibi durup gördüğü manzarayı sindirmeye çalıştı.</p>

  <p>Arazi yumuşak bir eğimle bir iki kilometre aşağı doğru iniyor, sonra düzleşip çiftliklerle, değirmenlerle ve ona Aroughs yakınlarındakini hatırlatan büyük taş malikânelerle dolu, geniş bir ovaya dönüşüyordu. Aşağı yukarı sekiz kilometre kadar uzakta ova Urû'baen'in dış kale duvarlarıyla buluşuyordu.</p>

  <p>Dras-Leona'nınkinden farklı olarak başkentin duvarları şehrin tamamını içine alacak kadar uzundu. Ayrıca daha da yüksektiler, çok uzaktan bile Roran, Aroughs'un da, Dras-Leona'nın da bunların yanında Cüce kalacağını düşündü. Yüksekliğinin yüz metre kadar olduğunu tahmin etti. Geniş mazgallı siperlerin üstünde, eşit aralıklarla yerleştirilmiş mancınıkların olduğunu gördü.</p>

  <p>Manzara onu endişelendirdi. Savaş araçlarını devirmek zor olacaktı (ayrıca büyüye karşı efsunlandıklarına da şüphe yoktu) ve bu silahların ne kadar can alıcı olabileceğini tecrübelerinden biliyordu.</p>

  <p>Duvarların gerisinde insan elinden çıkma yapılar ile Elflerin yaptığını düşündüğü yapılar vardı. En göze batan Elf tarzı yapı, altı adet çok zarif kuleydi (malakit taşından yapılmışlardı); kuleler bir kavis çizecek şekilde, şehrin en eski yerleşim bölgesi olduğunu sandığı bölgeye dağıtılmışlardı. Kulelerden ikisinin çatısı yoktu; ayrıca üst kısmı yıkılmış olan iki tanesi daha ötedeki evlerin arasından yarım yamalak görünüyordu.</p>

  <p>Ama ilgisini asıl çeken surlar veya yapılar değildi. Şehrin büyük bir kısmı taştan bir raf gibi koca bir siperin gölgesi altında uzanıyordu. Yayıldığı alan yaklaşık sekiz metre eninde ve kapladığı alan en dar yerinde yüz elli metre kadar olmalıydı. Saçak şeklindeki asılı kaya büyük, dik eğimli bir tepenin bir yanını kuzeydoğu yönünde birkaç kilometre boyunca biçimlendiriyordu. Yontulmamış raf gibi kaya çıkıntısının üstünde şehri kuşatan sur gibi bir başka duvar daha vardı; ayrıca birkaç kalın gözetleme kulesi.</p>

  <p>Saçağın altında mağara gibi girinti yapan oyuğun iç taraflarında bir sürü kulesi ve korkuluk duvarıyla örülü muazzam bir kale vardı. Kale şehrin geri kalanından daha yüksekteydi ve neredeyse tepesi saçağın altına değmek üzereydi. Ama en korkuncu kalenin önündeki giriş kapısıydı: Mağara ağzı gibi müthiş büyüklük ve yükseklikte ve Saphira ile Thorn'un yan yana içeri girebilmesine müsaade edebilecek genişlikteydi.</p>

  <p>Roran karnının kasıldığını hissetti. Eğer bu kapı bir şeylerin göstergesiyse, Shruikan bütün orduyu tek başına süpürebilecek irilikte demekti. "Eragon ile Saphira acele etmek etseler iyi olacak," diye düşündü. Ve Elfler de. Roran gördüklerinden, eliflerin belki kralın siyah ejderhasına karşı direnebileceklerini ama onların bile ejderhayı öldürmekte zorlanacaklarını düşündü.</p>

  <p>Roran bayırın tepesinde dikildiği yerde bütün bunları düşünüp hesapladı. Sonra Kar Ateşi'nin dizginlerinden tutup çekti; arkasından gelen hayvan burnundan itirazla soludu ve Roran yorgun halde yeniden yürümeye başlayınca da takip ederek birlikte kıvrımlı patikalardan aşağıya düzlüğe inmeye başladılar.</p>

  <p>Ata da binebilirdi (aslında ordunun kumandanı olarak da ata binmesi gerekiyordu) ama Aroughs'a yaptığı yolculuktan sonra eyer üstünde oturmaktan gına gelmişti.</p>

  <p>Yürürken bir yandan şehre en iyi saldırı şekli üzerinde düşünüyordu. Taştan bir cep olan Urû'baen kurulduğu şekliyle yanlardan ve geriden gelebilecek saldırıları engelliyordu ve tepeden yapılacak taarruza kapalıydı; zaten Elflerin de başta hangi sebepten yerleşmek için orayı seçtikleri belliydi.</p>

  <p>"Şu taş saçağı bir şekilde kırabilsek, kaleyi de şehrin büyük bir kısmını da yerle bir edebilirdik," diye düşündü ama pek ihtimal de vermiyordu, çünkü taş saçak çok kalındı. "Ama belki de üstündeki duvarı yıkmayı becerebiliriz. Sonra oradan aşağıdakilerin üstüne taş yağdırabilir, kızgın yağ dökebilirdik. Gerçi kolay olmazdı ama... Yokuş yukarı savaşmak gerek ve de o duvarlar... Belki de Elfler becerirler. Ya da Kull. Onların hoşuna gidebilir."</p>

  <p>Ramr Nehri, Urû'baen'in birkaç yüz kilometre kuzeyinde, herhangi bir faydası olamayacak kadar uzaktaydı. Saphira yeterli genişlikte bir kanal kazıp yönünü değiştirebilirdi ama o bile bu çapta bir işi ancak haftalar içinde bitirebilirdi, oysa Varden'in haftalarca idare edebilecek yiyeceği ve erzakı yoktu. Sadece birkaç gün dayanabilirlerdi, sonra ya açlıktan ölecekler ya da dağılacaklardı.</p>

  <p>Tek seçenekleri İmparatorluk saldırıya geçmeden önce kendilerinin saldırmalarıydı. Roran'ın aslında Galbatorix'in saldıracağını sandığı falan yoktu. Şu ana kadar onların kendisine yaklaşmasından kralın hoşnut bir hali vardı. Neden canını tehlikeye atsın ki? O bekliyor, biz yoruluyoruz.</p>

  <p>Ki bu da ön cepheden hücum etmeleri gerektiği anlamına geliyordu (açık arazi üstünden surlara yapılacak bir saldırı çok aptalca olurdu, duvarlar çok kalındı, çok yüksekti ve okçular ile savaş araçları sürekli üstlerine ateş yağdıracaktı. Sadece bu olasılığı düşünmek bile alnında terlerin birikmesine sebep olmuştu. Topluca ölürlerdi bu şekilde. Küfretti. "Biz lime lime olurken, Galbatorix tahtında oturup halimize gülecek... Eğer o surlara yaklaşabilsek askerler bizi hain tertibatlarıyla vuramazlar ama o zaman da oklarına, taşlarına veya tepemizden aşağı boca edilecek kızgın yağa karşı savunmasız oluruz."</p>

  <p>Hem surlarda gedik açsalar bile karşılarında hala alt edilmesi gereken Galbatorix'in ordusu olacaktı. Böyle bir durumda ise şehri savunmak değil, Varden'lilerin karşılaşacağı adamların karakteri ve nitelikleri önemli olacaktı. Acaba son nefeslerine kadar çarpışırlar mıydı? Korkutulabilirler miydi? Yeterince püskürtürlerse bırakıp kaçmaları sağlanabilir miydi? Ne gibi yeminler ve büyülerle elleri kolları bağlıydı?</p>

  <p>Varden'in ajanlarının anlattığına göre Galbatorix, Urû'baen'de Lort Barst adlı bir kontu ordularının başına kumandan olarak geçirmişti. Roran, Barst'ın adını daha önce hiç duymamışı ama bu bilgi Jörmundur'un keyfini kaçırmıştı ve ayrıca Roran'ın kıl asındaki savaşçılar Barst'ın zalimliğine inandırmaya yetecek kadar hikâye anlatmışlardı. Anlatılanlara göre Barst, Gil'ead yakınlarındaki Çok büyük bir arazinin lorduydu ama Elfler orayı işgal edince o da terk etmek zorunda kalmıştı. Tebaası korku içinde yaşıyordu, çünkü Barst'ın çıkan anlaşmazlıkları çözmede ve suçluları cezalandırmada en zalim yöntemleri kullanmaya eğilimi vardı, bu genellikle hatalı olduğuna inandığını idam ettirmek oluyordu. Aslında bu yaptığı kendi içinde çok daha fazla dikkat çeken bir şey değildi, ülkedeki pek çok lort zalimlikleriyle ünlüydüler. Barst ise sadece kötü biri değil aynı zamanda çok da güçlü (inanılmaz derecede güçlüydü) ve tam bir hinoğluhindi. Roran'ın Barst'la ilgili duyduğu her şey ve adamın zeki olduğu kesindi. Barst alçağın biri olabilirdi ama zeki bir alçaktı ve Roran onu önemsememenin hata olacağını çok iyi biliyordu. Galbatorix adamlarının başına bir zavallıyı veya ahmağı zaten getirmezdi.</p>

  <p>Bir de Thorn ile Murtagh vardı. Galbatorix tahtından kımıldamayabilirdi ama kızıl ejderha ile süvarisinin şehri savunacağı kesindi. "Eragon ile Saphira onları buradan uzaklaştırmak zorundalar. Yoksa, o surları asla geçemeyiz," Roran'ın kaşları çatıldı. Bu sorun olabilirdi aslında. Şu an için Murtagh, Eragon'dan daha güçlüydü. Onu öldürmek için Eragon'un Elflerin yardım etmesine ihtiyacı vardı.</p>

  <p>Bir kez daha Roran'ın içi acı bir öfkeyle doldu, içinde bulunduğu duruma içerliyordu. Büyü kullanabilme imkânına sahip olanların insafına kalmış olmak ağırına gidiyordu. İş kuvvet veya zekâ olunca hiç değilse insan bir diğerinin fazlasıyla bu eksiğini kapatabiliyordu. Ama büyünün yarattığı boşluğu doldurmak mümkün değildi.</p>

  <p>Canı son derece sıkkın, yerden bir taş kaptı ve tıpkı Eragon'un kendisine öğrettiği gibi, "Stenr risa," dedi. Çakıl taşında hareketlenme olmamıştı.</p>

  <p>Onun elinde taşlar hiç kıpırdamıyorlardı.</p>

  <p>Öfkeyle söylenip taşı yolun kenarına fırlattı.</p>

  <p>Karısı ile daha doğmamış çocuğu Varden'deydi ama yine de Murtagh veya Galbatorix'i öldürmek için elinden bir şey gelmiyordu. Yumruklarını sıkıp bir şeyleri kırdığını hayal etti. Çoğunlukla birilerinin kemiklerini.</p>

  <p>"Belki buradan kaçmalıyız. "Bu olasılık aklına ilk kez geliyordu. Doğuya doğru Galbatorix'in erişebileceğinden öte bölgelerde yerler vardı, çadırlı yörüklerin dışında kimseciklerin yaşamadığı bereketli topraklar. Belki diğer köylüler de kendisi ile Katrina'ya katılsa yeni bir başlangıç yapabilirlerdi, İmparatorluk'tan uzak, Galbatorix'ten uzak. Ama düşüncesi bile midesini bulandırmaya yetmişti. Bu, adamlarını, Eragon'u, evim dediği yurdunu terk etmek olurdu. "Hayır. Çocuğumun Galbatorix'in hâlâ hüküm sürdüğü bir dünyada dünyaya gelmesine izin vermeyeceğim. Korkuylayaşamaktansa ölmek daha iyidir."</p>

  <p>Tabii bu Urû'baen'i nasıl ele geçirecekleri problemini çözmesine yardım etmemişti. Daha önce hep kullanabileceği bir zayıf nokta bulabilmişti. Carvahall'de köylülerin savaşacağını Ra'zac'ın düşünememesiydi. Urgal Yarbog'la güreştiğinde zayıf nokta yaratığın boynuzları olmuştu, Aroughs'ta ise kanallar olmuştu. Ama burada Urû'baen'de hiç zayıf bir nokta göremiyordu, rakiplerinin gücünü kendilerine çevirecek hiçbir şey yoktu.</p>

  <p>"Eğer erzakımız olsa, bekler, onları açlıktan öldürürdüm. Bu en güzeli olurdu. Bunun dışında her yol çılgınlık." Ama savaşmanın bir çılgınlıklar toplamı olduğunu zaten biliyordu.</p>

  <p>"Büyü tek yol," diye bağladı sonunda. "Büyü ve Saphira. Eğer Murtagh'ı öldürebilirsek, o zaman ya Saphira ya da Elfler duvarları aşmamıza yardım etmek zorundalar."</p>

  <p>Somurttu, ağzında acı bir tat vardı, adımlarını hızlandırdı. Kampa ne kadar çabuk giderlerse o kadar iyiydi. Yürümekten ayakları acıyordu ve eğer böyle imkânsız gibi görünen bir savaşa girecekse, o zaman başlamadan önce sıcak bir kap yemek ve güzel bir uyku çekmek istiyordu.</p>

  <p><br /></p>

  <p>Varden'liler, Urû'baen'den bir buçuk kilometre kadar uzakta, Ramr Nehrine dökülen küçük bir ırmağın yanında çadırlarını kurdular. Ardından insanlar, Cüceler ve Urgallar savunma düzenini kurmaya giriştiler, geceye kadar sürecek ve ertesi gün devam edecek bir işti bu. İşin aslı ne zaman bir yerde konaklasalar, her zaman çevre savunmasını güçlendirme işine devam ederlerdi. Savaşçılar işten hazzetmiyorlardı ama bu onları meşgul tutuyordu, ayrıca hayatlarını kurtarabilecek bir şeydi.</p>

  <p>Herkes emirlerin gölge-Eragon'dan geldiğini sanıyordu. Roran ise aslında Jörmundur'dan geldiğini biliyordu. Nasuada'nın kaçırılması ve Eragon gittiğinden beri yaşlı savaşçıya duyduğu saygı artmıştı. Jörmundur hayatı boyunca İmparatorluk'a karşı savaşmış, taktik ve lojistikle ilgili çok derin bilgisi olan bir adamdı. Roran'la da iyi anlaşıyorlardı; her ikisi de çelikten anlayan insanlardı, büyüden değil.</p>

  <p>Bir de kendini sürekli tartışırken bulduğu (ilk savunma hattı kurulduktan sonra) Kral Orrin vardı. Orrin sürekli Roran'ı kızdırmayı başarıyordu; eğer bir gün ölümüne neden olacak biri varsa bu Kral Orrin'di. Roran bir kralı kızdırmanın pek de mantıklı bir şey olmadığını biliyordu ama aptal herif Urû'baen'in kapısına bir ulak göndermek ve Dras-Leona ile Belatona'da yaptıkları gibi resmi olarak savaş çağrısında bulunmak istiyordu.</p>

  <p>"Amacın Galbatorix'i üstümüze kışkırtmak mı?" diye sordu Roran sinirle. "Eğer böyle yaparsak, bize karşılık verebilir!"</p>

  <p>"Eh, elbette," dedi Kral Orrin, oturduğu yerde dikleşerek. "Niyetimizi bildirmek ve bizimle müzakereye girmek için ona fırsat sunmak en doğrusu olur."</p>

  <p>Roran bakakaldı; sonra yüzünde bıkkın bir ifadeyle arkasını döndü ve Jörmundur'a, "Anlamasını sağlayamaz mısın?" dedi yardım isteyerek.</p>

  <p>Üçü Orrin'in isteği üzerine onun büyük çadırında toplanmışlardı.</p>

  <p>"Saygıdeğer ekselansları," dedi Jörmundur. "Roran haklı. İmparatorlukla görüşme konusunda biraz beklemek en doğrusu."</p>

  <p>"Ama bizi görebilirler," diye itiraz etti Orrin. "Surlarının hemen dışında kamp kurduk. Vaziyetimizi onlara bildirmemek... büyük bir kabalık olur. İkiniz de sivilsiniz, devlet işlerinden anlamazsınız. Kraliyet ilişkileri belli bir davranış adabını gerektirir, savaş halinde olsak dahi."</p>

  <p>Kralı tokatlama isteği geçti bir an Roran'ın içinden. "Galbatorix'in bizi dengi gördüğüne inanacak kadar saf mısınız? Pöh! Dizlerin onun için böcekten farkı yok. Sizin göstereceğiniz nezaket onun umurunda bile değil. Süvarileri devirmeden önce Galbatorix'in de bizim gibi halktan biri olduğunu unutuyorsunuz. Onun tarzı sizinkiyle aynı değil. Bu dünyada onun gibi biri yok ve siz hala bana onun yollarını tahmin edebileceğinizi mi iddia ediyordunuz? Onu sakinleştirebileceğinizi mi sanıyorsunuz? Peh!"</p>

  <p>Orrin'in yüzü kızardı, elindeki şarap kupasını yerdeki halıya çaldı. "Çok ileri gittiniz Güçlü Balyoz. Hiç kimse benimle böyle konuşamaz!"</p>

  <p>"Canım nasıl istiyorsa öyle davranma hakkım var," diye gürledi Roran. "Ben sizin tebaanızdan biri değilim. Size karşı bir sorumluluğum yok. Özgür bir insanım ve canım kiminle nasıl konuşmak isterse öyle konuşurum, sizinle bile. Bir ulak göndermek yanlış bir hareket olur ve ben..."</p>

  <p>Kral Orrin aniden kılıcını çekti. Roran'ı tam olarak gafil avlayamamıştı, çünkü eli zaten balyozunun sapındaydı, kınından çekilen kılıcın sesini duyar duymaz o da belindeki silahına davranmıştı.</p>

  <p>Kralın kılıcı çadırın loş ışığında gümüşsü bir dalgalanmayla hareket ediyordu. Roran onun nereye hamle yapacağını gördü ve hemen yana kaçtı. Ardından balyozuyla kralın kılıcının düz kısmına dolayıp gerdi ve kralın elinden kılıcı çekti.</p>

  <p>Mücevher kakmalı kılıç halıya düştü, yerde titreyip tangırdayarak durdu.</p>

  <p>"Efendimiz," diye bağırdı dışardan bir muhafız. "İyi misiniz?"</p>

  <p>"Kalkanım devrildi yalnızca," diye yanıtladı Jörmundur. "Endişdenecek bir şey yok."</p>

  <p>"Tamam efendim."</p>

  <p>Roran krala dikti gözlerini. Orrin'in yüzünde vahşi, nefret dolu bir ifade vardı. Gözlerini ondan ayırmadan Roran balyozunu beline soktu. "Galbatorix'le bağlantıya geçmek aptallık ve çok tehlikeli. Eğer deneyecek olursan, gönderdiğin her kim olursa daha şehre varamadan onu öldürürüm!"</p>

  <p>"Asla cesaret edemezsin!" dedi Orrin.</p>

  <p>"Ederim ve edeceğim. Sadece kraliyet kaprislerini tatmin edeceksin diye hiçbirimizin hayatını tehlikeye atmana izin veremem. Galbatorix konuşmak isterse, bizi nerede bulacağını biliyor. Bunun dışında, onu kendi haline bırak."</p>

  <p>Roran hırsla çadırı terk etti. Dışarı çıkınca elini beline koydu ve kalp atışlarının yatışması için soluklanıp gökteki puf puf olmuş bulutlara baktı bir süre. Orrin tıpkı bir yaşında bir dana gibiydi: İnatçı, aşırı özgüvenli ve ona fırsat verirsen midene yumruğu indirmeye dünden hazır.</p>

  <p>"Ve ayrıca çok da içki içiyor," diye düşündü Roran.</p>

  <p>Jörmundur da dışarı çıkana dek çadırın önünde volta attı. Adamın bir şey söylemesine fırsat vermeden Roran, "Çok üzgünüm," dedi.</p>

  <p>"Olmalısın da." Jörmundur eliyle yüzünü ovaladı, sonra belindeki çıkınından çömlekten yapılma bir pipo çıkardı ve içini pazı otuyla doldurdu ve başparmağıyla tepesinden bastırarak sıkıştırdı. Sadece sana kızdığı için bir delege göndermemesi için ikna edene kadar canım çıktı." Bir süre sustu. "Gerçekten de Orrin'in adamını öldürür müydün?"</p>

  <p>"Ben kuru tehdit sallamam," dedi Roran.</p>

  <p>"Hayır... ben de öyle bir şey demedim. Şey, umalım da iş o raddeye gelmesin." Jörmundur çadırların arasındaki patikada yürümeye başladı, Roran da peşinden gitti. Onlar geçerken etraftakiler kenara çekiliyorlar ve saygıyla başlarını eğiyorlardı. Jörmundur elinde henüz yakmadığı piposuyla işaret ederek, "Kabul ediyorum, ben de, Orrin de birkaç kere ağzının payını vermek istemiştik," dedi. Dudakları tebessümle gerilip ince bir çizgi halini aldı. "Ne yazık ki, ben her zaman düşüncelerini kendine saklayan biri oldum."</p>

  <p>"Her zaman böyle midir... dik kafalı yani?"</p>

  <p>"Hım? Hayır, hayır. Surda'da çok daha mantıklı davranıyordu."</p>

  <p>"Ne oldu birden o zaman?"</p>

  <p>"Korku, sanırım. Korku insanlarda değişik etkilere neden olur."</p>

  <p>"Anlıyorum."</p>

  <p>"Bunu söylemem gücüne gidebilir belki ama sen de içerde oldukça aptal davrandın."</p>

  <p>"Biliyorum. Sinirlerime yenik düştüm."</p>

  <p>"Ve bu sayede kendine bir kralı düşman ettin."</p>

  <p>"Yani bir başka kralı daha demek istiyorsun."</p>

  <p>Jörmundur bir kahkaha attı. "Evet, şey, sanırım bir düşman olarak Galbatorix'in yanında hepsi masum kalıyor. Yine de..." Bir kamp ateşinin yanında durup alevlerin arasından yanan ince bir dal çekti. Kor ucunu piposunun ortasına gömdü, birkaç nefes çekip piponun yanmasını bekledi, sonra da elindeki dalı yeniden ateşe attı. "Yine de, Orrin'in öfkesini yabana atmazdım senin yerinde olsam. Orada seni öldürmeye niyetlendi. Eğer garez bağlarsa, ki sanırım bağlayacaktır, intikamını almak isteyebilir. Çadırının dışına birkaç gün için adam dikeceğim. Ondan sonra da..." Jörmundur omuzlarını silkti.</p>

  <p>"Ondan sonra, hepimiz zaten ya ölmüş ya da esir düşmüş olacağız."</p>

  <p>Sessizlik içinde birkaç dakika daha yürüdüler, yol boyunca Jörmundur piposundan nefes çekip durdu. Ayrılırlarken Roran, "Orrin'i bir daha gördüğünde..." dedi.</p>

  <p>"Evet?"</p>

  <p>"Ona, kendisinin veya adamlarından birinin Katrina'ya el sürecek olurlarsa onları bulup bütün kampın önünde bağırsaklarını sökeceğimi söylediğimi iletirsin!"</p>

  <p>Jörmundur başını eğdi, çenesi göğsünde bir süre düşündü. Sonra başını kaldırıp karşılık verdi: "Sanırım bunu ona söylemenin bir yolunu bulurum Güçlü Balyoz."</p>

  <p>"Çok teşekkürler."</p>

  <p>"Rica ederim. Her zamanki gibi benim için bir zevkti."</p>

  <p>"Saygılar efendim."</p>

  <p><br /></p>

  <p>Roran, Katrina'yı arayıp buldu ve ondan yemeklerini kampın kuzey kanadına getirmesini istedi, orada durup Orrin'in bir ulak göndermediğinden emin olmak istiyordu. Yeni karılmış toprağın üzerine serdikleri bir örtü üstünde yemeklerini yediler, gölgeler uzamaya ve taş saçak üstünde mosmor gökyüzünde yıldızlar belirmeye başlarken birlikte oturdular.</p>

  <p>"Ben burada olduğuma memnunum," dedi Katrina, uzanıp başını onun omzuna koydu.</p>

  <p>"Öyle misin? Gerçekten mi?"</p>

  <p>"Çok güzel... ve şu anda tamamıyla bana aitsin." Kadın bunu söyleyip onun kolunu sıktı.</p>

  <p>Roran onu biraz daha kendine doğru çekti. Ama kalbini sıkan el hâlâ oradaydı. Karısını ve bebeğini tehdit eden şeyi unutamıyordu. En büyük düşmanlarının sadece birkaç kilometre uzakta olduğunu bilmek içini kavuruyordu. Ayağa fırlayıp, Urû'baen'e koşup Galbatorix'i öldürmekten başka bir şey istemiyordu.</p>

  <p>Ama imkânsızdı, o yüzden gülümsedi, ardından bir kahkaha attı ve korkusunu kendine sakladı, onun da kendi korkusunu kendisinden sakladığını biliyordu.</p>

  <p>"Kahretsin Eragon," dedi içinden. "Acele etsen iyi edersin, yoksa yemin ediyorum mezarında bile olsan ellerim yakanda olacak.</p>
</body>
</html>
