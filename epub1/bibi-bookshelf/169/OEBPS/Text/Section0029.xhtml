<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Thardsvergûndnzmal</h1>

  <p>"Merak etme, iyisin," dedi Eragon bezgin bir tavırla. "Endişelenmeyi bırak. Zaten yapabileceğin bir şey de yok." Saphira gürlemeye benzer bir ses çıkardı ve kendi yansımasını gölde seyretmeye devam etti. Başını bir o yana bir bu yana çeviriyordu; sonra derin bir iç çekti ve verdiği nefesle çıkan duman, suyun üstünde küçük bir fırtına bulutu gibi dağıldı gitti.</p>

  <p>"Emin misin?" diye sordu Saphira. Eragon'a baktı. "Ya yerine gelmezse ne olacak?"</p>

  <p>"Ejderhaların pulları sürekli yenilenir. Bunu biliyorsun."</p>

  <p>"Evet, ama ben daha önce hiç kaybetmemiştim!"</p>

  <p>Eragon içinden gelen gülme isteğini bastırmaya çalışmadı, Saphira'nın alay etmediğini anlayacağını biliyordu. "Bu kadar bozulma. O kadar da büyük değil." Uzanıp, onu böyle dehşete düşüren burnunun sol tarafında baklava şeklindeki boşluğu yokladı. Ejderhanın doğal zırhındaki boşluk başparmağının yarısı kadardı ve belki iki buçuk santim derinliğindeydi. Boş olan yerde mavi renkli derisi görünüyordu.</p>

  <p>Merak edip işaretparmağını derisine dokundurdu. Ilık ve yumuşaktı, tıpkı bir ineğin karnı gibi.</p>

  <p>Saphira güldü ve başını Eragon'dan çekti. "Hey, yapma; gıdıklıyorsun."</p>

  <p>Eragon da kıkırdadı; oturduğu kayanın dibindeki suda ayaklarını çırptı, çıplak ayaklarının altındaki duygu hoşuna gidiyordu.</p>

  <p>"Çok büyük değil belki ama," dedi Saphira. "Orasının boş olduğunu herkes fark edecek. Hem nasıl etmesinler! Karla kaplı bir dağda çıplak kalmış toprak bir bölgeye bakmaktan farkı yok." Ardından burnunun ucundaki küçük kara boşluğu görebilmek için gözlerini yeniden öne doğru devirdi.</p>

  <p>Eragon güldü ve ejderhaya bir avuç su fırlattı. Sonra da onun incinen gururunu iyileştirmek için, "Kimse fark etmeyecektir Saphira. Bana güven. Ayrıca fark etseler bile savaşta aldığın bir yara olduğunu sanıp, senden daha çok korkacaklar," dedi.</p>

  <p>"Öyle mi dersin?" Kendini incelemek için yeniden suya döndü. Su ile pulları birbiri üzerinde göz alıcı gökkuşağı renklerinde yansımalar yapıyordu. "Ya askerin biri bana oradan saldırırsa? Elindeki kılıçla beni deşebilir. Acaba pulum yerine gelene kadar Cücelerden orası için metal bir kaplama yapmalarını istesem mi?"</p>

  <p>"Bu çok acayip görünür."</p>

  <p>"Öyle mi?"</p>

  <p>"Hı hı." Başını salladı, kendini yeniden gülmemek için zor tutuyordu.</p>

  <p>Saphira burnunu çekerek iç geçirdi. "Benimle eğlenmene gerek yok. Başındaki kürkün dökülmeye başlasa, diş dediğin o minik çıkıntılardan birini kaybetsen sen neler hissederdin? O zaman da hiç şüphe yok, seni ben teselli etmek zorunda kalırdım."</p>

  <p>"Hiç şüphem yok," diye hiç beklemeden itiraf etti Eragon. "Ama yine de, dişler tekrar büyümüyor." Kayanın üstünden aşağı atlayıp çizmelerini bıraktığı kıyıya gitti; kırılmış dal ve taşlardan geçilmeyen su kıyısında, ayaklarını acıtmadan yürümek için dikkat ediyordu. Saphira da arkasından geliyordu. Pençelerinin arasında yumuşak toprak eziliyordu.</p>

  <p>Eragon çizmelerini giyerken, Saphira da ona, "Sadece o kısmı korumak için bir büyü yapabilirsin," dedi.</p>

  <p>"Yapabilirim evet, yapmamı ister miydin?"</p>

  <p>"İsterim."</p>

  <p>Çizmelerini bağlarken büyünün sözlerini aklında toparladı, sonra sağ avucunu burnunun üstünde açılmış olan yere koydu ve eski dilde lazım olan sözcükleri sıraladı. Saphira'nın bedenini yaptığı tılsımla koruma altına alırken elinin altından turkuvaz rengi bir parlaklık yayıldı.</p>

  <p>"İşte, oldu," dedi bittiğinde. "Artık endişelenmen için bir sebep kalmadı."</p>

  <p>Hâlâ bir pulumun eksik olduğu gerçeği dışında tabii.</p>

  <p>Eragon onun çenesine şakacıktan bir yumruk attı. "Hadi, uzatma. Gel kampa geri dönelim."</p>

  <p>Birlikte göl kıyısından ayrılıp, toprağın dışına çıkmış ağaç köklerine tutunarak, sıkı olmayan zeminli dik kıyıdan yukarı tırmandılar. Tepeye ulaşınca karşılarına yedi yüz metre kadar doğuda Varden'lilerin kampıyla, kampın biraz kuzeyine doğru Dras-Leona'nın düzensiz yapılaşması çıkıyordu. Şehirde hayat olduğunun tek izi, evlerin bacalarından incecik sürgün gibi tüten dumanlardı. Thorn her zamanki gibi güney kapısının üstündeki sur duvarına kurulmuş, akşamüstünün keyfini çıkarıyordu. Kızıl renkli ejderha uyuyor gibiydi, ama Eragon onun gözünü Varden'lilerin üzerinden ayırmadığını biliyordu. Şehre biri yaklaşacak olsa hemen ayaklanıp Murtagh ile içerdekileri uyaracağına şüphe yoktu.</p>

  <p>Eragon, Saphira'nın sırtına hopladı, o da ağır adımlarla onu kampa geri götürdü.</p>

  <p>Kampa varınca Eragon aşağı kayıp yere indi ve öne geçip çadırların arasından ilerlemeye başladılar. Kamp sessizdi; aşağıdaki savaşçıların kendi aralarındaki sohbetten tutun da ağır havada hareketsiz asılı kalan flamalara kadar etrafta her şeyin üzerinde bir ağırlık ve uykulu bir hava hâkimdi. Ortamın uyuşuk haline aşina görünen tek canlı, kampta avare dolaşıp yemek artığı bulmak için yerleri koklayan, sıska, yarı yabani köpeklerdi. Birkaç tanesinin ağzında, burnunda, böğründe tırmık izleri vardı; sıradan bir kediyle karıştırarak, kovalayıp paralayabileceklerini sandıkları yeşil gözlü kedi adamların tırmık izleriydi bunlar. Kapışma olduğunda acı dolu ulumaları bütün kampı tutmuş, insanlar köpeklerin kuyruklarını bacakları arasına sıkıştırıp kedi adamlardan kaçışlarını kahkahalarla izlemişlerdi.</p>

  <p>Saphira'yla birlikte dikkat çektiklerinin farkında olan Eragon, başını kaldırıp omuzları dimdik, enerjik ve kararlı bir havada yürüyordu. Kendisine güvendiğine ve şu anki can sıkıcı durumlarının onu yıpratmadığına adamlarının inanması gerekiyordu.</p>

  <p>"Murtagh ile Thorn bir uzaklaşsa," diye geçirdi içinden. Şehri ele geçirebilmek için bir günlük uzaklaşmaları bile yeterdi.</p>

  <p>Şimdilik Dras-Leona kuşatması olaysız geçiyordu. Nasuada şehre saldırmak istememiş ve Eragon'a şöyle söylemişti: "Son karşılaşmanızda Murtagh'ı zor yendin, seni kalçandan nasıl bıçakladığını unuttun mu ve sana bir sonraki karşılaşmanızda daha güçleneceğine yemin etmişti. Murtagh için her şey söylenebilir ama yalancı olduğunu sanmıyorum."</p>

  <p>"Büyücüler arasındaki mücadelede güç her zaman en önemli şey olmayabiliyor," dedi Eragon.</p>

  <p>"Hayır, tabii ki değil ama önemsiz de değil. Üstelik şimdi Helgrind'li rahiplerin desteğine sahip; birkaçının büyücü olduğunu zannediyorum. Seni onlarla ve Murtagh'la karşı karşıya bırakma riskine giremem. Blödhgarm'ın büyücüleri senin yanında olsa bile bunu yapamam. Murtagh ile Thorn'u uzaklaştırana, tuzağa düşürene ya da onlara karşı bir şekilde avantajlı hale gelene kadar burada kalıp, Dras-Leona'ya saldırmayacağız."</p>

  <p>Eragon, işgal etme eylemlerini durma noktasına getirmenin doğru olmadığını ileri sürerek itiraz etmişti ve eğer Murtagh'ı yenemeyecekse Nasuada'nın Galbatorix'e karşı nasıl bir ümidi olabileceğini sormuştu, ama Nasuada'yı ikna edememişti.</p>

  <p>Arya, Blödhgarm ve Du Vrangr Gata'nın bütün büyücüleriyle birlikte, Nasuada'nın bahsettiği avantajı yakalamanın yollarını aramışlar, planlar yapmışlardı. Ama planladıkları bütün stratejiler kusurluydu, çünkü ya planları ellerinde olandan daha fazla kaynak ve zaman gerektiriyordu ya da planın sonunda Murtagh ile Thorn'u nasıl öldürecekleri, yakalayacakları veya uzaklaştıracakları sorusu açık kalıyordu.</p>

  <p>Nasuada, Elva'ya bile başvurmuş, Murtagh'ı yenmek veya şehre gizlice sızabilmek için ondan yeteneklerini kullanmasını rica etmişti (Elva, insanların duydukları acıyı hissedebiliyordu ya da yakın bir gelecekte karşılaşacakları acıları). Gümüş kaşlı kız Nasuada'ya gülmüş, aşağılayıcı alaylarla ona kapıyı gösterip, "Nasuada, ne sana, ne de başkasına bir sadakat borcum var. Savaşlarını sana kazandırmak için git kendine bir başka çocuk bul, ben yapmayacağım," demişti.</p>

  <p>İşte bu yüzden Varden saldırmayıp bekliyordu.</p>

  <p>Günler acımasızca birbirini takip ederken, Eragon adamların giderek yüzlerinin asıldığını, huzursuzlaştıklarını ve Nasuada'nın giderek daha fazla endişeli bir hale geldiğini görüyordu. Eragon, ordu denen şeyin gözü doymaz, pisboğaz bir varlık olduğunu ve düzenli aralıklarla binlerce mideye her gün büyük miktarlarda yemek küreklenmezse bir süre çözülüp ayrışacağını ve bir süre sonra da yok olup gideceğini öğrenmişti. Ordu ilerlemesini sürdürürken geçtikleri yerleri işgal edip askerler için yemeklere el koymak, çevre yöredeki kaynakları soyup soğana çevirmek kolay bir işti. Varden ilerlerken bir çekirge sürüsü gibi her şeyi bir anda tüketiyor ve arkalarında çıplak araziler bırakıyorlardı, bir hayatı destekleyecek her şeyden yoksun bırakılan araziler.</p>

  <p>Ama ilerlemeyi bırakınca kısa zamanda ellerindeki stoklar da tükenmiş, artık sadece Surda'dan ve ele geçirdikleri birkaç şehirden getirtilen yiyecek içecekle idare etmeye mecbur kalmışlardı. Surda'nın sakinleri her ne kadar cömert, bozguna uğrattıkları şehirler her ne kadar zengin olsa da, düzenli gelmekte olan erzak Varden'lileri fazla idare edebileceğe benzemiyordu.</p>

  <p>Eragon savaşçıların davalarına bağlı olduklarını biliyordu. Yenilgileriyse Galbatorix'e sadece sinsi bir tatmin verirdi; ama, ordu açlıktan yavaş yavaş ölme gibi bir durumla karşı karşıya kalırsa, adamların çoğu, imparatorluk tehdidinden uzak, güven içinde yaşayabilecekleri, Alagaesia'nın uzak köşelerine kaçmayı seçerlerdi, buna hiç şüphesi yoktu.</p>

  <p>O noktaya daha gelmemişlerdi, ama hızla yaklaşıyorlardı.</p>

  <p>Nasuada'yı gece boyunca uyutmayıp ayakta tutan şeyin böylesi bir sondan korkması olduğuna emindi Eragon. Kadın her yeni başlayan gün daha yıpranmış görünüyordu, gözlerinin altı torba torba olmuştu.</p>

  <p>Eragon, Dras-Leona'da kendi karşılaştıkları güçlüklerden sonra, Roran'ın Aroughs'ta benzer şekilde çıkmaza girmekten kurtulmasına sevinmişti. Kuzeninin bu güney şehrinde aldığı başarıya hayran kalmış, duyduğu haberle mutlu olmuştu. O benden daha cesur bir adam. Nasuada bunu uygun görmeyecekti ama Roran geri döndüğünde (ki, her şey yolunda giderse bu sadece birkaç gün sonraydı) Eragon onu yeniden sihirli kalkanla kuşatacaktı. Aile fertlerinin çoğunu zaten Galbatorix ve İmparatorluk'la savaşırken kaybetmişti. Roran'ın kaderi de aynı olsun istemiyordu.</p>

  <p>Önünden, kendi aralarında tartışan üç Cüce geçerken durakladı. Cücelerin miğferleri, üstlerinde rütbe işaretleri yoktu, ama Eragon onların Dûrgrimst Ingeitum'lu olmadıklarını biliyordu, çünkü bunların örgülü sakalları birer boncukla bitiyordu; bu onun Ingeitum'lular arasında hiç görmediği bir modaydı. Cücelerin aralarında tartıştıkları konuyu da anlayamamıştı (onların gırtlaktan çıkardıkları bir sesle konuşmalarından birkaç kelimeden fazlasını çıkaramıyordu) ama yüksek sesle tartışmalarından ve abartıl el kol hareketlerinden ve yollarının üstünde kendisini de Saphira'yı da fark etmemelerinden, konunun oldukça hararetli olduğu belliydi.</p>

  <p>Önünden geçerlerken Eragon güldü; adamlar aslında bayağı ciddi olmalarına rağmen, halleri nedense komiğine gitmişti. Yeni seçilen kral Orik'in önderliğinde Cücelerin ordusu Dras-Leona'ya iki gün önce varmış, bütün Varden'liler rahat bir nefes almıştı. Cücelerin gelişi ve Roran'ın Aroughs'taki başarısı, kampta başlıca konuşulan şey olmuştu. Cüceler sayesinde Varden'lilerin müttefik güç sayısı neredeyse ikiye katlanmıştı. Bir de şu Murtagh ile Thorn çıkmazına güzel bir çare bulunursa, Varden'lilerin Urû'baen ile Galbatorix'e ulaşma şansı oldukça artmış oluyordu.</p>

  <p>Saphira'yla kampın içinden geçerlerken Eragon, Katrina'nın çadırın dışında oturmuş doğacak bebeği için kıyafet ördüğünü gördü. Kadın onu görünce elini kaldırıp, "Kuzenim!" diye selam verdi.</p>

  <p>Eragon da aynı şekilde karşılık verdi; genç kadın evlendiğinden beri bu aralarında alışkanlık haline gelmişti.</p>

  <p>Saphira'yla beraber güzel bir yemek yedikten sonra, ki bu Saphira için bir hayli kemirip, parçalayıp çiğneme anlamına geliyordu, Eragon'un çadırı yanında güneşle ısınmış çimenlere uzanıp dinlendiler. Nasuada'nın emriyle bu çimlik alan Saphira için her zaman boş bırakılıyordu, Varden'lilerin sadakatle yerine getirip uyguladıkları bir emirdi bu.</p>

  <p>Saphira orada öğle güneşiyle kıvrılmış uyuklarken, Eragon gidip eyer çantasından Domia abr Wyrda'yı alıp getirdi. Ejderhanın boyun iç kıvrımıyla, kaslı ön bacağı arasındaki yarı gölgelik çukurda oturmak için sol kanat çıkıntısı altına tırmandı. Kanadın katları arasından sızan ışık ve pullarından yansıyan ışıltılar Eragon'un cildine sıra dışı, morumsu bir gölge düşürüyor, kitabın sayfalarını, üstündeki çivi gibi ince hatlı eski dildeki yazıyı okumasını zorlaştırıyordu. Yine de Eragon önemsemedi. Saphira'yla birlikte oturabilmenin zevki buna değerdi.</p>

  <p>Saphira yemeğini hazmedip, Eragon da Monk Heslant'ın kıvrım kıvrım elyazısını sökmeye çalışmaktan yorgun düşene dek orada bir iki saat kadar oturdular. Sıkılınca kalkıp kampta gezmeye çıktılar; savunma hatlarını inceliyorlar, sınırda konuşlandırılan nöbetçilerle bazen bir iki kelime sohbet ediyorlardı.</p>

  <p>Kampın doğu kıyısı yakınlarında, Cücelerin topluca yerleştirildiği yerde, bir kova suyun yanına çökmüş bir Cüceye rastladılar; kollarını dirseğine kadar kıvırmış, yumruk büyüklüğünde kil yoğuruyordu. Ayaklarının dibinde çamur birikintisi ve onu karıştırmak için bir tahta çubuk vardı.</p>

  <p>Manzara öyle acayipti ki, Cücenin Orik olduğunu anlamak Eragon'un birkaç saniyesini almıştı.</p>

  <p>"Derûndânn, Eragon... Saphira," dedi Orik başını kaldırıp bakmadan.</p>

  <p>Eragon da geleneksel Derviş selamını kullanarak "Derûndânn," diye karşılık verdi ve geçip çamur birikintisinin diğer tarafına çöktü. Elindeki topağın kenarlarını, sağ başparmağının içiyle sıvazlayıp biçimlendirmeye çalışan Orik'i izledi. Sık sık elini aşağı götürüp bir avuç toz alıyor, onu elinin içindeki sarımtırak kil topağının üstüne döküyor ve fazlasını silkiyordu.</p>

  <p>"Cücelerin kralını yere çökmüş bir çocuk gibi çamurla oynarken göreceğim hiç aklıma gelmezdi," dedi Eragon.</p>

  <p>Orik puflayarak, "Ben de Erothknurl yaparken bir ejderhayla süvarisinin gelip beni izleyeceğini hiç düşünmezdim," diye karşılık verdi.</p>

  <p>"Erothknurl da nedir?"</p>

  <p>"Bir thardsvergûndnzmal."</p>

  <p>"Thardsver ne?" Eragon telaffuz etmek bir yana, hepsini hatırlayamadığı için sözcüğü de yarıda bırakmıştı. "Ve bu?.."</p>

  <p>"Gerçekte olduğundan daha farklı görünen bir şey." Orik elindeki çamur topağını havaya kaldırdı. "Bunun gibi. Bu topraktan meydana getirilmiş bir taş aslında. Yani, bitirdiğimde öyle olacak."</p>

  <p>"Topraktan yapılma taş... Bu bir sihir mi?"</p>

  <p>"Hayır, bu benim kendi yeteneğim. Başka bir şey değil."</p>

  <p>Orik daha fazla açıklamayınca bu kez Eragon sordu; "Nasıl yapılıyor?"</p>

  <p>"Eğer sabredersen görürsün." Ama bir süre sonra Orik onların meraklı hallerine dayanamayıp anlatmaya başladı; "Önce, biraz toprak bulmalısın."</p>

  <p>"Zor bir iş bu."</p>

  <p>Gür kaşlarının altından Orik ona dikdik baktı. "Bazı topraklar diğerlerinden daha iyidir. Örneğin kum işe yaramaz. Toprağın içindeki maddeler değişik irilikte olmalıdır, böylece birbirine daha iyi yapışırlar. Ayrıca içinde biraz kil de olmalı, tıpkı bu topakta olduğu gibi. Ama en önemlisi, şunu yapınca (ezik çimenlerin arasında bir lokmacık çıplak toprak zemine pat pat vurdu) toprağın içinde epeyce toz bulunmalıdır. Görüyor musun?" Elini havaya kaldırıp Eragon'a avucuna yapışan ince toz tabakasını gösterdi.</p>

  <p>"Bu neden önemli?"</p>

  <p>"Ah," dedi Orik, üstünde beyaz bir iz bırakarak burnunu sıvazladı. Yamru yumru topağı yoğurmaya devam etti; bunu yaparken ara sıra çeviriyor, simetrik kalmasına çalışıyordu. "İyi cins tozlu bir toprağa rastlayınca onu su ile unu karıştırır gibi karıştırırsın, ta ki güzel, yoğun bir çamur elde edene kadar." Ayaklarının dibindeki birikintiyi başıyla işaret etti. "Sonra o çamurdan bir top yuvarlarsın, bunun gibi, ha, tamam mı? Sonra onu iyice sıkar ve her bir damlasını akıtıp süzersin. Topağı yusyuvarlak hale getireceksin. Eline yapışmaya başlayınca benim yaptığım gibi yapman gerek: Üstüne toz serp, böylece içindeki nemi almış olursun. Bu işleme topak artık şeklini koruyacak kadar kuruyana dek devam et ama çatlamaya başlayana kadar da kurumasın.</p>

  <p>"Benim Eröthknurl neredeyse bu aşamada. O hale geldiğinde onu çadırıma götüreceğim ve bir süre onu güneşte bırakacağım. Isı ve ışık, içindeki geri kalan nemi de emecek; sonra ben üstüne biraz daha toz serpip yine ovalayacağım. Üç dört kereden sonra Erothknurl tıpkı Nagra'nın derisi kadar sert olacaktır."</p>

  <p>"Tüm bu çabalar sadece kuru çamurdan bir top elde etmek için mi?" diye sordu Eragon, aklı karışmıştı. Saphira da onunla aynı görüşteydi.</p>

  <p>Orik bir avuç daha toz aldı. "Hayır, çünkü bu kadarla bitmiyor. Sonraki aşama, tozun işe yaramaya başladığı nokta. Onu alıyorum ve Erothknurl'un dışını bununla sıvazlıyorum ve incecik pürüzsüz bir kabuk meydana geliyor. Sonra topağı dinlenmeye bırakarak içindeki nemin biraz daha uçmasını bekliyorum, sonra yine toz, yine bekleme, yine toz, yine bekleme ve böyle gidiyor."</p>

  <p>"Peki bu ne kadar sürüyor?"</p>

  <p>"Ta ki tozlar Erothknurl'a yapışmamaya başlayana kadar. Erothknurl'a güzelliğini veren şey, tozların dış yüzeyde oluşturduğu kabuktur. Gün gelir, sanki cilalı bir mermer gibi mükemmel bir parlaklığa kavuşur. Cilalama yok, törpüleme yok, büyü yok; sadece kalbinle, başınla ve ellerinle adi çamurdan bir taş yapıyorsun... Evet, dayanıklı bir taş değil, doğru, ama, yine de bir taş."</p>

  <p>Orik'in anlattıklarına rağmen Eragon, yine de ayağının dibindeki çamurdan büyüye başvurmadan böyle bir şeyin yapılabileceğine inanmakta güçlük çekiyordu.</p>

  <p>"Peki ama neden böyle bir şey yapıyorsun, Cüceler kralı Orik?" diye sordu Saphira. "Artık halkının başına geçtiğine göre yapacak çok fazla önemli işlerin olmalı."</p>

  <p>Orik kendi kendine söylendi. "Şu anda ilgilenmemi gerektiren bir şey yok. Adamlarım savaşa hazır, ama ortada savaş yok ve tepelerinde anaç bir tavuk gibi söylenirsem iyi olmaz, hoşlarına gitmez, ben de çadırda oturup sakalımın uzamasını bekleyemem... Böylece Erothknurl ortaya çıkıyor."</p>

  <p>Sonra sustu ama Eragon onu rahatsız eden bir şeyler olduğunu anlayınca dilini tutup Orik'in başka bir şey daha söyleyip söylemeyeceğini merak etti. Bir dakika sonra Orik hafifçe öksürüp, "Bir zamanlar..." dedi. "Kabilemdekilerle oturup içki içebiliyor, zar atabiliyordum. Hrothgar'ın tahtının vârisi olmuş olmam önemli değildi. Bundan hiç rahatsızlık duymadan sohbet edebiliyor, gülebiliyorduk.</p>

  <p>Ne kimseden bana özel davranmasını istiyor, ne de kimseye iltimas geçiyordum. Ama şimdi çok farklı. Arkadaşlarım bir kral olduğumu unutamıyorlar, ben de bana karşı tutumlarının nasıl değiştiğini bir türlü görmezden gelemiyorum."</p>

  <p>"Ama bunun böyle olması çok normal," diye fikrini belirtti Eragon. Orik'in haline acımıştı; ilk kez süvari olduğu sıralarda kendisi de aynı şeyleri yaşamıştı çünkü.</p>

  <p>"Olabilir. Ama bunu bilmek, verdiği acıya dayanmayı kolaylaştırmıyor yine de." Orik üzüntüyle iç geçirdi. "Ah hayat bazen çok acımasız, garip bir yolculuk olabiliyor... Her zaman Hrothgar'a bir kral olarak hayranlık duymuştum ama sık sık, hiç sebebi yokken bile sergilediği tavrın yersiz olduğunu düşünürdüm. Şimdi neden böyle davrandığını daha iyi anlayabiliyorum." Öündeki top gibi hamuru iki eliyle avuçladı ve inceledi, kaşları çatılmıştı. "Grimstborith Gannel'le Tarnag'da tanıştığınızda size Erothknurl'un öneminden bahsetmiş miydi?"</p>

  <p>"Hayır, hiç anlatmadı."</p>

  <p>"Mutlaka konuşulması gereken daha önemli şeyler vardı... Yine de bir Ingeitum'lu ve bir Knurla evladı olarak, Erothknurl'un önemini ve neyi temsil ettiğini bilmelisiniz. Bu sadece zihni yoğunlaştırmak, güzel zaman geçirmek ve ilginç bir hatıra eşyası yapmak değildir. Topraktan taş yapmak kutsal bir eylemdir. Bu sayede Helzvog'un gücüne olan inancımızı pekiştiririz ve ona sadakatimizi sunarız. Kişi bu işe saygı ve belli bir niyetle yaklaşmalı. Erothknurl yapmak bir tür ibadettir ve tanrılar bu törene gayriciddi yaklaşılmasından hoşlanmazlar... Taştan bedene, bedenden toprağa, topraktan yine taşa. Çark döner ama bizler onun sadece bir kısmını görürüz."</p>

  <p>Eragon, Orik'teki sessizliği ancak bu sözlerden sonra anlayabilmişti. "Hvedra'yı yanına almalısın bence," dedi. "O senin yanında olursa, kendini böyle karamsar hissetmezsin o zaman. Bregan Hold'da, seni hiç onunla birlikte olduğun zamanki kadar mutlu görmemiştim."</p>

  <p>Orik'in önüne bakan gözlerinin etrafındaki çizgiler, gülümseyince iyice derinleşmişti. "Evet... Ama o Ingeitum'a hizmet eden bir grimstcarvlorrs, bir kâhya ve sırf benim için görevlerini ihmal edemez. Hem zaten Murtagh ve Thorn'a ya da daha kötüsü Galbatorix ile onun lanet olası ejderhasına yakın olsa, o zaman ben rahat edemem."</p>

  <p>Orik'i neşelendirmek için Eragon, "Bana bir tekerlemeyi hatırlatıyorsun," dedi. "Bir Cüce kral yere oturmuş çamurdan taş yapıyormuş. Bulmacanın nasıl devam ettiğini hatırlamıyorum ama sanırım satırları arasında şöyle bir şeyler vardı:</p>

  <p><br /></p>

  <p>Güçlü ve sağlam,</p>

  <p>Alnının üstünde on üç yıldız parlar,</p>

  <p>Taştaki can ölü toprağa biçim verir, cansız taşa dönüştürür.</p>

  <p><br /></p>

  <p>"Kafiyeli olmuyor ama zaten benden burada hemen kafiyesini hatırlamamı da bekleme. İnsana kafa kaşıttıracak türden bir tekerleme bu."</p>

  <p>"Hıh!" dedi Orik. "Bir Cüce için değil. Çocuklarımız bile inanılmaz bir hızla söker bunu."</p>

  <p>"Bir ejderha da öyle," dedi Saphira.</p>

  <p>"Haklısın sanırım," dedi Eragon.</p>

  <p>Sonra da Orik'e, Elflerin yaşadığı ormana yaptıkları ikinci yolculuk için Saphira ile Tronjheim'dan ayrıldıktan sonra Cüceler arasında neler meydana geldiğini sordu. Cüceler Dras-Leona'ya geldiğinden beri, Orik'le konuşma fırsatı olmamıştı ve dostunun tahta geçtiğinden beri neler yaptığını, nasıl olduğunu öğrenmeye can atıyordu.</p>

  <p>Orik Cüceleri ilgilendiren politik konularda konuşmakta bir sakınca görmüyordu. Hatta konuşurken giderek eğlenmeye, yüz ifadesi aydınlanmaya başlamıştı. Varden'lilere katılmak üzere orduyla yola çıkmadan önce, Cüceler arasında meydana gelen çekişmeleri bir saat anlattı. Cüce kabileleri kavgacı topluluklardı; onları idare edip hükmetmenin ne kadar güç olduğunu Eragon da kral kadar bilirdi.</p>

  <p>"Bir kaz sürüsünü gütmekten farksız," dedi Orik. "Kendi başlarına hareket etmek istiyorlar, inanılmaz yaygaracılar; ellerine geçecek ilk fırsatta adamı gagalarlar."</p>

  <p>Orik bunları anlatırken Eragon'un aklına Vermund'u sormak geldi. Kendisine suikast düzenleten Cücelerin kralına ne olduğunu hep merak etmişti. Düşmanlarının nerede olduklarmı bilmek isterdi, özellikle de Vermûnd gibi tehlikeli olanların.</p>

  <p>"Kendi ocağına döndü, Feldarast'a," dedi Orik. "Söylentilere göre orada yiyip içip, neyin nasıl olduğu, nasıl olabileceği konusunda atıp tutuyormuş ama artık onu kimse dinlemez. Az Sweldn rak Anhûin'in dervişleri knurlanlar gururlu ve inatçı olurlar. Diğer kabileler ne söylerlerse söylesinler, onlar genellikle Vermûnd'a bağlı kalacaklardır, ama bir misafiri öldürme girişimi affedilmez bir saldırganlık olarak görülür. Ayrıca Vermûnd gibi, tüm Az Sweldn rak Anhûin senden nefret etmiyor. Şerefsiz bir derviş kabile şefi grimstborith'i sırf korumak için, diğer kabilelerden soyutlanmayı kabul edeceklerini hiç sanmıyorum. Bu belki yıllar sürecek, ama bir gün onlar da sırtlarını ona dönecekler. Dışlanmış olanların da çoktan Vermund'u dışlamaya başladıklarını duydum."</p>

  <p>"Sonu ne olacak dersin?"</p>

  <p>"Kaçınılmaz olanı kabul edip iktidarda kalmak istemekten vazgeçecek ya da bir gün birisi içkisine zehir karıştıracak veya kaburgalarına hançer sokacak. Öyle ya da böyle, Az Sweldn rak Anhûin'lerin lideri olarak artık senin için bir tehdit olmaktan çıktı."</p>

  <p>Sohbetleri, Orik'in elinde şekil bulan Erothknurl'un ilk birkaç işlemi boyunca devam etmiş ve kilden topak, çadırın yanında kuruması için bir kumaş parçası üstüne bırakılmaya hazır hale gelmişti. Orik ayağa kalkıp, eline kovasıyla sopasını aldı. "Nezaket gösterip beni dinlediğin için çok teşekkür ederim Eragon. Sana da öyle Saphira. Garip gelebilir ama Hvedra dışında, yanında rahatlıkla konuşabildiğim bir siz varsınız. Bunun dışında herkes..." Omuz silkti. "Peh!"</p>

  <p>Eragon da ayağa kalkmıştı. "Sen dostumuzsun Orik. Cücelerin kralı olsan da, olmasan da. Seninle konuşmaktan biz de mutlu oluyoruz. Bize anlattığın şeyleri kimseye söylemeyeceğimize emin olabilirsin."</p>

  <p>"Tabii, onu biliyorum Eragon." Orik gözlerini kısıp ona baktı. "Sen de olayların içinde kalıyorsun ama çevrende dönen dolaplara bulaşmıyorsun."</p>

  <p>"Beni ilgilendirmiyorlar. Ayrıca şu anda yapılması gereken daha önemli şeyler var."</p>

  <p>"Bu çok iyi gerçekten. Bir süvari herkesten biraz ayrı durmalı. Yoksa olayları tarafsız değerlendiremez, öyle değil mi? Süvarilerin bağımsız olmasından hiç hoşlanmazdım ama artık önemini biliyorum, biraz bencilce sebeplerden olsa bile."</p>

  <p>"Çok da ayrı durmuyorum aslında," dedi Eragon. "Sana ve Nasuada'ya bağlılık yeminim var."</p>

  <p>Orik başını eğdi hafifçe. "Doğru tabii, ama tam anlamıyla Varden'li de sayılmazsın ya da Ingeitum'lu. Aman! Her neyse, ben sana güvenebildiğim için mutluyum."</p>

  <p>Eragon'un yüzüne bir gülümseme yayıldı. "Ben de öyle."</p>

  <p>"Sonuçta biz kardeş sayılırız, değil mi? Kardeşler birbirinin sırtını kollamalı."</p>

  <p>"Evet, öyle davranmalılar,"diye düşündü Eragon, ama bunu sesli dile getirmedi. "Kardeş sayılırız," diye tasdikledi ve Orik'in omzuna dostça pat pat vurdu.</p>
</body>
</html>
