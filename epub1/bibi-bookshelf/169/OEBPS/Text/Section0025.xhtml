<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Dostum, Düşmanım</h1>

  <p>Roran o geceyi bölük pörçük bir uykuyla sıkıntılı geçirmişti. Yaklaşan savaş ve yine yaralanabileceğini bildiği için (daha önce de pek çok kez olduğu gibi) tam olarak gevşeyememişti. Bu iki düşünce belinden boynuna kadar içini titreten bir gerilim yaratıyordu kendinde, sürekli karanlık ve garip rüyalarla uyandıran bir gerilim.</p>

  <p>Sonunda çadırın dışından gelen boğuk bir güm sesiyle uyandı.</p>

  <p>Gözlerini açıp tepesinde dam niyetine duran çadır örtüsüne dikti gözlerini. Çadırın içi çok iyi seçilmiyordu; sadece girişteki kapı örtülerinin arasından sızan turuncu meşalenin belli belirsiz ışığı vardı içerde. Tenine değen hava soğuk ve rutubetliydi, sanki yeraltındaki bir mağarada gömülü gibiydi. Geç bir saatti, çok geç. Gece gezen hayvanlar bile inlerine dönmüş, uyuyor olmalıydılar. Ayakta kalan kimsecikler yoktu, nöbetçiler dışında; kendi çadırının civarında ise nöbetçi yoktu.</p>

  <p>Roran diğer sesleri duyabilmek için mümkün olduğunca ağır ve usulca nefes alıyordu. Duyduğu en büyük ses, içinde bulunduğu gerilimle kopuk mandolin teli gibi zangırdayan kendi kalbinin sesiydi.</p>

  <p>Bir dakika geçti.</p>

  <p>Sonra bir dakika daha.</p>

  <p>Sonra tam nabız atışı yavaşlamaya başlamış, endişelenecek bir şey olmadığını düşünüyorken, çadırın önünde meşalelerin ışığını kesen bir gölge gelip durdu.</p>

  <p>Roran'ın nabzı üç kat atmaya başlamıştı; kalbi sanki bir dağ yamacını tırmanıyormuş gibi çarpıyordu. Oradaki her kimse, Aroughs'a saldırmak için hazır olduklarını söylemeye gelmemişti herhalde ya da bir haber getirmek için olamazdı, çünkü öyle olsa tereddüt bile etmeden seslenip içeri dalarlardı.</p>

  <p>Siyah eldivenli bir el (içerisinin karanlığından bir parça daha koyu renkte) çadırın örtüsünden içeri süzülüp yoklayarak kapakları kapalı tutan bağcıkları aradı.</p>

  <p>Roran bağırıp herkesi uyarmak için ağzını açtı ama sonra fikrini değiştirdi. Bu gafil yakalama fırsatını tepmek olurdu. Hem ayrıca davetsiz misafir fark edildiğini hissederse telaşa kapılabilir ve daha tehlikeli hale gelebilirdi.</p>

  <p>Roran dertop edip yastık yaptığı pelerinin altından sağ eliyle dikkatle uzanıp hançerini çıkardı ve dizinin yanına battaniye katının arasına soktu. Diğer eliyle de battaniyesinin ucunu tutuyordu.</p>

  <p>Çadıra gizlice süzülen adamın silueti, kısa bir an altın renkli ışık önünde bütün hatlarıyla belli olmuştu. Roran adamın içi miflonlu deri bir yelek giydiğini gördü, ama üstünde zırh veya kalkanı yoktu. Derken çadırın kapı örtüsü kapandı ve ikisi de karanlıkta kaldılar.</p>

  <p>Yüzü seçilmeyen siluet Roran'ın yattığı yere doğru süzüldü.</p>

  <p>Roran uyanık olduğu anlaşılmasın diye nefesini tutmaktan neredeyse bayılacak gibi olmuştu.</p>

  <p>İçeri gizlice giren adam yatağa doğru yaklaşırken, Roran battaniyeyi birden açıp adamın üstüne fırlattı ve canhıraş bir narayla üstüne atladı; bağırsaklarını deşmeyi hedefleyerek elindeki hançeri güç almak için geri çekti.</p>

  <p>"Bekle!" diye bağırdı adam. Şaşıran Roran'ın eli havada kalmıştı; ikisi birden yere düştüler. "Düşman değilim! Ben dostum!"</p>

  <p>Ama hemen ardından sol böbreğine üst üste iki yumruk yiyince Roran'ın nefesi kesildi. Acı onu dermansız bırakmıştı ama adamdan uzaklaşmaya çabalayıp aralarına mesafe koymak istedi. Tutunup ayağa kalktı, sonra yine saldırganın üstüne atladı; adam hâlâ üstündeki battaniyeden kurtulmaya çalışıyordu.</p>

  <p>"Dur, ben senin dostunum!" diye bağırdı adam, ama Roran ona ikinci kez güvenecek değildi. Güvenmemesi de iyi olmuştu, çünkü adamı yaralamak için saldırdığında, adam da boş durmayıp onun hançerli elini battaneyeye dolamıştı, sonra yeleğinin cebinden çıkardığı bir bıçağı Roran'a savurdu. Roran göğsüne belli belirsiz bir şeyin değip sürtüldüğünü hissetti ama dokunuş öyle hafifti ki, kafasına fazla takmadı.</p>

  <p>Roran böğürürcesine bağırıp bütün gücüyle battaniyeye asıldı, adamın ayaklarını yerden kesti, sonra onu bir köşeye savurunca çadır üstlerine çöktü; ikisi de ağır yün örtünün altında kalmışlardı. Roran koluna dolanan battaniyeden silkinip kurtuldu, sonra karanlıkta emekleyerek adama doğru gitti.</p>

  <p>Adam çizmesinin sert tabanıyla Roran'ın elini ezdi, parmaklarının ucu hissizleşti.</p>

  <p>Roran öne hamle yapıp adamı ayak bileğinden yakaladı. Yere düşen adam tavşan gibi debelenerek Roran'ın kıskacından kurtulmuşken Roran onun bileğini yeniden yakaladı ama bu sefer parmaklarını topuğun üstündeki mafsallara gömercesine batırdı ve adam acıyla bağırana dek bırakmadı.</p>

  <p>Kendisini toparlamasına fırsat bulamadan Roran adamın üstünden aşıp bıçaklı elini yere yapıştırdı. Kendi hançerini adamın böğrüne saplamak istemişti ama hızlı davranamamıştı; düşmanın el bileğinden yakalayıp demir bir kelepçe gibi hapsetti.</p>

  <p>"Kimsin sen?" diye gürledi Roran.</p>

  <p>"Ben senin dostunum," dedi adam, Roran'ın yüzüne çarpan nefesi ılıktı. Şarap gibi kokuyordu. Roran'ın kaburgalarına üç hızlı tekme indirdi.</p>

  <p>Roran kendisini öldürmek isteyen adamın burnuna bir kafa attı ve boğuk bir kıtırtı sesi gelince burnu kırdığını anladı. Adam inleyip büzüldü ama Roran yığılmasına müsaade etmedi.</p>

  <p>"Sen... dostum falan değilsin," dedi, sağ kolunu indirip hançeri adamın böğrüne sapladı. Birbirleriyle mücadele ederlerken Roran çöken çadırın dışından hayal meyal insanların bağrıştıklarını duydu.</p>

  <p>Sonunda adamın kolu kıvrıldı ve ani bir serbest kalışla hançer yeleğini delip etine saplandı. Adam iki büklüm oldu. Roran elden geldiğince hızlı hançeri birkaç kez daha savurdu, en son da göğsüne sapladı.</p>

  <p>Jilet kadar keskin bıçakla paramparça ettiği kalbin bir kuş gibi titreyişi hançerin kabzasından eline geçiyordu. Adam iki kere daha titredi, sonra da direnişi kesildi; yığıldığı yerde öylece nefes nefeseydi.</p>

  <p>Ölürken Roran hâlâ onu tutmaya devam ediyordu, kucaklaşmaları iki sevgilininkini andıracak kadar birbirine yakındı. Adam onu öldürmeye çalışmıştı ve Roran onun hakkında bundan başka bir şey bilmiyordu; yine de garip bir şekilde kendini onayakın hissetmekten alıkoyamıyordu. Karşısında bir insan vardı (başka bir canlı, yaşayan bir varlık) ve hayatı kendisi yüzünden sona ermek üzereydi.</p>

  <p>"Kimsin sen?" diye fısıldadı. "Seni kim gönderdi?"</p>

  <p>"Ben... ben seni az kaldı öldürüyordum," dedi adam iğrenç derecede zevk alarak. Ardından uzun bir soluk salarak son nefesini verdi. Ölmüştü.</p>

  <p>Roran'ın başı öne, adamın göğsüne düştü, nefes almaya çalıştı, uğradığı saldırının şokuyla kolları bacakları çözülmüş, baştan aşağı titriyordu.</p>

  <p>Dışardakiler üstlerindeki çadır örtüsünü çekiştirmeye başlamışlardı. "Alın şunu üstümden!" diye bağırdı Roran ve sol koluyla üstündekini itti; yünlü kumaşın ağırlığına daha fazla dayanamamıştı: Karanlığa da, daracık yere de, havasızlığa da.</p>

  <p>Birden tepesinde bir yırtık oluştuğunu gördü, birisi yünlü kumaşı kesiyordu. Meşale ışığının titrek ışığı açılan yerden içeri doldu.</p>

  <p>Sıkıştığı yerden bir an evvel kendini dışarı atmak için, Roran ayağa kalkmaya çalışıp kumaşın açılan yırtık kenarlarına tutundu ve kendini çöken çadırdan dışarı attı. Sersemlemiş bir vaziyette ışığa doğru yürüyüp aklı karışık bir ifadeyle çevresine bakındı, üstünde bedenini saran pantolonundan başka giysi yoktu.</p>

  <p>Baldor oradaydı. Cam, Delwin, Mandel ve on kadar savaşçı daha; hepsinin elinde kılıçları ve baltaları vardı, mücadeleye girmeye hazırdılar. İkisi hariç, adamların hiçbiri tam anlamıyla giyinik değildi. Roran onların gece nöbetçileri olduğunu fark etti.</p>

  <p>Birisi, "Tanrım!" diye heyecanla bağırdı. Roran arkasına bakınca saldırganın cesedini meydana çıkarmak için savaşçılardan birinin yıkık çadırın yan tarafını açmaya çalıştığını gördü.</p>

  <p>Ölü fazla iriyarı değildi; uzun, pis saçları arkada atkuyruğu toplanmıştı ve sol gözünü bir deri parçasıyla kapamıştı. Burnu yamulmuş ve düzleşmiş (Roran kırmıştı) ve tıraşsız yüzünün alt kısmı kana bulanmıştı. Göğsünde ve yattığı yerde daha fazla kan vardı; bütün kanın tek bir kişiden çıktığına inanası gelmiyordu insanın.</p>

  <p>"Roran," dedi Baldor. Roran gözlerini ayırmadan cesede bakmaya devam ediyordu. "Roran!" dedi Baldor yine, ama daha yüksek sesle. "Roran, duyuyor musun? Yaralı mısın? Ne oldu? Roran?!"</p>

  <p>Baldor'un sesindeki endişe sonunda Roran'ın dikkatini çekmişti. "Ne var?" diye sordu.</p>

  <p>"Roran yaralı mısın?"</p>

  <p>Neden sürekli bunu soruyor, diye düşündü. Üstüne baktı. Göğsündeki kıllar baştan aşağı pıhtı içindeydi; kolları yol yol kan izleri olmuş ve pantolonun üst kısmını da lekelemişti.</p>

  <p>"İyiyim ben," dedi ama konuşmakta zorluk çekiyordu. "Başka yaralanan var mı?"</p>

  <p>Cevap olarak Delwin ile Hamund iki yana çekilince yerde yatan bir başkası daha meydana çıktı. Bu daha önce kendisine mesaj taşıyan çocuktu.</p>

  <p>"Ah!" dedi Roran inlercesine, içi birden acıyla doldu. "Dışarıda ne geziniyormuş?"</p>

  <p>Savaşçılardan biri öne çıktı. "Ben onunla aynı çadırda kalıyordum yüzbaşım. Gece ihtiyacını gidermek için hep dışarı çıkardı; çünkü yatmadan önce çok çay içerdi. Annesi ona hasta olmayı önlediğini söylermiş... İyi bir çocuktu yüzbaşım. Bir korkak tarafından sırtından hançerlenmeyi hak etmemişti."</p>

  <p>"Evet, etmedi," diye mırıldandı Roran. Eğer burada olmasaydı şimdi ölmüştüm. Suikastçıyı işaret etti. "Bu katillerden çevrede başka var mı?"</p>

  <p>Adamlar kıpırdandılar, birbirleriyle bakıştılar; sonra Baldor, "Sanmıyorum," dedi.</p>

  <p>"Kolaçan ettiniz mi?"</p>

  <p>"Hayır."</p>

  <p>"E, bakın o zaman! Ama herkesi uyandırmamaya dikkat edin; biraz uyumaları gerek. Ayrıca her komutanın çadırı başına bir nöbetçi yerleştirin." ... Bunu çok daha önce düşünmeliydim.</p>

  <p>Baldor çabuk çabuk etrafa birkaç emir verirken Roran olduğu yerde bekledi. Carn, Delwin ve Hamund'dan başka herkes dağılmıştı. Savaşçıların dördü çocuğun yerde büzülmüş bedenini alıp, gömmek üzere götürdüler, diğerleri ise kampı kolaçan etmeye çıkmışlardı.</p>

  <p>Suikastçının yanına giden Hamund adamın kullandığı hançeri çizmesinin burnuyla dürttü. "Bu sabah o askerleri sandığımızdan fazla korkutmuş olmalısın."</p>

  <p>"Öyle olmalı."</p>

  <p>Roran titredi. Üşümüştü; özellikle el ve ayakları buz gibi olmuştu. Carn fark edip bir battaniye getirdi. "Al," dedi ve battaniyeyi onun omuzlarına attı. "Gel de ateşlerden birinin yanında otur ısın. Su ısıttırayım, temizlen diye. Oldu mu?"</p>

  <p>Roran başını salladı; ağzını açacak hali kalmamıştı.</p>

  <p>Carn ateşin yanına götürmek üzere onun önüne düştü; ama daha birkaç adım gitmemişlerdi ki, büyücü birden zınk diye durup, Roran'ı da durmak zorunda bırakmıştı. "Delwin, Hamund," dedi Carn, "bana bir şilte getirin ya da üstünde oturacak bir şey ve bir kupa da tatlı şarap, ayrıca birkaç sargı bezi, çok çabuk. Derhal lütfen!"</p>

  <p>Şaşırmış bir halde bakan iki adam hemen harekete geçtiler.</p>

  <p>"Niçin?" diye sordu Roran, şaşırmıştı. "Ne oldu?"</p>

  <p>Carn yüzünde ciddi bir ifadeyle Roran'ın göğsünü gösterdi. "Eğer yaralı değilsen, o zaman nedir o, lütfen söyler misin?"</p>

  <p>Roran, Carn'ın işaret ettiği yere bakınca, pıhtılarla kaplı göğsünde kılların arasından uzun ve derin bir kesik olduğunu gördü; yara sağ göğsünün orta yerinden başlıyor, göğüskafesini boylu boyunca geçip sol meme ucuna kadar uzanıyordu. En geniş yerinde yarık yarım santimden fazla açıktı; görünümü sırıtan, dudaksız, korkunç bir ağza benziyordu. Yaranın en rahatsız edici tarafı hiç kan akmamasıydı, kesikten tek bir damla bile sızmıyordu. Roran cildin altındaki, ince, sarı renkli yağ tabakasını rahatlıkla görebiliyordu; onun altında da koyu kırmızı göğüs kası vardı, rengi tıpkı çiğ tavşan etinin rengine benziyordu.</p>

  <p>Kılıç, mızrak gibi silahların ete kemiğe ciddi zararlar vermesine alışık olmasına karşın Roran yine de yarasına bakamıyordu. İmparatorluk'la savaşırken çok yaralanmıştı (en önemlisi, Carvahall'de Katrina'yı yakaladıklarında Ra'zac'lardan birinin sağ omzunu ısırmasıydı) ama daha önce hiç bu kadar büyük ve olağanüstü bir yara almamıştı.</p>

  <p>"Acıyor mu?" diye sordu Carn.</p>

  <p>Roran başını kaldırıp bakmadan başını iki yana salladı. "Hayır." Boğazı düğümleniyordu. Mücadeleden sonra hâlâ hızla çarpan kalbinin hızı iki katına çıkmış, bir vuruş diğerinden ayrılmaz hale gelmişti. Bıçak zehirli miydi acaba, diye düşündü.</p>

  <p>"Roran, biraz dinlenmelisin," dedi Cam. "Sanırım seni iyileştirebilirim ama eğer bayılırsan bu işleri sadece daha da güçleştirir." Kolunun altına girip onu Hamund'un az önce çadırdan getirdiği şilteye taşıdı ve Roran itiraz etmeden oturdu.</p>

  <p>"Nasıl rahatlayayım?" diye sordu, kısa ve kinayeyle gülerek.</p>

  <p>"Derin nefes al ve her nefes verişinde toprağa doğru yaklaştığını, yerin içine gömüldüğünü hayal et. Bana güven, işe yarayacak."</p>

  <p>Roran söyleneni yaptı. Daha üçüncü nefesini salarken düğüm olmuş kasları çözüldü ve kesiğinden kan fışkırmaya başlayarak Carn'ın yüzüne sıçradı. Büyücü gerileyip bir küfür savurdu. Teninin üzerinden sıcak kan Roran'ın karnından aşağı akıyordu.</p>

  <p>"Şimdi acıyor artık," dedi dişlerini sıkarak.</p>

  <p>"Hey!" diye bağırdı Carn ve kendilerine doğru gelen Delwin'e el salladı; adam kucak dolusu sargı bezi ve başka malzemeler taşıyordu. Köylü getirdiklerini şiltenin bir ucuna yığarken, Carn bir parça pamuklu sargı bezi alıp Roran'ın yarasına bastırdı ve kanamayı bir süreliğine durdurdu. "Uzan," dedi emrederek.</p>

  <p>Roran itaat etti. Hamund, Carn'a bir tabure getirince üstüne oturdu ama bu arada sargıyı yaraya bastırmaya devam ediyordu. Serbest elini uzatıp parmaklarını şıklattı: "Şarabın ağzını açıp bana ver," dedi.</p>

  <p>Delwin'den sürahiyi alıp Roran'a bakarak konuştu: "Büyü ile yarayı iyileştirmeden önce kesiği temizlemeliyim, anladın mı?"</p>

  <p>Roran başını salladı. "Bana ısıracak bir şey verin."</p>

  <p>Herkesin kemerini çözmeye başladığını duydu, ardından ya Delwin ya da Hamund kalın deri bir kılıç kınını Roran'ın dişleri arasına soktu, o da bütün gücüyle ısırdı. Ağzında konuşmasına engel olan şeye rağmen, "Yap hadi!" dedi, diyebildiği kadar.</p>

  <p>Roran daha tepki vermeye vakit bulamadan, Carn sargıyı aldı ve aynı hızla şarabı yaranın üzerine dökerek gezdirdi; kılları, pıhtıları ve açılan yaradan dışarı çıkan toplanmış diğer maddeleri yıkadı. Şarap değince Roran boğuk bir sesle inledi, sırtı yay gibi bükülüp acıdan parmaklarını şiltenin kenarına geçirdi.</p>

  <p>"İşte, hepsi gitti," dedi Carn ve sürahiyi kenara bıraktı.</p>

  <p>Roran gözlerini yıldızlara dikmişti; vücudundaki bütün kaslar titriyordu. Carn elini yaranın üstüne koyup eski dilde bir şeyler mırıldanmaya başlarken duyduğu acıyı unutmaya çalışıyordu.</p>

  <p>Roran'a dakikalar gibi gelen birkaç saniyeden sonra, Carn hançer yarasını iyileştirirken göğsünün derinliklerinde dayanılmaz bir kaşıntı hissetti. Kaşıntı yukarı, derinlerden deri yüzeyine doğru çıkıyor, geçip gittiği yerde acı diniyordu. Yine de hiç hoş bir his değildi; paralayana dek yarasını kaşımak istiyordu.</p>

  <p>Bittiğinde Carn içini çekti; başı ellerinin arasında öne eğilip, gevşedi.</p>

  <p>Hissiz bacaklarına istediğini yaptırmak için Roran onları şilteden aşağı sallandırdı ve doğrulup oturdu. Elini göğsünde gezdirdi. Kılların dışında cildi dümdüzdü. Her yeri. Hiç yaralanmamış gibiydi. Tek gözlü saldırgan çadırına gizlice girmeden önceki gibi.</p>

  <p>Büyü.</p>

  <p>Yan tarafta Delwin ile Hamund ayakta durmuş seyrediyorlardı. Onlar da şaşırmış gibiydiler, gerçi Roran orada kim olsa şaşıracağına emindi.</p>

  <p>"Hadi, yatın artık," dedi ve elini salladı. "Birkaç saat içinde yola koyulacağız ve ayık olmanızı istiyorum."</p>

  <p>"İyi olacağına emin misin?" diye sordu Delwin.</p>

  <p>"Evet, evet," diye yalan söyledi. "Yardımların için teşekkür ederim, ama gidin artık. Siz tepemde anaç tavuklar gibi beklerken nasıl uyuyup dinlenmemi bekliyorsunuz?"</p>

  <p>Onlar gittikten sonra Roran yüzünü ovaladı, sonra oturup kan içindeki hâlâ titreyen ellerine baktı. Pestili çıkmış gibiydi. Bomboş. Sanki bir haftalık işi birkaç dakikada bitirmiş gibi.</p>

  <p>Carn'a, "Hâlâ savaşabilecek misin?" diye sordu.</p>

  <p>Büyücü omuz silkti. "Eskisi gibi değil... Ama bu işin bedeli de bu. Sen başımızda olmadan bu savaşa giremeyiz."</p>

  <p>Roran tartışma gereği görmedi. "Biraz dinlenmelisin. Şafak yakında sökecek."</p>

  <p>"Ya sen?"</p>

  <p>"Ben yıkanıp, üstüme temiz bir tünik geçireceğim; sonra Baldor'u bulup Galbatorix'in yolladığı başka birilerini bulmuş mu, bakacağım."</p>

  <p>"Uzanmayacak mısın?"</p>

  <p>"Hayır." İstemeden eli göğsüne gitti ve kaşıdı. Sonra ne yaptığını fark edince durdu. "Öncesinde de uyuyamıyordum zaten, şimdi hepten..."</p>

  <p>"Anlıyorum." Carn oturduğu yerden ağır ağır kalktı. "Beni ararsan çadırımda olacağım."</p>

  <p>Roran onun ağır adımlarla karanlığın içinde kayboluşunu izledi. Gözden iyice yitince, Roran da gözlerini kapayıp biraz olsun gevşemek için Katrina'yı düşünmeye başladı. Sonra yeniden geriye kalan bir parça gücünü toplayıp, yıkılan çadırına gitti ve yığınların arasında elbiselerini, silahlarını, zırhını ve matarasını aradı. Bu arada kendini öldürmeye gelen adamın cesedine her ne kadar bakmamaya çalışsa da, cesedin sağından solundan geçerken gözü kan gölü içindeki çaput yığınına takılıyordu.</p>

  <p>En son işlem olarak, adamın yanına diz çöktü, başını diğer tarafa çevirdi ve hançerini cesede saplandığı yerden çekip çıkardı. Metal kemiği sıyırarak dışarı çıkarken kayar gibi bir ses çıkarmıştı. Hançeri adamakıllı sallayıp üstündeki kanları silkelerken yere çarpan kan damlarını duyar gibi olmuştu.</p>

  <p>Gecenin soğuk sessizliğinde Roran yavaş yavaş savaşa hazırlanmaya başladı. Baldor'u arayıp buldu (ona nöbetçileri geçebilen kimse olmadığını söylemişti) ve kampı baştan başa gezerek Aroughs kuşatmasını her yönüyle düşünüp tarttı. Sonra karavanadan artmış bir parça soğuk tavuk buldu bir yerden ve oturup yıldızları seyrederek budu kemirmeye başladı.</p>

  <p>Ama ne yaparsa yapsın, aklı dönüp dolaşıp çadırın dışında yerde yatan genç çocuğa takılıyordu. Bir insanın yaşayıp diğerinin ölmesine karar veren kimdir? Benim canım onunkinden daha değerli değil, yine de ben toprak üstünde, şurda belki birkaç saat daha eğlenerek geçireceğim zaman varken o gömülecek. Bu zalim olduğu kadar rasgele bir şans mı, yoksa bütün bu olanların açıklaması olacak, algımızın da ötesinde bir amaç veya motif var mı?</p>
</body>
</html>
