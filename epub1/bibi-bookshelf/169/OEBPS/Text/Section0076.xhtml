<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bir Dolu Isırgan Otu</h1>

  <p>Karanlık ve o karanlığın içinde, sessizlik.</p>

  <p>Eragon kaydığını, sonra da durduğunu hissetti ve sonra... hiçlik. Nefes alabiliyordu ama hava taze değildi, cansızdı. Hareket etmek istediği zaman üzerindeki büyünün basıncı daha da güçlendi.</p>

  <p>Çevresindeki herkesin zihniyle iletişime geçip, hepsinin kurtulup kurtulmadığını tek tek kontrol etti. Elva baygındı, Murtagh da neredeyse bayılacak gibiydi ama en azından hayattaydılar, diğerleri gibi.</p>

  <p>Eragon ilk kez Thorn'un zihniyle temas ediyordu. Kendisi teması denerken ejderha ürküp geri çekilir gibi oldu. Aklında barındırdığı düşünceleri karanlıktı, Saphira'nın zihninden daha çarpıktı ama içinde bir güç ve asalet barındırıyordu ki, Eragon hayran kaldı.</p>

  <p>"Bu büyünün devam etmesini daha fazla sağlayamayız," dedi Umaroth; sesi gergindi.</p>

  <p>"Etmeniz gerek," dedi Eragon. "Eğer etmezseniz hepimiz ölürüz."</p>

  <p>Birkaç saniye daha geçti. Ne olduğunu anlamadan birden Eragon'un gözleri bir ışıkla doldu ve şiddetli bir sesin hücumuyla kulakları saldırıya uğradı.</p>

  <p>Yüzünü buruşturup yeni ışığa alışmaya çalışırken gözlerini kıstı.</p>

  <p>Dumanla dolan ortamda, Galbatorix'in daha önce durduğu yerde kocaman parlayarak yanan bir krater gördü. Akkor gibi yanan taş sanki canlı bir bedendeki nabız gibi atıyor, alıp verdiği nefes yüzeyinde esip geziniyordu. Tavan da bir ışıkla yanıyordu, bu görünüm Eragon'u huzursuz etti; sanki dev bir maden eritme kabının içinde oturuyormuş gibi hissetti kendisini.</p>

  <p>Havada demir tadı vardı.</p>

  <p>Salonun duvarları çatlamıştı; sütunlar, oymalar, lambalar yıkılıp tuzla buz olmuştu. Salonun dip taraflarında Shruikan'ın cesedi yatıyordu; derisinin büyük kısmı is karası kemiklerinden yüzülmüştü. Ön tarafta patlama yüzünden taş duvarlar çatlamıştı ve ayrıca onun yüzlerce metre ötesindeki duvarlar da öyle, bunlar yıkılınca ortaya adeta tünellerden ve odalardan ibaret kalabalık bir cadde çıkmıştı. Dışarıyı salondan ayıran altın kapılar kirişlerinden kopup uçmuştu. Eragon'un gözüne, bulunduğu yerden dışarıya açılan dört yüz metrelik holün diğer ucunda gün ışığı çarptı.</p>

  <p>Ayağa kalkarken üstündeki koruyucu büyünün gücünü hâlâ ejderhalardan almakta olduğunu fark etti ama eskisi kadar hızlı değildi.</p>

  <p>Ev büyüklüğünde bir taş parçası tavandan kopup yerde ölü yatan Shruikan'ın kafasının yanına düşüp yüzlerce parçaya ayrıldı. Çevrelerinde duvarlarda bu yüzden daha fazla çatlaklar oluştu, her yönden uğursuz çığlıklar ve iniltiler geliyordu.</p>

  <p>Arya çocukların yanına gitti; oğlan çocuğunu belinden tutup kucağına aldı ve Saphira'nın sırtına tırmandı. Yerine oturduktan sonra kızı işaret edip Eragon'a, "Onu bana at!" dedi.</p>

  <p>Eragon bir iki saniyede Brisingr'ı kınına sokup kız çocuğunu aldı, onu uzattığı kollarıyla bekleyen Arya'ya verdi.</p>

  <p>Daha sonra dönüp Elvanın yanından geçti ve hızla Nasuada'nın yanına gitti. Ellerini kadını taş döşemeye bağlayan kelepçelerin üstüne koyarak, "Jierda!" dedi; ama söylediği tılsımlı sözcüğün bir etkisi olmamıştı, bu yüzden gereksiz yere fazla enerji harcamamak için tılsımı hemen sonlandırdı.</p>

  <p>Nasuada çırpınarak bir şeyler söylemek isteyince, kadının ağzındaki ucu düğümlü bezi çıkardı. "Anahtarı bulman gerek!" dedi kadın. "Galbatorix'in zindancısında!"</p>

  <p>"Onu o kadar çabuk bulamayız!" Eragon, Brisingr'ı çekti, kadının sol eline bağlı kelepçenin zincirine savurdu. Kılıç bağlantılardan keskin bir yankılanma sesiyle vurup sekti, donuk metalin üstünde ufacık bir çizik bile yapmamıştı. İkinci kere savurdu ama zincir kılıcından etkilenmiyordu.</p>

  <p>Tavandan büyükçe bir taş parçası da kopup gürültüyle yere düştü.</p>

  <p>Birinin kolundan tuttuğunu hissetti, dönünce yanında Murtagh'ı gördü, genç adam bir kolunu hâlâ karnındaki yarasına bastırıyordu. "Yana çekil!" dedi Murtagh sertçe. Eragon çekildi ve Murtagh tıpkı daha önce yaptığı gibi isimlerin ismi olan o sözcüğü söyledi ve ardından, "Jierda," dedi. Nasuada'nın kol ve bacaklarındaki demir kelepçeler çözülüp açıldı.</p>

  <p>Murtagh kadını bileğinden kavrayıp Thorn'un yanına götürmeye yeltendi; ama daha bir adım atmıştı ki, Nasuada onun kolunun altına girdi ve Murtagh'ın ağırlığını vererek kendisine dayanmasına izin verdi.</p>

  <p>Eragon ağzını açtı ve yine kapadı. Sorularını sonra soracaktı.</p>

  <p>"Bekleyin!" diye seslendi Arya ve Saphira'nın sırtından atlayıp Murtagh'ın yanına koştu. "Yumurta nerede? Ve de Eldunari? Onları burada bırakamayız!"</p>

  <p>Murtagh kaşlarını çattı; Eragon, Arya ile onun arasında zihinsel bilgi akışını izledi.</p>

  <p>Arya arkasına dönüp, salonun karşı tarafındaki kapıya doğru koşmaya başladı, uçları yanık saçları arkasında uçuşuyordu.</p>

  <p>"Bu çok tehlikeli!" diye seslendi Eragon onun arkasından. "Burası yavaş yavaş yıkılıyor! Arya!"</p>

  <p>"Gidin," dedi kız. "Çocukları dışarı çıkarıp kurtarın. Gidin! Fazla zamanınız yok!"</p>

  <p>Eragon küfretti. Hiç değilse Glaedr'ı da yanına alsaydı diye geçirdi içinden. Brisingr'ı yeniden kınına soktu, sonra çömelip yeni yeni ayılan Elva'yı kucağına aldı.</p>

  <p>"Neler oluyor?" diye sordu Elva, Eragon kendisini Saphira'nın sırtına, iki çocuğun arkasına oturturken.</p>

  <p>"Gidiyoruz," dedi Eragon. "Sıkı durun."</p>

  <p>Saphira çoktan hareket etmeye başlamıştı. Ön ayağına aldığı yara yüzünden topallıyordu; kraterin etrafından dolaştı. Thorn da hemen onun arkasından geliyordu, sırtında Murtagh ile Nasuada vardı.</p>

  <p>"Dikkat edin!" diye bağırdı Eragon. Hemen başlarının üstünde için için yanan tavandan bir parçanın koptuğunu görmüştü.</p>

  <p>Saphira sol tarafa kaçıldı; tam yanına düşen kocaman sivri taş parçası dört bir yana bir sürü saman sarısı renkte taş parçaları saçtı. Bunlardan bir tanesi Eragon'un yan tarafına çarpıp zincir zırhına gömüldü. Onu çekip aldı ve attı. Eldivenlerinin parmak uçlarından duman çıkmıştı; burnuna götürüp kokladı. Yanık deri kokuyordu. Salonda tavandan düşen taşlar artmaya başlamıştı.</p>

  <p>Saphira holün başladığı yere gelince Eragon oturduğu yerde dönüp Murtagh'a baktı. "Tuzaklar ne olacak?" diye seslenerek sordu.</p>

  <p>Murtagh başını iki yana sallayıp eliyle devam etmelerini işaret etti.</p>

  <p>Holün çoğu yeri taş kırıklarıyla doluydu ve ejderhaların yürüyüşünü yavaşlatıyordu. Devasa holün her iki tarafında Eragon, patlamayla kapıları uçup meydana çıkan, moloz yığınıyla dolu oda ve tünelleri görüyordu. İçerde bütün masa, sandalye ve diğer eşyalar yanmıştı. Üst üste yığılmış taş kırıklarının arasından kendisini gösteren garip açılarla bazen bir kol bir bacak seçiliyordu, bazen de ciddi bir yüz veya bir kafanın arkadan görünüşü.</p>

  <p>Blödhgarm ile büyücülerini gözleri aradı ama ölü ya da canlı, onlardan en ufak bir iz bile yoktu.</p>

  <p>Holün daha ileri kısımlarında yüzlerce insan (asker ve hizmetkârlar belli ki) hole açılan kapılardan fırlamışlar, akın akın yeni ortaya çıkan gediğe koşuşturmaktaydılar. Aralarında kolu bacağı kırılmış olanları çoktu, çizik, yanık ve diğer yaraları olanlar da öyle. Hayatta kalanlar Saphira ve Thorn geçerken kenara çekilmişler ama ejderhalara aldırmamışlardı.</p>

  <p>Arkalarında gök gürültüsünü andıran müthiş bir ses duyduklarında Saphira holü neredeyse geçmişti. Eragon arkasına dönüp bakınca, taht salonunun tavanının çöktüğünü ve zeminin belki on beş metre yüksekliğinde taş yığını altında kaldığını gördü.</p>

  <p>"Arya!" dedi içinden. Zihniyle arayıp onu bulmaya çalıştı ama başaramadı. Ya aralarında çok fazla engel teşkil eden madde vardı ya da oyularak açılmış sarp kayalığın her tarafına okunan büyüler zihniyle ona ulaşmasına mâni oluyordu veya (düşünmekten bile hoşlanmadığı) ölmüş olabileceği ihtimali vardı. Salon çökerken orada değildi, bu kadarını biliyordu, ama yeniden dışarı çıkabilmenin bir yolunu bulabilecek miydi, bunu merak ediyordu, hele şimdi taht salonu da artık kapandığına göre.</p>

  <p>Saraydan temiz havaya çıktılar ve patlamanın Urû'baen'de meydana getirdiği tahribat gözlerinin önüne serildi. Civardaki binaların kayağantaştan çatıları hep uçmuş, altındaki kiriş ve kolonlar yanıyordu. Şehrin orasında burasında benek benek bir görüntüyle yangınlar çıkmıştı. İnceli kalınlı dumanlar havaya, taş saçağın altında değdikleri yere kadar tüte tüte yükseliyordu. Orada toplanıyorlar ve taş saçağın eğri büğrü yüzeyi boyunca, tıpkı yatağında akan bir dere gibi kayarak yayılıyordu. Şehrin güneydoğu ucunda, duman taş saçağın kenarından süzülerek dışarda sabah güneşinin ışığıyla buluşuyor, orada kızıl opal taşının kızıl-turuncu renklerine bürünüyordu.</p>

  <p>Urû'baen'liler evlerini terk ediyorlardı; sokaklara doluşmuşlar can havliyle dış surlara doğru kaçıyorlardı. Saraydan boşalan hizmetkârlar ve askerler de acele içinde onlara katılıyorlardı. Sarayın önündeki meydanda koşarlarken bir yandan da Saphira ile Thorn'a ortada geniş bir yol bırakıyorlardı. Eragon onlarla ilgilenmiyordu; barışçıl hareketler sergiledikleri sürece ne yaptıkları umurunda değildi.</p>

  <p>Saphira kabul avlusunun orta yerinde durdu. Eragon, Elva'yı ve iki isimsiz çocuğu aşağı indirdi. "Anne babanız nerede biliyor musunuz?" diye sordu iki kardeşin yanına çökerek.</p>

  <p>Çocuklar başlarını salladılar ve oğlan parmağıyla saray avlusunun sol tarafında büyük bir evi gösterdi.</p>

  <p>"Orada mı oturuyorsun?"</p>

  <p>Çocuk yine başını salladı.</p>

  <p>"Hadi, git o zaman," dedi Eragon ve omuzlarından hafifçe itip yolladı. İki kardeş daha fazla bir şey söyletmeye gerek bıraktırmadan avluda evlerine doğru koşmaya başladılar. O sırada büyük evin kapısı ardına kadar açıldı ve içerden belinde kılıcıyla başı kelleşmeye başlamış bir adam dışarı çıktı, çocukları kucakladı. Eragon'la bakıştılar, sonra adam hemen çocukları yeniden eve soktu.</p>

  <p>"Bayağı kolay oldu," dedi Eragon, Saphira'ya.</p>

  <p>"Galbatorix adamlarına en yakınlardan küçük çocukları bulup getirmelerini emretmiş olmalı, diye yanıtladı Saphira. Ona düşünecek fazla zaman tanımadık."</p>

  <p>"Öyle sanırım."</p>

  <p>Thorn da Saphira'dan birkaç metre öteye çökmüştü. Nasuada, Murtagh'a aşağı inmesinde yardım ediyordu. Murtagh, Thorn'un karnına yaslanıp yığıldı. Eragon onun iyileştirici tılsımlar okumaya başladığını duydu.</p>

  <p>Eragon da aynı şekilde Saphira'nın yaralarıyla ilgilendi; ejderhanın yarası daha ciddi olduğundan kendisini sona bıraktı. Ön ayağındaki açılan yara, yan yana konan iki eli kapsayacak büyüklükteydi ve ayağının dibinde kan gölü meydana getiriyordu.</p>

  <p>"Diş mi, pençe yarası mı?" diye sordu yarayı incelerken.</p>

  <p>"Pençe" dedi Saphira.</p>

  <p>Hem kendi, hem de Glaedr'ın gücünü kullanarak yarayı iyileştirdi. İşini bitirince bu kez kendi yaralarıyla ilgilenmeye başladı; işe önce Murtagh'ın kılıçla açtığı, yan tarafındaki yanarak acıyan yerle başladı.</p>

  <p>Çalışırken bir yandan da Murtagh'ı izliyor, onun kendi karnındaki yarayı, Thorn'un kırık kanadını ve ejderhanın diğer yaralarını iyileştirişini seyrediyordu. Nasuada onun yanından hiç ayrılmamıştı, kadının eli hep Murtagh'ın omzundaydı. Eragon onun salondan çıkarken Zar'roc'u yeniden bulup aldığını görmüştü.</p>

  <p>Ardından başını çevirip yanında duran Elva'ya baktı. Kız acı içindeydi ama üstünde hiç kan yoktu. "Yaralı mısın?" diye sordu Eragon.</p>

  <p>Kız kaşlarını çatıp başını hayır dercesine iki yana salladı. "Hayır, ama çoğu kişi yaralı." Saraydan kaçan insanları gösteriyordu.</p>

  <p>"Hım." Eragon yeniden Murtagh'a baktı. Şimdi Nasuada'yla birlikte ikisi de ayakta, birbirleriyle konuşuyorlardı.</p>

  <p>Nasuada yüzünü buruşturdu.</p>

  <p>Ardından Murtagh uzanıp kadının tüniğinin boynunu tuttu, yana çekip kumaşı yırttı. Eragon tam Brisingr'ı kınından yarı yarıya çekmişti ki, Nasuada'nın köprücük kemiğinin altındaki ıstırap verdiği belli olan kamçı izlerini gördü. Gördüğü şey Eragon'un yüzüne bir tokat gibi çarpmıştı; hemen aklına Murtagh'la birlikte Gil'ead'dan Arya'yı kurtardıktan sonra kızın sırtında gördükleri yaralar geldi.</p>

  <p>Nasuada başını sallayıp boynunu eğdi.</p>

  <p>Murtagh tekrar konuşmaya başlamıştı, ama bu sefer Eragon eski dilde konuştuğuna emindi. Elini Nasuada'nın vücudunun çeşitli yerlerine koyuyordu, dokunuşları çok hafifti, hatta neredeyse tedirgindi; ama Nasuada'nın yüzündeki rahatlama ifadesi, kadının ne kadar fazla acı çektiğini anlaması için Eragon'a yeterli bir kanıttı.</p>

  <p>Eragon bir dakika kadar daha izledikten sonra ani bir duygu seline kapıldı. Dizleri titredi, eğilip Saphira'nın sağ pençesine oturdu. Saphira da başını eğip burnunu sevgiyle onun omzuna sürttü, Eragon başını ona dayadı.</p>

  <p>"Başardık," dedi Saphira alçak bir tonda.</p>

  <p>"Başardık," dedi Eragon da, söylediği şeye inanmakta zorlanarak.</p>

  <p>Saphira'nın Shruikan'ın ölümünü düşündüğünü biliyordu. Her ne kadar tehlikeli bir ejderha olsa da, yine de soyunun geriye kalan son üyelerinden birinin ölümünün yasını tutuyordu.</p>

  <p>Eragon onun pullarına tutundu. Çok hafiflemişti, hatta başı dönüyor gibiydi, sanki dünya yüzünden uçup uzaklaşıyormuş gibi hissediyordu kendini. Şimdi ne olacak?..</p>

  <p>"Şimdi her şeyi yeniden kuracağız," dedi Glaedr. Kendi duyguları ise, tatmin olma, büyük bir keder ve bitkinliğin garip bir karışımıydı. "Bu işten alnının akıyla çıktın Eragon. Kimsenin aklına Galbatorix'e senin yaptığın gibi saldırmak gelmezdi."</p>

  <p>"Sadece anlamasını istedim," diye mırıldandı yorgun bir halde. Glaedr bunu duyduysa bile karşılık vermemişti.</p>

  <p>"Sonunda, Yumurta-Kırıcı öldü," diye araya girdi Umaroth.</p>

  <p>Galbatorix'in artık yaşamıyor olması garip geliyordu. Eragon bu gerçeği düşününce sanki aklında bir şeyler serbest kaldı; Ruhlar Dehlizi'nde meydana gelen her şeyi hatırladı, sanki hiç unutmamış gibi.</p>

  <p>İçinden bir ürperti geçti. Saphira...</p>

  <p>"Biliyorum," dedi Saphira, sesindeki heyecan artarak. Yumurtalar!</p>

  <p>Eragon güldü. Yumurtalar! Ejderha yumurtaları! Artık soyları tükenmeyecekti. Yaşayacaklar, çoğalacaklar ve eski güzel günleri geri gelecekti, tıpkı Süvarilerin devrilmesinden önceki zamanlar gibi.</p>

  <p>Ardından hemen içine büyük bir kuşku düştü. "Başka bir şeyler daha unutturmuş muydun bize?" diye sordu Umaroth'a.</p>

  <p>"Eğer unutturmuş olsak, biz nereden bilebiliriz ki?" diye yanıtladı beyaz ejderha.</p>

  <p>Elva parmağıyla işaret ederek, "Bakın!" diye seslendi.</p>

  <p>Eragon arkasına bakınca sarayın kara bir delik gibi duran ağzından Arya'nın çıktığını gördü. Yanında Blödhgarm ile diğer büyücüler vardı; yara bere içindeydiler ama hayattaydılar. Arya kollarında altın kilidi olan ahşap bir sandık taşıyordu. Elflerin arkasından ise metal kutular (her biri bir öküz arabası kadardı) uzunca bir kuyruk halinde, yerden birkaç santim yukarda havada süzülüyorlardı.</p>

  <p>Eragon büyük bir sevinçle oturduğu yerden fırlayıp onları karşılamaya koştu. "Yaşıyorsunuz!" Postuna rağmen Blödhgarm'a sıkı sıkı sarılınca yaşlı Elf şaşırdı. Blödhgarm bir süre onu sarı gözleriyle süzüp sonra gülümsedi, dişleri ortaya çıktı.</p>

  <p>"Yaşıyoruz Shade Katili."</p>

  <p>Eragon ismi çok usulca söyleyip, "Onlar... Eldunari mi?" diye sordu.</p>

  <p>Arya başını salladı. "Galbatorix'in hazine odasındaydılar. Oraya bir ara geri dönmemiz gerekecek; içerde çok fazla kayda değer şey var."</p>

  <p>"Ne durumdalar? Yani Eldunari demek istiyorum."</p>

  <p>"Kafaları karışık. Tekrar eski hallerine dönmeleri yıllar alacak, tabii eğer dönebilirlerse."</p>

  <p>"Peki ya bu?.." Eragon kızın taşıdığı sandığı gösteriyordu.</p>

  <p>Arya etrafına bakınıp kimsenin göremeyeceğinden emin olduktan sonra kapağını bir parmak kadar kaldırıp açtı. İçinde, kadifeler arasında Eragon çok güzel, beyaz damarlarla çevrili, yeşil renkte bir ejderha yumurtası gördü.</p>

  <p>Arya'nın yüzünde gördüğü sevinç Eragon'un kalbini hoplatmıştı. Sırıtıp, diğer Elfleri yanlarına çağırdı. Onlar yanlarına gelince eski dilde fısıltıyla onlara Vroengard'daki yumurtaları anlatmaya başladı.</p>

  <p>Elfler ne bağırmışlar, ne de coşkuyla gülmüşlerdi ama gözleri parlamış ve bir grup olarak heyecanla titremişlerdi. Eragon sırıtmaya devam ederek onlardan aldığı tepkinin memnuniyeti içinde zevkle topukları üstünde ileri geri yaylanmaya başladı.</p>

  <p>Sonra Saphira, "Eragon!" dedi.</p>

  <p>Ve aynı anda Arya kaşlarını çatıp, "Thorn ile Murtagh neredeler?" diye sordu.</p>

  <p>Eragon başını çevirip bakınca Nasuada'nın avluda tek başına durduğunu gördü. Yanında yerde birkaç tane eyer çantası vardı, Eragon onları Thorn'un üstünde gördüğünü hatırlamıyordu. Birden çıkan bir rüzgâr esip avluyu karıştırdı ve Eragon hemen ardından kanat sesleri duydu ama ne Murtagh, ne de Thorn görünürlerdeydi.</p>

  <p>Eragon onların olabileceğini tahmin ettiği yere doğru düşüncelerini yoğunlaştırdı. Onları anında buldu, çünkü zihinlerini gizlememişlerdi ama kendisiyle konuşmayı ve dinlemeyi reddettiler.</p>

  <p>Nasuada'nın yanına koşarken, "Kahretsin," diye mırıldandı Eragon. Kadının gözlerinde yaşlar vardı ve kadın bütün metanetini kaybetmek üzereydi.</p>

  <p>"Nereye gidiyorlar?!"</p>

  <p>"Uzaklara." Çenesi titriyordu. Sonra bir nefes aldı, verdi, şimdi az önceki halinden dik duruyordu.</p>

  <p>İçinden küfrederek Eragon yere eğildi ve eyer torbalarından birinin ağzını açtı. İçinde daha küçük çapta birkaç Eldunari vardı, hepsi yumuşak örtüler arasında, kutulardaydı. "Arya! Blödhgarm!" diye bağırdı, eyer torbalarını göstererek. İki Elf başlarını salladılar.</p>

  <p>Eragon, Saphira'nın yanına koştu. Hiç anlatmasına bile gerek kalmamış, Saphira durumu anlamıştı. Eragon sırtına binerken Saphira kanatlarını gerip açtı ve o eyer üstünde yerine yerleşir yerleşmez avludan kalktı.</p>

  <p>Aşağıda Varden'liler onu havada görünce coşkuyla bağırdılar.</p>

  <p>Saphira hızla kanat çırparak havada Thorn'un miski andıran kokusunu izlemeye başladı. Taş saçağın gölgesinden çıktılar, koku onu güneye yöneltmişti. Sonra dönüp kıvrılarak, büyük taş çıkıntının çevresinden dolaşarak kuzeye Ramr Nehrine doğru gitmeye başladılar.</p>

  <p>Birkaç kilometre boyunca iz düz ve aynı seviyede devam etti. Sonra, iki yanı ağaçlı geniş nehir neredeyse tam alt hizalarına geldiğinde koku aşağı doğru meyil gösterdi.</p>

  <p>Eragon aşağıdaki araziyi inceleyince, nehrin diğer yakasında küçük bir tepenin yamacında kırmızı bir parıltı tespit etti. "Oradalar," dedi Saphira'ya, ama Saphira, Thorn'u çoktan fark etmişti.</p>

  <p>Döne döne aşağı süzüldü, yükseklik avantıjına sahip olabileceği bir tepenin üstüne usulca kondu. Nehirden gelen hava serin ve nemliydi ve beraberinde yosun, çamur ve sazların kokusunu getiriyordu. Tepe ile nehir arasında bir ısırgan otu deryası vardı. Otlar iyice büyümüşler ve öyle sıkı bir küme haline gelmişlerdi ki, oradan geçmenin tek yolu keserek bir yol açmaktı. Koyu renkli testere dişi gibi tırtıl kenarlı yaprakları birbirine sürtünüyor, sürtünürken çıkardıkları hışırtı, kenarda akan nehirden gelen sese karışıyordu.</p>

  <p>Isırganların kenarında Thorn. Murtagh yanında, eyerin kolanlarını ayarlıyordu.</p>

  <p>Eragon, Brisingr'ı kınında çekilmeye hazır hale getirdi, sonra dikkatle yaklaştı.</p>

  <p>Arkasına dönmeden Murtagh konuştu: "Bizi durdurmaya mı geldiniz?"</p>

  <p>"Duruma bağlı. Nereye gidiyorsunuz?"</p>

  <p>"Bilmiyorum. Belki kuzeye... İnsanlardan uzak bir yere."</p>

  <p>"Kalabilirsin."</p>

  <p>Murtagh neşesiz bir tavırla güldü. "Bunun olamayacağını sen de biliyorsun. Bu Nasuada'ya sadece sorun çıkarır. Ayrıca Cüceler de bunu asla kaldıramaz. Yani Hrothgar'ı öldürdüm ben." Omzunun üstünden Eragon'a baktı. "Galbatorix bana Kral Katili derdi. Sen de artık bir Kral Katili'sin."</p>

  <p>"Demek ki kanımızda var."</p>

  <p>"Roran'a göz kulak ol o zaman... Arya da bir Ejderhakatili oldu. Bu onun için kolay olmamış olsa gerek, yani bir Elfin bir ejderhayı öldürmesi. Belki onunla konuşsan ve iyi olduğundan emin olsan iyi olur."</p>

  <p>Murtagh'ın bu kadar düşünceli oluşu Eragon'u şaşırtmıştı. "Olurum."</p>

  <p>"İşte," dedi Murtagh, kayışı son bir kez çekerek. Sonra dönüp Eragon'a baktı. Eragon onun Zar'roc'u kendine yakın tuttuğunu, kınından çekili, kullanmaya hazır olduğunu fark etti. "Evet, yine soruyorum: Bizi durdurmaya mı geldiniz?"</p>

  <p>"Hayır."</p>

  <p>Murtagh belli belirsiz güldü ve Zar'roc'u kınına soktu. "Güzel. Seninle bir daha kapışmak durumunda kalmayı ben de istemezdim."</p>

  <p>"Galbatorix'ten kurtulmayı nasıl becerdin? O senin gerçek ismindi, değil mi?"</p>

  <p>Murtagh başını salladı. "Dediğim gibi, Ben... biz artık (Thorn'un sağrısını okşadı) bir zamanlar olduğumuz biz değiliz. Fark etmemiz sadece biraz uzun sürdü."</p>

  <p>"Ya Nasuada?"</p>

  <p>Murtagh'ın kaşları çatıldı. Sonra döndü ve ısırgan otlarından denize baktı. Eragon da ona katıldı. Murtagh alçak sesle sordu: "Bu nehre son geldiğimiz zamanı hatırlıyor musun?"</p>

  <p>"Unutmak kolay değil. Atların kişnemeleri hâlâ kulaklarımda."</p>

  <p>"Sen, Saphira, Arya ve ben, hep birlikteydik ve bizi hiçbir şeyin durduramayacağından emindik..."</p>

  <p>Zihninin gerilerinde ise Eragon, Saphira ile Thorn'un konuştuklarını hissediyordu. Saphira'nın sonra hepsini kendisine nasılsa anlatacağına emindi.</p>

  <p>Eragon, "Ne yapacaksın?" diye sordu Murtagh'a.</p>

  <p>"Oturup düşüneceğim. Belki kendime bir kale yaparım. Zamanım var."</p>

  <p>"Gitmek zorunda değilsin. Biliyorum, senin için... zor. Ama burada bir ailen var: Ben ve de Roran. O benim olduğu kadar senin de kuzenin ve onunla hiç tanışmadın bile... Carvahall ve Palancar Vadisi de, en az Urû'baen kadar senin evin, hatta belki daha bile fazla."</p>

  <p>Murtagh başını iki yana salladı ve ısırgan otlarını seyretmeyi sürdürdü. "İşe yaramaz. Thorn ile benim biraz yalnız kalmaya ihtiyacımız var, yaralarımızı sarmak için. Eğer kalırsak, kendimizle ilgili sorunlara kafa patlatamayacak kadar meşgul oluruz."</p>

  <p>"İyi bir arkadaş ve bir şeyle meşgul olmak genellikle yaralanan ruhları en iyi tamir eden şeylerdir."</p>

  <p>"Galbatorix'in bize yaptıkları için yetmez... Ayrıca, Nasuada'nın çevresinde olmak şu an için acı verici olur, hem onun için, hem benim için. Hayır, bizim gitmemiz gerek."</p>

  <p>"Ne kadar uzak kalmayı düşünüyorsun?"</p>

  <p>"Dünya bu kadar nefret dolu bir yer gibi görünmeyene, biz dağları yerle bir etmek, denizleri kanla doldurmak istemeyene kadar."</p>

  <p>Eragon'un buna verecek cevabı yoktu. Orada dikilip, arkasında alçak söğüt ağaçları olan nehri seyrettiler. Isırgan otlarının hışırtısı, esen günbatısı rüzgârıyla daha da arttı.</p>

  <p>Neden sonra Eragon konuşmaya başlayarak, "Artık canın yalnız olmak istemediğinde, gel bizi bul. Her nerede olursan ol, hep kalbimizde olacaksın."</p>

  <p>"Geliriz. Söz." Eragon, Murtagh'ın gözlerinde bir parıltı görünce bir an şaşırdı. Ama hemen ardından kayboldu. "Biliyorsun," dedi Murtagh. "Yapabileceğine asla inanmıyordum... ama yapabildiğine sevindim."</p>

  <p>"Şanslıydım. Ayrıca senin yardımın olmadan yapamazdım."</p>

  <p>"Yine de... Eyer torbalarının içinde Eldunari'leri buldun mu?" Eragon başını salladı.</p>

  <p>"Güzel."</p>

  <p>Eragon, Saphira'ya sordu: "Onlara söyleyelim mi, ne dersin?" İçinden onay vermesini umuyordu.</p>

  <p>Saphira biraz düşündü. "Tamam, nerede olduklarını söyleme. Sen ona söyle, ben Thorn'a söyleyeyim."</p>

  <p>"Nasıl istersen."</p>

  <p>Murtagh'a dönüp, "Bilmen gereken bir şey var," dedi.</p>

  <p>Murtagh yan gözle Eragon'a baktı.</p>

  <p>"Galbatorix'in yumurtaları... Alagaesia'daki tek yumurta onlar değil. Dahası var. Beraberimizde getirdiğimiz Eldunari'leri bulduğumuz aynı yerde gizliler."</p>

  <p>Murtagh ona doğru döndü, inanamadığı yüzünden belliydi. Aynı esnada Thorn da boynunu geri atıp öyle bir sevinçle gürledi ki, yakınlardaki ağaçların üstüne türemiş kırlangıçları korkutup havalandırdı.</p>

  <p>"Kaç tane daha var?"</p>

  <p>"Yüzlerce."</p>

  <p>Bir an Murtagh ne diyeceğini bilemedi. "Onlarla ne yapacaksınız?"</p>

  <p>"Ben mi? Sanırım Saphira ile diğer Eldunari'lerin de bu konuda söz hakları olacaktır. Ama herhalde, yavruların yumurtadan çıkacağı güne kadar güvende olacakları bir yer bulup, süvarileri yeniden yapılandıracağız."</p>

  <p>"Onları Saphira ile sen mi eğiteceksin?"</p>

  <p>Eragon omuz silkti. "Eminim Elfler de yardım edecektir. Sen de edebilirsin, eğer bize katılırsan."</p>

  <p>Murtagh başını geriye doğru attı ve uzun bir nefes koyuverdi. "Ejderhalar geri gelecek, süvariler de öyle." Usulca güldü. "Dünya değişiyor."</p>

  <p>"Çoktan değişmeye başladı bile."</p>

  <p>"Doğru. Yani, sen ve Saphira süvarilerin yeni önderi olacaksınız, ben ve Thorn da uzaklarda yaşayacağız." Eragon onu rahatlatmak için bir şeyler söylemek istedi ama Murtagh onu bir bakışıyla durdurdu. "Hayır, her şey olması gerektiği gibi. Sen ve Saphira zaten bizim olabileceğimizden çok daha iyi eğitmen olursunuz."</p>

  <p>"Ben senin kadar emin değilim."</p>

  <p>"Hımın... Bana bir şeye söz vermeni istiyorum ama."</p>

  <p>"Nedir?"</p>

  <p>"Onları eğitirken... korkmamayı öğret. Korku az oranlarda faydalı bir şey, ama insanın yaşamında bir sabit haline geldiğinde, insanı rahat bırakmayan bir eşlikçi, senin kendin olmana engel oluyor ve doğru bildiğin şeyi yapmanı zorlaştırıyor."</p>

  <p>"Çalışırım."</p>

  <p>Sonra Eragon, Saphira ile Thorn'un artık daha konuşmadıklarını fark etti. Kızıl renkli ejderha Saphira'nın çevresinden dolaşıp Eragon'u görebileceği bir yere geldi. Müziği andıran şaşırtıcı bir zihinsel sesle Thorn konuştu: "Beni öldürmediğin için teşekkür ederim süvari."</p>

  <p>"Evet, teşekkür ederiz," dedi Murtagh kuru bir sesle.</p>

  <p>"Öldürmek zorunda kalmadığım için ben de memnunum," dedi Eragon, Thorn'un kan kırmızısı pırıl pırıl gözüne bakarak.</p>

  <p>Ejderha burnundan soludu, sonra eğilip Eragon'un başına dokundu, pullarını Eragon'un miğferine sürdü. "Rüzgâr ile güneş her zaman arkanda olsun."</p>

  <p>"Senin de öyle."</p>

  <p>Glaedr'ın bilinci birden kendisininkini kaplayınca, büyük bir öfke, keder ve duygu ikilemi hissi Eragon'a yoğun bir baskı yaptı ve Murtagh ile Thorn'unkilerinse bir savaş beklentisi içinde gerginleştiği görüldü. Eragon, Glaedr'ın diğer Eldunari'lerle beraber (kendi görünmez yerlerinde) yanlarında ve dinlenmede olduklarını unutmuştu.</p>

  <p>"Aynı şey için biz de sana teşekkür edebilirdik," dedi Glaedr, sözleri çok acıydı. "Benim bedenimi aldın ve süvarimi öldürdün." Cümlesi son derece yalın ve direktti ve sırf bu yüzden de ok gibiydi.</p>

  <p>Murtagh ona düşünceleriyle karşılık verdi ama Eragon ona ne dediğini anlayamadı, doğrudan Glaedr'la konuşmuştu çünkü. Eragon sadece ejderhanın verdiği tepkiyi görebiliyordu.</p>

  <p>"Hayır, yapamam," dedi altın renkli ejderha. "Ama sizi buna Galbatorix'in zorladığını ve sana kolunu savurtanın o olduğunu biliyorum Murtagh... Affedemem, ama Galbatorix öldü ve onunla birlikte benim intikam alma isteğim de sona erdi. Sizler birer birer doğduğunuzdan beri senin yolun hep daha çetin oldu. Ama bugün sen bizlere kötü talihinin seni yine de bozamadığını ispat ettin. Sonucu sana sadece zarar getirebileceğinin farkında olmana rağmen, sen Galbatorix'e sırt çevirdin ve bu sayede Eragon'un onu öldürmesine imkân yaratmış oldun. Bugün sen de, Thorn da tam anlamıyla bir Shur'tugal olarak sayılmaya değer olduğunuzu ispatlamış oldunuz. Hem de bunun için doğru dürüst eğitim almadan veya bir rehbere sahip olmadan. Bu gerçekten... hayranlık verici bir şey."</p>

  <p>Murtagh başını teşekkür anlamında hafifçe eğdi ve Thorn'un da, "Teşekkür ederim Ebrithil," dediğini Eragon duydu. Thorn'un saygı ifadesi belirten ebrithil sözcüğüyle hitap etmiş olması Murtagh'ı şaşırtmışa benziyordu, çünkü ejderhaya dönüp baktı, sanki bir şey söyleyecekmiş gibi ağzını açtı ama söylemedi.</p>

  <p>Ardından Umaroth konuştu. "Thorn, Murtagh, bizler sizlerin karşılaştığınız güçlükleri biliyoruz, çünkü sizleri uzaktan izliyoruz, tıpkı Eragon ile Saphira'yı izlediğimiz gibi. Hazır olduğunuzda sizlere öğreteceğimiz çok şeyler var ama o gün gelene dek size şunu söyleyeceğiz: Seyahat ettiğiniz sürece, gelmiş geçmiş tek gerçek Urgal kralı Kurkalvek'in kabrinin olduğu Anghelm tepelerinden uzak durun. Vroengard harabeleriyle, Elhartm'den de uzak durun. Çukurlara, derinliklere dikkat edin. Toprağın kara ve kolay kırıldığı, havanın kükürtlü koktuğu yerlerde gezmeyin, çünkü oralarda şeytan gezer. Bunları uygularsanız, çok şanssız olmadığınız sürece tehlikeyle karşılaşmanız büyük yetenek gerektirir."</p>

  <p>Murtagh ile Thorn, Umaroth'a teşekkür ettiler; sonra Murtagh, Urû'baen'e doğru göz gezdirip, "Artık yola koyulsak iyi olur," dedi. Yeniden Eragon'a baktı. "Eski dilin ismini artık hatırlayabiliyor musun, yoksa Galbatorix'in yaptığı büyü hâlâ zihnini gölgelemeye devam mı ediyor?"</p>

  <p>"Neredeyse dilimin ucunda, ama..." Eragon hayal kırıklığı içinde oflayarak başını iki yana salladı.</p>

  <p>Bunun üzerine Murtagh isimlerin ismini üst üste iki kez tekrarladı: Birincisi, Galbatorix'in Eragon'a yaptığı unutkanlık büyüsünü kaldırmak içindi, ikincisi de, Eragon ile Saphira'nın ismi kendi kendilerine bulabilmeleri için bir tılsım daha. "Ben olsam bulunca kimseye söylemezdim," dedi. "Her büyücü eski dilin ismini bilecek olsa, dilin kısa zamanda hiçbir anlamı kalmaz."</p>

  <p>Eragon hak vererek başını salladı.</p>

  <p>Ardından Murtagh elini uzattı ama Eragon onu kolundan tuttu. Birbirlerine bakarak bu şekilde bir süre durdular.</p>

  <p>"Dikkatli ol," dedi Eragon.</p>

  <p>"Sen de öyle... kardeşim."</p>

  <p>Eragon bir an ne diyeceğini bilemedi ama sonra yine başını salladı. "Kardeşim."</p>

  <p>Murtagh binmeden önce Thorn'un koşumlarını bir kez daha gözden geçirdi, sonra da eyere tırmandı. Thorn kanatlarını gerip hareket etmeye başlayınca Murtagh seslendi: "Nasuada'ya göz kulak ol. Galbatorix'in çok hizmetkârı vardı, bana söylediğinden de fazla ve hepsi de ona sadece yaptığı büyü nedeniyle bağlı değil. Efendilerinin ölümünün intikamını almak isteyeceklerdir. Hep tetikte olun. Aralarında Ra'zac'ta daha tehlikeli olanları bile var!"</p>

  <p>Sonra Murtagh veda etmek için elini kaldırdı. Eragon da aynısını yaptı. Thorn ısırgan otlarından uzaklaşarak bam bam diye üç adım attı ve yumuşak zeminli toprakta pençe izleri bırakarak havaya sıçradı.</p>

  <p>Kızıl ejderha pırıl pırıl parlayarak üstlerinde üç tur attı, sonra dönüp kuzeye doğru ağır, tempolu şekilde kanat çırparak uzaklaştı.</p>

  <p>Eragon alçak tepenin üstündeki Saphira'nın yanına gitti, orada beraberce Thorn ve Murtagh'ın ufukta bir yıldız kadar küçülüşünü izlediler.</p>

  <p>Üstlerine çöken bir hüzünle Eragon tekrar Saphira'nın sırtındaki yerine çıktı ve küçük tepeden ayrılıp Urû'baen'e doğru yola koyuldular.</p>
</body>
</html>
