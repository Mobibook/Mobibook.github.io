<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Fırtına Patlıyor</h1>

  <p>Efendim, zaman geldi."</p>

  <p>Roran gözlerini açtı, elinde fener lambasıyla başını çadırdan içeri sokan çocuğa tamam der gibi başını salladı. Çocuk aceleyle ayrıldı, Roran eğildi ve Katrina'yı yanağından öptü; kadın da onu öptü. İkisi de hiç uyumamıştı.</p>

  <p>Beraberce ayağa kalkıp giyindiler. Katrina daha çabuk giyinmişti, Çünkü Roran'ın zırhını ve silahlarını kuşanması daha uzun sürüyordu.</p>

  <p>Eline eldivenlerini geçirirken eşi ona bir dilim ekmekle biraz peynir uzattı, yanında bir bardak ılık çay verdi. Roran ekmeği istemedi, peynirden bir ısırık aldı ve çayı bir dikişte bitirdi.</p>

  <p>Birbirlerine bir süre sarıldılar. Roran, "Eğer bebeğimiz kız olursa ona şöyle güçlü kuvvetli, anlamlı bir isim koy," dedi.</p>

  <p>"Peki ya erkekse?"</p>

  <p>"Aynı şekilde. Kız veya erkek, bu dünyada kalabilmek için güçlü olman gerek."</p>

  <p>"Yapacağım. Söz veriyorum." Birbirlerinden ayrıldılar, kadın onun gözlerinin içine bakarak, "Göster onlara kocacığım," dedi.</p>

  <p>Roran başını salladı, sonra döndü, sonra biraz daha kalırsa hislerini belli etmekten korkarak ayrıldı.</p>

  <p><br /></p>

  <p>Emri altındaki adamlar kendisi onlara katıldığında kampın kuzey girişinde toplanmaktaydılar. Çevredeki tek ışık tepeden yayılan donuk ışık ile dıştaki göğüs siperi boyunca asılı meşalelerden yayılan ışıktı. Yarı titrek yarı loş ışıkta savaşçılar, ayaklarını sürüyerek yürüyen bir grup canavar gibi görünüyorlardı, ürkütücü ve yabani.</p>

  <p>Birliğin içinde çok sayıda Urgal ve birkaç da Kull vardı. Kendi taburunda diğerlerinde olduğundan daha fazla yaratıklar vardı. Nasuada onların diğerlerinden daha çok kendisinden emir alacaklarını düşünmüş olmalıydı. Urgallar şehir surlarına tırmanmalarına yarayacak uzun, ağır kuşatma merdivenini taşıyorlardı.</p>

  <p>Adamlar arasında ayrıca birkaç da Elf vardı. Kendi türlerinin çoğu kendi başlarına savaşıyor olacaklardı ama Kraliçe Islanzadi bazılarına Galbatorix'in büyücülerinin saldırılarına karşı koruma sağlamaları için Varden'in emrinde hizmette olmaları için izin vermişti.</p>

  <p>Roran Elflere hoş geldin demiş ve zaman ayırıp her birinin tek tek ismini sorup öğrenmişti. Onlar da kibarca cevap vermişlerdi ama Roran her nedense onların kendisini pek beğenmediklerini hissediyordu. Ama önemli değildi. Onlar da kendisi için önemli değildi. Onlarda güvenemediği bir şeyler vardı; biraz fazla soğuk ve uzaktılar, fazla eğitimliydiler ve en önemlisi de çok farklıydılar. Cücelerle Urgalları ise hiç değilse anlayabiliyordu. Ama Elfleri hayır. Onların ne düşündüklerini anlayamıyordu ve bu da canını sıkıyordu.</p>

  <p>"Selamlar Güçlü Balyoz!" dedi Nar Garzhvog on metreden duyulabilecek bir fısıltıyla. "Bugün kabilelerimiz için zafer dolu bir gün olacak!"</p>

  <p>"Evet, bugün kabilelerimiz için zafer dolu bir gün olacak," diye tekrarladı Roran, yoluna devam etti. Adamlar gergindi, aralarından genç olan bazıları sanki hasta olacaklarmış gibi görünüyorlardı (ve bazıları hastaydılar da, ki bu aslında normal bir şeydi) ama yaşlı olanlar bile gergin görünüyorlardı; sinirliydiler, ya fazla konuşuyorlardı ya da aşırı suskundular. Sebebi açıktı aslında: Shruikan. Bu konuda Roran'ın kendi duygularını saklamaktan başka yapabileceği fazla bir şey yoktu; adamların cesaretlerini tamamıyla kaybetmemelerini diledi.</p>

  <p>Orada herkesin üstüne yapışıp kalmış olan beklenti, kendisi de dâhil, korkuydu. Bu noktaya gelebilmek için çok fedakârlıklarda bulunmuşlardı, gelecek savaşta tehlikede olan tek şey hayatları değildi. Güvenlikleri, ailelerinin selameti, gelecek nesiller ve hatta ülkelerinin geleceği de söz konusuydu. Bundan önceki bütün savaşları aynı şekilde vermişlerdi ama bu işte sonuncusu olacaktı. Bu son olacaktı. Bu ya da şu şekilde bugünden sonra İmparatorluk'la başka bir savaş olmayacaktı.</p>

  <p>Bunu düşünmesi bile insana gerçekçi gelmiyordu. Galbatorix'i öldürmek için bir daha asla başka şansları olmayacaktı. Galbatorix'le yüzleşme konusu akşam sohbetlerinde çok konuşulmuştu ama şimdi artık zaman yaklaşmıştı ve durum korkutucuydu.</p>

  <p>Horst ve Carvahall köyünden diğerlerini aradı ve onları birliğin bir yerinde bir arada buldu. Birgit adamların arasındaydı, elinde yeni bilendiği belli bir balta tutuyordu. Roran tıpkı bir bira bardağı kaldırır gibi kalkanını kaldırıp kadını selamladı. Kadın da aynı şekilde karşılık verince Roran haşin bir ifadeyle gülümsedi ona.</p>

  <p>Savaşçılar ayaklarıyla çizmelerini bez parçalarıyla sarıp sessiz olmalarını sağlamışlardı; ardından ayağa kalkıp ayrılma emrinin gelmesini beklemeye başladılar.</p>

  <p>Emir kısa zaman sonra geldi ve birlikte koşar adım kamptan ayrıldılar; silahlarının ve zırhlarının mümkün olduğunca az ses çıkarmasına çalışıyorlardı. Roran savaşçılarının önünde onları Urû'baen kapısının önündeki araziye yönlendiriyordu; orada iki diğer birlikle daha buluştular, bunlardan biri eski kumandanlardan Martland Kızılsakal tarafından, diğeri ise Jörmundur tarafından kumanda ediliyordu.</p>

  <p>Kısa zamanda Urû'baen'de alarmlar çalmaya başlayınca silahlarına ve ayaklarına sardıkları bezleri çıkarıp attılar ve saldırmaya hazırlandılar. Birkaç dakika içinde Varden'lilerin boruları hücum işaretini verdi ve hepsi boş arazide koşmaya başlayarak önlerinde dikilen şehrin karanlık suruna doğru hücuma geçtiler.</p>

  <p>Roran çarpışanlar arasında en öndeydi. Kendini öldürmenin en çabuk yoluydu bu ama adamları onun kendinin de aynı cesareti gösterdiğini görmeye ihtiyaçları vardı. Bu onları yüreklendirecek ve karşılaştıkları ilk ciddi dirençte savaşı bırakıp gitmelerine engel olacaktı. Her ne olursa olsun, Urû'baen'i almaları kolay olmayacaktı. Bundan emindi.</p>

  <p>Kuşatma kulelerinden birini geçmişlerdi; kulenin tekerlekleri bile altı metre yüksekliğindeydi ve tıpkı paslı menteşeler gibi gıcırdıyordu. Ardından açık araziye geldiler. Mazgallarda siperlenen askerler tarafından üstlerine oklar, kargılar yağdırılıyordu.</p>

  <p>Elfler o garip dillerinde bağırıyorlardı ve şafağın yeni belirmeye başlayan donuk ışığında Roran pek çok ok ve mızrağın döne döne gelip zararsız bir şekilde sağa sola toprağa saplandığını görüyordu. Ama hepsi de değil. Arkasındaki adam birden acıyla bağırdı. Roran, insan ve Urgalların düşen savaşçıya takılıp üstüne basmamak için kenara kaçılırken silahlarının çıkardığı şıngırtıyı duydu. Roran arkasına dönüp bakmadı ve ne kendisi ne de beraberindekiler surlara doğru yaptıkları hücumun hızını kestiler.</p>

  <p>Başının üstünde tuttuğu kalkanına bir ok saplandı; ama o okun yarattığı darbeyi hissetmemişti bile.</p>

  <p>Sura vardıklarında kenara çekilerek bağırmaya ve emirlerini sıralamaya başladı: "Merdivenler! Merdivenlere yol açın!"</p>

  <p>İnsanlar merdivenleri taşıyan Urgallara yol açmak için kenara kaçılıp ortada yol açtılar. Merdivenlerin bu kadar uzun olması Kull'un onları yukarıya itmesi için ağaçlardan birbirine bağlanarak yapılma çubuklar kullanması demekti. Merdivenleri duvara dayamayı başarınca kendi ağırlıklarıyla içe doğru bel vermişlerdi; ayrıca en üstteki üçte ikilik kısmı işlenmiş taşlara dümdüz dayalıydı ve sağa sola kayıyor, her an devrilecek gibi duruyordu.</p>

  <p>Roran dirsekleriyle kendine yol aça aça adamların arasından geçerek arkaya gitti ve Elflerden birini kolundan yakaladı, Othira'ydı bu. Kadın öfkeyle bakıyordu ona ama Roran aldırmadı. "Merdivenleri yerlerine sabitle!" diye bağırdı. "Askerlerin onları itmelerine izin verme!"</p>

  <p>Kadın başını salladı ve eski dilde tılsımını yapmaya başladı, diğer Elfler de katıldılar.</p>

  <p>Roran dönüp yeniden aceleyle surun yanına geldi. Adamlardan biri en yakındaki merdivene tırmanmaya başlamıştı bile. Roran onu kemerinden yakaladı ve aşağı çekti. "İlk ben çıkacağım," dedi.</p>

  <p>"Güçlü Balyoz!"</p>

  <p>Roran kalkanını sırtına vurdu ve balyozu elinde tırmanmaya başladı. Yükseklerden zaten hiç hoşlanmazdı ve aşağıda insanlarla Urgallar küçülmeye başlayınca kendini giderek kötü hissetmeye başladı. Duygu giderek dayanılmaz bir hal aldı ve merdivenin duvara düz dayandığı yerine gelmişti. Artık merdivenin kenarını kavrayamıyor, ayağını basacak yer de bulamıyordu. Merdivenin koyu renkli basamağında çizmesinin sadece burnundan birkaç santimlik yerini koyabilecek kadar yer vardı ve kaymamak için çok dikkatli hareket etmek zorundaydı.</p>

  <p>Yanından bir mızrak uçup geçti, yanağında rüzgârını hissedecek kadar yakından geçmişti.</p>

  <p>Küfredip tırmanmaya devam etti.</p>

  <p>Mazgallara bir metreden daha az bir mesafe kalmıştı ki, kenardan eğilen bir askerin mavi gözleriyle burun buruna geldi.</p>

  <p>"Böh!" diye bağırdı adamın yüzüne, asker yerinden sıçradı ve geriledi. Adam kendini toparlayacak zaman bulamadan Roran kalan basamakları da çıkıp duvarın üstünden sur boyunca uzanan askerin bulunduğu arkasındaki daracık yola atladı.</p>

  <p>Korkuttuğu asker birkaç adım ilerisinde duruyordu, elinde okçuların kısa kılıçlarından vardı. Surun ilerisinde bir grup başka askeri uyarmak için başını çevirdi.</p>

  <p>Roran'ın kalkanı hâlâ sırtındaydı, o da elindeki balyozu adamın bileğine indirdi. Kalkanı olmadan eğitimli bir silahşoru püskürtmenin kolay olmadığını biliyordu; rakibinden kurtulmanın en güvenli yolu onu bir an evvel silahsız bırakmaktı.</p>

  <p>Asker onun niyetini anlamış ve atağa karşı peri almıştı. Ardından da Roran'ı karnından hançerledi.</p>

  <p>Ya da hançerlemeye çalıştı. Eragon'un üstündeki koruyucu büyüler kılıcın ucunu karnına santimler kala durdurmuştu. Roran küfür salladı, şaşırmıştı, ardından kılıca vurup adamın elinden düşürdü ve üç hızlı darbeyle adamı bayılttı.</p>

  <p>Yeniden küfretti. Kötü başlamıştı.</p>

  <p>Surun her iki tarafında Varden'liler yukarı tırmanmaya çalışıyorlardı. Birkaçı başardı. Her merdivenin başında küme küme asker bekleşiyordu ve destek birlikleri akın akın merdivenlerden surun arkasındaki mazgal yoluna, oradan da şehre akıyordu.</p>

  <p>Baldor yanma varmıştı (o da kendisiyle aynı merdiveni kullanmıştı) birlikte sekiz askerin kullandığı bir mancınığın yanına koştular. Mancınık, surun dışından yükselen pek çok kulelerden birinin dibinde kurulmuştu; mancınıklar birbirlerinden elli metre arayla kurulmuşlardı. Askerlerle kulenin arkasında Roran Elflerin yaptığı Saphira'nın hayalini gördü, surların üstünde ve çevresinde uçuyor, aşağıya alevler püskürtüyordu.</p>

  <p>Askerler zekiydi; ellerindeki kargıları kendisiyle Baldor'a sallıyorlar ve aradaki mesafeyi korumaya çalışıyorlardı. Roran kargılardan birini kapmaya çalıştı ama onu kullanan adam çok hızlıydı ve bu arada neredeyse yeniden bir kılıç darbesi daha yiyordu. Birkaç dakika daha geçse, askerlerin Baldor ile kendisini alt edeceklerini biliyordu.</p>

  <p>Ama bu gerçekleşmeden bir Urgal askerlerin arkasından sura tırmanıp duvardan atladı, iyice sinip bağırarak ve elindeki demirden sopayı sallayarak koşmaya başladı.</p>

  <p>Urgal adamlardan birinin göğsüne vurup kaburgasını, diğerinin de kalçasına vurarak leğen kemiğini kırmıştı. Her iki darbe de normalde askerleri saf dışı bıraktırması gereken şiddetteydi ama Urgal yanlarından geçip gittikten sonra adamların ikisi de düştükleri taş zeminden hiçbir şey olmamış gibi ayağa kalkmışlar, Urgal'ı sırtından hançerlemek için peşine düşmüşlerdi.</p>

  <p>Roran'ın üstüne bir çaresizlik duygusu çöktü aniden. "Onların kafasını kırmalıyız ya da durdurmak istiyorsak kafalarını koparmalıyız," dedi Baldor'a bağırarak. Gözlerini askerlerden ayırmadan onların gerisindeki Varden'lilere seslendi: "Acı hissetmiyorlar!"</p>

  <p>Şehrin içinde ise tam o sırada hayali Saphira bir kuleye bindirmişti. Roran dışında herkes durup olanları seyretti, Roran ise Elflerin ne yapmaya çalıştığını biliyordu.</p>

  <p>Vakit kaybetmeden ileri atılıp askerlerden birini şakağına hedeflediği bir darbeyle hakladı. İkinci askeri kalkanının yardımıyla üstünden itti; zaten onların kargılarını kendisine karşı kullanamayacakları kadar onlara yakındı ama kendisi balyozundan rahatlıkla faydalanabiliyordu.</p>

  <p>Baldor'la beraber mancınığın çevresini askerlerden temizledikten sonra Baldor ona umutsuzluk içinde bakıp, "Gördün mü sen de?" diye sordu. "Saphira..."</p>

  <p>"Ona bir şey olmadı."</p>

  <p>"Ama..."</p>

  <p>"Onu merak etme. Saphira iyi."</p>

  <p>Baldor anlamamıştı ama Roran'ın sözlerini kabullenip bir şey sormadı ve birlikte bir sonraki asker grubuna yöneldiler.</p>

  <p>Kısa bir süre sonra Saphira (gerçek Saphira) duvarın güney tarafında belirdi, surları geçip onu görünce rahatlayan Varden'lilerin sevinç çığlıkları arasında saraya doğru uçtu.</p>

  <p>Roran kaşlarını çattı. Uçarken görünmüyor olması gerekiyordu. "Frethya, Frethya," dedi çabuk çabuk mırıldanarak. Ama kendisi de görünmez olamamıştı. Kahretsin, diye düşündü.</p>

  <p>Dönüp Baldor'a, "Merdivenlere dönüyoruz!" diye bağırdı.</p>

  <p>"Neden?" diye sordu Baldor. Tam o sırada bir askeri daha haklamaktaydı. Korkunç bir haykırışla adamı duvardan aşağı şehir zeminine attı. ,</p>

  <p>"Soru sormayı kes! Harekete geç!"</p>

  <p>Omuz omuza merdivenlerle aralarındaki askerlerle mücadele etmeye devam ederek ilerlediler. Çok kanlıydı ve çok zorlanıyorlardı. Baldor çektiği sıkıntının üstüne bir de sol bacağının üst kısmına bir kesik yarası ve kargılardan biri neredeyse zırhını delecek kadar sert bir darbeyle omuzlarından birine isabet edince, ağır bir darbe almıştı.</p>

  <p>Askerlerin acıya karşı bağışıklıklarının olması, onları durdurmak için öldürmenin en sağlam yol olduğu anlamına geliyordu ve bu hiç de kolay bir iş değildi. Ayrıca Roran'ın kimsenin gözünün yaşına bakmadan bu işi halletmesi gerektiği anlamına da geliyordu. Birkaç kez öldürdü sandığı adamın, yeniden ayağa kalkıp kendisi bir başkasıyla mücadele içindeyken saldırısına uğramıştı. Üstelik yollarının üstünde o kadar fazla asker vardı ki, Baldor'la birlikte yalnız başlarına asla altından kalkamayacaklarını düşünmeye başlamıştı.</p>

  <p>En yakındaki merdivenin başına vardıklarında, "Kal, burada kal!" diye bağırdı.</p>

  <p>Baldor şaşırdıysa da, belli etmedi. Merdivenleri tırmanıp kendilerine iki adam daha katılana kadar askerlerle kendi kendilerine mücadele ettiler; sonra bir üçüncüsü daha katıldı aralarına ve Roran nihayet askerleri geri püskürtüp, surun o kısmını ele geçirme şanslarının olduğunu düşünmeye başladı.</p>

  <p>Bu saldırıları sadece göz boyama ve düşmanı oyalama amaçlı olsa da, Roran yine de ciddiye almamak için bir sebep göremiyordu. Madem hayatlarını tehlikeye atıyorlardı, hiç değilse bir işe yaramalıydı. Üstelik bu surların zaten askerlerden temizlenmesi gerekiyordu.</p>

  <p>Ardından Thorn'un öfkeyle kükrediğini duydular; binaların üstünde beliren kızıl ejderha saraya doğru kanatlanmış geliyordu. Roran ejderhanın sırtında Murtagh olduğunu sandığı birini gördü, elinde kızıl renkli bir kılıç vardı.</p>

  <p>"Bu da ne demek oluyor?" diye bağırdı Baldor kılıç şakırtıları arasından.</p>

  <p>"Oyun sona erdi demek oluyor!" diye karşılık verdi Roran. "Sıkı dur; bu herifler çok şaşıracaklar, çok yanılacaklar!"</p>

  <p>Daha konuşmasını doğru dürüst bitirmemişti ki, Elflerin savaşın gürültüsünü bastıran seslerini duydu, eski dilde garip ama çok güzel bir ilahi söylüyorlardı.</p>

  <p>O sırada Roran gelen bir kargıdan eğilerek kurtuldu ve kendi balyozunun sapını önündeki askerin karnına gömüp adamın soluğunun kesilmesine neden oldu. Adamlar belki acıyı hissetmiyorlardı ama hâlâ nefes almak zorundaydılar. Asker kendini toparlamakta güçlük çekerken Roran onun savunma mesafesine iyice girip kalkanının köşesiyle adamın boğazını kesti.</p>

  <p>Bir sonraki askerin üzerine çullanmak üzereyken ayağının altında yerin zangırdadığını hissetti. Sırtı sur duvarına yapışacak kadar geriledi ve sonra bacaklarını iki yana açarak dengesini korumaya çalıştı.</p>

  <p>Tam o sırada askerlerden biri aptalca davranıp onun üstüne atılmak istedi. Adam kendisine doğru koşarken yer sarsıntısı şiddetini artırmıştı, duvarın üst tarafı tıpkı serilmek üzere havaya atılan bir battaniye gibi titreşti ve koşan asker ile arkasındaki arkadaşları yere düşütüler ve yerde yüzükoyun o vaziyette kaldılar, yer sarsıntısı devam ediyor, onlar da yerden kalkamıyorlardı.</p>

  <p>Kendilerini Urû'baen'in ana giriş kapısından ayıran taş kule duvarının diğer yanından sanki bir dağ yıkılıyormuş gibi bir gümbürtü duyuldu. Havaya yelpaze biçimi sular fışkırmaya başlamıştı; ardından büyük bir gürültüyle ana giriş kapısının üstündeki duvar sarsıldı ve iç tarafa doğru yıkılmaya başladı.</p>

  <p>Ve Elfler hâlâ ilahilerini söylüyorlardı.</p>

  <p>Ayaklarının altındaki yer sarsıntısı kesilince Roran ileri fırlayıp, daha ayağa kalkma fırsatı bulamayan askerlerin üçünü hakladı. Geri kalan askerler arkalarına dönüp şehre giden merdivenlerden kaçmaya başlamışlardı.</p>

  <p>Roran, Baldor'un ayağa kalkmasına yardım etti, sonra bağırdı: "Hadi, peşlerinden!" Sırıttı, kan kokusu almıştı. Belki hiç de o kadar kötü bir başlangıç değildi.</p>
</body>
</html>
