<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kırık, Bulanık ve Belirsiz</h1>

  <p>Eragon'un çadır kapısı neredeyse on beş dakikadan fazla bir zaman geçtikten sonra açıldı ve içeri Solembum girdi; yumuşak patileriyle zeminde hiç ses çıkarmadan yürüyordu.</p>

  <p>Sarman kedi adam, Eragon'un yanından ona hiç bakmadan geçti, yatağının üstüne zıpladı, örtüler arasına kurularak sağ patisinin pençelerini yalamaya başladı. Ardından yine Eragon'a bakmadan, "İstediğinde ayağına çağıracağın, istediğinde göndereceğin bir köpek değilim ben Eragon," dedi.</p>

  <p>"Olduğunu hiç söylemedim ki," diye karşılık verdi Eragon. "Ama sana ihtiyacım var ve bu acil."</p>

  <p>"Mımm." Patisinin ayasını yalarken Solembum'un dili şaklıyordu. "Konuş o zaman Shade Katili. İstediğin nedir?"</p>

  <p>"Bir dakika." Eragon ayağa kalkıp lambasının asılı olduğu ortadaki direğe gitti. "Şunu yakacağım," diye uyardı Solembum'u. Ardından eski dilde bir sözcük sarf etti ve fener lambanın içinde bir alev tutuştu, çadırın içini sıcak, titrek bir aydınlıkla doldurdu.</p>

  <p>Eragon da Solembum da içerde artan aydınlığa gözleri alışana kadar gözlerini kıstılar. Işığın verdiği ilk rahatsızlık geçince Eragon gidip yataktan fazla uzak olmayan tabureye oturdu.</p>

  <p>Kedi adamın kendisini buz mavisi gözlerle seyrettiğini görünce şaşırdı.</p>

  <p>"Gözlerin farklı bir renk değil miydi?" diye sordu.</p>

  <p>Solembum gözlerini bir kere kırpıştırdı ve rengi maviden altın rengine dönüştü. Sonra yeniden patilerini temizlemeye devam etti. "İstediğin nedir Shade Katili? Geceler iş görmek içindir, oturup sohbet etmek için değil." Ucu püsküllü kuyruğunu bir sağa bir sola sallıyordu.</p>

  <p>Eragon dudaklarını ıslattı, içindeki ümit sinirlerini geriyordu. "Solembum, bana her şeyi kaybettiğimi sandığım zaman ve gücüm yetmediğinde, Kuthian Kayası'na gidip, Ruhlar Dehlizini açmamı söylemiştin."</p>

  <p>Kedi adam yalama işini kesti. "Ah, şu mesele."</p>

  <p>"Evet, o. Bununla ne demek istediğini merak ediyorum. Galbatorix'e karşı bize yardımı olabilecek herhangi bir şey varsa, bunu şimdi bilmek zorundayım, sonra değil ya da önce bir bilmeceyi çözüp ondan sonra değil, şimdi. O nedenle bu Kuthian Kayası'nın yeri neresi? Ruhlar Dehlizi'ni nasıl açarım ve içerde ne bulacağım?"</p>

  <p>Solembum'un kara uçlu kulakları geriye doğru yattı, patisinde temizlediği pençeleri yarı yarıya dışarı çıkmıştı. "Bilmiyorum."</p>

  <p>"Bilmiyor musun?!" diye sesini yükseltti Eragon kulaklarına inanamayarak.</p>

  <p>"Her söylediğimi tekrar etmek zorunda mısın?"</p>

  <p>"Nasıl bilmiyorsun?"</p>

  <p>"Bilmiyorum."</p>

  <p>Eragon öne eğilip Solembum'un iri ağır patisini tuttu. Kedi adamın kulakları yassıldı, tıslayıp patisini içeri büküp pençesini Eragon'un eline batırdı. Eragon dilini ısırıp gülümsedi ve acıya aldırmadı. Kedi adam sandığından güçlüydü, neredeyse kendini tabureden söküp çekecek kadar güçlü.</p>

  <p>"Başka bilmece yok," dedi Eragon. "Gerçeği istiyorum Solembum. Bu bilgiyi nereden aldın ve ne anlama geliyor?"</p>

  <p>Solembum'un sırtındaki tüyler dimdik oldu. "Bazen bilmecelerin kendisi gerçeklerdir, seni kalın-kafalı-insan. Şimdi bırak beni gideyim, yoksa suratını parçalayıp bağırsaklarını kargalara yediririm."</p>

  <p>Eragon bir süre daha patiyi sıkı sıkı tutup sonra bıraktı ve arkasına yaslandı. Elini açıp kapatarak acısını dindirmeye ve kanamayı durdurmaya çalıştı.</p>

  <p>Solembum kısık gözlerinin arasından ona baktı, ama o aldırış etmez havaları gitmişti. Bilmiyorum dedim, çünkü ne düşünürsen düşün, bilmiyorum. Ne Kuthian Kayası nerededir bilirim, ne Ruhlar Dehlizi'ni nasıl açabileceğini, ne de dehlizin içinde ne olduğunu.</p>

  <p>"Bunu bir de eski dilde söyle."</p>

  <p>Solembum'un gözleri daha da kısıldı ama sözlerini bir de Elflerin dilinde tekrarlayınca Eragon onun doğruyu söylediğini anladı.</p>

  <p>Eragon'un aklına bir sürü soru geliyordu, hangisini önce soracağını bilmiyordu. "O halde Kuthian Kayası'nı nereden biliyorsun?"</p>

  <p>Solembum kuyruğunu yine sağa sola sallayıp yataktaki kırışıkları düzlüyordu. "Son kez söylüyorum, bilmiyorum. Benim halkımdam kimse bilmez."</p>

  <p>"O zaman nasıl?.." Eragon'un sesi kısıldı, kafa karışıklığına yenilmişti.</p>

  <p>"Süvârilerin yenilmesinden sonra halkımızda belli bir kanaat oluştu, o da şuydu, eğer yeni bir süvariyle karşılaşacak olursak, Galbatorix'e boyun eğmeyen bir süvariyle, kadın olsun erkek olsun o süvariye sana az önce söylediğimi söyleyecektik: Menoa ağacı ile Kuthian Kayası."</p>

  <p>"Ama... bilgi size nereden geldi?"</p>

  <p>Solembum'un burnu, dişlerini ortaya çıkaran çirkin bir gülümsemeyle kırıştı. "Onu söyleyemeyiz, sadece, her kim veya her neyse bunu yapan iyi niyetliydi."</p>

  <p>"Bunu nereden biliyorsun?" dedi heyecanla Eragon. "Ya o Galbatorix'se? Sizi aldatmak istemiş olabilir. Bizi yakalamak için Saphira'yla beni kandırmaya çalışıyor olabilir."</p>

  <p>"Hayır," dedi Solembum, ardından pençelerini üstünde oturduğu battaniyeye gömdü. "Kedi adamlar diğerleri kadar kolay kanmazlar. Bunun arkasında olan kişi Galbatorix değil. Bu kadarından eminim. Senin bu bilgiyi almanı isteyen kişi, aynı şekilde kılıcını yapman için hammaddesini de bulmanı sağlayan kişi. Galbatorix böyle bir şey yapar mıydı?"</p>

  <p>Eragon kaşlarını çattı. "Arkasında kim olduğunu bulmaya hiç çalışmadınız mı?"</p>

  <p>"Çaltşttk."</p>

  <p>"Ve?"</p>

  <p>"Başaramadık." Kedi adam tüylerini kabarttı. "İki olasılık var. Ya, bizim hafızamız isteğimiz dışında değiştirildi ve bizler çok kötü bir varlığın piyonlarıyız, ya da, sebebi her neyse biz bu değişikliğe evet dedik. Hatta belki hafızalarımızı bizler kendimiz temizledik. Ben bir başkasının bizim zihinlerimizle oynamış olabileceğine inanmayı zor ve itici buluyorum doğrusu. Belki birkaçımızı yapmış olabilirler, anlarım. Ama bütün halkımızı?Hayır. Bu olamaz.</p>

  <p>"Neden siz kedi adamlar bu bilgiyi saklamaya uygun görüldünüz acaba?"</p>

  <p>"Çünkü, öyle sanıyorum ki, bizler her zaman süvarilerin ve ejderhaların dostu olduk... Biz gözetçiyiz... Biz dinleriz. Biz geziniriz. Dünyanın kuytu yerlerinde yalnız dolaşırız ve her zaman neyin ne olduğu ve bir zamanlar ne olduğunu hiç unutmayız."</p>

  <p>Solembum bakışlarını başka yere çevirdi. "Şunu anla Eragon. Hiçbirimiz bu durumdan memnun değiliz. Zamanı geldiğinde bu bilgiyi iletmenin iyilikten çok zarar getirip getirmeyeceğini çok tartıştık. Sonunda kararı ben verdim ve sana söylemeye karar verdim, çünkü gereken bütün yardıma muhtaç durumdaydın. Bundan ne istersen onu çıkar."</p>

  <p>"İyi de ne yapmam gerekiyor?" diye sordu Eragon. "Kuthian Kayası'nı nasıl bulacağım?"</p>

  <p>"Bunu ben söyleyemem."</p>

  <p>"O zaman bilgi ne işe yarıyor? Hiç duymamış olmamla aynı kapıya çıkıyor."</p>

  <p>"Sana söyleyebileceğim bir şey daha var. Bir anlamı olmayabilir ama belki sana yol gösterir."</p>

  <p>"Ne? Nedir?"</p>

  <p>"Eğer sabırlı olursan söyleyeceğim. Seninle Teirm'de ilk tanıştığımızda, Domia abr Wyrda kitabının sende olması gerektiğine dair garip bir hisse kapıldım. Ayarlamak biraz zamanımı almıştı ama Jeod'un o kitabı sana vermesini sağlayan kişi bendim." Bunu dedikten sonra kedi adam diğer patisini kaldırdı ve merakla inceledikten sonra onu yalamaya başladı.</p>

  <p>"Geçtiğimiz son birkaç ayda başka garip hislere kapıldığın oldu mu?" diye sordu Eragon.</p>

  <p>"Sadece küçük kırmızı bir mantar yeme isteği, ama çabuk geçti."</p>

  <p>Eragon homurdandı ve eğilip yatağının aldından diğer yazı malzemeleriyle birlikte sakladığı kitabı almak için uzandı. Rasgele bir sayfayı açmadan önce deri kaplı büyük kitaba uzun uzun baktı. Her zamanki gibi içindeki eski zaman harfleri ona ilk bakışta bir şey ifade etmemişti. Sadece sıkı bir dikkatle üzerine eğildiği zaman çözebiliyordu, o da hepsini değil:</p>

  <blockquote style="margin: 20px 0 20px 40px; border: none; padding: 0px;">
    <p>... ki, eğer Taladorous'a inanılacak olursa, bu dağların bir büyünün neticesi oldukları anlamına gelir. Bu elbette ki çok saçmadır, çünkü...</p>
  </blockquote>

  <p>Eragon sıkıntıyla kitabı kapattı. "Buna zamanım yok. Çok kabir kitap ve ben de çok yavaş okuyorum. Çoktan birkaç bölümünü bitirdim ama içinde Kuthian Kayası veya Ruhlar Dehliziyle ilgili bir şey görmedim."</p>

  <p>Solembum bir süre onu süzdü. "Onu senin için bir başkasından okumasını rica edebilirsin ve Domia abr Wyrda'nın içinde eğer bir sır varsa, onu görebilecek tek kişi sen olabilirsin."</p>

  <p>Eragon'un içinden küfretmek geçti. Tabureden fırlayıp yeniden çadırda volta atmaya başladı. "Neden bütün bunları bana daha önce söylemedin?"</p>

  <p>"Önemliymiş gibi gelmedi. Dehliz veya kayayla ilgili tavsiyemin bir yardımı olup olmayacağı ya da bu bilginin nereden geldiğinin veya nereden geldiğini bilmemenin bir şey değiştirmeyeceği gibi!"</p>

  <p>"Ama eğer bunun Ruhlar Dehliziyle ilgili bir şeyler sakladığını bilseydim, okumak için daha fazla zaman ayırırdım."</p>

  <p>"Ama içinde böyle bir bilginin olup olmadığını bilmiyoruz," dedi Solembum. Diliyle yalayarak bıyıklarını düzeltti. "Kitabın Kuthian Kayası veya Ruhlar Dehliziyle hiç ilgisi olmayabilir. Kim bilir? Ayrtca, zaten okuyormuşsun. Eğer kitapta senin için önemli olabilecek bir bilgi olduğunu hissettiğimi söylesem (dikkat et, başka bir şey değil) gerçekten okumak için daha fazla zaman ayırır mıydın? Hı?"</p>

  <p>"Belki ayırmazdım... ama yine de bana söylemeliydin."</p>

  <p>Kedi adam ayaklarını göğsünün altına kıvırdı ve cevap vermedi.</p>

  <p>Eragon kaşlarını çattı, kitabı kaparcasına aldı, parçalamak geçiyordu içinden. "Hepsi bu kadar olamaz. Vermeyi unuttuğun başka bilgi de olmalı."</p>

  <p>"Çok vardır, ama hiçbiri sanırım bununla ilgili değil."</p>

  <p>"Alagaesia'da yaptığın bütün seyahatlerde, Angela'yla birlikte olsun olmasın, bu gizemi açıklamaya yardım edebilecek hiçbir şeyle karşılaşmadın mı? Ya da Galbatorix'e karşı kullanabileceğimiz kadar bir şey?"</p>

  <p>"Seni buldum, değil mi?"</p>

  <p>"Bu hiç komik değil," diye homurdandı Eragon. "Kahretsin, başka bir şeyler daha biliyor olmalısın."</p>

  <p>"Bilmiyorum."</p>

  <p>"Düşün o zaman! Galbatorix'e karşı kullanabileceğim bir şey bulamazsam kaybedeceğiz Solembum. Kaybedeceğiz. Varden'lilerin çoğu ve kedi adamlar da beraber ölecekler."</p>

  <p>Solembum yine tısladı. "Benden ne bekliyorsun Eragon? Olmayan bir şeyi sana sunamam. Kitabı oku."</p>

  <p>"Ben daha onu bitiremeden Urû'baen'e varmış oluruz. Kitap bile belki olmayacak."</p>

  <p>Solembum'un kulakları yassılmıştı yine. "Bu benim suçum değil."</p>

  <p>"Senin suçun olup olmaması beni ilgilendirmiyor. Ben köle düşmemek veya ölmemek için bir yol bulmaya çalışıyorum. Düşün! Başka bir şeyler daha biliyor olmalısın!"</p>

  <p>Solembum alçak sesli mırlar gibi bir hırıltı çıkardı. "Bilmiyorum. Ve..."</p>

  <p>"Bilmelisin, yoksa mahvolduk!"</p>

  <p>Eragon daha bunları söylerken kedi adamda bir değişikliğin olmaya başladığını gördü. Solembum'un kulakları dimdik olana kadar kalktı, bıyıkları gevşedi, bakışları yumuşayıp keskin pırıltısını kaybetti. Aynı esnada zihni de sıra dışı bir şekilde boşaldı, sanki bilinci durdurulmuş veya yerinden çıkarılmış gibiydi.</p>

  <p>Eragon dondu, kestiremiyordu.</p>

  <p>Sonra kış mevsimi bulutsuz bir gökyüzü altında uzanan su birikintisi kadar düz ve renksiz düşüncelerle Solembum'un kendine şunları söylediğini hissetti: "Kırkyedinci bölüm. Sayfa üç. İkinci paragraftan itibaren."</p>

  <p>Solembum'un bakışları keskinleşti ve kulakları eski halini aldı. "Ne var?" dedi sinir olmuş gibi. "Neden bana öyle alık alık bakıyorsun?"</p>

  <p>"Sen az önce ne dedin?"</p>

  <p>"Dedim ki, başka bir şey bilmiyorum. Ve bu..."</p>

  <p>"Hayır, hayır, öbürü, bölüm ve sayfayla ilgili."</p>

  <p>"Benimle dalga geçme. Ben öyle bir şey söylemedim."</p>

  <p>"Söyledin."</p>

  <p>Solembum birkaç saniye ona baktı. Sonra çok sakin bir tavırla, "Bana tam olarak ne duyduğunu söyle Ejderha Süvarisi," dedi.</p>

  <p>Eragon da olabildiğince aynı şekilde duyduklarını tekrar etti. Bitirdiğinde kedi adam bir süre konuşmadı. "Ben böyle bir şey söylediğimi hattrlamıyorum," dedi.</p>

  <p>"Ne anlama geliyor sence?"</p>

  <p>"Kırk yedinci bölümün üçüncü sayfasına bakmamız gerektiği anlamına geliyor."</p>

  <p>Eragon bocaladı ama sonra başını sallayıp sayfaları çevirmeye başladı. Bu arada söz konusu bölümü hatırlamıştı: Süvarilerin Elflerden ayrılmalarından sonra, Elflerin insanlarla arasındaki kısa savaşı takiben meydana gelenlerle ilgili bir bölümdü. Eragon bölümün başını okudu ama yapılan antlaşmaların ve müzakerelerin kuru tartışmasından başka bir şeye benzemiyordu, o da bu kısmı okumayı başka bir zamana bıraktı.</p>

  <p>Hemen ardından doğru sayfaya geldi. Eski harflerin olduğu satırları parmağıyla takip ederek ağır ağır yüksek sesle okumaya başladı:</p>

  <blockquote style="margin: 20px 0 20px 40px; border: none; padding: 0px;">
    <p>... Ada anakaranın aynı enlemindeki diğer bölgelerine kıyasla oldukça ılıman iklime sahipti. Yazları genellikle serin ve yağışlıydı ama kışlar ılık ve Spine'ın kuzeyinden gelen korkunç soğukların ulaşmadığı belli oluyordu, bu da mahsulün yıl içinde güzel güzel büyüyebilmesi anlamına geliyordu ve tüm bu göstergeler doğrultusunda toprak verimli ve zengindi (zaman zaman patladığı bilinen ateş saçan dağların bir faydası olarak adayı kalın bir kül tabakasıyla kapladığı bilinir). Ayrıca ormanlar ejderhaların av olarak tercih ettiği iri av hayvanlarıyla doluydu ki, bunların çoğunu Alagaesia'nın başka yerlerinde görmek mümkün değildi.</p>
  </blockquote>

  <p>Eragon durdu. "Bunların hiçbiri konumuzla ilgili görünmüyor."</p>

  <p>"Okumaya devam et."</p>

  <p>Kaşları çatık, Eragon sonraki paragrafa geçti:</p>

  <blockquote style="margin: 20px 0 20px 40px; border: none; padding: 0px;">
    <p>Orada, bu kaynayan kazanın, Vroengard'ın göbeğinde süvariler namı dillere destan Doru Araeba'yı kurdular.</p>

    <p>Doru Araeba! Ejderhaları, eljleri ve insanları barındıracak şekilde inşa edilen tarihteki tek şehir. Doru Araeba! Adını söylerken bile insanı heyecanlandıran şehir! Böyle bir şehir yeryüzüne hiç gelmedi ve asla da gelmeyecek, çünkü artık bitti, yıkıldı gitti, gaspçı zorba Galbatorix tarafından yerle bir edildi.</p>

    <p>Binalar Elf stilinde inşa edilmişti (daha sonraki yıllarda insan süvarilerin de etkisiyle) ama taştandılar, ahşaptan değil; ahşap yapılar okurlar için de anlaşılabileceği gibi jilet gibi keskin dişleri ve ateş püskürtebilen yaratıkların gezindiği bir yerde pek de kalıcı yapılar olmazdı. Ama Doru Araeba'nın en önemli özelliği devasa ölçüleriydi. Her bir caddesi iki ejderhanın yan yana geçebileceği genişlikteydi ve birkaç istisna dışında mekânlar ve geçitler her cüsseden ejderhayı içine alabilecek kadar büyüktü.</p>

    <p>Bunun sonucu olarak Doru Araeba böylesi büyük ölçülerde inşa edilmiş yapılarıyla öylesine engin, öylesine muazzam bir yerdi ki, bir Cüce bile görünce hayran kalırdı. Elflerin doğa sever yapısının bir yansıması olarak şehir içinde parklar ve çeşmeler boldu ve süvarilerin salon ve mekânlarının arasında birçok yüksek kuleler vardı.</p>

    <p>Şehri çevreleyen tepelerin doruklarında süvariler gözlem kuleleri ve evleri yapmışlardı (saldırılara karşı korunabilmek için); dağlarda da birden fazla ejderha ve süvarileri için iyi döşenmiş mağaralar mevcuttu; oralarda kendi türlerinden uzak özgürce yaşayabiliyorlardı. Daha yaşlı olan daha iri ejderhalar bu düzeni özellikle seviyorlardı, çünkü yalnız olmayı daha çok tercih ediyorlardı, ayrıca kazanın eteklerinden yukarılarda bir yerde yaşamak istediklerinde havalanmalarını da kolaylaştırıyordu.</p>
  </blockquote>

  <p>Çaresiz bir can sıkıntısı içinde Eragon okumayı kesti. Doru Araeba'nın tanımlandığı bu bölüm gerçekten ilginçti ama Ellesmera'da bulunduğu zamanlarda süvarilerin yaşadığı şehirle ilgili çok daha detaylı başka bölümler okumuştu. Ayrıca içinden şu anda eski yazıları çözmek de gelmiyordu, en uygun zamanlarda bile uğraştırıcı bir işti bu.</p>

  <p>"Hiç faydası yok," dedi.</p>

  <p>Solembum da en az Eragon kadar sıkılmış görünüyordu. "Pes etme. İki sayfa daha oku. Yine bir şey çıkmazsa o zaman bırakırsın."</p>

  <p>Eragon derin bir nefes alıp kabul etti. Bıraktığı yeri buluncaya dek parmağıyla satırları gezdi, sonra da sözcükleri yeniden okumaya başladı:</p>

  <blockquote style="margin: 20px 0 20px 40px; border: none; padding: 0px;">
    <p>Şehirde pek çok harikulade şey vardı: Eldimirim'in Şarkı Söyleyen Çeşme'sinden Svellhjall'ın Kristal Kale'sine, ejderhaların yuvalarına kadar; ama bütün bunların yanında bence Doru Arabea'nın en büyük zenginliği sahip olduğu kütüphanesiydi. Herkesin sandığı gibi o muhteşem yapısı nedeniyle değil (ki aslında yapı da gerçekten muhteşemdi) süvarilerin yüzyıllar boyunca yeryüzünün dört bir yanından topladıkları bilgi birikimi açısından önemliydi. Süvarilerin devrildiği devirde buraya rakip yeryüzünde sadece üç kütüphane vardı (Ilirea, Ellesmera ve de Tronjheim'daki) ve bunlardan hiçbiri büyüler ve işleyişleri konusunda Doru Arabea'dakiler kadar geniş bilgi birikimine sahip değildi.</p>

    <p>Kütüphane şehrin kuzeybatısında, Kuthian Kayası olarak da bilinen Moraeta Kulesi'nin civarındaki parkların oradaydı...</p>
  </blockquote>

  <p>Eragon'un sesi titredi ve isme bakakaldı. Bir süre sonra yeniden ama çok daha ağır okumaya devam etti:</p>

  <blockquote style="margin: 20px 0 20px 40px; border: none; padding: 0px;">
    <p>... Kuthian Kayası olarak da bilinen (bkz. on ikinci bölüm) bu yer süvari liderlerinin kendilerini dileklerini bildirmek üzere ziyarete gelen kral ve kraliçeleri ağırladığı yüce divanın bulunduğu yere çok yakındı.</p>
  </blockquote>

  <p>Eragon'un üstüne bir hayret ve korku duygusu gelip çöreklendi. Birisi veya bir şey bu bilgiyi öğrenmesini istiyordu, aynı kişi ya da şey, kılıcının yapılması için hammaddeyi bulmasını da sağlamıştı. Düşüncesi bile titremesine yetiyordu ve artık nereye gitmesi gerektiğini biliyordu ama artık bunu yapmak istediğinden o kadar da emin değildi.</p>

  <p><br /></p>

  <p>Vroengard'da onları neyin beklediğini merak etti.</p>
</body>
</html>
