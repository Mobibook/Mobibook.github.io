<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Dağ Taş Altında</h1>

  <p>Eragon omuzlarını sallayıp silkindi; silahlarını saklamak için tünik altına giydiği zincir işi zırhın üstüne rahat oturmasını istiyordu.</p>

  <p>Etraf zifiri karanlık, ağır ve basıktı. Kalın bulutlar ay ile yıldızların görünmesine izin vermiyordu. Angela'nın avucunda yaktığı kırmızı sihirli ışık da olmasa, Eragon ile Elfler bile önlerini göremeyeceklerdi.</p>

  <p>Hava nemliydi. Bir iki kere Eragon yanaklarına düşen soğuk yağmur damlalarını hissetti.</p>

  <p>Eragon yardımını isteyince Elva gülmüş ve reddetmişti. Onunla uzun uzun ve ciddi ciddi tartışmış ama bir sonuç alamamıştı. Saphira bile işe karışmıştı. Çocuk büyücünün kaldığı çadırın yanına inmiş ve koca kafasını kızdan sadece birkaç adım uzağa koyup, Elva'yı, hiç gözünü kırpmadan ışıl ışıl bakan gözlerinden birine bakmaya zorlamıştı.</p>

  <p>Elva o zaman gülmeye cesaret edememiş, ama inadından da dönmemişti. İnatçılığı Eragon'un çok canını sıkıyordu. Yine de kızın karakterindeki güce hayrandı. Hem bir süvariye, hem de bir ejderhaya hayır demek az buz bir şey değildi. O kısacık yaşamında inanılmaz acılara katlanmış, yaşadığı tecrübeler de onu en görmüş geçirmiş savaşçılarda bile ender görülecek şekilde katılaştırmıştı.</p>

  <p>Yanında Arya vardı; sırtına boynundan bağladığı bir pelerin giymişti. Eragon'un da pelerini vardı, Angela'nın da ve Blödhgarm'ın katılmaları için yanlarına kattığı, siyah saçlı Elf Wyrden'in de. Gecenin soğuğundan korunmak için böyle giyinmişlerdi, bir de şehre girmeyi başarırlarsa karşılaşacakları insanlardan silahlarını gizleyebilmek için, o kadar ileri gidebilirlerse tabii.</p>

  <p>Nasuada, Jörmundur ve Saphira, kampın kıyısına, şu an bulundukları yere kadar onlara eşlik etmişlerdi. Çadırların arasında Varden'liler, Urgallar ve Cüceler ilerleme için son hazırlıkları yapıyorlardı.</p>

  <p>"Unutma..." dedi Nasuada, nefesi yüzünün önünde buhar oluşturuyordu. "Eğer şafağa kadar kapılara ulaşamazsanız, yarın sabaha dek bekleyecek başka bir yer bulun kendinize ve sonra yeniden deneyin."</p>

  <p>"Beklemek gibi bir lüksümüz olmayabilir," dedi Arya.</p>

  <p>Nasuada kollarını ovuşturup evet der gibi başını salladı. Her zamankinden daha endişeli görünüyordu. "Biliyorum. Her neyse, siz bizimle bağlantı kurar kurmaz saldırmak için hazır bekleyeceğiz, günün hangi saati olursa olsun. Senin canın bizim için Dras-Leona'yı almaktan daha önemli, bunu unutma." Konuşurken bakışlarını Eragon'a çevirmişti.</p>

  <p>"Artık gitmeliyiz," dedi Wyrden. "Gece ilerliyor."</p>

  <p>Eragon alnını bir süre Saphira'ya dayayıp öyle durdu. "İyi avlar," dedi Saphira usulca.</p>

  <p>"Sana da."</p>

  <p>Birbirlerinden isteksizce ayrıldılar. Eragon, Angela'yı takip eden Arya ve Wyrden'e katılıp, beraberce şehrin doğu yakasına doğru kamptan uzaklaşmaya başladılar. Nasuada ve Jörmundur yanlarından uzaklaşan küçük gruba iyi dileklerde bulunup veda ettiler ve sonra her şey bir sessizliğe gömüldü; artık sadece soluklarını ve çizmelerin toprakta çıkardığı sesi duyuyorlardı.</p>

  <p>Angela elindeki ışığı Eragon'un ayaklarını görmesine yetecek kadar kısmıştı; yol üstündeki dal ve taşları görebilmek için gözlerini zorluyordu.</p>

  <p>Hiç konuşmadan yaklaşık bir saat kadar yürüdükten sonra, vardıkları noktada duran şifacı fısıltıyla, "Geldiğimizi söyleyebilirim. Uzaklıkları hesap etmekte iyi sayılmam ama aramızdaki uzaklık üç yüz metreden fazla olabilir. Bu karanlıkta herhangi bir şeyden emin olmak çok zor," dedi.</p>

  <p>Sol taraflarında, ufukta, iğne başı gibi yarım düzine kadar ışık yanıp sönüyordu. Dras-Leona yakınlarında bir yerde olduklarının tek kanıtıydı bu. Işıklar dokunacak kadar yakın duruyorlardı.</p>

  <p>Elf Wyrden yere çöküp sağ elinden eldivenini çıkarırken, Eragon iki kadınla birlikte onun yanına gitti. Wyrden avucunu toprağa koydu. Ayrılmadan önce yeraltındaki dehlizleri bulabilsinler diye Orik'in kendilerine yolladığı Cüce büyücüden öğrendiği büyülü sözleri alçak sesle mırıldanmaya başladı.</p>

  <p>Elf bununla meşgulken, Eragon da karanlıkta çevreyi tarıyor, etrafı dinliyor ve düşman kolluyordu. Yüzüne düşen yağmur damlaları sıklaşmaya başlamıştı. Savaş başlamadan önce havanın düzelmesini diledi, başlayacaksa tabii.</p>

  <p>Bir yerlerde bir baykuş gugukladı. Eragon tam Brisingr'a davranacakken kendine engel olup durdu. "Barzûl," diye mırıldandı kendi kendine. Orik'in en sevdiği küfürdü bu. Gereğinden fazla gergindi. Murtagh ve Thorn'la bir kez daha savaşması gerekebileceği düşüncesi (tek tek veya beraber) onu germişti.</p>

  <p>"Böyle devam edersem zaten yenilirim herhalde," diye düşündü. Bunu aklına getirip, nefes alıp verişlerini yavaşlattı ve Glaedr'ın kendisine öğrettiği, duygularına hâkim olabilmeyle ilgili ilk alıştırmayı uygulamaya başladı.</p>

  <p>Eragon göreve gönderildiğini ona söylediğinde yaşlı ejderha pek sevinmemiş ama karşı da çıkmamıştı. Birkaç olasılık üzerinde aralarında konuştuktan sonra Glaedr ona, "Gölgelerden kendini sakın Eragon," diye tembih etti. "Tuhaf yaratıklar saklanmak için gölgeleri seçer." Eragon bu sözü hiç de cesaret verici bulmamıştı.</p>

  <p>Bir eli kılıcın kabzasında, yüzünde biriken ıslaklığı sildi. Eldiveninin derisi sıcacıktı, yüzünde yumuşaklığını hissetti.</p>

  <p>Elini indirip başparmağını kılıç kemerine geçirdi. İçine mıhlanmış on iki kusursuz elmasın ağırlığını bariz şekilde hissettiği Bilge Beloth'un kemeri. O sabah ağıla gitmiş, aşçılar tavuklarla koyunları orduya kahvaltı hazırlamak için boğazlarken, o da ölen hayvanların enerjilerini değerli taşlara aktarmıştı. Bunu yapmaktan nefret ediyordu; telepatiyle bir hayvanın zihnine ulaştığında (hâlâ kafası koparılmamışsa) zavallının bütün korku ve acısı kendisine geçiyor, hayvan hiçliğe karışırken sanki kendi de ölüyormuş gibi oluyordu. Korkunç, insanı paniğe boğan bir duyguydu. Hayvanları rahatlatmak için onlara eski dilde sözcükler fısıldamıştı hep. Bazen işe yaramıştı, bazen de değil. Hayvanlar zaten ölecekti ve Eragon'un da onların enerjisine ihtiyacı vardı ama yine de bu işlemden nefret ediyordu, çünkü onların ölümünden kendisi sorumluymuş gibi geliyordu. Kendisini kirli hissettiriyordu.</p>

  <p>Kemerin çeşitli hayvanlardan yüklenen enerjiyle eskisinden daha ağırlaştığını fark etmişti. İçindeki pırlantalar değersiz bile olsalar, Eragon için kemer, içine yüklenen onlarca can yüzünden altından bile değerli olurdu.</p>

  <p>Wyrden ilahi gibi tılsımı mırıldanmayı bitirince Arya sordu: "Onu buldun mu?"</p>

  <p>"Bu taraftan," dedi Wyrden ayağa kalkarak.</p>

  <p>Bir rahatlık ve heyecan duygusu sardı Eragon'u. Jeod haklıydı!</p>

  <p>Wyrden onların önüne düşüp, bir yoldan ve birkaç küçük tepeden geçirdi, sonra arazide ilk anda fark edilmeyen sığ bir çukurluğa getirdi. "Tünelin ağzı buralarda bir yerde olmalı," dedi Elf ve çukur bölgenin sağ tarafını işaret etti.</p>

  <p>Şifacı aramayı kolaylaştırmak için elindeki ışığın parlaklığını biraz artırdı. Ardından Eragon, Arya ve Wyrden toprağı ellerindeki sopalarla dürterek çukurun kenarı boyunca tarama işlemine giriştiler. Eragon tam iki kez kaval kemiğini huş ağaçlarının kırık dallarına sıyırdı; duyduğu acıdan nefesi kesilmişti. Keşke bacak zırhını giyseydim diye düşündü, onları kalkanıyla birlikte kampta bırakmıştı, şehre girdikleri zaman onlarla çok dikkat çekerdi.</p>

  <p>Yirmi dakika boyunca çevreyi araştırdılar; başladıkları noktadan ilerleyerek etrafı baştan aşağı taradılar. Sonunda Eragon bir metal sesi duydu ve Arya alçak sesle seslenerek, "Burada," dedi.</p>

  <p>Diğerleriyle birlikte Arya'nın yanına gitti hemen. Arya çukurun iç kenarında otları fazla uzamış bir yerin yanında duruyordu. Arya otları yarıp, bir buçuk metreye bir metre kadar girişi taşlarla belirlenmiş tüneli ortaya çıkardı. Karanlık boşluk, paslı demirden ızgara kapıyla kapatılmıştı.</p>

  <p>"Bakın," dedi Arya yeri göstererek.</p>

  <p>Eragon yere bakınca, tünelden çıkan bir patika fark etti. Şifacının elindeki tuhaf kırmızı ışıkta bile Eragon bunun üzerinden defalarca geçildiğini anlayabiliyordu. Bir ya da birden fazla kişi Dras-Leona'ya girip çıkmak için gizlice tüneli kullanıyor olmalıydı.</p>

  <p>"Dikkatli yaklaşmalıyız," diye fısıldadı Wyrden.</p>

  <p>Angela boğazından homurtuya benzer hafif bir ses çıkardı. "Ya başka nasıl ilerlemeyi düşünüyordun? Çalan borazanlar ve müjdeyi veren habercilerin eşliğinde mi? Pes!"</p>

  <p>Elf karşılık vermemek için kendini tuttu ama bayağı huzursuz görünüyordu.</p>

  <p>Arya ile Wyrden mazgalı açıp dikkatle tünelin içine girdiler. Her ikisi de kendi sihirli ışıklarını yakmışlardı. Başlarının üstünde yanan alevsiz küreler küçük kırmızı güneşlere benziyordu ama saçtıkları ışık birkaç kömürün vereceğinden fazla değildi.</p>

  <p>Eragon biraz arkada kalıp Angela'ya sordu: "Elfler neden sana bu kadar saygı duyuyor? Senden neredeyse korkuyor gibiler."</p>

  <p>"Saygıyı hak etmiyor muyum sence?"</p>

  <p>Eragon bocaladı. "Bir gün bana kendinden bahsetmek zorunda kalacaksın, bunu sen de biliyorsun."</p>

  <p>"Nereden biliyorsun?" Eragon'u itip tünele girdi, pelerini ardından bir Lethrblaka'nın kanatları gibi dalgalanmıştı.</p>

  <p>Eragon kafasını sallayıp kadının arkasından tünele girdi.</p>

  <p>Kısa boylu şifacı kadının başını çarpmamak için fazla eğilmesine gerek kalmamıştı ama Eragon diğer iki Elfle birlikte romatizmalı yaşlı adamlar gibi kamburunu çıkararak girmek zorunda kalmıştı. Tünel boş sayılırdı. Zemin ince bir toz tabakasıyla kaplıydı. Tünel ağzına yakın, sağda solda birkaç dal ve taş, hatta bir kenarda soyulmuş yılan derisi vardı. Dehliz sazlık ve rutubet kokuyordu.</p>

  <p>Eragon ile arkadaşları mümkün olduğunca sessiz olmaya çalışarak ilerliyorlardı ama tünelde her takılma ve tökezleme yankılanıyor, tüneli sanki canlıymışlar gibi iç çekiş ve mırıltılı, birbirine karışan seslerle dolduruyorlardı. Bu fısıltılar attıkları her adımda sanki etrafları kendilerine seslenen ruhlarla çevriliymiş gibi hissetmesine neden oluyordu.</p>

  <p>Çizmesini bir taşa çarpıp kılak diye çıkan yüksek ses tünelin öbür ucunda onlarca kere yankılanınca, "İyi ki sessizce birilerine yaklaşmaya çalışıyoruz," diye eğlendi içinden.</p>

  <p>"Pardon," dedi, herkes dönüp kendisine bakınca.</p>

  <p>Yüzünde çarpık bir gülümseme belirdi. En azından Dras-Leona 'nın altındaki tuhaf seslerin nedenini artık biliyoruz. Bunu döndüğünde Jeod'a söylemeliydi.</p>

  <p>Tünelde epeyce ilerledikten sonra Eragon dönüp çoktan karanlıkta kalan girişe baktı; içerdeki kasvet sanki dünyanın üstüne çökmüş bir battaniye gibi elle tutulur derecede hissediliyordu. Bir de bu durum birbirine yakın duvarlar ve alçak tavanla birleşince kendini iyice kapana kısılmış, köşeye sıkışmış gibi hissediyordu. Normalde kapalı yerlerde kalmakla ilgili bir sorunu yoktu ama tünel ona Roran'la birlikte Ra'zac'a karşı savaştıkları Helgrind'deki üstünkörü oyularak açılmış geçitleri hatırlatmıştı, hiç de hoş bir anı değildi.</p>

  <p>Derin bir nefes alıp verdi.</p>

  <p>Tam devam etmek üzereyken karanlığın içinde tıpkı bir çift bakır rengi ay taşı gibi parlayan iki koca göz fark etti. Brisingr'a davranıp kılıcı birkaç santim çekmişti ki, Solembum patilerinin üstünde sessizce yürüyerek ortaya çıktı.</p>

  <p>Kedi adam ışığın yanına gelip durdu. Kara uçlu kulaklarını oynattı, çene kemikleri ayrık, ağzı açıktı.</p>

  <p>Eragon rahatladı ve kedi adamı başıyla selamladı. Tahmin etmeliydim. Angela nereye gitse, Solembum hep peşinde olurdu. Eragon yine şifacı kadının geçmişini düşünmeden edemedi: Kadın acaba kedinin bu saygısını nasıl sağlamıştı?</p>

  <p>Grup uzaklaştıkça Solembum yine gölgeler arasında kalmış ve Eragon onu artık iyi göremez olmuştu.</p>

  <p>Kedi adamın sırtını kolladığını bilerek, rahatlamış vaziyette adımlarını sıklaştırıp arkadaşlarına yetişmeye çalıştı.</p>

  <p>Grup şehirden ayrılmadan önce, Nasuada onları, şehirdeki asker sayısı, nerede konuşlandıkları, görevleri ve alışkanlıkları hakkında bilgilendirmişti. Onlara ayrıca Murtagh'ın yattığı yeri, ne yiyip içtiğini ve hatta bir önceki gece ruh halinin nasıl olduğunu bile söylemişti. Verdiği bilgiler son derece detaylıydı. Bunu nasıl becerdiği sorulduğunda gülümsemiş ve geldiklerinden beri kedi adamların kendileri için Dras-Leona'da ajanlık yaptıklarını söylemişti. Eragon ile arkadaşları Dras-Leona'ya sızınca kedi adamlar onları güney kapısına götürecekler ama mümkün olduğunca imparator'a görünmeyeceklerdi, çünkü o zaman Nasuada'ya eskisi gibi bilgi taşıyamazlardı. Yoksa, ortalıkta dolaşan, biraz irice bir kedinin aslında düşman bir ajan olduğu kimin aklına gelirdi?</p>

  <p>Nasuada'nın anlattıkları üstünde yeniden düşününce Eragon, Murtagh'ın zaaflarından birinin hâlâ geceleri uyuma ihtiyacı duyması olduğunu fark etti. Onu bugün yakalar ya da öldüremezsek, bir dahaki seferinde, onu gece yarısı uyandırmanın bir yolunu bulmalıyız, hatta yapabilirsek bir geceden fazla bu işi tekrarlamalıyız. Üç dört gece doğru dürüst uyuyamazsa savaşırken fazla gücü olmaz.</p>

  <p>Sürekli yürüyerek tüneli geçmeye devam ettiler. Tünel dümdüzdü, ne bir yere sapıyor, ne de kıvrılıyordu. Eragon yürürken zeminde yukarı doğru hafif bir eğim olduğunu hissediyordu (zaten böyle olması mantıklıydı, çünkü şehrin lağımını dışarı taşımak üzere tasarımlanmıştı) ama tam da emin değildi.</p>

  <p>Bir süre sonra ayaklarının altında toprak yol yumuşamaya ve sanki kil gibi çizmelerine yapışmaya başladı. Tavandan sular damlıyor, bazen ensesini yalıyor, sırtından aşağı sanki soğuk bir parmak geziniyormuş gibi süzülüyordu. Bir ara, çamurda kaydı, tutunmak için duvara dokununca eline kaygan bir tabaka geldi.</p>

  <p>Ne kadar olduğu anlaşılmayan bir zaman geçmişti. Bir saattir tünelde olmalıydılar ya da on saattir. Belki de sadece birkaç dakika geçmişti. Artık gerçek olan hangisiyse, Eragon'un omuzları ve boynu yarı kambur yürümekten ağrıyordu; ayrıca aynı gülkurusu rengi taşlara bakmaktan bıkmıştı.</p>

  <p>Sonunda yankılar zayıflamaya ve seyrelmeye başladı. Bir süre sonra tünel büyük dikdörtgen biçiminde bir yere çıktı; mekânın yarım kubbeli bir tavanı vardı, en üst noktası beş metre kadar yükseklikteydi. İçerisi boştu, sadece bir köşede çürümeye yüz tutan bir fıçı duruyordu. Karşılarında ise, birbirinin eşi kemerli bir geçitle küçük ve karanlık üç benzer mekâna açılıyordu. Onların nereye gittiğini Eragon bilmiyordu.</p>

  <p>Grup durmuştu. Eragon yavaş yavaş sırtını dikleştirip ağrıyan kaslarını gererken yüzünü buruşturdu.</p>

  <p>"Bu iş Erst Kırsakal'ın planının bir parçası olamaz," dedi Arya.</p>

  <p>"Hangi yolu takip edeceğiz?" diye sordu Wyrden.</p>

  <p>"Açık değil mi?" dedi şifacı kadın. "Sol taraftakini tabii. Her zaman soldakine sapılır." Böyle söyleyerek birbirinin eşi kemerli geçitlerden kendi seçtiğine doğru yürümeye başladı.</p>

  <p>Eragon sormadan edemedi. "Neye göre sol taraf? Eğer diğer taraftan bakıyorsan, sol..."</p>

  <p>"Sol sağ olacaktır, sağ da sol olacaktır, evet, evet," dedi kadın. Gözlerini kıstı. "Bazen yaşına göre pek akıllı oluyorsun Shade Katili... Pekâlâ, senin söylediğin yolu takip edelim bakalım; ama sabahtan akşama kadar içinde dolanıp durursak uyarmadı deme."</p>

  <p>Eragon aslında ortadaki yolu denemek isterdi, yukarıya sokaklara onları ulaştıracak olan yol büyük olasılıkla buydu ama şifacı kadınla tartışmaya girmek istemedi. "Hangisi olursa olsun, merdivenleri nasılsa yakında buluruz," diye düşündü. Dras-Leona'nın altında o kadar oda olmasa gerek.</p>

  <p>Elindeki sihirli ışığı havaya kaldıran Angela öne düştü. Wyrden ve Arya da arkasından geliyordu. Eragon grubun en arkasındaydı.</p>

  <p>Sağdaki oda dışardan göründüğünden daha genişti. Yan tarafa doğru altı metre kadar genişliyor, sonra kıvrılıyor, ardından yeniden devam ediyor ve orada içi boş şamdanlarla dolu bir koridorla son buluyordu. Koridorun sonunda bir başka küçük oda ve açıldığı üç kemerli geçit vardı ve onların her biri de başka odalara ve daha fazla kemerli geçitlere açılıyor, bu böylece devam ediyordu.</p>

  <p>Hayretlere düşerek, "Bunları kim inşa etti böyle ve neden acaba?" diye düşündü. Gördükleri bütün odalar terk edilmiş gibiydi, eşya yoktu. İlkinde buldukları tek şey, iki bacaklı bir tabureydi ki, onu da Eragon çizmesiyle şöyle bir dürtünce dağılmıştı. Bir de, bir köşede örümcek ağlarından görünmeyen kırık çanak çömlek yığını vardı.</p>

  <p>Angela hangi yöne gitmesi gerektiğini biliyormuş gibi hiç tereddüt göstermeden sağ taraftaki yolu seçti. Eragon itiraz edecekken aklına kadınınkinden daha iyi bir yöntem gelmediğini fark etti.</p>

  <p>Şifacı kadın duvarlar arasında eşit aralıklarla yerleştirilmiş yedi kemerli geçidin bulunduğu daire şeklindeki bir odaya gelince durdu. Bu geçitlerin devamında kendi geldikleri de dâhil, yedi tane koridor daha uzanıyordu.</p>

  <p>"Hangisinden çıktığımızı işaretle, yoksa tamamıyla karıştıracağız," dedi Arya.</p>

  <p>Eragon koridora gidip Brisingr'ın ucuyla taştan duvarın üstüne bir çizgi attı. Bir yandan da karanlığın içinde gözlerini gezdirip Solembum'un orada olup olmadığına baktı ama izi bile yoktu. Eragon kedi adamın labirenti andıran yollardan birine sapıp kaybolmamış olmasını diledi. Onunla telepati kurmayı da düşündü ama son anda tuttu kendini; varlığını bir başkası da hissedecek olsa, İmparatorluk'a bulundukları yeri haber verebilirlerdi.</p>

  <p>Angela, "Ah!" diye bağırdı. Parmak uçlarında yükselip elindeki sihirli ışığı mümkün olduğunca havaya kaldırınca çevrede gölgeler de yer değiştirmişti.</p>

  <p>Eragon, Arya ve Wyrden'le beraber odanın ortasına doğru koştu. "Ne oldu?" diye sordu fısıltıyla.</p>

  <p>"Tavan," diye mırıldandı Arya. "Tavana bak."</p>

  <p>Söyleneni yapmış ama eski, üstü rutubetle yosunlaşmış taş bloklardan başka bir şey görememişti; üstünde o kadar fazla çatlak vardı ki, uzun zaman önce çökmüş olmaması hayret vericiydi.</p>

  <p>Sonra bakışları başka yere kaydı ve manzara karşısında soluğu kesildi.</p>

  <p>O çatlak sandığı şeyler çatlak değil, derin oyuklar halinde yazılmış eski harflerdi, satır satır. Çok küçük ve düzgün yazılmışlardı, keskin köşeli ve alta doğru düzgün çekilmiş uzatmaları vardı. Üstünü kaplayan küf tabakası ve aradan geçen yüzyıllar yazıların bazı yerlerini yok etmişti ama çoğu hâlâ okunuyordu.</p>

  <p>Eragon harfleri okuyabilmek için biraz uğraştı ama sadece birkaç kelimeyi sökebildi ve söktüklerinin söylenişleri de kendi dillerinden farklıydı. "Ne diyor burada?" diye sordu. "Derviş dili mi bu?"</p>

  <p>"Hayır," dedi Wyrden. "Bu senin halkının çok eskiden yazıp konuştuğu bir dil ama farklı bir şiveyle: Dindar Tosk'un."</p>

  <p>İsim Eragon'a bir şeyler çağrıştırmıştı. "Roran'la birlikte Katrina'yı kurtardığımızda Helgrind rahiplerinin Tosklar hakkında bir kitaptan bahsettiğini duymuştuk."</p>

  <p>Wyrden başını salladı. "Bu onların kutsal kitabı. Tosk, Helgrind'e dini yerleştiren ilk kişi değildi ama inanç ve ibadete bir düzen getiren ilk kişiydi ve pek çok kişi peşinden gitti. Helgrind'e inananlar onu peygamber olarak kabul ederler. Ve bu (Elf kollarını açmıştı) Tosk'un hikâyesi. Doğumundan ölümüne dek: Müritlerinin kendi mezhebi dışındakilerle hiç paylaşmadıkları haliyle gerçek hikâyesi."</p>

  <p>"Bunlardan çok şey öğrenebilirdik," dedi Angela, gözlerini tavandan bir an bile ayırmadan. "Eğer biraz zamanımız olsaydı..." Eragon kadının ilgilenip etkilendiğini görünce şaşırmıştı.</p>

  <p>Arya yedi koridora göz attı. "Sadece bir dakika o zaman, ama çabuk oku."</p>

  <p>Angela ile Wyrden eski yazıları büyük bir dikkat ve ciddiyetle okurlarken, Arya kemerli geçitlerden birine gidip alçak sesle, bulmak ve yer tespit etmeyle ilgili tılsımlı sözler söylemeye başladı. Bitirince bir süre durup başı önünde bekledi, sonra bir sonraki geçide yürüdü.</p>

  <p>Eragon yazıları bir süre daha inceledi. Sonra kendilerini oraya getiren koridorun başına gitti, bir duvara yaslanıp beklemeye başladı. Taşların soğuğu omuzlarını buz gibi yapmıştı.</p>

  <p>Arya dördüncü geçidin önünde durdu. Artık kulağa daha tanıdık gelen sihirli sözcükler havada esen hafif bir meltem gibi yükselip hafifliyordu.</p>

  <p>Yine bir şey olmamıştı.</p>

  <p>Eragon sağ elinin üstünde bir gıdıklanma hissederek aşağı baktı. Eldiveninin üstünde kocaman, kanatsız bir çekirge duruyordu. Böcek gerçekten çok çirkindi: Siyah, bitki soğanı gibi ince uzun, testere dişlisi gibi sivri tüylerle kaplı bacakları ve dev gibi kafatasım andıran bir başı vardı. Kabuğu yağ gibi parlıyordu.</p>

  <p>Eragon ürperdi, tüyleri diken diken oldu, hemen kolunu silkeleyip çekirgeyi karanlığın içine fırlattı.</p>

  <p>Böceğin düştüğü yerden tap diye boğuk bir ses gelmişti.</p>

  <p>Beşinci koridor önceki dördünden farklı çıkmamıştı. Arya, Eragon'un durduğu koridoru geçip, yedincisinin önüne geldi.</p>

  <p>Ama sihirli sözcükleri mırıldanmaya başlamadan, koridorların öte tarafında boğuk bir çığlık duyuldu. Ses sanki her yönden geliyormuş gibi yankılamıştı içeride; sonra onu bir tıslama, bir şaplak ve Eragon'un tüylerini diken diken eden tiz bir çığlık daha takip etti.</p>

  <p>Angela hızla arkasına döndü. "Solembum!"</p>

  <p>Dördü birden aynı anda kılıçlarını çekmişlerdi.</p>

  <p>Eragon odanın ortasına doğru geriledi. Gözleri bir geçitten diğerine gidip geliyordu. Avucundaki gedwey ignasia gıdıklanıyor, sinek ısırmış gibi kaşınıyordu. Faydasız bir uyarıydı, çünkü nerede, nasıl bir tehlike var ona söyleyemiyordu.</p>

  <p>"Bu taraftan," dedi Arya, yedinci geçide doğru giderken.</p>

  <p>Şifacı kadın harekete geçmemekte direndi. "Hayır!" diye fısıldadı hararetli bir halde. "Ona yardım etmeliyiz!" Eragon kadının elinde uzun bir hançer olduğunu fark etti. Tuhaf, renksiz bir metalden olan kılıç ışıkta tıpkı değerli bir taş gibi parlıyordu.</p>

  <p>Arya kızdı. "Eğer Murtagh burada olduğumuzu öğrenecek olursa..."</p>

  <p>Olay öyle çabuk ve sessiz bir şekilde gelişmişti ki, eğer Eragon doğru tarafa bakıyor olmasaydı asla fark etmeyecekti: Üç farklı koridorun duvarları arasında gizli altı kapı ardına kadar açılıp, içinden fırlayan otuz kadar kapkara giyimli, elleri kılıçlı adam üstlerine doğru koşuyorlardı.</p>

  <p>"Letta!" diye bağırdı Wyrden ve adamlar sanki önlerindekiler duvara toslamışlar gibi durunca onlara bindirdiler.</p>

  <p>Sonra saldıranların geri kalanı üstlerine atladılar.</p>

  <p>Büyü yapmaya vakit yoktu. Eragon bir kılıç hamlesine karşı peri alarak kendini korudu ve daire gibi çevirip sinsice bir hareketle saldırganın kafasını kesti. Ötekiler gibi adam da yüzünü bir peçeyle gizlemişti, dolayısıyla sadece gözleri görünüyordu. Adamın başı yere yuvarlanırken peçesi de dalgalanmaktaydı.</p>

  <p>Brisingr'ın ete gömülüp kana bulandığını görünce Eragon rahat bir nefes almıştı. Bir an için rakiplerinin büyü veya zırhla korunuyor olmalarından korkmuştu ya da daha kötüsü, insandan farklı bir yaratık olabileceklerinden.</p>

  <p>Elindeki kılıcı başka bir adamın daha kaburgalarına daldmp şişledikten sonra, tam dönüp iki saldırganla yüzleşmek üzereyken, beklenmedik bir yerden savrulan kılıç havada boğazına doğru uçtu. Kendisini mutlak bir ölümden kesinlikle üstündeki sihirli kalkan korumuştu ama ensesinden sadece bir iki santimle sıymp geçen kılıç Eragon'u geri geri gitmek zorunda bırakmıştı.</p>

  <p>Ama kendisini şaşırtan şey, kılıcı sapladığı adamın hâlâ yanında dikiliyor olmasıydı; böğründen aşağı kanlar akıyor olmasına karşın, kılıcın açtığı yaradan habersiz gibiydi.</p>

  <p>Bir korktu çöktü Eragon'un üstüne. Bütün gücüyle üç farklı yönden gelen hamleleri karşılarken, bir yandan da, "Acı hissetmiyorlar!" diye bağırdı. Kendisini duyan varsa dahi kimsenin karşılık verecek hali yoktu.</p>

  <p>Konuşmakla daha fazla zaman harcamadı. Sırtını kollamaları için arkadaşlarına güvenip bütün dikkatini önündeki adamlara verdi.</p>

  <p>Hamleler yaptı, periler aldı, saldırdı. Brisingr'ı sanki ağırlığı birkaç gramdan fazla değilmiş gibi savuruyordu. Normalde olsa önüne çıkan herkesi anında öldürebilirdi ama düşmanlarının acıya tepkisiz olmaları demek, ya başlarının vurulması gerektiği, ya kılıcın kalbine saplanması ya da yara açtıktan sonra tutup kanlan boşalıp cansız kalana dek onları öyle tutması gerektiği anlamına geliyordu. Yoksa saldırganlar kendi yaralarından habersiz onları öldürene kadar saldırmaya devam edeceklerdi. Adamların kalabalık olması, saldırıları savurup karşılık vermeyi zorlaştırıyordu. Kendini savunma işini üstündeki sihirli kalkana bırakabilirdi ama bu da Brisingr'ı sallamak kadar yorardı onu. Ayrıca kalkanının ne zaman zayıflayacağını tahmin edemiyordu (çünkü bir noktada enerjisi bitecekti, işte o zaman onu öldürürlerdi); üstelik kalkana daha sonra ihtiyacı olacaktı. Bu sebeplerden dolayı, sanki tek darbede yaralanıp ölebilirmiş gibi, bütün yapılan saldırıları aynı dikkat ve önemle karşılıyordu.</p>

  <p>Koridorların içinde gizli geçitlerden gittikçe daha fazla kara giysili savaşçı geliyordu. Eragon'un etrafını sarmışlar, sayıca ağırlıklarıyla onun gerilemesine sebep oluyorlardı. Bacaklarına sarılan eller ve kollar onu neredeyse hareketsiz bırakacaktı.</p>

  <p>Oromis'in öğrettiği on iki ölümcül sözden birini söyleyerek, "Kverst!" dedi soluk soluğa. Tahmin ettiği gibi tılsım etkili olmamıştı: Adamlar doğrudan yapılan büyülü saldırılara karşı korunma altındaydılar. Hemen Murtagh'ın bir keresinde kendi üstünde denediği bir tılsıma başvurdu: "Thrysta vindr!" Adamlara dolambaçlı yoldan yapılan bir hamleydi bu: Onlara doğrudan kendisi saldırmıyor, üzerlerine güçlü hava akımı yolluyordu. Ama işte, işe yaramıştı!</p>

  <p>İçerisi ani bir rüzgâr esintisiyle doldu. Eragon'un saçları, pelerini havalanmıştı. Yakınında duran adamları kendi silah arkadaşlarının üstüne uçurmuş, önü üç metre kadar açılmıştı. Gücü epey azalmıştı ama kendisini savunmasız bırakacak kadar değildi.</p>

  <p>Diğerlerinin ne yaptığını görmek için döndü. Adamların üstlerindeki koruyucu kalkana çare bulan ilk kendisi değildi: Wyrden'in sağ kolundan şimşekler çıkıyor, önünde durma şanssızlığına uğrayan herkesi yakıyordu. Enerji yüklü parlak elektrik kurbanlarının üstüne düşerken sanki sıvıymış gibi akışkanımsı bir görünüm ortaya çıkıyordu.</p>

  <p>Ama odaya hâlâ bir sürü adam akın etmekteydi.</p>

  <p>"Bu taraftan!" diye bağırdı Arya ve yedinci koridora doğru koştu; baskına uğramadan önce burayı inceleme fırsatı bulamamıştı.</p>

  <p>Wyrden peşinden gitti, Eragon da öyle. Angela en arkadan geliyordu; topallıyor, yaralı omzunu tutuyordu. Peşlerindeki kara giysili adamlar bir süre odada etraflarına bakınıp bocaladılar. Sonra haykırarak takibe geçtiler.</p>

  <p>Eragon koridora doğru harekete geçerken, adamları savuşturmaktan başka öldürmesini de sağlayacak, önceki büyünün bir başka türünü düşünmeye çalıştı. Çabucak bir tanesini aklında oluşturup, birkaç saldırgan görür görmez kullanmak üzere hazır tuttu.</p>

  <p>"Kim bu adamlar?" diye düşünüyordu. Kaç kişiler acaba?</p>

  <p>Yukarıda soluk mor bir ışıkla yanan açıklık bir yer olduğunu fark etti. Kafası onun ne olabileceğiyle meşgulken, şifacı kadının yüksek sesle bağırdığını duydu. Ardından portakal rengi, donuk bir ışık parladı, insanı korkudan zıplatan bir güm sesi duyuldu ve ortalığı bir sülfür kokusu sardı.</p>

  <p>Eragon arkasına dönünce beş adamın şifacı kadını sürükleyerek koridorun içinde bir kapıdan çıkardıklarını gördü. "Hayır!" diye haykırdı Eragon, ama daha onları durduramadan, kapı açıldığı gibi sessizce kapanıp, duvar yeniden örüldü ve eski geçilmez halini aldı.</p>

  <p>"Brisingr!" diye seslendi; kılıç alevlenerek karşılık verdi. Namlusunu duvara değdirip bir kapı açmak ve duvardan geçmek istedi. Ama çok kalındı ve kesmek zaman alıyordu. Harcamayı göze alabileceğinden daha fazla enerji vermesi gerektiğini kısa zamanda anladı.</p>

  <p>O sırada Arya yanında belirdi. Kapının az önce olduğu yere elini koyup mırıldanmaya başladı: "Ladrin." Açıl. Kapı inatla açılmıyordu ama Eragon bunu denemeyi ilk kendisi düşünemediği için utanmıştı.</p>

  <p>Peşlerindekiler çok yaklaşmışlardı. Arya'yla birlikte dönüp onlarla yüzleşmekten başka çareleri kalmamıştı. Eragon ürettiği sihirli sözleri kullanmayı düşündü ama koridor ancak iki adamı karşısında görebileceği kadar genişti. Hepsini birden göremediği için diğerlerini öldürmesi mümkün olmayacaktı. Sihirli sözleri şimdilik kendine saklamanın ve savaşçıların hepsini birden haklayabileceği başka bir yerde kullanmanın daha iyi olacağına karar verdi.</p>

  <p>Arya'yla birlikte, iki adamın kafasını kestiler. Sonra yerdeki cesetlerin üstünden geçip yaklaşan iki tanesinin daha üzerine atladılar. Kısa sürede altı adam daha öldürdüler ama adamların ardı arkası kesilmiyor gibiydi.</p>

  <p>"Buradan gidelim!" dedi Wyrden.</p>

  <p>"Stenr slauta!" diye bağırdı Arya. Koridor boyunca (bulundukları yerden yukarıya birkaç metre boyunca) duvarlar patlayıp taşlar dehlize saçılmıştı. Sivri taş parçası sağanağı kara giysili adamların bir yere sinip beklemelerine neden olmuş, bu arada birkaçı da yaralanıp yere düşmüştü.</p>

  <p>Eragon ve Arya, koridorun sonundaki açıklığa doğru koşan Wyrden'in peşinden gitmek üzere harekete geçti. Elf kendilerinden sadece on metre uzaktaydı.</p>

  <p>Ve üç metre...</p>

  <p>Ve bir metre...</p>

  <p>Ve derken, yerdeki çukurlardan ve tavandan, mor renkli mızrak ucu gibi sivri ametistler fırlayıp Wyrden'i kıskıvrak hapsetti. Bedeninin etrafındaki tılsımlı koruma kalkanı diken gibi kristallerin batmasını önlediğinden sivri uçlar kendisinden bir iki santim uzakta duruyor ve Elf koridorun ortasında sanki yüzer gibi görünüyordu. Ardından, çakarak ortaya çıkan bir enerji, bütün uçlara doğru yayıldı, iğne gibi sipsivri ametistler göz alıcı bir ışıltıyla parladı ve tuhaf bir çatırtıyla hedefi vurdu.</p>

  <p>Wyrden haykırarak yere yıkılmış, elindeki sihirli ışığı sönmüştü. Artık kıpırdamıyordu.</p>

  <p>Eragon sivri uçların önüne geldiğinde durabilmek için ani fren yapıp inanamayan gözlerle manzaraya baktı. Onca savaşa katılmıştı ama daha önce hiçbir Elfi ölürken görmemişti. Wyrden, Blödhgarm ve diğer Elfler öyle mükemmeldiler ki, nedense Eragon onların sadece Galbatorix veya Murtagh'la savaşırken ölebileceğine inanmıştı.</p>

  <p>Arya da aynı şekilde şaşırmış gibiydi ama kendini çabuk toparladı. "Eragon," dedi telaşla. "Brisingr'la bize yürüyebileceğimiz kadar bir yol aç."</p>

  <p>Eragon anlamıştı. Kılıcı onunkinden farklıydı; kristal görünümlü, sivri uçlardaki kötü sihir her neyse, etkilenmeyecek özellikteydi.</p>

  <p>Kolunu geri çekip elinden geldiğince güçlü savurdu. Yarım düzine kadar sivri uç, Brisingr'ın elmas gibi sert ve parlak kenarına çarpıp dağıldılar. Kırılırlarken ametist taşlarından çanı andıran bir ses çıkmış, yerlere saçılırken de buz kırıkları gibi şıkırdamışlardı.</p>

  <p>Eragon koridorun sağından gidip Wyrden'in cesedini tutan kanlı sivri çıkıntılara değmemeye çalıştı. Parlak renkli dikenli çalıları andıran yolda ilerlerken kılıcı önünde ardı ardına savuruyordu. Her bir savuruşta ametist parçacıkları havada uçuşuyordu. Bir tanesi yanağını kesince yüzünü buruşturdu; koruma kalkanının işe yaramadığını görünce afallamış ve endişelenmişti.</p>

  <p>Sivri uçların kırılan yerlerinde kalan keskin kıymıklar onu dikkatli yürümeye zorluyordu. Üst taraftakiler başını ve boynunu kesmekle onu tehdit ederken, aşağıdaki kırıklar kolaylıkla çizmelerini delebilirdi. Yine de engelli yolun diğer ucuna ulaşmayı başarmıştı; bir tek sağ baldırında üstüne ağırlık verince sızlayan önemsiz bir kesik vardı.</p>

  <p>Son birkaç çıkıntıyı aşmasında Arya'ya yardım ederken kara giysili savaşçılar neredeyse arayı kapatmışlardı. Kız kurtulunca hızla çıkışa ve oradan da mor ışığa koşmaya başladılar. Bu arada Eragon her gerektiğinde dönüp saldıranlarla mücadeleye giriyor ve Wyrden'in intikamını hepsini tek tek öldürerek alıyordu.</p>

  <p>Açıklığın diğer tarafında kocaman yapılmış bir oda gördüler. Burası Eragon'a Tronjheim'ın altındaki mağaraları hatırlatmıştı. Odanın tam ortasında yerde, kocaman daire biçiminde gömme bir taş vardı (mermer, kalseduan ve parlak hematit karışımıydı). Bu desenli diskin çevresi yumruk büyüklüğünde eğri büğrü biçimleriyle doğal halinde gümüş halkalar içine yerleştirilmiş ametist taş parçalarıyla çevrelenmişti. Bu mor renkli değerli kaya parçalarının her biri çevreye yumuşak bir ışık yayıyordu ki, bu koridordan gördükleri ışığın kaynağıydı. Diskin karşısında, uzak taraftaki duvarın önünde, altın ve kırmızı renklerde örtülerle kaplı büyük bir mihrap vardı. Mihrabın her iki yanında kapalı iki kapıyla, sütun ve şamdanlar bulunuyordu.</p>

  <p>Eragon bütün bunları odaya daldığı o kısacık an içinde, hızı yüzünden durmasının imkânsız olduğu bir anda, ametistle çevrili disk şeklindeki büyük taşın üstüne düşmeye ramak kaldığında görmüştü. Durmaya ve yana kaçmaya çalışmıştı ama çok hızlıydı.</p>

  <p>Çaresizlik içinde, o an yapabileceği tek şeyi yaptı: Diski geçmeyi ümit ederek bir zıplayışta mihraba doğru sıçradı.</p>

  <p>Kendi tarafındaki ametist taşlarının üstünden uçarken en son hissettiği şey pişmanlık, son düşündüğü şeyse Saphira'ydı.</p>
</body>
</html>
