<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bir Ejderhanın Kanatları Üstünde</h1>

  <p>Eragon başını kaldırıp derin bir nefes aldı ve endişelerinin bir parça da olsa yatıştığını hissetti. Bir ejderhayla uçmak hiç de sanıldığı kadar konforlu değildi ama Saphira'ya bu kadar yakın olmak hem kendisini, hem de onu rahatlatan bir şeydi. Fiziksel bağ onu pek az şeyin becerebildiği kadar rahatlatıyordu. Ayrıca uçuşlarının yarattığı ses ve hareket sürekli kendisini rahatsız eden kara düşünceleri aklından uzaklaştırmasına yardım ediyordu.</p>

  <p>Yolculuklarının aciliyeti ve içinde bulundukları genel durumun belirsizliğinde Eragon aslında Varden'den uzaklaştığına memnundu. Çok kanın aktığı bu son savaş da onu kendisi olmaktan çıkarmıştı sanki.</p>

  <p>Feinster de Varden'lilere katıldığından beri zamanının çoğunu savaşarak veya savaşmayı bekleyerek geçirmişti ve bu gerilim artık onu yıpratmaya başlamıştı, özellikle de Dras-Leona'da yaşadıkları dehşetten sonra. Varden için yüzlerce asker öldürmüştü (aralarından bazıları kendine zarar vermeye çok yaklaşmışlardı) ve artık davranışları normale döndüyse bile, yaşadığı o anların görüntüleri kendini bir türlü rahat bırakmıyordu. Her savaşın zor bir savaş veya her düşmanının kendine denk güçte, hatta daha güçlü olmasını beklediği falan yoktu, hiç de değil, ama diğer taraftan kolay bir kıyım da onun kendisini savaşçıdan çok bir kasap gibi hissetmesine yol açıyordu. Ölümün yıkıcı ve yıpratıcı bir yanı olduğunu artık anlıyordu: Çevresi ne kadar ölümle sarılıysa, kendisinden o kadar fazla bir şeyler kemirip götürüyordu.</p>

  <p>Öte yandan Saphira'yla baş başa kalmak (ve Glaedr'la, gerçi o ayrıldıklarından beri sessizdi) Eragon'un normale dönmesine yardım ediyordu. Kendini en çok ya yalnızken ya da küçük arkadaş gruplarında rahat hisseder ve şehirde, kasabada, hatta Varden'lilerinki gibi bir kampta bile olmaya özenmezdi.</p>

  <p>Çoğu insandan farklı olarak vahşi doğadan korkup nefret etmezdi. Bomboş açık araziler olmalarının yanında buraların hiçbir sanat eserinin boy ölçüşemeyeceği kendine özgü bir güzelliği ve asaleti vardı ve Eragon bunun etkisini yapılandırıcı bulurdu.</p>

  <p>Böylece kendini Saphira'yla uçmanın zevkine bıraktı ve günün geri kalanında üstünden geçtikleri doğa manzarasının tadını çıkarmaktan başka bir şey yapmadı.</p>

  <p>Leona Gölü kıyılarındaki Varden kampından havalanan Saphira, kuzeybatıya yönelerek engin suları uçarak geçmek üzere yola çıktı, öyle yükselmişlerdi ki, Eragon kendini soğuktan korunmak için bir büyü yapmak zorunda hissetti.</p>

  <p>Göl yukardan parça parça görünüyordu: Dalgaların güneş ışınlarını Saphira'ya doğru yansıttığı yerler ışıl ışıl ve parlak, yansıtmadığı yerler de donuk ve griydi. Eragon sürekli değişen ışığın yaptığı şekilleri seyretmeye doyamıyordu; eşi benzeri olmayan bir manzaraydı gerçekten.</p>

  <p>Balıkçıl doğanlar, turna kuşları, kazlar, ördekler, sığırcıklar ve diğer kuşlar genellikle altlarında uçuyorlardı. Çoğu Saphira'ya aldırmıyordu ama birkaç atmaca yukarı doğru döne döne süzülerek çıktı ve bir süre Saphira'yla yan yana uçtu, korkmaktan çok meraklanmış gibiydiler. Hatta iki tanesi Saphira'nın uzun sivri dişlerinden sadece birkaç metre ötesinde önüne çıkacak kadar ataktılar.</p>

  <p>Korkunç görünümlü, kıvrık pençeleriyle sarı gagalı yırtıcı kuşlar pek çok açıdan Eragon'a Saphira'yı hatırlatırlardı. Bu benzetme hoşuna giderdi Eragon'un, çünkü atmacaları da çok severdi; ama dış görünümlerinden çok avcılık özelliklerini beğenirdi.</p>

  <p>Kıyı arkalarında giderek silikleşip buğulu mor bir çizgi halinde kaldı, sonra da tamamen silindi. Yarım saat boyunca gökyüzünde yalnızca kuşlarla bulutlar ve altlarında yeryüzünü kaplayan rüzgârın dövdüğü sulardan başka bir şey görmediler.</p>

  <p>Sonra ilerde ve sol taraflarında ufuk boyunca Spine'ın gri renkte sivri hatları görünmeye başlamıştı, hoş bir karşılamaydı bu Eragon için. Her ne kadar bunlar çocukluğunun geçtiği yerdeki dağlar olmasa da yine de aynı dağ sırasına aittiler ve onları görünce kendini evine gelmiş gibi hissediyordu.</p>

  <p>Dağlar yaklaştıkça büyüdüler ve kayalık karla kaplı zirveleri önlerinde bir kale duvarının yıkık siperleri gibi dimdik belirdi. Karanlık, yemyeşil yamaçların aşağısında bir sürü beyaz ırmak karanın katmanları arasında kendine yol bularak çağlıyor, eteklerine kadar gelip dayanan büyük göle kavuşuyorlardı. Kıyısında ve yakınlarda beş altı köy vardı ama Eragon'un yaptığı büyü yüzünden aşağıdaki insanlar üstlerinden geçerken Saphira'yı göremiyorlardı.</p>

  <p>Aşağıda köylere bakarken Eragon onların ne kadar küçük ve izole olduklarını görüp şaşırsa da sonra aklına Carvahall'in de küçük ve yalnız bir köy olduğu geldi. Gezdiği büyük şehirlerle kıyaslayınca köyler birer baraka yığınından biraz daha hallice yerler olarak görünüyorlardı, fakirin fakiri için bile yaşanacak yerler değildi. İçinde yaşayan pek çok insan biliyordu ki bugüne dek doğdukları yerden birkaç kilometreden fazla uzaklaşmamışlar ve dünyayı da gördükleri ve bildikleri kadarıyla algılıyorlardı.</p>

  <p>"At gözlükleriyle bir yaşam işte," diye düşündü.</p>

  <p>Sonra da, tek bir yerde kalıp orası hakkında her şeyi bilmenin mi, yoksa sürekli gezmenin mi daha iyi olduğunu merak etti. Geniş alana yayılı ama sığ bir bilgi birikiminin, dar alanlı ama derin bilgiye ağır basıp basmayacağını düşündü.</p>

  <p>Emin değildi. Oromis'in, bütün bir yaşamın yakından incelendiğinde tek bir kum tanesine indirgenerek açıklanabileceğini söylediğini hatırladı.</p>

  <p>Spine, Beor dağ sıralarından sadece birisiydi, düz kenarlı zirveleri hâlâ Saphira'nın belki üç metre daha yukarısındaydı. Gölgeli boğazları ve araziyi bölen yamaçları izleyen Saphira onların arasından geçiyordu. Ara sıra çıplak, karlı bir geçidi aşmak için yükseliyordu; yükselip de Eragon'un görüşü genişleyince, Eragon dağların dişeti gibi gözüken yeryüzünden fırlayan sivri azıdişleri gibi göründüklerini düşündü.</p>

  <p>Saphira oldukça derin bir vadiden aşağı süzülürken Eragon dipte ormanda açıklık bir alan ile kurdele gibi bir ırmağın yeşil arazi içinde uzandığını gördü. Bu kel alanın sınırlarında da ev olduğunu tahmin ettiği yapılar gördü (belki çadırdılar; söylemek zordu); evler, komşu dağların yamaçları boyunca çevreyi kaplayan, dalları yüklü çam ağaçlarının altında gizliydiler. Dalların arasından bir ara tek bir nokta gibi yakılı bir ateş göründü. Tıpkı kara başlı topluiğneler arasından seçilen minicik bir altın parçası gibi ve bir de ırmaktan dönen yalnız birini seçer gibi olmuştu. Kişi oldukça hantaldı ve kafası da vücuduna göre çok büyüktü.</p>

  <p>"Sanırım bu bir Urgal'dı."</p>

  <p>"Nerede?" diye sordu Saphira; Eragon onun meraklandığını hissetti.</p>

  <p>"Arkamızdaki açıklıkta." Gördüğü şeyi zihninde onunla paylaştı. "Keşke gidip bakmaya zamanımız olsaydı. Nasıl yaşadıklarını görmek isterdim."</p>

  <p>Saphira burnundan alevsiz nefes verince burun deliklerinden sıcak duman çıktı, duman geriye ensesine ve Eragon'un üstünden uçtu. "Önceden haberleri olmadan yurtlarına bir ejderha ile süvarinin inmesinden hoşlanmayabilirler."</p>

  <p>Eragon öksürüp yaşaran gözlerini kırpıştırdı. "Rica etsem şunu yapmasan!"</p>

  <p>Saphira cevap vermedi ama burnundan çıkan duman kesildi ve Eragon'un etrafındaki hava temizlendi.</p>

  <p><br /></p>

  <p>Fazla geçmeden dağların biçimi Eragon'a tanıdık gelmeye başladı ve bir süre sonra Saphira'nın önünde geniş bir yarık belirdi ve Eragon, Teirm'e giden geçitten geçtiklerini anladı. Aynı geçidi bir zamanlar Brom'la iki kere at sırtında geçmişlerdi. Çoğu şey hâlâ hatırladığı gibiydi: Toark Nehri'nin batı kolu uzaktaki denize doğru hâlâ hızlı ve güçlü akarak dökülüyordu; suyun yüzeyi kayaların engel oluşturduğu yerlerde beyaz kısrakların kuyrukları gibi çizgiler oluşturuyordu. Bromla birlikte geçtikleri nehir kenarındaki ilkel yol hâlâ oradaydı, soluk renkli tozlu yol bir patikadan biraz daha genişti. Hatta birlikte durup gölgesinde yemek yedikleri bir ağaç topluluğuna bile benzetti.</p>

  <p>Saphira batıya doğru dönüp nehir boyunca ilerlemeye başladı; dağlar yerini gür, yağmurla ıslanmış bir araziye bırakmıştı. Saphira burada yönünü bir kez daha ayarlayıp biraz daha kuzeye kırdı. Eragon ona neden böyle yaptığını sormadı. Saphira asla yönünü şaşırmazdı, yıldızsız bir gecede, hatta Farthen Dûr'da yerin yedi kat altında bile.</p>

  <p>Spine'dan çıkarlarken güneş ufka yakındı. Akşam karanlığı çökerken Eragon, Galbatorix'i oyuna getirme, tuzağa düşürme, öldürme yolları geliştirmeye çalışarak oyalandı. Bir süre sonra Gleadr gömüldüğü kendi dünyasından çıkıp ona plan yapmasında yardım etti. Çeşitli stratejiler üzerinde konuşarak bir saat kadar zaman geçirdiler, sonra zihinleriyle saldırı ve savunma alıştırmaları yaptılar. Saphira da alıştırmalara katıldı ama fazla başarılı olamadı, çünkü uçmak başka bir şeye yoğunlaşmasını zorlaştırıyordu.</p>

  <p>Sonra, Eragon soğuk yıldızları seyretti bir süre. Ardından da Glaedr'a sordu: "Ruhlar Dehlizi'nde acaba süvarilerin Galbatorix'te gizlediği Eldunari duruyor olabilir mi?"</p>

  <p>"Hayır," dedi Glaedr hiç duraksamadan. "Bu mümkün değil. Vrael böyle bir şey planlamış olsa Oromis ile benim bundan haberimiz olurdu. Ayrıca Vroengard'da Eldunari bırakılmış olsa, adayı araştırmak için geri döndüğümüzde onu bulurduk. Canlı bir şeyi saklamak sandığınız kadar kolay değildir."</p>

  <p>"Neden?"</p>

  <p>"Bir kirpi tostoparlak olduğunda bu onun görünmez olduğu anlamına gelmez, değil mi? Zihinlerimiz de aynı şekilde. Düşüncelerini diğerlerinden gizleyebilirsin ama varlığın o bölgeyi araştıran herkesçe hâlâ görülebilir."</p>

  <p>"Ama mutlaka bir büyüyle..."</p>

  <p>"Eğer duyularımızla oynayan bir büyü olsa bilirdik, çünkü böyle bir şeyin olmasına engel olmak için üstümüzde koruyucu büyülerimiz var."</p>

  <p>"Yani, Eldunari değil," dedi Eragon isteksizce sonuç çıkararak.</p>

  <p>"Ne yazık ki değil."</p>

  <p><br /></p>

  <p>Son dördününde olan ay yükselirken onlar da sessizlik içinde Spine'ın sivri dorukları üstünde uçmaya devam ettiler. Ay ışığında aşağıda yeryüzü sanki kalaydan yapılmış gibi görünüyordu. Eragon bunun Cücelerin yaptığı dev ölçülerde bir heykel olduğunu ve Alagaesia'nın kendisi kadar büyük bir mağarada muhafaza ettiklerini hayal ederek eğlendi kendi kendine.</p>

  <p>Eragon, Glaedr'ın da uçuşun tadını çıkardığını hissediyordu. Tıpkı kendisi ve Saphira gibi yaşlı ejderha da kısa bir süreliğine bile olsa, bütün sıkıntıyı arkada yerde bırakma ve böyle gökyüzünde özgürce uçma fırsatından hoşlanmışa benziyordu.</p>

  <p>Sessizliği ilk bozan Saphira oldu. Yavaş bir tempoda çırptığı ağır kanatlarıyla onları uçuırurken Glaedr'a, "Bize bir hikâye anlat Ebrithil," dedi.</p>

  <p>"Nasıl bir hikâye dinlemek istersiniz?"</p>

  <p>"Oromis'le birlikte Forsworn tarafından nasıl yakalandığınızın ve sonra nasıl kaçtığınızın hikâyesini."</p>

  <p>Bu Eragon'un da ilgisini çekmişti. Bunu kendisi de hep merak ederdi, ama Oromis'e sorma cesaretini hiç bulamamıştı.</p>

  <p>Glaedr bir süre konuşmadı, sonra da anlatmaya başladı: "Galbatorix ile Morzan dışardan dönüp, hâlihazırdaki düzene karşı kendi siyasetlerinin çalışmalarını başlattıklarında önce hiçbirimiz bu tehdidin büyüklüğünü anlayamadık. Endişeleniyorduk tabii ama bu endişemiz ülkemizi taciz etmeye başladığını anladığımız bir Shade'e karşı duyacağımız endişeden daha fazla değildi. Galbatorix çıldıran ilk süvari değildi; ama Morzan gibi bir mürit edinen ilk kişiydi. Aslında sadece bu bile tehlikenin büyüklüğü hakkında bize fikir vermeliydi ama gerçek iş işten geçtikten sonra ortaya çıktı.</p>

  <p>O sıralar Galbatorix'in kendine başka müritler de edinebileceğini veya hatta böyle bir şeye yeltenebileceğini bile düşünemedik. Kendi kardeşlerimizin Galbatorix'in zehirli fısıltılarından etkilenebileceğini düşünmek bile garip geliyordu. Morzan ise daha yeniydi, onun zaafını anlamak mümkündü. Ama ya tam anlamıyla bir süvari olmuş diğerleri? Onların sadakatlerini sorgulamak hiç aklımıza gelmemişti. Çünkü garezlerinin ve zayıflıklarının kendilerini ne derece zayıflattığı sadece şeytana uyduklarında ortaya çıkıyordu. Kimisi eski acılarının intikamını almak istiyordu; kimisi ise, gücümüzün etkisi yüzünden ejderhaların ve süvarilerin Alagaesia'yı yönetmeleri gerektiğine inanıyorlardı; bir kısmı ise üzülerek söylemek gerekirse, yapılmış olanı yıkmaktan ve istediklerini istedikleri gibi yapma şansının tadını çıkarma fikrinden hoşlanmışlardı."</p>

  <p>Yaşlı ejderha susmuştu. Eragon onun eski nefret ve kederlerinin zihnini bulandırdığını hissetti. Ardından Glaedr hikâyesine devam etti: "O dönemde olanlar kafa karıştırıcıydı. Çok az şey biliniyordu ve bize gelen raporlar dedikodu ve söylentilerle doluydu, hiçbir işe yaramıyordu. Oromis ile ben, kimsenin fark etmediği çok daha büyük bir felaketin kapımızda olduğunu sezinlemeye başlamıştık. Birkaç yaşlı ejderhaya ve süvarisine konuyu açtık ama onlar söylediklerimizi kabul etmeyip endişelerimizi yersiz buldular. Aptal olduklarından değil, ama yüzyıllardır süregelen huzurlu ortamın verdiği güven görüşlerini perdeliyordu ve çevremizdeki olan bitenin değişmekte olduğunu göremiyorlardı.</p>

  <p>Yeterince bilgi toplayamamaktan canımız sıkılmıştı, böylece Oromis'le birlikte kendimiz ne yapabileceğimizi bulabilmek için Iliera'dan ayrıldık. Yanımızda iki genç süvari vardı, ikisi de Elfti ve kendilerini ispatlamış şavaşçılardı, Spine'ın kuzey tarafında yaptıkları devriye görevinden yeni dönmüşlerdi. Aslında biraz da onların uyarısıyla o yolculuğu yapmaya karar vermiştik. Onların adını sen de hatırlarsın: Kialandi ile Formora."</p>

  <p>"Ah, evet," dedi Eragon birden olayı anlayarak.</p>

  <p>"Evet. Tam bir buçuk gün süren bir yolculuktan sonra Udur Naroch'ta durduk; burası Gümüş Orman'ı gözlemek ılz:cre çok eskiden yapılmış bir izleme kulesiydi. Haberimiz olmadan Kialandi ve Formora daha önceden kuleye bakmaya gitmişler ve oradaki nöbetçi üç Elf bekçiyi haklamışlar. Sonra kuleyi çevreleyen taşların üstüne bir tuzak kurmuşlar, öyle bir tuzak ki, tümseğin çimenlerine pençelerimiz değer değmez yakalandık. Çok zekice bir büyüydü, bunu onlara Galbatorix kendisi öğretmiş. Karşı koyamadık büyüye, çünkü bize hiç zarar vermiyordu, sadece bizi tutuyor ve yavaşlatıyordu, sanki bedenlerimizin, zihinlerimizin üstüne bal dökülmüş gibiydi. Biz bu şekilde kapana kıstırılmışken, dakikalar saniyeler gibi geçiyordu. Kialandi, Formora ve onların ejderhaları etrafımızda sinekkuşlarından bile hızlı, oradan oraya uçuşuyorlardı, öyle ki bize koyu renkli bulanık noktacıklar gibi görünüyorlardı.</p>

  <p>Hazır olduklarında bizi de serbest bıraktılar. Onlarca büyü yapmışlardı: Bizi olduğumuz yere çakmak için büyüler, görmememiz için büyüler, kendisi büyü yapamasın diye Oromis'i konuşmaktan alıkoyan büyüler. Yine diyorum, yaptıkları büyüler bize zarar verici büyüler değildi, bu yüzden kendimizi onlara karşı savunamıyorduk... İlk ele geçirdiğimiz fırsatta Kialandi ile Formora ve ejderhalarına zihinlerimizle saldırdık, onlar da bize saldırdılar, saatlerce onlarla uğraştık. Hiç de hoş olmayan bir deneyimdi gerçekten. Bizden zayıftılar ve bilgi ve becerileri daha azdı ama bire karşı ikiydiler ve ayrıca yanlarında süvarisini öldürdükleri Agaravel adlı ejderhaya ait kalplerin kalbi de vardı ve onun da gücünü kendi güçlerine katmışlardı. Sonuç olarak kendimizi savunabilmemiz çok zordu. Sonradan anladığımıza göre amaçları Galbatorix ile Forsworn'un Iliera'ya fark edilmeden girebilmeleri için bizi yardım etmeye zorlamaktı; böylece onlar da süvarileri gafil avlayacaklar, şehirdeki o zamanki Eldunari'yi ele geçireceklerdi."</p>

  <p>"Nasıl kaçtınız?" diye sordu Eragon.</p>

  <p>"Bir süre sonra onları alt edemeyeceğimizi anladık. Böylece serbest kalmamızı sağlamak için Oromis büyü yapma yoluna başvurma riskine girmeyi göze aldı, hem de bunun Kialandı ile Formora'nın bize aynı şekilde büyüyle saldırmak için kışkırtıcı olacağını bile bile. Çok çaresiz bir girişimdi ama haşka çaremiz yoktu.</p>

  <p>Bir ara ben Oromis'in bu planından habersiz onları yaralayabilmek için bir saldırıda bulundum. Oromis de böyle bir anı bekliyormuş. Kialandi ile Formora'ya büyü yollarını öğreten süvariyi uzun zamandır tanıyordu ve Galbatorix'in sapık mantığının nasıl işlediğini biliyordu. Bu bilgilerle Kialandi ile Formora'nın büyülerini hangi sözcüklerle oluşturduklarını ve yaptıkları büyülerin açık noktalarının nerede olabileceğini tahmin edebiliyordu.</p>

  <p>Oromis'in harekete geçmek için sadece birkaç saniyesi vardı; büyüyü yapmaya başladığında Kialandi ile Formora onun ne yapmaya çalıştığını anlayıp paniğe kapıldılar ve kendileri de büyü yapmaya başladılar. Oromis üzerimizdeki büyüleri tam üç girişimden sonra kırabildi. Nasıl yaptı tam bilmiyorum, hatta kendisinin bile anladığını sanmam. Ama en basit ifadesiyle, bizi alıp bulunduğumuz yerden bir parmak uzaklıktaki bir mesafeye yerimizi değiştirdi."</p>

  <p>"Tıpkı Arya'nın benim yumurtamı Du Weldenvarden'den Spine'a göndermesi gibi mi?" diye sordu Saphira.</p>

  <p>"Hem evet, hem hayır," diye yanıtladı Glaedr. "Evet, bizi aradaki yer içinden geçirmeden diğer tarafa nakletti. Ama sadece bulunduğumuz yeri değiştirmemişti, bu arada bedenimizin özünü de değiştirdi, öyle ki, yeniden bir araya getirdiğinde artık biz eski biz değildik. Bedenimizin pek çok en küçük parçası bile bir türden diğerine hiçbir sıkıntıyla karşılaşmadan değiştirilebilir; böylece o da bunu her bir kas, kemik ve organımızda uyguladı."</p>

  <p>Eragon kaşlarını çattı. Böyle bir büyü çok büyük bir olaydı, büyük bir beceri gerektiriyordu, birinin tarih içinde bir gün yapabilmeyi düşlediği çok büyük bir büyü maharetiydi. Eragon ne kadar etkilenmiş olsa da, yine de sormadan edemedi: "İyi ama bu nasıl olabildi? Hâlâ önceki varlıklar olurdunuz, öyle değil mi?"</p>

  <p>"Hem öyle, hem değil. Önceden kim olduğumuz ve sonradan neye dönüştüğümüz arasındaki fark çok küçüktü ama Kialandi ile Formorr'nın üstümüze ördüğü büyüleri etkisiz kılacak derecedeydi."</p>

  <p>"Oromis'in ne yaptığını fark ettiklerinde onların yaptığı büyülere ne oldu?" diye sordu Saphira.</p>

  <p>Eragon'un gözlerinin önüne, Glaedr'ın sanki bulunduğu yerde aynı pozisyonda oturmaktan yorulmuş gibi kanatlarını çırpışının görüntüsü geldi. "Hk büyü Formora'nınkiydi, bizi öldürmek içindi ama bizim koruyucu kalkanlarımız buna mâni oldu. İkincisi, Kialandi'den geldi... O daha farklıydı, Galbatorix'ten öğrendiği bir büyüydü, o da Durza'yı ellerinde tutan ruhlardan öğrenmişti. Bunu daha büyüsünü biçimlendirdiği aşamada Kialandi'nin zihniyle bağlantıda olduğum için biliyorum. Çok zekice, şeytani bir büyüydü, amacı, Oromis'in, etrafını saran enerji akımına dokunup kullanabilmesini engelleyerek, büyü yapmasına mâni olmaktı."</p>

  <p>"Kialandi sana da aynısını yaptı mı?"</p>

  <p>"Yapacaktı ama korktu; büyünün beni öldürmesinden veya kalplerin kalbiyle bağlantımı zedelemesinden ve böylelikle zapt etmek zorunda kalacakları benden ayrı iki varlık yaratmasından çekindi. Varlığımızın devamı için ejderhaların Elflerden bile daha çok büyüye ihtiyaçları vardır, büyü olmadan varlığımızı uzun süre devam ettiremeyiz."</p>

  <p>Eragon, Saphira'nın konuyla ilgili merakının arttığını sezdi. "Peki bu hiç oldu mu? Yani bir ejderha ile onun kalplerin kalbi arasındaki ilişkinin, ejderha hâlâ canlıyken sekteye uğradığı oldu mu?"</p>

  <p>"Oldu, ama bu başka bir zaman anlatabileceğim bir hikâye."</p>

  <p>Saphira ısrar etmedi, ama Eragon onun daha sonra ilk fırsatta bu konuyu yeniden gündeme getireceğini anlamıştı.</p>

  <p>"Ama Kialandi'nin büyüsü Oromis'i sihir yapmaktan alıkoyamadı, değil mi?"</p>

  <p>"Tam değil. Niyet oydu ama Kialandı büyüyü Oromis bizim yerimizi oradan oraya değiştirirken yapmıştı; dolayısıyla niyetlendiği kadar etki yapmadı. Yine de bu yüzden Oromis ufak tefekler dışında büyü yapamaz hale geldi ve senin de bildiğin gibi ömrünün sonuna kadar bu büyüyle yaşadı, bütün bilge şifacıların çabalarına rağmen."</p>

  <p>"Koruyucu kalkanları neden onu bundan koruyamadı?"</p>

  <p>Glaedr içini çekmiş gibiydi. "Bu bilinmiyor. Böyle bir şeyi daha önce kimse yapmamıştı, Eragon ve hâlâ hayatta olanlar arasında sadece Galbatorix bunun sırrını biliyor. Büyü Oromis'in zihni içindi ama onu doğrudan etkilememiş olabilirdi. Onun yerine etrafındaki enerjiyi veya aynı sonucu almak için bağlantılarını etkilemiş olabilirdi. Elfler büyü konusunu iyi bilirler ama onlar bile maddi dünya ile ruhani dünyanın birbiriyle nasıl bir etkileşim içinde olduklarını tam anlayabilmiş değiller. Bu belki de hiçbir zaman çözülemeyecek bir muamma. Her neyse, yine de cinlerin bu konuda, yani maddi dünya ile manevi dünya hakkında bizden daha bilgili olduklarını düşünmek yanlış olmaz, özellikle onların ikincisinin cisimleşmiş hali olduklarını ve ilkinde de Shade kılığında gezdiklerini düşünecek olursak.</p>

  <p>Gerçek ne olursa olsun çıkan sonuç şuydu: Oromis sihrini yapıp bizim serbest kalmamızı sağladı, ama bunu yapmak onu çok yıpratmıştı ve bir kriz geçirdi, bu daha sonra geçireceklerinin de ilkiydi. Bir daha asla bunun gibi güçlü bir sihir yapamadı ve bundan sonra da, eğer büyü yapma yeteneği olmasa kendisini çoktan öldürmüş olabilecek bir hastalığa yakalandı. Bu zafiyeti, Kialandi ve Formora bizi yakaladığında vardı onda ama büyüyle yerimizi değiştirdiğinde ve bedenimizin parçalarını harmanlayınca bu iyice ortaya çıktı. Yoksa bu illetifaal olmadan yıllarca öyle kalabilirdi.</p>

  <p>Oromis yere düşmüştü, bir yavru kuş kadar savunmasız ve çaresizdi. Formora ve onun ejderhası, çirkin kahverengi bir şey üstümüze doğru koştu, diğerleri hemen arkasında. Ben Oromis'in üstüne atladım. Eğer onun hastalıklı olduğunu anlasalardı, onun bu halinden yararlanırlar, zihnine sızıp kendilerinin yaparlardı. Oromis kendine gelene kadar onları oyalamalıydım... Hiç o gün olduğu kadar çok savaşmamıştım. Dördü de karşıma dizilmişlerdi, aslında Agaravel ile beş. Benim türümün ikisi de, kahverengi ile Kialandi'nin mor renklisi cüssece benden küçüktüler; ama dişleri keskin ve pençeleri hızlıydı. Ama benim de içimdeki öfke bana her zamankinden fazla kuvvet verdi ve onları ölümüne yaraladım. Kialandi banafazla yaklaşarak hata etti ve onu bir pençeyle yakalayıp kendi ejderhasının üstüne fırlattım." Glaedr zevkle hava püskürttü. "Üstündeki büyü onu buna karşı koruyamamıştı. Mor renklinin sırtındaki sivri çıkıntılardan birine saplandı, aslında onu oracıkta öldürürdüm ama kahverengi ile beni gerilemeye zorlamıştı.</p>

  <p>Oromis kaçmamız gerektiğini söyleyene kadar herhalde beş dakika kadar savaşmış olmalıyız. Düşmanlarımızın yüzüne toprak fırlatıp Oromis'e döndük, onu sağ ön pençemle alıp Edur Naroch'tan uçup kaçtık. Kialandi ile ejderhası arkamızdan gelemezdi ama kahverengi ile Formara yapabilirdi ve takip ettiler de.</p>

  <p>Gözcü kulesinin birkaç kilometre ötesinde bize yetiştiler. Birkaç kez arayı açtık ama sonra kahverengi alt tarafımdan yaklaştı ve Formora'nın kılıcını sağ bacağıma saplamak üzere olduğunu gördüm. Oromis'i düşürmemi istiyordu; sanırım ya da belki onu öldürmek istiyordu. Saldırıdan kurtulmak için döndüm ve sağ bacağım yerine kılıcı sol bacağıma tesadüf etti ve koparttı."</p>

  <p>Glaedr'ın zihninden geçen anı soğuk, sert, can acıtıcı bir histi, sanki Formora'nın kılıcı çelikten değil de, buzdanmış gibi. His Eragon'u hasta eder gibi yapmıştı. Yutkunup eyerine daha bir sıkı tutundu, Saphira'nın güvende olmasına seviniyordu.</p>

  <p>"Tahmininizden daha az acımıştı ama her neyse, artık savaşamayacağımı biliyordum, böylece ben de dönüp kanatlarımın götürdüğü kadar hızlı Iliera'ya doğru kaçmaya başladım. Aslında Formora'nın zaferi bir şekilde aleyhine oldu: Çünkü bacağımın getirdiği yük olmadan, kahverengiyle aramdaki mesafeyi daha fazla açıp kaçabildim..</p>

  <p>Oromis kanamayı durdurabilmişti ama hepsi o kadardı ve Vrael'le ya da diğer yaşlı süvarilerle bağlantı kurup onları Galbatorix'in planlarına karşı uyaramayacak kadar zayıftı. Kialandi ve Formora kendisine rapor verince Galbatorix'in hemen Ilirea'ya saldırıya geçeceğini biliyorduk. Çünkü eğer beklerse bu sadece bize hazırlanmamız için gerekli zamanı yaratacaktı ve güçlü olmasının yanı sıra Galbatorix'in o günlerdeki en büyük silahlarından biri de baskın yapmaktı.</p>

  <p>Ilirea'ya vardığımızda subaylarımızdan bazılarının hâlâ orada olduğunu görünce canımız sıkılmıştı, yokluğumuzda çoğu Galbatorix"i aramaya çıkmış ya da Vroengard'la ilgili Vrael'le görüşmek üzere gitmişlerdi. Kalanlara tehlikeden bahsettik, onlara Vrael'i ve öteki yaşlı ejderhalar ile süvarilerini uyarmalarını tembih ettik. Galbatorix'in llirea'ya saldırmak için gereken güçlere sahip olduğuna (ya da böyle bir şey yapmaya cesaret edeceğine) inanmak istemediler; ama sonunda onlara işin gerçek yüzünü gösterebildik. Sonuç olarak, Alagaesia'daki bütün Eldunari'lerin koruma altına alınmak üzere Vroengard'a götürülmesine karar verdiler.</p>

  <p>İsabetli bir karar gibi görünüyordu ama aslında onları orası yerine Ellesmera'ya göndermeliydik. Hiçbiri olmazsa Du Weldenvarden'deki Eldunari'leri oldukları yerde bırakmalıydık. En azından bu şekilde bazıları Galbatorix'in eline geçmemiş olurdu. Neyse, hiçbirimiz onların kendi düzenimizin tam ortasında, Elflerin arasında Vroengard'dan daha çok güvende olacağını düşünemedik.</p>

  <p>Vrael, Ilirea'dan birkaç gün mesafede bulunan bütün ejderha ve süvarilerine acilen şehrin yardımına koşmalarını emretti ama Oromis ile ben bunun için geç kalınmış olmasından korkuyorduk. Biz de Ilirea'nın savunmasına yardım edebilecek durumda değildik. Böylece gereken ne varsa topladık ve yanımızda geriye kalan iki öğrenciyle birlikte (Brom ve senin adaşın olan ejderha Saphira) o gece şehirden ayrıldık. Sanırım biz ayrılırken Oromis'in yarattığı imajı görmüştün."</p>

  <p>Eragon başını evet der gibi salladı. Yükselen bir dolunayın ışığında uzun yapılarla dolu, dik bir kayalığın hemen dibinde yükselen çok güzel bir şehrin imajını hatırlıyordu.</p>

  <p>"Ve işte Galbatorix ile Forsworn birkaç saat sonra saldırdığında Ilirea'da olmayışımızın nedeni buydu. Aynı şekilde yemin bozanlar bütün birleşik güçlerimizi yenerken ve Doru Araeba'yı harap ederken neden Vroengard'da olmadığımızın da sebebi buydu. Biz Ilirea'dan doğruca Du Weldenvarden'e geçmiştik, Elf şifacıların Oromis'teki hastalığı iyileştirebileceğini ve yeniden büyü yapma yeteneğini ona kazandırabileceklerini ummuştuk. Ama yapamadılar ve biz de olduğumuz yerde kalmaya karar verdik, çünkü ikimiz de yaralıydık ve Vroengard'a o halde uçmak güvenli görünmüyordu, yolculuğun herhangi bir noktasında tuzağa düşürülmemiz işten bile değildi.</p>

  <p>Ama Brom ile Saphira bizimle kalmadılar. Onlara yapmamalarını tavsiye etmemize rağmen onlar savaşmaya katılmak üzere gittiler ve işte o savaşta adaşın hayatını kaybetti, Saphira... İşte artık Forsworn'un bizi nasıl yakaladığını ve ellerinden nasıl kurtulduğumuzu biliyorsunuz..."</p>

  <p>Bir süre sonra Saphira, "Anlattığın için teşekkür ederim Ebrithil," dedi.</p>

  <p>"Rica ederim Bjartskular, ama benden bir daha anlatmamı isteme, olur mu?"</p>

  <p><br /></p>

  <p>Ay gökyüzünde en yüksek noktasına yaklaşırken Eragon uzakta karanlığın içinde yüzüyormuş gibi görünen bir grup sönük turuncu ışık fark etti. Onların kilometrelerce uzakta Teirm'in meşale ve lambaları olduğunu ilk anda anlayamadı. Işıkların çok daha yukarısında parlak sarı bir nokta belirdi kısacık bir an, kendine bakan kocaman bir göz gibiydi; sonra gözden kayboldu ve ardından yeniden belirdi, hiç değişmeyen bir devirle yanıp sönüyordu, sanki kırpıştırılan bir göz gibi.</p>

  <p>"Teirm'in feneri yanıyor," dedi Saphira ve Glaedr'a.</p>

  <p>"O halde bir fırtına kopacak," dedi Glaedr.</p>

  <p>Saphira'nın kanat çırpışları azaldı ve Eragon onun burnunun öne eğilerek yere doğru yavaş yavaş uzun bir süzülüşe geçtiğini hissetti.</p>

  <p>Oraya varmalarına yarım saat kadar bir yolları vardı. Teirm güney yönünde uzakta sönük bir ışık halindeydi ve fenerden yayılan ışık bir yıldızdan daha parlak değildi.</p>

  <p>Saphira suların sürüklediği kıvrık ağaç dalları ve kabuklarıyla dolu boş bir sahile indi. Ay ışığında sert ve dümdüz kumsal neredeyse beyaz gibi görünürken, ona çarpan dalgalar gri siyah ve hiddetliydi, sanki okyanus karayı gönderdiği her dalgayla mahvet-meye çalışıyor gibiydi.</p>

  <p>Eragon bacaklarının etrafındaki bağları çözdü ve kaslarını biraz açabilme fırsatı yakaladığı için memnun bir halde Saphira'nın sırtından aşağı kaydı. Sürüklenmiş büyükçe bir dala doğru arkasındaki pelerini savura savura sahilde hızla koşmaya başlayınca burnuna tuzlu suyun kokusu geldi. Dalın yanına varınca döndü ve bu kez Saphira'ya doğru koşmaya başladı.</p>

  <p>Kendisi koşarken Saphira da oturmuş denizi seyrediyordu. Eragon bir şey söyleyecek mi acaba diye durdu (çünkü içinde bir sıkıntı olduğunu seziyordu) ama Saphira sessiz kalınca topukları üstünde döndü ve yeniden ağaç dalına doğru koşmaya başladı. Hazır olduğunda konuşurdu.</p>

  <p>Eragon bir ileri bir geri koştu durdu, ta ki terleyene ve bacakları artık sendelemeye başlayana kadar.</p>

  <p>Ama bütün bu zaman boyunca Saphira gözlerini uzaklarda bir noktaya dikmiş bir halde oturmuştu.</p>

  <p>Yanında bir lokma sazlık bir yer bulup kendini üstüne bırakırken Glaedr, "Denemek aptallık olur,"dedi.</p>

  <p>Eragon başını kaldırıp baktı, Glaedr'ın bunu kime söylediğini anlamıştı.</p>

  <p>"Yapabileceğimi biliyorum," dedi Saphira.</p>

  <p>"Daha önce Vroengard'a hiç gitmedin," dedi Glaedr. "Ve eğer bir fırtına çıkarsa, seni denize veya başka bir yere falan sürükleyebilir. Kendine aşırı güven yüzünden birden fazla ejderha canından oldu. Rüzgâr dostun değil Saphira. Sana yardım edebilir ama aynı zamanda seni mahvedebilir de!"</p>

  <p>"Rüzgâr hakkında ders dinleyecek küçük yavru bir kuş değilim!"</p>

  <p>"Evet ama hâlâ gençsin ve buna hazır olduğunu da sanmıyorum."</p>

  <p>"Öbür yoldan gitmek çok uzun sürer!"</p>

  <p>"Belki öyle, ama uzun yoldan güven içinde gitmek hiç varamamaktan iyidir."</p>

  <p>"Siz ne hakkında konuşuyorsunuz?" diye sordu Eragon. Saphira pençesini gerip sonra da toprağa iyice batırınca ayağının altındaki kumlardan hışırtılı bir sürtünme sesi geldi.</p>

  <p>"Önümüzde karar verilmesi gerekli bir seçenek var," dedi Glaedr. "Saphira ya doğrudan Vroengard'a uçabilir ya da kıyıyı takip ederek kuzeye doğru, anakaranın adaya en yakın olduğu noktaya kadar gider ve oradan (ancak o zaman) batıya dönüp denizi geçer."</p>

  <p>"Hangi yol daha çabuk?" diye sordu Eragon, gerçi cevabı çoktan tahmin etmişti.</p>

  <p>"Doğrudan oraya uçmak," dedi Saphira.</p>

  <p>"Ama eğer böyle yaparsa bütün onca zaman boyunca denizin üstünde olacak."</p>

  <p>Saphira sinirlendi. "Varden'den buraya kadar olan mesafeden daha fazla değil. Yoksa yanılıyor muyum?"</p>

  <p>"Ama şimdi ilk yola çıktığın zamankinden daha yorgunsun ve eğer bir fırtına..."</p>

  <p>"Ben de o zaman onun çevresinden dolaşırım!" dedi Saphira ve pofladı, burnundan sarı mavi bir ateş çıkardı.</p>

  <p>Alevin parlaklığı Eragon'un görüşünü tamamen doldurmuş, bitince ardında fotoğraf karesinin negatifi gibi bir ardıl görüntü bırakmıştı. "Of! Bak şimdi artık göremiyorum!" Negatif gibi görüntünün kaybolması için gözlerini ovuşturdu. "Oraya doğrudan uçmak gerçekten o kadar da tehlikeli mi?"</p>

  <p>"Olabilir," dedi Glaedr homurdanarak.</p>

  <p>"Sahilden gitmek ne kadar uzatacak?"</p>

  <p>"Yarım gün kadar, belki biraz daha fazla."</p>

  <p>Eragon gerindi ve önündeki korkutucu koca su birikintisine gözlerini dikerek tıraşı gelen çenesini sıvazladı. Sonra başını kaldırıp Saphira'ya baktı ve alçak sesle, "Bunu yapabileceğinden emin misin?" diye sordu.</p>

  <p>Saphira boynunu çevirip o da kocaman tek bir gözüyle bakarak karşılık verdi. Gözbebeği neredeyse bir daire biçimini alacak kadar genişledi; öyle geniş ve kocamandı ki Eragon içine dalıp orada kaybolabilirmiş gibi geliyordu.</p>

  <p>"Adım gibi eminim," dedi.</p>

  <p>Eragon başını tamam der gibi salladı, sonra fikre kendini alıştırmak istermişçesine ellerini saçlarının arasından şöyle bir geçirdi. "O zaman bir denemeliyiz... Glaedr, gerekirse eğer, ona yol gösterebilir misin? Ona yardım edebilir misin?"</p>

  <p>Yaşlı ejderha bir süre cevap vermedi; sonra da zihniyle tıpkı Saphira'nın mutlu olduğu veya eğlendiği zamanlarda yaptığı gibi hımlayarak yanıt vererek Eragon'u şaşırttı. "Pekâlâ. Madem kaderi kandırmaya çalışacağız, o zaman korkak gibi davranmayalım. Denizi geçiyoruz."</p>

  <p>Eragon, Saphira'nın sırtına yeniden bindi ve bir hamlede sert karanın güvenli kollarını arkada bırakıp uçsuz bucaksız dalgaların üstünde uçmaya başladılar.</p>
</body>
</html>
