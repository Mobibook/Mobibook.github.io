<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Verilmiş Sözler</h1>

  <p>Saphira, Ilirea'dan havalanıp Blödhgarm ile emrindeki Elflerin yolculuk için hazırladığı Eldunari'leri almak üzere yakınlardaki malikaneye uçtu. Elfler Eldunari'lerle birlikte kuzeye, Du Weldenvarden'e at sürecekler, oradan geniş ormanı geçerek bir Elf şehri olan, Ardwen Gölü kıyısındaki Silthrim'e geçeceklerdi. Elfler orada Eldunari'lerle birlikte Eragon ile Saphira'nın Vroengard'dan dönmelerini bekleyeceklerdi. Sonra hep birlikte Alagaesia'dan ayrıldıkları yolculuklarına başlayıp, doğuya doğru ormandan geçen Gaena Nehri'ni takip ederek ötesinde ovalara devam edeceklerdi. Hepsi gidiyordu; yapılan oylamada sadece Laufin ile Uthinare'nin geride, Du Weldenvarden'de kalmasına karar verilmişti.</p>

  <p>Elflerin kendilerine katılmaya karar vermesi Eragon'u şaşırtmıştı ama yine de buna çok memnundu tabii. Blödhgarm, "Eldunari'leri terk edemeyiz. Yardımımıza ihtiyaçları var, özellikle de yumurtadan çıktıkları zaman," demişti.</p>

  <p>Eragon ile Saphira yarım saat Blödhgarm'la yumurtaları nasıl güvenle taşıyacaklarını konuşmuşlar, ardından Eragon, Glaedr, Umaroth ve birkaç tane daha yaşlı ejderhanın Eldunari'sini yanına almıştı; Vroengard'da onların gücüne ihtiyaç duyacaklardı.</p>

  <p>Elflerden ayrıldıktan sonra ikisi kuzeybatıya doğru yola koyuldular. Saphira, düzenli kanat çırpışlarıyla acele etmeden uçuyor, Vroengard'a yaptıkları ilk yolculuktan daha sakin bir tempo izliyorlardı.</p>

  <p>Yolculukları sırasında garip bir üzüntü gelip çöreklendi Eragon'un içine. Bir süre morali bozuk, kendine acıyan bir ruh halinin içinde devindi durdu. Saphira da üzgündü. Onun üzüntüsünün sebebi Firnen'den ayrılmış olmasıydı; ama berrak ve rüzgârsız bir hava vardı, ruh halleri kısa bir süre sonra yeniden değişti. Hâlâ içinde bir parça tatsızlık hissediyordu ama üstünden uçtukları karaya yeni bir ilgiyle baktı, çok kısa bir zaman sonra bir daha göremeyeceğini biliyordu.</p>

  <p>Saphira kilometreler boyu uzanan yemyeşil çayırları aştı; gölgesi aşağıda kalan kuşları, diğer yaratıkları korkutuyordu. Gece olunca yola devam etmeyip, alçak bir vadiden geçen bir derenin kıyısında kamp yaptılar; yıldızları seyrettiler ve o güne dek olanlardan, neler olabileceğinden bahsettiler.</p>

  <p>Ertesi gün geç saatlerde Flam Gölü yakınlarında kurulu Urgal köyüne vardılar. Eragon, Nar Garzhvog ile halkı yöneten konseyin lideri Herndall'i orada bulacağını biliyordu.</p>

  <p>Eragon'un itirazlarına rağmen Urgallar kendisi ve Saphira için büyük bir şölen düzenlemekte ısrar etmişlerdi; böylece Eragon da geceyi Garzhvog ve koçlarıyla içki içerek geçirdi. Urgallar ağaç kabukları ve böğürtlenlerden bir şarap yapmışlardı ve Eragon bunun Cücelerin tatlı şarabından bile daha kuvvetli olduğunu düşünüyordu. Saphira içkiyi kendisinden daha çok sevmişti (ona çürük kiraz tadında gelmişlerdi) ama yine de Eragon ev sahiplerinin gönlünü hoş tutmak için reddetmemişti.</p>

  <p>Kendisiyle Saphira'yı selamlamaya yanlarına pek çok Urgal kadın gelmişti; birkaç Urgal kadın İmparatorluk'a karşı savaşa da katıldığından onlarla tanışmak ilgisini çekmişti. Erkeklerinden bir parça zayıftılar, ama en az onlar kadar uzundular ve boynuzları daha kısaydı, daha zarifti ama yine de kocamandı. Yanlarında Urgal çocuklar vardı: Küçük olanların henüz boynuzu yoktu, daha büyüklerininse alınlarında iki buçukla on santim arasında değişen büyüklükte boynuz çıkıntıları vardı. Boynuzları olmayınca, derileri ve gözleri farklı renklerde olmasına rağmen inanılmaz derecede insanı andırıyorlardı. Çocuklardan bazılarının Kull olduğu belliydi; çünkü en küçük yaşta olanları bile arkadaşlarına, hatta bazen anne babalarına tepeden bakacak kadar iri yapılıydılar. Eragon hangi ebeveynin Kull taşıdığı, hangisinin taşımadığını söyleyecek bir motif göremiyordu. Kendileri Kull olan ebeveynler, normal ölçülerde olan Urgalları tıpkı devlerin kendilerini taciz ettikleri gibi rahatsız ediyorlardı.</p>

  <p>O gece boyunca Eragon ile Saphira, Garzhvog'la içki alemi yaptılar. Eragon, Nar Tulkhqa'nın Stavarosk'taki zaferini anlatan (yani Garzhvog ona böyle demişti, çünkü Eragon, Urgalların dilinden hiç anlamıyor, sadece Cücelerin seslerini konuşurken ballı şarap kadar tatlı yaptıklarını düşünüyordu) bir destan şarkısı dinleyerek rahatsız bir uykuya daldı.</p>

  <p>Sabahleyin uyandığında Eragon vücudunda bir düzineden fazla çürük olduğunu gördü; şenlik sırasında eğlenirlerken atılan dostça şaplakların, dirsek dürtmelerinin neticesiydi.</p>

  <p>Başı zonkluyordu, vücudu da öyle. Saphira ve Garzhvog'la birlikte Herndall'le görüşmeye gittiler. Mecliste on iki kadın vardı. Burası alçak daire şeklinde bir kulübeydi ve içerde ardıç dallarıyla tütsü yakılmıştı. Hasırdan yapılma kapı, Saphira'nın başını sokabileceği genişlikte değildi; ama pulları içerisinin karanlık atmosferinde mavi ışıklar saçıyordu.</p>

  <p>Kadınlar çok yaşlıydı ve birkaçı kör, bazıları da dişsizdi. Üstlerindeki cüppe gibi giysilerde düğüm desenleri vardı; ayrıca her binanın dışında, yine aynı düğüm desenlerinin ve kabilenin simgesi olan hilal resmi işlemeli uzun şeritler asılıydı. Her bir Herndall'in elinde birer baston vardı; bastonlarda Eragon'un anlamını bilmediği ama anlamsız olmadığını bildiği motiflerle işlenmişlerdi.</p>

  <p>Garzhvog'un tercümanlığıyla, Eragon onlara Urgallar ile diğer ırklar arasındaki gelecekte çıkabilecek sürtüşmeleri önleyecek fikrin ilk kısmını anlattı: Bu fikir, Urgalların her birkaç yılda bir oyunlar düzenlemesiydi. Güç üzerine, hız ve çeviklik üzerine kurulu oyunlar. Bunlarda genç Urgallar çiftleşebilmek için kendilerini gösterebilecekleri zaferler kazanabilecek, topluluklarında kendilerine bir yer edinebileceklerdi. Eragon oyunların bütün ırklara açık olmasını önerdi. Bu Urgallara aynı zamanda uzun zamandır düşman olduklarına karşı kendilerini sınamaları için de bir fırsat olacaktı.</p>

  <p>"Kral Orik ve Kraliçe Nasuada çoktan onaylarını verdiler," dedi Eragon. "Ve Arya, artık Elflerin kraliçesi bu konuyu inceliyor. Onun da oyunlara onay vereceğine inanıyorum."</p>

  <p>Herndall konseyi konuyu kendi aralarında birkaç dakika tartıştılır; sonra da en yaşlıları, beyaz saçlı, boynuzlan neredeyse yitip gitmiş bir kadın onlar adına konuştu. Tercümeyi yine Garzhvog yapmıştı: "Seninki iyi bir fikir Ateş Kılıcı. Bu yarışlar için en güzel zaman nedir, tespit etmek için kabilelerimizle görüşmeliyiz, ama bunu yapacağız."</p>

  <p>Eragon duyduklarına memnun eğilip teşekkür etti.</p>

  <p>Ardından konseyden bir başka kadın söz aldı: "Bu hoşumuza gitti Eragon, ama bunun insanlar arasındaki savaşı durdurmaya yeteceğini sanmıyoruz. Kanımızdaki ateş, sadece oyunlarla söndürülemeyecek kadar fazla."</p>

  <p>"Sanki ejderhalarınki daha mı az?" diye sordu Saphira.</p>

  <p>Kadınlardan biri boynuzlarına dokundu. "Senin ırkının korkunçluğundan şüphemiz yok Alev Dilli."</p>

  <p>"Kanınızın sıcak aktığını, hatta herkesten sıcak aktığını biliyoruz," dedi Eragon. "Bu yüzden bir başka fikrim daha var."</p>

  <p>Kendisi açıklarken Herndall sessizce dinliyordu; ama Garzhvog durduğu yerde kıpırdanmaya başlamıştı, sanki rahatsız olmuş gibiydi, gürülder gibi hafiften bir ses çıkardı. Eragon bitirdiğinde Herndall bir süre ne konuşmuş ne de kıpırdamıştı. Eragon da hâlâ görebilen birkaç çift gözün önünde huzursuzlanmaya başladı.</p>

  <p>En sonunda, sağ tarafta oturan Urgal bastonunu salladı; bastona bağlı bir çift taş halka buhur kokan kulübenin içinde yüksek sesle şıngırdadı. Çok ağır ağır konuşuyordu; sanki dili şişmiş gibi ağzından çıkan sözcükler ağır ve dolaşıktı.</p>

  <p>"Bizim için bunu gerçekten yapacak mısın Ateş Kılıcı?"</p>

  <p>"Yapacağım," dedi Eragon ve yeniden eğildi.</p>

  <p>"Eğer yaparsan, Ateş Kılıcı ve Ateş Dilli, o zaman Urgralgra'nın gelmiş geçmiş en önemli dostları olursunuz ve isimlerinizi sonsuza kadar unutmayız; onları thulqna'larımızın her birine nakşederiz, sütunlarımıza oyarız, boynuzları baş göstermeye başladığında çocuklanmıza öğretiriz."</p>

  <p>"O halde yanıtınız, evet?" diye sordu Eragon.</p>

  <p>"Evet."</p>

  <p>Garzhvog durdu ve (Eragon bu söylediklerinin kendi düşünceleri olduğunu düşünüyordu) şöyle dedi: "Ateş Kılıcı, bunun benim halkım için ne anlama geldiğini bilemezsin. Sana borçluyuz."</p>

  <p>"Bana hiçbir borcunuz yok," dedi Eragon. "Ben sadece kendimizi bir savaşa girmekten alıkoymaya çalışıyorum."</p>

  <p>Herndall'le bir süre daha yapılması gereken ayarlamalar hakkında görüştüler. Sonra Saphira'yla beraber herkesle vedalaşıp, Vroengard'a doğru yola çıktılar.</p>

  <p>Aşağıda sazdan kulübeler giderek küçülürken Saphira, "Onlardan iyi süvari olur," dedi.</p>

  <p>"Umarım haklısındır."</p>

  <p><br /></p>

  <p>Vroengard'a kadar yolculuklarının geri kalanı olaysız geçmişti. Deniz üstünde fırtınayla karşılaşmamışlardı; karşılarına çıkan bulutlar ince, küçük, tehlike arz etmeyen türdendi veya göğü martılarla paylaşmışlardı.</p>

  <p>Saphira, Vroengard'da daha önceki ziyaretlerinde gelip kaldıkları yarısı yıkık kuş evinin önüne indi. Eragon ormana gidince beklemeye başladı. Eragon ise yosun kaplı gölgeler içindeki ağaçların arasından ilk geldiğinde karşılaştığı birkaç "gölge kuşunu" bulana kadar yürüdü; sonra, Galbatorix'in "çukur oyucu" dediği, Nasuada'nın uyarısında bulunduğu, bir parça yosun içinde kümelenmiş zıplayan kurtçukları buldu. İsimlerin ismini kullanarak, Eragon her iki hayvana da eski dilde uygun birer isim verdi. Gölge kuşlarına subdavrblaka dedi ve çukur oyuculara da illgrathr. İkinci ismi özellikle beğenmiş, hatta bu ismi vermek onu acı acı güldürmüştü, çünkü "kötü açlık" anlamına geliyordu.</p>

  <p>Yaptığı işten tatmin olup yeniden Saphira'nın yanına döndü ve birlikte geceyi Glaedr ve Eldunari'lerle sohbet ederek geçirdiler.</p>

  <p>Şafak sökünce kalkıp Kuthian Kayası'na gittiler. Gerçek isimlerini söylediler, yosunla kaplanmış uzun kulenin kapıları açıldı, Eragon, Saphira ve Eldunari aşağı mağaraya indiler. Erolas Dağı'nın altında, yerin derinliklerindeki bu mağarada kendilerini bekleyen yumurtaların bekçisi Cuaroc, onların yumurtaları ayrı ayrı koruyup bir mahfaza içine yerleştirmelerine yardım etti. Sonra her bir kutuyu getirip orta yere yığdılar; yumurtaları korumak için geride kalan beş Eldunari'yi de getirip onların yanına koydular.</p>

  <p>Umaroth'un desteğiyle Eragon tekrar aynı büyüyü yapıp, yumurtalarla kalpleri Saphira'nın arkasında oluşturduğu boş bir cebin içine yerleştirdi; onlara burada ne kendisi, ne de Saphira dokunabilirdi.</p>

  <p>Cuaroc dehlizinin çıkışına onlarla birlikte geldi. Ejderha başlı adamın demirden ayakları yukarı doğru tırmanırlarken tünelde yüksek sesli yankılar yapıyordu.</p>

  <p>Dışarı çıktıklarında Saphira, Cuaroc'u pençeleri arasına aldı (çünkü sırtında rahat oturamayacak kadar iri ve ağırdı), sonra da havalanıp, Vroengard'ın tam göbeğindeki çember biçimli vadiden ayrıldı.</p>

  <p>Pırıl pırıl parlayan karanlık denizi geçti; sonra da, kar ve buzla kaplı bıçak sırtı gibi dorukları olan, yamaç aralarının gölgeli nehirlere benzediği Spine'ın üstünden uçtu. Kuzeye kıvrılıp Palancar Vadisini aştı (Eragon'la birlikte son bir kez çocukluklarının geçtiği yere, yukardan bile olsa bakmak için) ve sonra da, sıradağları andıran, üstü köpük köpük olmuş dalgaların kıyıya yuvarlandığı Fundor Körfezi üstünden geçti. Sarp ve çok katlı çatılarıyla, ejderha başlı heykelleriyle Ceunon, geçtikleri bir sonraki kayda değer noktaydı ve ardından uzun ve sağlam çamlık arazi içinde Du Weldenvarden'in şehir girişi göründü.</p>

  <p>Geceleri dere veya göl kıyılarında kamp yapıyorlardı. Kamp ateşinin ışığı Cuaroc'un parlak madeni gövdesinde yansımalarla oynaşıyordu; çevrelerinde kurbağalar, börtü böcek koro halinde ötüşüyordu. Uzaklardan sık sık avlanan kurtların ulumaları duyuluyordu.</p>

  <p>Du Weldenvarden'e varınca, bir saat daha devam edip büyük ormanın kalbine uçtular. Orada Elflerin koyduğu kalkanlar yüzünden Saphira daha fazla uçarak ilerleyemediğinden, yere konup, görünmez tılsımlı engeli yürüyerek geçtiler. Cuaroc da Saphira'nın yanında yürüyordu, sonra tekrar havalandılar.</p>

  <p>Onlar uçarken altlarından ağaçlar hızla akıp geçiyordu, kilometreler boyu aynı manzara, arada bir rastladıkları mevsimlik yapraklanan türden ağaç kümeleri (meşe, karaağaç, huş, titrek kavak, baygın görünümlü söğütler) dışında hiç değişmiyor, genellikle akarsularla bölünüyordu. Adını unuttuğu bir dağın üstünden geçtiler, sonra da bir Elf şehri olan Osilon'dan ve ardından, her biri diğerinin neredeyse tıpatıp eşi, kapladıkları alan sonsuz gibi görünen çam ormanları üstünden.</p>

  <p>Sonunda, gökyüzünde hem ayın, hem de güneşin ufukta karşılıklı alçaldığı akşamın geç saatlerinde Saphira, Ellesmera'ya girdi ve Elflerin önde gelen, en büyük ve gurur duydukları şehrinin hayat dolu binaları ortasındaki açık alana iniş yaptı.</p>

  <p>Arya ve Firnen onları bekliyordu; yanlarında Roran ile Katrina da vardı. Saphira yaklaşırken Ffrnen de gerileyip kanatlarını açıp, kuşları korkutup havalandıran, coşkulu, yüksek bir kükremeyle onu karşıladı. Saphira da iki arka ayağı üstüne iniş yaparak, pençeleri arasındaki Cuaroc'u usulca yere bırakıp aynı coşkulu kükreyişle cevap verdi.</p>

  <p>Eragon bacaklarındaki bağları çözüp Saphira'nın sırtından aşağı kaydı.</p>

  <p>Roran koşup geldi, onu bir eliyle kolundan kavrayıp, diğer eliyle omzuna pat pat vurarak selamlarken, Katrina da kendisine diğer tarafından sarılıp kucaklamıştı. Eragon gülerek, "Hey! Durun! Durun, nefes alamıyorum! Eee, Ellesmera'yı nasıl buldunuz, beğendiniz mi?" dedi.</p>

  <p>"Çok güzel!" diye karşılık verdi Katrina gülümseyerek.</p>

  <p>"Ben abarttığını sanmıştım," dedi Roran. "Ama tıpkı söylediğin gibi her şeyiyle çok etkileyici bir yer. Kaldığımız büyük konak..."</p>

  <p>"Tialdari Konağı," dedi Katrina.</p>

  <p>Roran başını salladı. "Evet o. Bana Carvahall'i yapmakla ilgili fikirler verdi. Ve de Tronjheim ve Farthen Dûr var..." Başını iki yana sallayıp, hafif bir ıslık koyuverdi.</p>

  <p>Eragon yeniden güldü; kuzeni öne düştü ve ormanın patikasından yürüyerek Ellesmera'nın batısına doğru ilerlemeye başladılar. Yanlarına Arya geldi; her haliyle tıpkı annesi gibi tam bir kraliçe olmuştu. "Ay ışığı selamı üstüne olsun Eragon. Hoş geldin."</p>

  <p>Eragon kıza baktı. "Gerçekten de hoş bulduk Shade Katili."</p>

  <p>Arya onun kendisine bu unvanıyla hitap etmesine tebessümle karşılık verdi; rüzgârla dalgalanan ağaçların altında akşam karanlığı kendini iyice belli etmeye başlamıştı.</p>

  <p>Eragon, Saphira'nın üstünden eyeri çözdükten sonra, Firnen'le birlikte yeniden havalandılar. (Eragon onun yolculuktan yorgun olduğunu biliyordu). İki ejderha Tel'naeir Uçurumları'na doğru gözden kayboldular. Uzaklaşırlarken Eragon, Firnen'in, "Bugün senin için tam üç geyik yakaladım. Oromis'in kulübesinin yanındaki çayırda seni bekliyor," dediğini duydu.</p>

  <p>Cuaroc da Saphira'nın arkasından yollara düştü, çünkü yumurtalar hâlâ onunla beraberdi ve kendisi de onları korumakla görevliydi.</p>

  <p>Roran ile Katrina kentteki büyük ağaç gövdeleri arasından Eragon'u kızılcıklar ve gülhatmi çiçekleriyle bezeli açıklık bir alana getirdiler. Alanın ortasına masalar kurulmuş, üstü çeşit çeşit yiyeceklerle doluydu. Çok sayıda Elf en güzel tüniklerini giymişler, Eragon'u güler yüzlü ve çın çın öten merhabalarla karşılamışlardı; ara ara şarkı söyleyenler ve müzik duyuluyordu.</p>

  <p>Arya ziyafet masasının başına geçip oturdu. Beyaz kuzgun Blagden yakınında oymalı bir tüneğin üstünde gaklıyor, ara sıra tek tük sözcükler çığırıyordu. Eragon da Arya'nın yanına oturdu; o gece geç saatlere kadar neşe içinde yiyip içtiler.</p>

  <p>Şölenin sonu yaklaşırken Eragon oradan birkaç dakika ayrılıp kararmaya başlayan ormandan koşup geçerek Menoa ağacına gitti; çevresini görmekten çok, koku alma ve işitme duyusunu kullanıyordu.</p>

  <p>Büyük çam ağaçlarının göğe dönük dalları altından çıktığında gökte de yıldızlar parlamaya başlamıştı. Sonra, Menoa ağacını çevreleyen ağaç kökleriyle kaplı yeri geçmek için tekrar yola koyulmadan önce nefesini normale döndürmek ve kendini toparlamak için biraz durup dinlendi.</p>

  <p>Ağacın büyük gövdesinin dibine gelince elini yarık içindeki kabuğunun üstüne koydu. Bir zamanlar bir Elf kadını olan ağacın artık çok ağır işleyen zihniyle temasa geçerek seslendi:</p>

  <p>"Linnea... Linnea... Uyan! Seninle konuşmam gerekiyor!" Biraz bekledi ama ağaçtan bir karşılık alamadı; sanki denizle, toprakla, gökle konuşmaya çalışıyormuş gibi hissediyordu kendini. "Linnea, seninle konuşmalıyım!"</p>

  <p>Zihninden bir rüzgâr esintisi geçer gibi olmuştu, sonra bir düşüncenin varlığını hissetti, uzak ve silik bir düşünce. Düşünce dile geldi: "Ne var, ey süvari?.."</p>

  <p>"Linnea, en son buraya geldiğimde sana, köklerinin altında sakladığın parlak çelik karşılığında ne istersen vereceğimi söylemiştim. Alagaesia'dan ayrılıyorum. Gitmeden önce sözümü yerine getirmek için geldim. Benden ne dilersin, Linnea?"</p>

  <p>Menoa ağacı cevap vermedi, ama dalları hafifçe hışırdadı, köklerinin etrafındaki açıklığa patır patır iğneleri döküldü; bilincinden eğlendiğini belli eden bir his yayılıyordu.</p>

  <p>"Git..." diye fısıldadı aklındaki ses, sonra da ağaç Eragon'un zihninde çekildi.</p>

  <p>Eragon durduğu yerde birkaç dakika daha oyalandı, ağacın ismini seslendi ama ağaç cevap vermiyordu. Sonunda Eragon oradan ayrıldı; olayın hâlâ kapanmadığını hissediyordu ama belli ki Menoa ağacı için aksi geçerliydi.</p>

  <p>Sonraki üç gün Eragon zamanını kitap ve parşömenleri okuyarak geçirdi; bunların çoğu Galbatorix'in kütüphanesinde ele geçirilmişti ve Eragon'un isteği üzerine Vanir onları Ellesmera'ya yollamıştı. Akşamları Roran, Katrina ve Arya'yla yemek yiyor ama bunun dışında kendi başına takılıyordu; hatta Saphira'yı bile görmüyordu. Saphira, Firnen'le beraber Tel'naeır Uçurumları'nda kalıyor ve başka bir şeyle ilgilenmiyordu. Geceleri ejderhaların kükremeleri ve çığlıkları ormanı aşıp kulağına geliyor, çalışmaları sırasında dikkatinin dağılmasına sebep oluyordu. Kulak verip Saphira'nın düşüncelerini dinlediğinde gülümsemeden edemiyordu. Saphira'nın arkadaşlığını özlüyordu ama Firnen'le geçireceği zamanın çok az olduğunu biliyor, mutluluğunu değil, onu kıskanıyordu.</p>

  <p>Dördüncü gün, merak ettiği her şeyi kitaplardan öğrendiğine emin olduktan sonra, Arya'ya gitti ve planını ona ve yanındaki danışmalarına sundu. Onları aklındaki şeyin gerekli olduğuna ama daha önemlisi uygulanırsa işe yarayacağına ikna etmesi neredeyse bütün gününü almıştı.</p>

  <p>Bu işi de hallettikten sonra yemek yemişlerdi. Akşam karanlığı şehre çökmeye başladığında, hepsi Menoa ağacının oradaki açıklıkta toplandılar: Kendisi, Saphira ve Firnen, Arya, en yaşlılar arasından otuz Elf, en becerikli ve başarılı büyücüler, Glaedr ve beraberlerinde getirdikleri diğer Eldunari ve de iki Bakıcı: Elf kadını Iduna ve Neya. Bu ikisi ejderhalarla süvariler arasındaki antlaşmanın beden bulmuş haliydiler.</p>

  <p>Bakıcılar üstlerinden giysilerini çıkardılar; Eragon ile diğerleri eski ritüellere uygun şekilde ilahi söylemeye başladı; onlar söylerken Iduna ve Neya dans ettiler; birlikte hareket ediyorlardı ve bir an geldi, üstlerindeki ejderha dövmesi hareketlenip tek bir yaratık şeklini aldı.</p>

  <p>İlahinin doruk noktasında ejderha titreşti, ağzını açtı, kanatlarını gerdi, ileri fırlayarak Elflerin teninden ayrılıp kopacak gibi uzadı. Bakıcılara değen yeri bir tek kuyruğunun ucu kalana kadar bir bütün olmuş Elflerin üstünden yukarı uzandı.</p>

  <p>Eragon için için yanan ejderhaya seslendi ve ona kendini duyurunca, yapmak istediği şeyi açıkladı ve ejderhaların kabul edip etmeyeceğini sordu.</p>

  <p>"İstediğin gibi yap Kral Katili," dedi hayali yaratık. "Eğer bu Alagaesia'ya barış getirecekse, itiraz etmiyoruz."</p>

  <p>Aldığı olumlu yanıtın ardından Eragon süvarilerin kitabından bir yer okudu ve aklından eski dilin ismini geçirdi. Orada bulunan Elflerle ejderhalar bedenlerindeki enerjiyi ona gönderiyorlar, onlardan aldığı enerji Eragon'un bedeninde şiddetli bir bora fırtınası gibi geziyordu. Buradan aldığı güçle Eragon günlerini mükemmelleştirmekle geçirdiği, sihirli sözleri söyledi. Belki yüzlerce yıldır benzeri gelmemiş olan bir büyüydü: Toprağın damarlarında, dağların kemiklerinde dolaşan çok eski büyüler gibi bir büyüydü. Bu büyüyle daha önce sadece bir kez gerçekleştirmeye kalkıştığı şeyi yaptı.</p>

  <p>Bu büyüyle ejderhalarla süvariler arasında yeni bir birliktelik oluşturmuştu.</p>

  <p>Tılsım ejderhaları sadece Elfler ve insanları değil; Cücelerle, Urgalları da bağlamıştı; bu şekilde içlerinde hepsi artık bir süvari olabilecekti.</p>

  <p>Büyük sihrin son sözlerini mırıldandı ve büyü yerini buldu; ardından yeyde ve gökte bir titreşim ve sarsıntı oluştu. Çevrelerindeki her şeyin (belki dünyadaki her şeyin) hafiften değiştiğini fark etti. Büyü kendisini, Saphira'yı ve diğer ejderhaları yormuştu, ama elde ettiği sonuç içini bir haz ve gururla dolduruyordu. Çok büyük bir iş başardığını, belki hayatının en önemli işini becerdiğini biliyordu.</p>

  <p>Arya olayı kutlamak için bir şölen daha düzenlemekte ısrar etti.</p>

  <p>Yorgun olmasına karşın Eragon seve seve katıldı; Arya'yla birlikte Roran, Katrina ve Ismira'yla zaman geçirmekten mutlu olmuştu.</p>

  <p>Şölenin ortasında yemekler ve müzik birdenbire Eragon'a fazla gelmeye başladı; Arya'yla oturduğu masadan izin alıp kalktı.</p>

  <p>Firnen'in yanında oturduğu yerinden bakarak, "İyi misin?" diye sordu Saphira.</p>

  <p>Eragon meydanın diğer ucundan ona gülümsedi. "Sadece biraz sessizliğe ihtiyacım var. Hemen döneceğim." Ağır ağır yürüyüp çamların arasında ilerlemeye başladı; serin gece havasını derin derin içine çekiyordu.</p>

  <p>Masalardan otuz metre kadar uzakta Eragon ince yüksek omuzlu bir Elf gördü; adam sırtını şölene dönmüş çok yaşlı bir ağacın kökü üstüne oturmuştu. Eragon onu rahatsız etmemek için yolunu değiştirdi ama bunu yaparken de Elfin yüzünü fark etti.</p>

  <p>Bu bir Elf değildi, kasap Sloan'dı.</p>

  <p>Eragon şaşırmıştı, durdu. Bütün olan biten arasında Sloan'ın, yani Katrina'nın babasının Ellesmera'da olduğunu tamamen unutmuştu. Biraz tereddüt ettikten sonra sessiz adımlarla adama yaklaştı.</p>

  <p>Tıpkı onu en son gördüğünde olduğu gibi Sloan başının etrafına ince siyah bir kumaş şerit bağlamış, bir zamanlar gözlerim!! olduğu boş göz çukurlarını örtüyordu. Bezin altından yaşlar akıyordu, kaşları çatılmış, ince elleri yumruk olmuştu.</p>

  <p>Kasap Eragon'un yaklaştığını duymuştu, çünkü başını Eragon'dan tarafa çevirip, "Kim var orada? Sen misin Adare? Sana söyledim, yardıma ihtiyacım yok!" dedi. Sözleri öfkeli ve acıydı; ama aynı zamanda bugüne dek ondan işitmediği bir keder vardı içinde.</p>

  <p>"Benim, Eragon."</p>

  <p>Sloan sanki sıcak bir damgayla dağlanmış gibi kasıldı. "Sen! Mutsuzluğumla dalga geçmek için mi geldin?"</p>

  <p>"Hayır, elbette değil," dedi Eragon, düşüncesi bile irkiltmişti onu. Birkaç adım uzağında durup yere çömeldi.</p>

  <p>"Sana inanmazsam kusuruma bakma. Birisine zarar vermek mi istiyorsun, yardım mı etmek istiyorsun, anlamak çoğunlukla zor."</p>

  <p>"Bu senin bakış açına da bağlı."</p>

  <p>Sloan'ın üstdudağı sinirle kıvrıldı. "İşte buna kurnaz bir Elf cevabı derim ben."</p>

  <p>Geride Elfler flüt ve kopuzla yeni bir şarkıya geçmişlerdi. Partiden Eragon ile Sloan'ın olduğu yere eğlenenlerin neşeli sesleri geliyordu.</p>

  <p>Kasap çenesiyle o tarafı işaret etti. "Kızımı duyabiliyorum." Bezin altından yeni gözyaşları akmaya başlamıştı. "Onu duyabiliyorum ama onu göremiyorum. Ve senin şu Tanrının cezası tılsımın onunla konuşmama engel oluyor."</p>

  <p>Eragon bir şey söylemedi, ne diyeceğini bilmiyordu.</p>

  <p>Sloan başını ağaca dayadı, boğazından bir hıçkırık koptu. "Elfler bana çocuğun, Ismira'nın güçlü ve sağlıklı bir bebek olduğunu söylediler."</p>

  <p>"Öyle. Gördüğüm en güçlü, en gürültücü bebek o. Bir gün sağlam bir genç kadın olacak."</p>

  <p>"Bu çok iyi."</p>

  <p>"Günlerin nasıl geçiyor? Oymacılığa devam ediyor musun?"</p>

  <p>"Elfler sana ne yaptığımı bildiriyorlar, ha?" Eragon nasıl cevap vereceğini düşünüyordu (kendisini daha önce bir kere ziyaret ettiğini Sloan'ın bilmesini istemiyordu). "Ben de zaten anlamıştım. Günlerimi nasıl geçiriyorum sanıyorsun? Karanlıkta geçiriyorum, Helgrind'den beri hep olduğu gibi, Elfler bana oydu, buydu diye bir dakika rahat vermezken, boş boş oturup duruyorum işte!"</p>

  <p>Geriden yine kahkaha sesleri gelmişti. Eragon seslerin içinde Katrina'nınkini ayırabiliyordu.</p>

  <p>Sloan'ın yüzünün ifadesi korkunçtu. "Sen de gidip onu Ellesmera'ya getirmek zorundaydın, değil mi? Sadece beni sürgüne göndermen yetmedi! Hayır, çocuğumla torunumun burada olduğunu ve onları asla göremeyeceğimi, asla buluşamayacağımı hissettirerek bana işkence yapmak istedin." Sloan dişlerini sıktı, sanki her an Eragon'un üstüne atlayacak gibiydi. "Sen kalpsiz bir alçaksın!"</p>

  <p>"Benim pek çok kalbim var," dedi Eragon ama bunu Sloan'ın anlamasını beklemiyordu.</p>

  <p>"Pöh!"</p>

  <p>Eragon bocalıyordu. Sloan'a işkence ettiğine inanmasına devam etmesi, nedense adamın üzüntüsünün aslında sadece kendi unutkanlığından kaynaklandığını söylemekten daha acımasız geliyordu.</p>

  <p>Kasap başını öteye çevirdi, gözlerinden daha fazla yaş akıyordu. "Git," dedi. "Beni rahat bırak. Beni asla bir daha rahatsız etme Eragon, yoksa sana yemin ediyorum, ikimizden biri ölür."</p>

  <p>Eragon yerdeki çam iğneleriyle oynadı bir süre, sonra ayağa kalkıp Slaon'a baktı. Gitmek istemiyordu. Katrina'yı Ellesmera'ya getirmekle Sloan'a yaptığı şey kendisine de çok yanlış ve acımasız geliyordu. Suçluluk duygusu içini kemiriyor, geçen her saniyeyle artıyordu; sonunda karara vardı ve içi rahat etti.</p>

  <p>Fısıltı gibi bir sesle eski dilin ismini kullanarak Sloan'a yaptığı eski tılsımları değiştirmeye başladı. Bir dakikadan daha uzun sürmüştü; tılsımlı sözlerin sonuna gelirken Sloan sıkılı dişlerinin arasından küfretmeye başladı: "Dursana, seni Tanrının cezası mırıldanması bitmeyen şey. Eragon! Defol artık! Bırak beni, Tanrı cezanı versin! Bırak beni!"</p>

  <p>Eragon gitmemiş başka bir büyüye başlamıştı. Uzanıp Eldunari'nin ve çok daha yaşlı ejderhalarla ekip olmuş süvarilerin bilgilerine uzandı; okuduğu tılsımla eski haline getirmek için besliyor, iyileştiriyor, yenilendiriyor, yapılandırıyordu. Çok zor bir işti; ama Eragon'un kabiliyeti de eskisinden daha fazlaydı ve istediği şeyi ortaya çıkarabilecek güçteydi.</p>

  <p>Eragon tılsımı yaparken Sloan yerinde duramıyor, sürekli kıpırdanıyordu; sonra yine sövmeye ve iki eliyle yanaklarını, alnını kaşımaya başladı, sanki bir kaşıntı basmış gibiydi.</p>

  <p>"Hay ben senin! Ne yapıyorsun bana böyle!"</p>

  <p>Tılsımı sona erdiren Eragon yeniden yere çöküp dikkatle Sloan'ın başındaki bezi çıkardı. Sloan bezin yüzünden çekildiğini anlayınca sinirlendi. Uzanıp Eragon'u durdurmak istedi ama çok yavaştı.</p>

  <p>"Bir de onurumu mu elimden alacaksın?!" dedi Sloan hiddetle, sesi nefret doluydu.</p>

  <p>"Hayır," dedi Eragon. "Geri verecektim. Gözlerini aç."</p>

  <p>Kasap tereddüt etti. "Hayır. Açamam. Beni kandırmaya çalışıyorsun."</p>

  <p>"Bunu ne zaman yaptım? Gözlerini aç Sloan, kızınla torununu gör."</p>

  <p>Sloan ürperdi, ama sonra ağır ağır gözkapaklarını kaldırmaya başladı ve ortaya boş gözyuvarları yerine bir çift pırıl pırıl bakan göz çıkmıştı. Eski gözleriyle aynı değildi, bunlar maviydi, tıpkı öğle vakti gökyüzü mavisi gibi ve ışıl ışıldılar.</p>

  <p>Sloan gözlerini kırptı; ormanın akşam karanlığına alışsın diye gözlerini kıstı biraz. Sonra ayağa fırlayıp hemen arkasına döndü ve ağaç gövdesinin kenarından ağaçların ötesinde devam eden şölene baktı. Elflerin alevsiz lambalarından yayılan ışık yüzünü yumuşak bir tonla aydınlatıyordu ve ışığın kızarıklığıyla sanki ona neşe ve hayat vermişti. Yüzündeki değişim inanılmazdı. Eragon yaşlı adamı seyrederken kendi gözleri dolmuştu.</p>

  <p>Sloan ağacın arkasından bakmaya devam ediyordu; önünde koca bir nehir akan, dili damağı kurumuş bir seyyah gibiydi hali. Çatlak kalın bir sesle, "Çok güzel bir kızmış. İkisi de çok güzeller," dedi. Bir kahkaha tufanı zinciri daha kopmuştu şölenden. "Ah... çok mutlu görünüyor. Roran da öyle."</p>

  <p>"Bundan böyle istersen onlara bakabileceksin," dedi Eragon. "Ama senin üstündeki büyüler hâlâ onlarla konuşmanı ya da kendini göstermeni veya onlarla bir şekilde bağlantıya geçmeni engelleyecek. Eğer denersen, haberim olur."</p>

  <p>"Anlıyorum," diye mırıldandı Sloan. Döndü; gözlerini Eragon'a dikip huzursuzca baktı. Çenesi bir şey çiğniyormuş gibi birkaç kere açılıp kapandı, sonra, "Teşekkür ederim," dedi.</p>

  <p>Eragon başını salladı ve ayağa kalktı. "Elveda Sloan. Beni bir daha görmeyeceksin, söz veriyorum."</p>

  <p>"Elveda Eragon." Sonra kasap şölenin yapıldığı aydınlığa doğru bakmak için yeniden arkasını döndü.</p>
</body>
</html>
