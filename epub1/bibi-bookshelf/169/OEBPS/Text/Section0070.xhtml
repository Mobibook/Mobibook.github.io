<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Cadı Öldürmez</h1>

  <p>"Dur," dedi Elva.</p>

  <p>Eragon'un adımı havada donakaldı. Kız eliyle ona geri gel işareti yapınca, Eragon da geri adım attı.</p>

  <p>"Oraya sıçra," dedi Elva. Eragon'un bir metre kadar önünde bir noktayı işaret ediyordu. "Yazıtların yanına."</p>

  <p>Eragon çöktü, onun kendisine güvenli olup olmadığını söyleyeceğini bekleyerek bir tereddüt geçirdi.</p>

  <p>Kız ayağıyla yere sabırsızca pat pat vurup of çekti. "Eğer yaptığın şeye inanmazsan işe yaramaz. Herhangi bir şeyin sana zarar verip vermeyeceğini, sen kendini tehlikeye atmadan söyleyemem." Kız gülümsemiş ama Eragon bu tebessümü hiç de cesaret verici bulmamıştı. "Merak etme; sana bir şey olmasına izin vermem."</p>

  <p>Hâlâ şüphe içinde, yeniden bacaklarını kırıp gererek tam sıçramaya hazırlanıyordu ki, Elva, yeniden seslendi:</p>

  <p>"Dur!"</p>

  <p>Eragon küfretti ve alttaki ve üstteki sivri çıkıntıların ortaya çıkmasına neden olacak zemindeki yere basmamak için kendini zor tuttu.</p>

  <p>Bu çıkıntılar altın kapıya kadar uzunan hole benzer yer boyunca Eragon ile arkadaşlarının önüne çıkan üçüncü tip tuzaktı. İlki, bir sıra görünmez çukurdu. İkincisi tavanda bulunan ve kendilerini ezip dümdüz etmeye ayarlanmış taş bloklar olmuştu. İşte şimdi de sivri çıkıntılar vardı, bunlar tıpkı Dras-Leona'nın altlarında Wyrden'i tünellerde öldüren çıkıntılara benziyorlardı.</p>

  <p>Murtagh'ın, gedik açtıkları küçük kale kapısından içeri girdiğini görmüşlerdi ama yanında Thorn olmadan Murtagh onlara karşı herhangi bir girişimde bulunmamıştı. Birkaç saniye daha izledikten sonra Arya ile Blödhgarm yan odalardan birine girip gözden kayboldu.</p>

  <p>Mekanizmayı Murtagh'ın tamir etmesi bir saat de alabilirdi, birkaç dakika da. Her iki şekilde de oyalamayla geçirecek vakitleri yoktu.</p>

  <p>"Biraz daha dışına," dedi Elva.</p>

  <p>Eragon yüzünü astı ama kızın söylediğini yaptı.</p>

  <p>"Dur!"</p>

  <p>Bu kez eğer Elva sırtından tüniğini yakalamasaydı kesin düşecekti.</p>

  <p>"Daha uzağa," dedi kız. Sonra: "Dur! Daha da uzağa."</p>

  <p>"Yapamam o kadar uzağa," diye kükredi, hayal kırıklığı artıyordu. "İlk hızı almadan bunu yapabilmem imkânsız." Ama Elva sıçramanın tehlikeli olduğunu söyleyecek olursa bu kez de, ilk hız aldığı takdirde kendini zamanında durduramayabilecekti. "Şimdi ne oldu? Eğer bu sivri çıkıntılar ta kapıya kadar gidiyorsa, oraya asla ulaşamayız." Tuzağın üstünden büyü sayesinde süzülerek uçmayı da düşünmüşlerdi ama eğer en ufak bir büyü yapılmışsa kendi büyülerini bozardı, yani Elva nın düşüncesi böyleydi ve kendisine güvenmekten başka çareleri olmadığını.</p>

  <p>"Belki tuzak yürüyen bir ejderha düşünülerek hazırlanmıştır," dedi Arya. "Eğer sadece bir iki metrelik bir mesafeyse, Saphira veya Thorn fark bile etmeden üstünden atlayıp geçebilirler; ama eğer otuz metreyse bunu başarmak zor olur."</p>

  <p>"Sıçrarsam olmaz," dedi Saphira. "Otuz metre çok kolay bir mesafe."</p>

  <p>Eragon, Arya ve Elva'yla durumu değerlendirir gibi bakıştı. "Ama kuyruğunun yere dokunmamasına dikkat et," dedi Eragon sonra. "Ve ayrıca çok da fazla uzaklaşma, yoksa başka bir tuzakla karşılaşabilirsin."</p>

  <p>"Tamam küçüğüm."</p>

  <p>Saphira dizlerini kırdı, büzüldü, başını taştan otuz kırk santim yukarda kalacak kadar iyice eğdi ve sonra pençelerini iyice yere yapıştırıp holün ilerisine doğru sıçradı, kanatlarını kendini bir parça uçuracak kadar açtı.</p>

  <p>Eragon, Elva'nın bir şey demediğini görüp rahatladı.</p>

  <p>Saphira cüssesinin iki katı kadar bir mesafe uçtuktan sonra, kanatlarını topladı ve yankılı bir gürültüyle yere kondu.</p>

  <p>Tamamdır, dedi. Geri dönüp bakarken pulları yerde sürtündü. Sonra yeniden sıçradı ve Eragon ile arkadaşları ona yer açmak için biraz yoldan çekildiler. "Eee?" diye sordu Saphira. "İlk kim geliyor?"</p>

  <p>Onları teker teker sivri çıkıntıların üstünden diğer tarafa taşıması için dört tur yapması gerekmişti. Ardından Arya ile Elva yine önde, hızlı adımlarla ilerlemeye devam ettiler. Pırıl pırıl parlayan kapılara kadar onca yolun dörtte üçünü geçene kadar daha başka tuzakla karşılaşmadılar ama o noktada Elva birden irkilip küçük elini havaya kaldırdı. Herkes anında durdu.</p>

  <p>"Eğer devam edersek bir şey bizi tam ortamızdan biçer," dedi. "Nereden geleceğini bilmiyorum ama... duvarlardan belki."</p>

  <p>Eragon kaşlarını çattı. Onları her ne ortadan ikiye biçecekse bu üstlerindeki koruyucu büyüleri bile aşabilecek güce ve ağırlığa sahip bir şey olduğunu gösteriyordu, çok can sıkıcı bir düşünceydi.</p>

  <p>"Peki ya şöyle yapsak..." diye başlamıştı ki konuşmaya, yan taraftaki geçitlerden birinden kadınlı erkekli yirmi siyah cüppeli insan belirdi, gelip tam önlerinde dizilip yolu kestiler.</p>

  <p>Düşman büyücüler eski dilde ilahiler söylemeye başlayınca, Eragon bir düşüncenin bıçak gibi zihnine saplandığını hissetti. Çenesini açan Saphira büyücülerin üstüne çatır çatır yanan gür bir alev dilimi gönderdi ama alevler aralarından hiç zarar vermeden yalayıp geçmişti. Duvarda asılı flamalardan biri alevlerden tutuşup kavruldu, yanan parçalar yere düştü.</p>

  <p>Eragon zihninde kendini savunuyordu ama saldırıya geçmiyordu; bütün büyücüleri tek tek dize getirmek çok zaman alırdı. Dahası ilahi söylemeleri kendisini rahatsız etmişti: Zihnini ele geçirmeden (ve diğerlerinin de tabii) büyü yapmaya niyetlilerse, o zaman bu ölmüş ya da hayatta kalmış olmalarına aldırmadıkları, sadece izinsiz girmeye çalışan davetsiz misafirleri durdurmaya çalıştıkları anlamına geliyordu.</p>

  <p>Elva'nın yanında yere bir dizi üstüne çöktü. Elva büyücülerden biriyle konuşuyor, adamın kızıyla ilgili bir şeyler söylüyordu.</p>

  <p>Eragon alçak sesle Elva'ya, "Durdukları yer tuzağın olduğu yer mi?" diye sordu.</p>

  <p>Kız başını evet anlamında salladı ama büyücüyle konuşmasına kesinlikle ara vermemişti.</p>

  <p>Eragon elini ileri uzatıp avucunun ayasını yere vurdu.</p>

  <p>Bir şeyler olacağını biliyordu ama, her duvardan yatay birer demir tabakanın yırtılırcasına korkunç bir sesle çıktığını görünce yine de korkmuştu. Demir levhalar (her biri on santim kalınlığında, on metre boyundaydı) büyücüleri tıpkı birbirine doğru dönen çift bıçaklı dev konserve açacakları gibi tam ortalarından biçerek ikiye bölmüş, ardından yeniden duvarda gizli yuvalarına girmişlerdi.</p>

  <p>Olayın aniliği karşısında Eragon şok olmuştu. Gözlerini önündeki iğrenç manzaradan çevirdi. Ne kötü bir ölüm şekli.</p>

  <p>Yanında Elva boğulur gibi sesler çıkarıyordu, sonra öne doğru düşerek bayıldı. Arya onu başını yere çarpmadan yakaladı. Kızı bir kolunda beşik gibi sallarken eski dilde ona mırıltıyla bir şeyler söylemeye başladı.</p>

  <p>Eragon diğer Elflerle bu tuzağı nasıl geçebileceklerini görüştü ve en güvenli yolun tıpkı sivri çıkıntılarda yaptıkları gibi üstünden sıçramak olacağına karar verdiler.</p>

  <p>Dördü birlikte Saphira'nın sırtına tırmandılar ve tam sıçramak üzereyken Elva zayıf bir sesle, "Durun! Yapmayın!" diye bağırdı.</p>

  <p>Saphira'nın kuyruğu titredi ama olduğu yerde kaldı.</p>

  <p>Elva, Arya'nın kollarından kurtulup indi, sersemlemiş gibi birkaç adım attı, öne eğildi, kusacak gibiydi. Daha sonra elinin tersiyle ağzını sildi ve önlerinde yerde yatan cesetlere sanki onları hafızasına kazımak istiyormuş gibi uzun uzun baktı.</p>

  <p>Gözlerini onlardan ayırmadan, "Başka bir mekanizma daha var, yarı yolda tavanda. Eğer sıçrarsanız (ellerini çırptı, gürültülü keskin bir sesle bir kez çırptı ve yüzünü ekşitti) tavandaki duvarlardan da bıçkılar çıkacak, yerden de," dedi.</p>

  <p>Eragon'u bir düşünce almıştı. "Galbatorix neden bizi öldürmeye çalışsın ki?.. Eğer sen burada bizimle olmasan..." dedi Elva'ya bakarak. "Saphira şimdi belki çoktan ölmüştü. Oysa Galbatorix onu canlı istiyor, öyle değil mi, o zaman bütün bunların anlamı ne?" Eliyle kanlar içindeki yeri gösterdi. "Bu sivri çıkıntılara ve taş bloklara ne gerek vardı?"</p>

  <p>"Belki de..." dedi Elf kadın Invidia. "Diğer tuzaklara daha düşmeden bizim çukurlara düşeceğimizi sanıyordu."</p>

  <p>"Ya da belki de..." dedi Blödhgarm ciddi bir sesle. "Elvanın bizimle olduğunu ve neler yapabileceğini biliyor."</p>

  <p>Kız omuzlarını silkti. "Peki ne olmuş öyleyse. O beni durduramaz ki."</p>

  <p>Eragon'u bir ürperme sardı. "Hayır, tabii ki, ama eğer seni biliyorsa, korkabilir ve eğer korkarsa..."</p>

  <p>"O zaman bizi gerçekten öldürmeye çalışabilir," diye tamamladı Saphira.</p>

  <p>Arya başını salladı. "Önemli değil. Onu yine de bulmalıyız."</p>

  <p>Bıçkıları nasıl geçeceklerini bir dakika daha tartıştıktan sonra Eragon, "Bizi diğer tarafa göndermek için büyü kullanmama ne dersiniz, Arya'nın Saphira'nın yumurtasını Spine'a gönderişi gibi?" dedi. Cesetlerin ötesindeki alanı gösterdi.</p>

  <p>"Çok fazla enerji gerektirir," dedi Glaedr.</p>

  <p>"Gücümüzü Galbatorix'le karşılaşmaya saklasak iyi ederiz" diye ekledi Umaroth.</p>

  <p>Eragon dudağını ısırdı. Omzunun üstünden geriye bakıp Murtagh'ın holün iki tarafı arasında mekik dokuduğunu görünce telaşlandı. Fazla zamanımız yok.</p>

  <p>"Belki duvarın üstüne bıçkıların duvardan çıkmalarını önleyebilecek bir şeyler koyabiliriz."</p>

  <p>"Bıçkılar eminim yapılacak büyülere karşı koruma altına alınmışlardır," dedi Arya. "Ayrıca onları içerde tutacak bir şey yok yanımızda öyle değil mi? Bir bıçak? Ya da bir silah? Bıçkılar çok büyük ve ağırlar. Önlerine çıkan ne olursa olsun, sanki bir şey yokmuş gibi onları biçecektir."</p>

  <p>Suskunluk çöktü üstlerine.</p>

  <p>Sonra Blödhgarm dişlerini yalayıp konuşmaya başladı: "Aslında tam da değil." Dönüp kılıcını yere, Eragon'un önüne koydu, sonra emri altındaki diğer Elflere de aynısını yapmasını işaret etti.</p>

  <p>Eragon'un önüne on bir kılıç kondu. "Sizden böyle bir şey isteyemem," dedi. "Kılıçlarınız..."</p>

  <p>Blödhgarm havaya kaldırdığı eliyle sözünü kesti; lambaların yumuşak ışığında kürkü parlıyordu. "Bizler zihnimizle savaşırız Shade Katili, bedenimizle değil. Eğer savaşçılarla karşılaşacak olursak onlardan ihtiyacımız olan silahları alırız. Kılıçlarımız şu anda burada daha çok işe yarayacaklarsa, o zaman sadece duygusal nedenlerle onları elden kaçırmamak için vermemek aptallık olur." Eragon başını öne eğdi. "Nasıl istersen."</p>

  <p>Blödhgarm, Arya'ya dönüp, "Bunların eşit sayıda olmaları gerek, başarı şansımızı artırmak istiyorsak tabii," dedi.</p>

  <p>Arya bocaladı bir an ama sonra ince uzun kılıcını çekip diğerlerinin üstüne koydu. "Yapacağın şeyi iyice düşün Eragon," dedi. "Bunlar destansı silahlar. Onları yok etmek ve karşılığında elimize bir şey geçmemesi yazık olur."</p>

  <p>Eragon başını salladı, sonra kaşlarını çatıp Oromis'le yaptıkları dersleri hatırlamaya çalıştı. "Umaroth," dedi. "Senin gücüne ihtiyacım var."</p>

  <p>"Bizim olan senindir," diye karşılık verdi ejderha.</p>

  <p>Demir bıçkıların dışarı çıktığı yarıkları gizleyen görsel aldatmaca Eragon'un delip geçemeyeceği kadar başarılı yapılmıştı. Ama bu zaten beklediği bir şeydi, Galbatorix böyle detayları atlayacak biri değildi. Öte yandan, görsel aldatmacayı yapmak için kullanılan tılsımı tespit etmekse çok kolay olmuştu ve Eragon buradan yarıkların tam olarak nerede olduklarını ve ebatlarını alabiliyordu.</p>

  <p>Yarıkların içinde metalin ne kadar geriye gittiğini ise tam olarak kestiremiyordu. Ama duvarın dışından en az üç beş santim içerde olmasını umdu. Yüzeye daha yakınlarsa planı suya düşebilirdi, çünkü kralın bıçkıyı dışardan üstünde yapılacak kurcalamalara karşı korumaya aldığına hiç kuşkusu yoktu.</p>

  <p>İhtiyaç duyduğu kelimeleri kafasında toplayarak Eragon yapmak istediği on iki büyüden ilkini yaptı. Elflerden birinin kılıcı (Laufin'in kılıcı olduğunu sanıyordu) nefes kadar hafif bir rüzgârla yok oldu, tıpkı havada sallanan bir tünik gibi. Yarım saniye bile geçmemişti ki sol taraflarındaki duvardan tok bir güm sesi geldi.</p>

  <p>Eragon güldü. İşe yaramıştı. Kılıcı demir bıçkının içinden geçirmek istese alacağı tepki çok daha etkileyici olurdu.</p>

  <p>Öncekinden daha seri şekilde konuşarak geri kalan tılsımları da yaptı ve altışar kılıcı her bir duvara gömdü, her bir kılıç birbirinden bir buçuk metre aralıktaydı. O sözleri dile getirirken Elfler de dikkatle onu dinliyorlardı, kılıçlarını kaybettikleri için canları sıkılsa bile bunu belli etmediler.</p>

  <p>Büyüyü bitirince Eragon, Arya ile Elva'nın yanında diz çöktü (her ikisi de yeniden Dauthdaert'i tutuyorlardı) ve onlara, "Koşmaya hazır olun," dedi.</p>

  <p>Saphira ile Elfler gergindiler. Arya yeşil kargıyı dikkatle tutarak Elva'nın onun sırtına çıkmasına yardım etti. Sonra, "Hazırız," dedi.</p>

  <p>İleri uzanarak Eragon yine yere vurdu.</p>

  <p>Her iki duvardan da kulakları tırmalayıcı sesler geldi ve tavandan ip gibi tozlar döküldü, bulanık bir duman bulutu yarattılar.</p>

  <p>Eragon yerinden fırlayıp koşmaya başladı. Daha iki adım atmıştı ki Elva'nın, "Daha hızlı!" diye bağırdığını duydu.</p>

  <p>Hararetli bir çabayla ayaklarının yeri daha da gayretli itmesini sağladı. Sağ tarafından hızla Saphira geçti, kuyruğu ile başı yere yakın bir halde, gözünün kenarında karanlık bir gölge gibiydi.</p>

  <p>Tam tuzaklı bölgenin dışına çıkmaya yaklaşmıştı ki, demirin kırılma sesi duyuldu, ardından da insanın tüylerini diken diken eden bir metalin metale sürtme sesi.</p>

  <p>Arkasından biri bağırdı.</p>

  <p>Bir yandan sesten uzaklaşmaya çalışarak arkasına dönüp baktı ve herkesin zamanında tuzaklı bölgeyi geçmiş olduğunu gördü, sadece Yaela, kır renkli saçlı Elf kadın metalin iki parçasının son on beş santimi arasına sıkışmıştı. Çevresi mavi sarı alevlerle tutuşmuştu, sanki hava yanıyor gibi görünüyordu ve yüzü acıyla buruşmuştu.</p>

  <p>"Flauga!" diye bağırdı Blödhgarm ve Yaela demir bıçkıların arasından uçtu, uçunca bıçkılar bir çınlamayla birbirine çarptılar. Sonra yine göründüklerinde çıkardıklarına benzer aynı korkunç gürültüyle yeniden duvarın içine yuvalarına girdiler.</p>

  <p>Yaela elleri ve dizleri üstüne Eragon'un yanına düştü. Eragon kadının ayağa kalkmasına yardım etti; ama şaşırarak onun yaralanmamış olduğunu gördü. "İyi misin?" diye sordu.</p>

  <p>Kadın başını salladı. "Evet, ama... üstümdeki bütün koruyucu büyüler eridi gitti." Ellerini kaldırıp hayret dolu bir ifadeyle ellerine baktı. "Koruyucu büyülerimi uzun yıllardır ilk kez yitiriyorum... Neredeyse senin yaşından daha küçük olduğum zamanlardan beri ilk kez. Her nedense bıçkılar koruyucu büyülerimi eritti."</p>

  <p>"Hayatta olduğun için şanslısın," dedi Eragon, kaşları yine çatıldı.</p>

  <p>Elva omuz silkti. "Hepimiz ölürdük, o hariç," dedi ve Blödhgarm'ı gösterdi. "Eğer size daha hızlı demeseydim."</p>

  <p>Eragon söylendi.</p>

  <p>Her adımda yeni bir tuzakla karşılaşmayı bekleyerek yollarına devam ettiler. Ama holün geri kalanı engelsiz gibiydi ve sondaki kapılara bundan başka bir olayla karşılaşmadan ulaştılar.</p>

  <p>Eragon kapının parlak altın yüzeyine baktı. Üstünde bir meşe ağacının gerçek ölçülerde nakşedilmiş resmi vardı; olgun meşenin gölgelik yapacak gürlükte yaprakları bir kavis yaparak altta kökleriyle birleşerek gövdesi etrafında büyük bir çember görünümü oluşturuyordu. Gövdesinin orta yerinde her iki tarafından budak vermiş iki kalın dal uzanıyor, bu daire çember görünümünü dört çeyrek parçaya bölüyordu. Sol üst çeyrek içinde, elleri mızraklı bir Elf ordusunun sık bir ormanlıkta uygun adım yürürkenki halleri resmedilmişti. Sağ üst çeyrekte insanlar vardı, binalar inşa ediyorlar, demir dövüyorlardı. Sol alt köşede Urgallar (çoğu Kull) bir köyü yıkıp yakarken ve köylüleri öldürürken görülüyordu. Sağ alt tarafta ise madenlerde çalışan Cüceler ile değerli taşlar ve cevherlerle dolu mağaraları vardı. Meşenin kökleri ve dalları arasındaysa Eragon kedi adamlar ile Ra'zac'ı fark etti, birkaç da tanımadığı garip görünüşlü yaratık vardı. Ağaç resminin tam ortasında ise sanki kendini ısırırmış gibi kuyruğunu ağzına almış bir ejderha resmi vardı. Kapılar çok güzel işlenmişlerdi. Daha başka bir zaman olsa Eragon burada oturup saatlerce kapıyı seyredip incelemek isterdi.</p>

  <p>Ama öte yandan bu pırıl pırıl kapılar, arkasında bulunan şeyin ne olduğunu düşününce içini korkuyla dolduruyordu. Eğer arkasında Galbatorix varsa, o zaman şu anda hayatları ömürlerinin sonuna kadar değişmek üzereydi ve artık hiçbir şey eskisi gibi olmayacaktı, ne kendileri için, ne de Alagaesia'da yaşayan diğerleri için...</p>

  <p>"Hazır değilim," dedi Eragon Saphira'ya.</p>

  <p>"Böyle bir şeye ne zaman hazır olunabilir ki?" diye karşılık verdi Saphira. Dilini dışarı çıkarıp havayı tattı. Eragon onun da gergin bir bekleyiş içinde olduğunu görebiliyordu. "Galbatorix ve Shruikan ölmeliler ve bunu yapabilecek bir tek biz varız."</p>

  <p>"Ya yapamazsak?"</p>

  <p>"O zaman da başaramamış oluruz, yani ne olacaksa o olacak."</p>

  <p>Başını salladı ve derin bir nefes aldı. "Seni seviyorum Saphira."</p>

  <p>"Ben de seni seviyorum küçüğüm."</p>

  <p>Eragon ileri bir adım attı. "Şimdi ne olacak?" diye sordu, huzursuzluğunu gizlemeye çalışarak. "Kapıyı mı tıklatacağız?"</p>

  <p>"İlk önce bakalım açık mı?" dedi Arya.</p>

  <p>Savaş nizamında düzene girdiler. Ardından Arya yanında Elva'yla birlikte sol kapının kolunu tutup açmaya hazırlandılar.</p>

  <p>Ama daha kolu tutar tutmaz Blödhgarm ile yanındaki on büyücüsü, sütun biçimi bir hava akımı içinde kaldılar ve sütundan hava titreşmeye başladı. Eragon korkuyla bağırdı, Saphira sanki sivri bir şeyin üstüne basmış gibi keskin bir sesle tısladı. Elfler sütunun içinde kıpırdayamıyorlar gibiydiler, gözleri bile büyü yapıldığı sırada en son nereye bakıyorlarsa o noktaya sabitlenmiş gibi hareketsizdi.</p>

  <p>Güçlü bir dang sesiyle sol taraftaki duvarın içinde bir kapı kayarak açıldı ve Elfler içine doğru kaymaya başladılar, tıpkı buz üstünde kayan heykeller gibiydiler.</p>

  <p>Arya onlara doğru fırladı, tırtıllı ağzı keskin kargıyı önünde tutuyordu; amacı Elfleri esir eden büyüyü bozmaktı ama gereği kadar hızlı hareket edemiyordu ve onlara yetişemedi.</p>

  <p>"Letta!" diye bağırdı Eragon. Dur! Yardım etmesini umduğu en basit büyüydü. Ama Elfleri esir eden büyü kendisinin kıramayacağı kadar güçlüydü. Karanlık dehlizin içine girip gözden kayboldular, kapı arkalarından yeniden gürültüyle kapandı.</p>

  <p>Eragon'u bir çaresizlik duygusu kapladı. Elfler olmadan...</p>

  <p>Arya, Dauthdaert'in sapıyla kapıya vuruyordu, hatta kargının keskin ucuyla duvarla kapının birleştiği kenarı bile bulmaya çalıştı (sur duvarında küçük giriş kapısına yaptığı gibi) ama duvar yekpareydi; kıpırdatmak mümkün olmuyordu.</p>

  <p>Arkasını döndüğünde yüzünde buz gibi bir öfke vardı. "Umaroth" dedi. "Bu duvarı açmak için yardımına ihtiyacım var."</p>

  <p>"Hayır," dedi beyaz ejderha. "Galbatorix eminim arkadaşlarınızı güzelce gizlemiştir. Onları bulmaya çalışmak sadece enerjinizi boşa harcamak ve bizi daha büyük bir tehlikenin içine atmak demek olacaktır."</p>

  <p>Kaşları çatılırken Arya'nın çekik gözleri daha da kısılmıştı. "O zaman onun ekmeğine yağ sürmüş olacağız, Umaroth-elda. Bizi bölmek ve gücümüzü azaltmak istiyor. Eğer onlarsız devam edersek, Galbatorix'in biziyenmesi de o kadar kolaylaşır."</p>

  <p>"Evet küçüğüm. Ama o Yumurta-Kırıcı'nın bizim Elfleri takip etmemizi istediğini de düşünmüyor musun? Öfke ve endişe içinde onları arayıp kendisini unutmamızı ve bu sayede kör gibi bizi bir başka tuzağına sürüklemek istiyor olamaz mı?"</p>

  <p>"Bunun için neden bu kadar çok çaba sarf etsin ki? Eragon'u, Saphira'yı, seni ve geri kalan Eldunari'leri de tıpkı Blödhgarm ve diğerlerini ele geçirdiği gibi geçirebilirdi ama yapmadı."</p>

  <p>"Çünkü belki kendisiyle yüzyüze gelmemizden önce yorulmamızı istiyor veya o bize saldırmadan önce."</p>

  <p>Arya başını öne eğdi bir süre, başını yeniden kaldırdığında öfkesi artık geçmiş (en azından görünürde geçmişti), yerine her zamanki kendine hâkim ve tetikte olan ifadesi gelmişti. "O zaman ne yapmamız gerekiyor Ebrithil?"</p>

  <p>"Galbatorix'in Blödhgarm ile diğerlerini öldürmemesini ümit edelim (en azından hemen) ve bulana dek kralı aramaya devam edelim."</p>

  <p>Arya kabullenmişti ama Eragon onun bundan hoşlanmadığını anlayabiliyordu. Onu suçlamıyordu, kendi de aynı şeyleri hissediyordu.</p>

  <p>"Tuzağı neden hissedemedin?" diye sordu Elva'ya alçak bir sesle. Aslında nedenini bildiğini sanıyordu ama yine de ondan duymak istiyordu.</p>

  <p>"Çünkü onlara zarar vermedi, canlarını yakmadı," dedi kız.</p>

  <p>Eragon başını salladı.</p>

  <p>Arya yeniden altın kapının yanına döndü, tekrar sol kapının kolunu tuttu. Ona katılan Elva da küçük eliyle Dauthdaert'in sapına yapıştı.</p>

  <p>Geriye doğru asılarak kapıyı çekti, çekti ve dev gibi kapı sonunda ağır ağır açılmaya başladı. Eragon tek bir insan gücünün bunu bir başına başarmasının imkânsız olduğunu düşünüyordu, Arya'nın gücü bile zor yetiyordu.</p>

  <p>Kapı duvara değince Arya bıraktı ve Elva'yla birlikte Saphira'nın önünde Eragon'un yanına gittiler.</p>

  <p>Büyük kemerli girişin gerisinde çok büyük, karanlık bir salon uzanıyordu. Eragon gerçek büyüklüğünü kestiremiyordu, çünkü duvarlar kadifelerin gölgeli derinliklerinde gizliydi. Demir çubuklara asılı bir sıra alevsiz lamba, girişten itibaren her iki yan taraf boyunca uzanıyor, desenli yer zeminini ve başka çok az şeyi aydınlatıyordu; bundan başka bir de yüksek tavandaki kristal avizeden soluk bir ışık yayılıyordu. İki sıra lambalar yüz elli metre ilerde, üstünde bir taht olan kürsünün yanında son buluyordu. Tahtta karanlık bir cüsse seçiliyordu, odadaki tek kişiydi, kucağında kınından çekilmiş bir kılıç vardı, uzun, beyaz, sanki hafif bir ışık yayar gibi görünen bir kılıç.</p>

  <p>Eragon yutkunup Brisingr'ı daha sıkı kavradı. Saphira'nın çenesini kalkanının köşesiyle sevdi, yanıt olarak dilini dışarı çıkardı. Sonra aralarında konuşmadan anlaşarak dördü ilerlemeye başladı.</p>

  <p>Dördü de salona girince büyük kapı arkalarından gürültüyle kapandı. Eragon zaten bunu bekliyordu ama yine kapının kapanırken çıkardığı sesle irkilmişti. Yüksek tavanlı salonda yankılar ışıksız bir sessizliğe dönüşünce tahtta oturan kişi yerinde kımıldandı, sanki uykudan uyanır gibiydi. Sonra bir ses duyuldu taht odasının en uzak ucundan. Ama nasıl bir ses! Daha önce Eragon'un hiç duymadığı türden: Derin, gür, Ajihad, Oromis veya Hrothgar'ınkinden çok daha otoriter, hatta Elflerin sesinin bile kulağa ahenksiz, kaba gelmesine neden olan bir ses.</p>

  <p>Ve konuştu: "Evet, sizleri bekliyordum. Sarayıma hoş geldiniz. Özellikle sen Eragon Shade Katili ve sen, Saphira Parlakpul, hoş geldiniz. Sizinle tanışmayı çok istiyordum. Ama seni gördüğüme de çok sevindim Arya, Islanzadi'nin kızı ve hak ettiğin unvanınla Shade Katili ve sen de Parlak Kaşlı Elva. Tabii ki, Glaedr, Umaroth, Valdr ve sizinle beraber seyahat edip şu anda görünmez olanlar. Sizleri öldü diye biliyordum ama aksini öğrendiğim için mutluyum. Hepiniz hoş geldiniz! Konuşacak çok şeyimiz var."</p>
</body>
</html>
