<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Çıkmaz Labirent</h1>

  <p>Eragon toplantının geri kalanını diğerleriyle birlikte neler uygulayacaklarını kararlaştırmakla geçirdi: İletişim hatlarını belirlediler, yani kim kime karşı sorumluydu; görev dağılımı; Thorn veya Shruikan'ın yanlarına rahatça sokulmasını önlemek için kamp muhafız ve gözcülerini yeniden ayarlamak; sahip oldukları şeyleri yangında veya enkaz altında kaybedenlere yeniden malzeme dağıtımı ve benzeri şeyler. Ortak aldıkları bir kararla, Nasuada'nın başına geleni ertesi güne kadar kimseye duyurmamaya karar verdiler; askerlerin gün ağarmadan biraz uykularını almaları daha önemliydi.</p>

  <p>Ama tartışmadan bıraktıkları bir konu Nasuada'yı kurtarmaları gerekip gerekmediğiydi. Onu kurtarmanın tek bir yolu vardı: Urû'baen'i almak, bu açıktı ama o zamana kadar Nasuada büyük olasılıkla ölmüş, yaralı veya Galbatorix'e eski dilde bağlılık yemini ettirilmiş olurdu. Dolayısıyla bu konuya sanki yasakmış gibi hiç dokunmadılar.</p>

  <p>Bununla birlikte Nasuada konusu Eragon'un aklından hiç çıkmıyordu. Ne zaman gözlerini kapasa, Murtagh'ın kadına saldırışı, Thorn'un korkunç pençeleriyle kadını kapıp gecenin içinde kayboluşu gözünün önüne geliyordu. Hatırladıkları Eragon'u sadece daha fazla üzüyordu, ama olanları tekrar tekrar yaşamadan edemiyordu.</p>

  <p>Toplantı sona ererken Eragon, Roran, Arya ve Jörmundur'a işaret etti. Onlar da hiç soru sormadan kendisini çadırına kadar takip ettiler, Eragon bir süre onların önerilerini dinledi ve birlikte gün içinde neler yapacaklarını kararlaştırdılar.</p>

  <p>"Yaşlılar Konseyi sana sorun çıkaracak sanırım," dedi Jörmundur. "Seni siyaset konularında Nasuada kadar yetenekli görmüyorlar ve bundan faydalanmaya çalışacaklardır." Uzun saçlı savaşçı saldırıdan beri hiç de doğal olmayan bir şekilde sakin görünüyordu, öyle ki Eragon onun ya ağlamanın ya da öfke krizine kapılmanın eşiğinde olduğunu, hatta belki ikisini de yapacağını geçirdi aklından. "Değilim," dedi Eragon.</p>

  <p>Jörmundur başını eğdi. "Yine de güçlü olmalısın. Sana biraz yardım edebilirim ama bu asıl senin nasıl davranacağına bağlı. Eğer gereksiz yere işine karışmalarına göz yumarsan, bu sefer Varden'in yönetiminin sana değil, kendilerine bırakıldığını sanmaya başlarlar."</p>

  <p>Eragon, Arya ile Saphira'ya baktı, endişeliydi.</p>

  <p>"Asla korkmayın," dedi Saphira hepsine. "Ben burada durup ona göz kulak olurken kimse onu ezemez."</p>

  <p>İkinci küçük toplantıları da sona erdiğinde Eragon, Arya ile Jörmundur'un çadırdan çıkmasını bekledi; sonra Roran'ın omzuna dokunarak onu durdurdu. "Bunun tanrılar arasında bir savaş olduğunu söylerken samimi miydin?"</p>

  <p>Roran ona baktı. "Elbette ... Sen, Murtagh ve Galbatorix... Sen normalde bir insanın yenemeyeceği kadar güçlüsün. Bu doğru bir şey değil, aslında büyük haksızlık, ama böyle! Hepimiz senin çizmelerinin altında birer karınca gibiyiz. Kaç kişiyi tek elinle öldürdün, sayısını biliyor musun?"</p>

  <p>"Çok fazla."</p>

  <p>"Gördün mü? Burada bizim yanımızda çarpıştığın için mutluyum ben ve aynca sana kardeşim gözüyle bakabildiğim için dc çok mutluyum; ama yine de bu savaşı kazanabilmek için bir süvariye, Elfe ya da büyücüye ihtiyacımız olmasını istemezdim. Kimse bir başkasının insafına kalmamalı. Böyle olmamalı. Dünyayı adil bir yer olmaktan çıkarıyor."</p>

  <p>Bunları söyledikten sonra Roran çadırdan çıktı.</p>

  <p>Eragon kalbinden vurulmuş gibi çökercesine şiltesine oturdu. Bir müddet orada o şekilde kaldı. Terliyor ve bir yandan düşünüyordu; kendine rahat vermeyen bu düşünceli hali, nihayet yataktan fırlayıp kendini dışarı atana kadar devam etti.</p>

  <p>Çadırdan çıkarken Gecekuşları oturdukları yerden hemen ayağa fırlayıp, nereye gidecekse eşlik etmek üzere silahlarını kuşandılar.</p>

  <p>Eragon onlara yerlerinde kalmalarını işaret etti. Kendisi itiraz etmiş, istememişti ama Jörmundur ısrar etmiş ve Blödhgarm ile Elflere ilave olarak Nasuada'nın muhafızlarını da onun yanına vermişti. "Çok dikkatli olmalıyız," demişti. Eragon peşinde dolaşan daha fazla sayıda kişi olmasından hiç hoşlanmıyordu ama kabul etmek zorunda bırakılmıştı.</p>

  <p>Muhafızların yanından yürüyüp geçerek doğruca yerde kıvrılmış yatan Saphira'nın yanına gitti.</p>

  <p>Ona yaklaşırken Saphira tek gözünü açıp baktı; ılık karnına yaslanıp oturabilsin diye tek kanadını kaldırdı. "Küçüğüm," dedi ve usul usul solumaya devam etti.</p>

  <p>Eragon yaslanıp oturarak onun soluklarını, ciğerlerine aldığı havanın bedeninde gezinirken çıkardığı yumuşak hırıltıyı dinledi. Sırtını dayadığı karnı yumuşak bir ahenkle inip kalkıyordu.</p>

  <p>Başka ne zaman olsa Saphira'nın varlığı kendisini yatıştırmaya yeterdi ama bu kez yetmiyordu. Sürekli işleyen beyni yavaşlamayı reddediyor, nabzı balyoz gibi vuruyor, elleri ve ayakları rahatsızlık verecek derecede ateş gibi yanıyordu.</p>

  <p>Duygularını kendine saklayıp Saphira'yı huzursuz etmek istemedi. Thorn'la iki kez kapışmaktan yorgundu; biraz sonra da derin bir uykuya daldı; dalmak üzereyken çıkardığı hırıltı şimdi her zamanki derin nefes alışlara dönüşmüştü.</p>

  <p>Ama Eragon'un düşünceleri ona hâlâ rahat vermiyordu. Tekrar tekrar hep aynı inanamadığı, dönüşü olmayan gerçeğe gelip dayanıyordu aklı: Varden'in lideri kendisiydi. Kendisi. Fakir bir çiftçi ailenin en küçük bireyi olan çocuk, şu anda Alagaesia'nın en büyük ikinci ordusunun başındaydı. Bu olanlar ona o kadar gerçekdışı görünüyordu ki, sanki kader onunla oyun oynuyormuş gibi geliyordu, onu yok etmek amacıyla bir tuzağa düşürmek ister gibi. Asla böyle bir görevi üstlenmeyi düşünmemişti, asla çabalamamıştı ama yine de gelişen olaylar onu mecbur etmişti.</p>

  <p>"Beni yerine geçecek kişi olarak seçerken Nasuada'nın aklından neler geçiyordu?" diye merak etti. Kadının kendisine açıkladığı sebepleri hatırladı sonra ama bunları hatırlamak yine de şüphelerini gidermeye yetmiyordu. "Onun yerine geçebileceğime gerçekten inanıyor muydu? Neden Jörmundur değil? O yıllardır Varden'le birlikte, strateji ve kumanda etme konusunda benden çok daha fazla şey biliyor."</p>

  <p>Eragon, Nasuada'nın Urgallarla aralarında var ulan bütün nefret ve acılara rağmen, hatta babasını öldürenin I irgallar olduğunu bildiği halde, onlardan gelen müteffiklik teklifini kabul ettiği zamanı düşündü. Böyle bir şeyi ben yapabilir miydim? Sanmıyordu. En azından o zamanlarda yapamazdı. Galbatorix'i yenmek için gereken buysa, böyle kararları bugün alabilir miyim?</p>

  <p>Emin değildi.</p>

  <p>Aklını biraz sakinleştirmeye çalıştı. Gözlerini kapayıp onar onar sayarak nefes alıp vermeye çalıştı. Ama dikkatini saymaya veremiyordu; her iki saniyede bir aklına başka bir düşünce geliyor, saymayı unutuyordu.</p>

  <p>Ama bir süre sonra bedeni gevşemeye başlamıştı ve farkına bile varmadan zihni rengârenk değişen gündüz h:ıyalleriyle dolmaya başladı.</p>

  <p>Pek çok şey gördü; dün olanları yansıtaın görüntüler olduğu için kimi kötü, kimi huzursuzluk vericiydi. Bazılar ise buruk ama güzeldi: Olmuş şeylerin ya da olsaydı nasıl olabileceğinin anıları.</p>

  <p>Sonra, sanki aniden yön değiştiren bir rüzgâr gibi, hayaller hafifçe titreşip dalgalandı, daha kesin, daha soınuı. bir hal almaya başladı, sanki uzanıp tutabileceği gerçeklermiş gibi. Çevresindeki her şey silikleşti ve başka bir zaman ve mekâna geçti. Hem tuhaf, hem de tanıdık gelen bir yerdi, sanki uzun zaman önce gördüğü bir şeymiş gibi ve sonra o da hafızasından geçip gitti.</p>

  <p>Eragon gözlerini açtı; ama görüntüler gitmemiş, etraftaki her şeyi perdeliyordu. Eragon yaşadığı şeyin normal bir rüya olmadığını anladı:</p>

  <p>Önünde karanlık ve ıssız bir ova vardı, ortasından ağır ağır doğuya doğru akan bir nehir geçiyordu: Dolunay ışığında parlayan gümüşten bir kurdele gibiydi nehir... İsimsiz nehirde yüzen bir gemi vardı, büyük, mağrur, bembeyaz yelkenleri açılmış ve hazırdı... Ellerinde mızrak olan tabur tabur savaşçılar ve aralarında yürüyen kapüşonlu cüppeli iki kişi vardı, sanki görkemli bir alaydı bu. Söğüt ağaçları, kavakların esintisi ve bir keder duygusu... Bir adamın elem içinde haykırışı; yanıp sönen pırıl pırıl pullar ve gösterdiğinden çok gizleyen bulanık hareketlenmeler.</p>

  <p>Sonrası sadece sessizlik ve karanlık.</p>

  <p><br /></p>

  <p>Eragon'un gözünün önünden görüntüler gitmiş, kendini yine Saphira'nın kanadının alt tarafına bakarken bulmuştu. Nefesini bıraktı (tuttuğunun farkında bile değildi) ve titreyen ellerle gözlerinden yaşları sildi. Gördüğü hayalin kendisini neden bu kadar etkilediğini anlayamamıştı.</p>

  <p>"Bir şeyler mi içime doğuyor acaba?" diye merak etti. "Ya da, şu anda bir şeyler mi olmakta? Benim için bunların nasıl bir anlamı var?"</p>

  <p>Bundan sonra daha artık dinlenebilmesine imkân yoktu. Endişeler yeniden basmış rahat vermiyor, zihnini aç fareler gibi kemiriyor, her bir ısırışta sanki onu daha da zehirliyorlardı.</p>

  <p>Sonunda Saphira'nın kanadı altından çıktı, onu uyandırmamaya çalışmıştı; yeniden kendi çadırına döndü.</p>

  <p>Gecekuşları o geçerken yine ayağa kalkmışlardı. Şefleri tıknaz, eğri burunlu bir adamdı, öne çıkıp Eragon'a sordu: "Bir şeye ihtiyacınız var mı Shade Katili?"</p>

  <p>Eragon hayal meyal adının Garven olduğunu ve Nasuada'nın adam hakkında, Elflerin zihnini incelerken duyularını kaybettiğini söylediğini hatırlıyordu. Adam şimdi iyi görünüyordu, gerçi bakışları hâlâ biraz uykulu gibiydi. Yine de, Garven'in görevi hakkıyla yerine getirdiğine inancı sonsuzdu; yoksa Jörmundur onun işinin başına dönmesine asla izin vermezdi.</p>

  <p>"Şu an bir şey yok yüzbaşı," dedi Eragon, alçak sesle. Bir adım daha attı, sonra durdu. "Bu akşam Gecekuşu ekibinden kaç kişi kaybettiniz?"</p>

  <p>"Altı, efendim. Ekibin tamamı. Yerine uygun yeni kişiler bulana kadar birkaç gün eksiğimiz olacak; ama daha fazla adama ihtiyacımız var. Sizin etrafınızdaki muhafız sayısını iki katına çıkarmak istiyoruz."</p>

  <p>Garven'in baygın bakışları birden elemle gölgelendi. "Nasuada'yı hayal kırıklığına uğrattık Shade Katili. Eğer sayımız biraz daha fazla olsa belki..."</p>

  <p>"Onu hepimiz hayal kırıklığına uğrattık," dedi Eragon. "Ayrıca daha fazla adamın olsa, daha fazla kişi ölmüş olacaktı."</p>

  <p>Adam ne diyeceğini bilememişti; sonra başını salladı, yüzü keder içindeydi.</p>

  <p>"Nasuada'yı hayal kırıklığına uğratan benim," diye düşündü Eragon çadırına girerken. Nasuada o bölgenin derebeyiydi; onu koruma görevi, Gecekuşları'ndan bile çok kendi göreviydi. Kendisine ilk defa ihtiyacı olmuş ve Eragon onu kurtaramamıştı.</p>

  <p>Kendine çok feci küfretti.</p>

  <p>Tebaasından biri olarak, her şeyi bir yana bırakıp onu kurtarmanın bir yolunu bulmalıydı. Ama sırf kendini kurtarmak için Varden'i kaderine terk etmesini Nasuada'nın da istemeyeceğini biliyordu. Yokluğunun, hayatını adadığı amaca zarar vermesine göz yummaktansa, acı çekip ölmeyi tercih ederdi o.</p>

  <p>Eragon yeniden küfretti; çadırın içinde bir ileri bir geri volta atmaya başladı.</p>

  <p>Varden'in lideri benim.</p>

  <p>Şimdi Nasuada'nın yokluğunda, Eragon, onun kendisi için derebeyliği yöneten bir soylu ve kumandan olmaktan çok daha öteye geçtiğini anlıyordu. Nasuada onun arkadaşı olmuştu. Kadını kurtarma ve koruma konusunda Arya için hissettiklerinin aynısını hissediyordu; ama denemeye kalksa, Varden'lilerin savaşı kaybetmelerine neden olabilirdi.</p>

  <p>Varden'in lideri benim.</p>

  <p>Artık sorumluluğu kendi idaresi altında olan insanları düşündü: Roran, Katrina ve Carvahall halkı, beraber omuz omuza çarpıştığı yüzlerce savaşçı ve daha pek çoğu; Cüceler, kedi adamlar, hatta Urgallar. Hepsi artık kendi kumandası altındaydı ve Galbatorix'i, dolayısıyla İmparatorluk'u yenebilmek için onun doğru kararlar almasını bekliyorlardı.</p>

  <p>Eragon'un nabzı hızlandı, başı dönmeye başladı. İçeriyi arşınlamayı kesip çadırın ortasındaki direğe tutundu, sonra alnıyla dudağının üstünden terleri sildi.</p>

  <p>Konuşacak birisi olmasını çok isterdi. Saphira'yı uyandırmayı düşündü ama sonra bu fikrinden vazgeçti. Onun uyuması kendi şikâyetlerini dinlemesinden daha önemliydi. Çözemeyecekleri bir konu için Arya ya da Glaedr'a yük olmak da istemiyordu. Zaten son iğneli sözlerden sonra Glaedr'ın kendisini pek can kulağıyla dinleyeceğini sanmıyordu.</p>

  <p>Eragon yine volta atmaya devam etti: Üç adım ileri, dön, üç adım geri, dön ve yine.</p>

  <p>Bilge Beloth'un kemerini kaybetmişti. Murtagh ile Thorn'un Nasuada'yı kaçırmalarına göz yummuştu. Şimdi de Varden'in başına geçmişti.</p>

  <p>Tekrar tekrar aynı düşünceler aklından geçip duruyordu ve her seferinde içindeki endişe ve heyecan daha da artıyordu. Çıkışı olmayan bir labirente girmiş gibi hissediyordu kendini, her döndüğü köşede üstüne atlamayı bekleyen gizli canavarların olduğu bir labirent. Orrin, Orik ve diğerleriyle birlikte yaptığı toplantıda söylediği şeylere rağmen, kendinin, Varden'in ya da müttefiklerin Galbatorix'i nasıl yeneceğini bilmiyordu.</p>

  <p>Peşinden gitme imkânım olsa bile, Nasuada'yı kurtaramazdım. İçi sıkıntıyla kabarıyordu. Önlerindeki hedefleri başarmak ümitsiz gibi görünüyordu. Bu iş niçin bize kaldı? Küfretti ve dudağının iç tarafını acıya katlanamayacağı noktaya kadar ısırdı.</p>

  <p>Yürümeyi kesip olduğu yere yıkıldı, ellerini ensesinde kilitledi. "Yapılacak bir şey değil, başarılabilecek gibi değil," diye fısıldadı dizlerinin üstünde öne arkaya sallanarak. "Mümkün değil."</p>

  <p>Çaresizlikle Cücelerin tanrısı Gûntera'ya dua edip yardım istemek geldi aklına; daha önce de yapmıştı. Sorunlarını kendinden büyük bir şeyin önüne bırakmak, kaderine inanmak, o güce inanmak kendisini rahatlatacaktı. Bunu yapmak kaderini serinkanlılıkla kabullenmesine yardım ederdi (ve de değer verdiklerinin kaderini), çünkü olacaklardan doğrudan kendisi sorumlu olmayacaktı.</p>

  <p>Ama Eragon'un dua etmeye dili varmadı, onların kaderinden kendisi sorumluydu, beğense de beğenmese de ve bu sorumluluğu başkasına devretmek yanlış olurdu, Tanrı'ya bile –ya da Tanrı fikrine.</p>

  <p>Sorun, yapılması gerekeni yapabileceğini sanmamasındaydı. Varden'i idare edebilirdi; bunu yapabileceğinden emindi; ama Urû'baen'i ele geçirip Galbatorix'i öldürme konusu, işte ipin ucu burada kaçıyordu. Murtagh'a bile karşı duracak gücü yoktu, nerde kaldı bir krala karşı koymak? Ayrıca onların koruyucu büyü kalkanlarını aşabilmenin bir yolunu bulabilmek imkânsız gibiydi. Zihinlerine sızmak ya da en azından Galbatorix'inkine, aynı derecede mümkün değildi.</p>

  <p>Eragon parmaklarını ensesine gömüp derisini çekti, çekiştirdi, ovaladı, deli gibi ne kadar imkânsız da görünse, çareler arıyor, yollar düşünüyordu.</p>

  <p>Sonra aklına Solembum'un kendisine Teirm'de, çok uzun bir zaman önce söylediği bir şey geldi; kedi adam demişti ki: Beni iyi dinle, sana iki şey söyleyeceğim. Zamanı geldiğinde ve bir silaha ihtiyacın olduğunda onu Menoa ağacının kökleri altında bulacaksın. Ayrıca, her şeyi kaybettiğini sandığında ve gücün yetmediğinde, Kuthian Kayası'na git. Ruhlar Dehlizi'ni açmak için ismini söyle.</p>

  <p>Menoa ağacıyla ilgili söyledikleri doğru çıkmıştı; onun altında kılıcını yapmakta kullandıkları çelik hammaddeyi bulmuştu. Kedi adamın söylediklerinden ikincisini düşününce... İçinde önleyemediği bir ümit ışığı yanıyordu.</p>

  <p>"Gücüm artık yetmediğinde, her şeyi kaybettiğimi sanıyorsam, bu işte şimdi," diye düşündü Eragon. Ama Kuthian Kayası nedir, nerededir bilmiyordu. Ruhlar Dehlizi'ni de öyle. Oromis ile Arya'ya farklı zamanlarda sormuş, ama hiç cevap alamamıştı.</p>

  <p>Eragon, telepati yoluyla kampı araştırıp ta uzaklarda onu bulana kadar kedi adamı aradı ve zihnine ulaşmaya çalıştı. "Solembum," dedi. "Yardımına ihtiyacım var! Lütfen çadırıma gelir misin?"</p>

  <p>Bir süre sonra kedi adamdan gönülsüz bir cevap geldi. Eragon bağlantıyı kesti.</p>

  <p>Sonra karanlıkta tek başına oturup... beklemeye başladı.</p>
</body>
</html>
