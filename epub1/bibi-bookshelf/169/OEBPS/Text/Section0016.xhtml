<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ninni</h1>

  <p>Batan güneşin soluk ışıklan Eragon'un çadırına sızıyordu. Her yer mermerden oyulmuş gibi gri bir görünümdeydi. Elflere özgü görüş yeteneğiyle Eragon eşyaların biçimlerini kolaylıkla seçebiliyordu ama Gertrude'nin zorlanacağını tahmin ederek, "Naina hvitr un böllr!" dedi ve çadırın tepesinde, havada kendi kendine asılı duran küçük parlak bir ışık yanmasını sağladı. Yumuşak ve beyaz ışık saçan küre, hissedilir bir ısı yaymıyordu ama ışığı güçlü bir lamba kadar aydınlatıcıydı. Büyülü sözcükleri dile getirirken, kılıcının ateş almaması için brisingr dememeye özellikle dikkat etmişti.</p>

  <p>Arkasında Gertrude'nin de durduğunu fark etti ve dönünce kadının tepedeki ışıklı küreye bakıp, elindeki çıkınına sıkı sıkı yapıştığını gördü. Eragon'un çok iyi bildiği kadının o tanıdık yüzü, kendisine evini ve Carvahall'i hatırlatmıştı; içinin ani bir gurbet özlemiyle dolduğunu hissetti.</p>

  <p>Kadın sihirli ışıktan bakışlarını indirip Eragon'la göz göze geldi. "Nasıl da değişmişsin," dedi. "Bir zamanlar başucunda ateşinin düşmesini beklediğim küçük çocuğun artık gittiğini görüyorum," dedi.</p>

  <p>"Hâlâ tanıdığın çocuğum," diye karşılık verdi Eragon.</p>

  <p>"Hayır, seni tanıdığımı sanmıyorum."</p>

  <p>Kadının cevabı Eragon'un canını sıkmıştı ama şu anda buna kafa yoracak zamanı yoktu, dolayısıyla üstünde durmayıp unutmayı tercih etti ve yatağına doğru yürüdü. Çok usulca yeni doğanı kollarından battaniyenin üstüne bıraktı, bebek sanki camdan yapılmış gibi özen gösteriyordu. Kız bebek bilinçsiz bir hareketle sıkılı yumruğunu ona savurdu. Eragon gülümsedi, sağ elinin işarettparmağıyla yumruğa dokundu, bebek agucuk sesleri çıkardı.</p>

  <p>Gertrude çadır duvarının yanındaki tek tabureye ilişirken, "Ne yapmayı düşünüyorsun?" diye sordu. "Onu nasıl iyileştireceksin?"</p>

  <p>"Tam olarak ben de bilmiyorum."</p>

  <p>İşte o sırada Arya'nın peşinden çadıra girmemiş olduğunu fark etti. Ona seslendi ve birkaç saniye sonra dışardan cevap geldi. Arya'nın sesi kendilerini ayıran çadırın kalın örtüsü yüzünden boğuk geliyordu. "Buradayım," diyordu. "Burada bekleyeceğim. Bana ihtiyacın olursa, düşüncelerini bana yönlendirmen yeter, hemen gelirim."</p>

  <p>Eragon'un hafifçe kaşları çatıldı. Eylemi gerçekleştirirken, bilmediği yerlerde kendisine yardım etsin, yanlış yaparsa düzeltsin diye onun yanında olmasını arzu etmişti. Neyse, önemli değil. İslediğim zaman yine de ona sorabilirim. Gertrude bir tek bu şekilde Arya'nın kıza herhangi bir şey yapmış olamayacağına inanacaktır. Bebeğin değiştirilmiş olması konusunda doğabilecek şüpheleri önlemek için Arya'nın bu kadar önlem almasına şaşırıyordu. Kızın eskiden birisinin bebeğini çalmakla suçlanıp suçlanmadığını merak etti.</p>

  <p>Bebeğe bakmak için yatağın üstüne usulca eğilince yatak gıcırdadı. Kaşlarını daha da çattı. Saphira'nın da kendi gözlerinden örtü üstünde yatan, uyuklamaya başlamış, dünyadan bihaber kız bebeği seyrettiğini hissediyordu. Üstdudağındaki yarığın içinden bebeğin dilinin parladığı görülüyordu.</p>

  <p>"Ne düşünüyorsun?" diye sordu Eragon.</p>

  <p>"Yavaş yavaş yap, böylece kazara kendi kuyruğuna basmazsın."</p>

  <p>Eragon Saphira'ya hak veriyordu, ama engel olamadığı bir muziplikle sordu: Sen hiç bastın mı? Yani kendi kuyruğuna demek istiyorum?</p>

  <p>Saphira soruya sessiz kalıp cevap vermemişti ama Eragon bir film şeridi gibi kısa kısa, birtakım duyumlar hissetti. Karmakarışık görüntülerdi; Ağaçlar, çimenler, güneş ışığı, Spine Dağları, kırmızı orkidelerin iç bayıltıcı kokusu ve aniden acı dolu bir çimdiklenme duygusu, sanki kuyruğu kapıya sıkışmış gibi.</p>

  <p>Eragon kendi kendine gülüp, sonra da kızı iyileştirmek için büyülü sözleri toparlamak amacıyla düşüncelerini yoğunlaştırdı. Oldukça uzun bir zaman almıştı, neredeyse yarım saat sürdü. Saphira'yla birlikte zamanın çoğunu efsunlu cümleleri tekrar tekrar gözden geçirerek, her bir kelime üzerinde düşünüp taşınıp (hatta söylenişlerini bile çalışarak) geçirdiler; böylelikle yaptıkları büyünün sadece kendi isteklerini yerine getirmesini ve başka bir sonuca neden olmamasını amaçlıyorlardı.</p>

  <p>Sessiz diyalogları sırasında, oturduğu yerde huzursuzca kıpırdanan Gertrude, "Bebek hâlâ aynı şekilde görünüyor. İşe yaramıyor, değil mi? Benden gerçeği saklamana gerek yok Eragon. Bu yaşıma dek çok daha kötü şeyler yaşadım ben," dedi.</p>

  <p>Eragon şaşırmıştı, kaşlarını kaldırıp yumuşak bir ifadeyle, "Daha henüz başlamadık," diye karşılık verdi.</p>

  <p>Gertrude boyun eğip arkasına yaslandı. Çantasından sarı bir yün yumağı, yarı bitmiş bir süveter ve bir çift, huş ağacından yapılmış parlak şiş çıkardı. Alışık parmakları hızh ve becerikli bir süratle hareket ederek örgüsünü örmeye başladı. Şişlerin çıkardığı düzenli tıkırtılar Eragon'u gevşetiyordu. Çocukluğunda çok sık duyduğu bir sesti bu; serin sonbahar akşamlarında ocağın yanında oturup, büyükler kellifelli bir yemeğin ardından koyu renkli fıçı ale içip pipo tüttürürken, onların anlattığı hikâyeleri dinlediği günleri hatırlatıyordu.</p>

  <p>Sonunda Saphira'yla, doğru sözleri seçtiklerine ve eski dilde tuhaf sesleri söylemeye çalışırken dilinin sürçmeyeceğine emin olduktan sonra, bedenlerindeki güçleri birleştirip, ilk sihirli sözcükleri söylemeye hazırlandı.</p>

  <p>Ama birden kararsızlıkla durdu.</p>

  <p>Elfler bir ağacın, çiçeğin arzu ettikleri bir biçimle büyümesi için ya da kendi biçimlerini değiştirmek veya bir başka yaratığa dönüşmek için büyü yapmak istediklerinde, bildiği kadarıyla bunu ilahi söyleyerek yaparlardı. O da böyle yapmalıydı. Ama Elflere ait ninnilerin sadece birazını biliyor, o güzel, söylemesi zor melodilerin hiçbirini yeniden seslendirebilecek derecede doğru ve tam bilmiyordu.</p>

  <p>Böylece Eragon da, eski günlerden aklında kalan, Marian yengesinin hasta olup ölmeden önce kendisine söylediği bir şarkıyı söylemeye karar verdi. Carvahall'li kadınların çok eski zamanlardan beri uzun bir uyku öncesi, gece yatağa yatırıp üstlerini örttükten sonra çocuklarına söyledikleri bir ninni. Notaları basitti, hatırlaması kolaydı ve yatıştırıcı etkisiyle bebeğin sakin durmasına yardım edeceğini umuyordu.</p>

  <p>Yumuşak ve alçak bir sesle söylemeye başladı. Sözcükler ağzı adan yavaş yavaş dökülüyor, sesi çadırdan çevreye yayılırken sıcak ocak ateşi gibi ısıtıyordu. Büyüye geçmeden önce bebeğe eski dilde onun arkadaşı olduğunu, kötü bir niyeti olmadığını ve kendisine güvenmesi gerektiğini söyledi.</p>

  <p>Kız bebek uykusunda kımıldandı; sanki yanıt veriyormuş gibi yüzünün ifadesi yumuşadı.</p>

  <p>Ardından Eragon büyünün ilk cümlesini mırıldanmaya başladı; iki kısa cümlecikten oluşan basit bir tılsımdı. Bunları dua eder gibi üst üste tekrarladı durdu. Kızın yarık dudaklarının iki yanının bir araya geldiği küçük pembe delik, sanki uykuda olan bir yaratık kımıldıyormuş gibi parladı ve kıpırdadı.</p>

  <p>Yapmaya çalıştığı şey hiç de kolay değildi. Bebeğin kemikleri her yeni doğan gibi yumuşak ve henüz kıkırdaksıydı; yetişkinlerden ya da Varden'e geldiğinden beri iyileştirdiği diğer bütün kemiklerden farklıydı. Bebeğin ağzındaki boşluğu bir yetişkinin et, kemik ve derisiyle doldurmamaya dikkat etmeliydi, yoksa o bölgeler vücudun diğer kısımlarıyla uyumlu olarak gelişmeyebilirdi. Ayrıca üst damak ve dişetlerindeki boşluğu düzeltirken, itmeli, düzeltmeli ve önde iki dişinin çıkacağı yerlerde simetrik kökler hazırlamalıydı ki, daha önce hiç böyle bir şey yapmamıştı. Daha zor olan şeyse, bebeği deforme olmamış haliyle tanımadığı gerçeğiydi; yani dudağı ile ağzının nasıl olması gerektiğini kestiremiyordu. Kız bebek bütün diğer bebekler gibiydi: Toparlak, bodur ve belirgin hatları yoktu. O nedenle, şu an için ona yakışan bir yüz verebilir ama yıllar geçtikçe yüzün alacağı şekil tuhaflaşıp çekiciliğini yitirebilirdi.</p>

  <p>Dolayısıyla, dikkatle ilerliyor, her seferinde küçük değişiklikler yapıyor, sonra durup devam etmeden önce neticeyi kontrol ediyordu. İşe kızın yüzünün en derindeki bölgesiyle, kemik ve kıkırdaklarıyla başlamış, yavaş yavaş çalışarak dışa doğru ilerlemeye devam etmiş ve bu arada devamlı ninniyi söylemişti.</p>

  <p>Belli bir noktada Saphira da dışardan uluyarak kendisine eşlik etmeye başladı; kalın ve gür sesi bütün havayı titreştiriyordu. Ejderhanın sesindeki iniş çıkışla çadırdaki küre ışık da bir aydınlanıyor, bir kararıyordu. Eragon bu fenomeni çok enteresan buluyordu. Bunu daha sonra Saphira'ya sormaya karar verdi.</p>

  <p>Sözcükler sözcükleri, büyüler büyüleri, saatler saatleri kovaladı ve Eragon aldırmasa bile gece ilerledi. Bebek acıktığında biraz enerji vererek onu besledi. Saphira'yla birlikte kızın zihnine girmekten çekinmişlerdi (çünkü kuracakları bağlantının onun henüz gelişmemiş bilincini nasıl etkileyeceğini bilmiyorlardı) ama yine de ara sıra değip değip çekildiler. Kızın bilinci Eragon'a belirsizliklerle dolu ve şekilsiz görünmüştü. Henüz idrak edilmemiş bir sürü duygu, dünyadaki hiçbir şeye anlam veremiyordu.</p>

  <p>Hemen yanı başında Gertrude'nin şişleri tıkırdıyor, düzenli ritimdeki tıkırtılar bir tek şifacı kadın ilmeklerin sayısını unuttuğunda veya yanlış ördüğü bir yeri düzeltmek için örgüyü sökmesi gerektiğinde kesiliyordu.</p>

  <p>Yavaş yavaş, kızın dişetlerindeki boşluklar ile damak dikişsiz bir bütünlük halinde kaynaşmış, tavşandudaklarmın iki tarafı birleştirilmiş (bu arada derisi sanki su gibi akışkan bir haldeydi) ve üstdudağı giderek kusursuz pembe bir yay görünümüne girmişti.</p>

  <p>Eragon kızın dudağının şekliyle biraz daha uğraştı, çekiştirip değiştirdi. Saphira nihayet, "Oldu. Bırak artık," deyip, kendi de kızın görünümünü daha fazla iyileştiremeyecegini, bundan sonra yapacaklarının ancak görünümü bozacağını kabul etmek zorunda kalana dek devam etti.</p>

  <p>Bu arada beşik melodisi yavaş yavaş sessizliğe karıştı. Ağzının içinde dili ağırlaşmış, kurumuştu, boğazı acıyordu. Yatağın yanından kendini itip ayağa kalkmaya çalıştı. Yarı dogrulmuş vaziyetteydi, birden doğrulamayacak kadar tutulmuştu her yanı.</p>

  <p>Kürenin yaydığı ışıktan başka, tıpkı işe ilk başladığı zamanki gibi, çadırı soluk bir aydınlık doldurmaya başlamıştı. İlk anda kafası karıştı (öyle ya, güneş çoktan batmıştı!) ama sonra aydınlığın batıdan değil, doğudan geldiğini görünce anladı. "Boşuna değil, neden kendimi bu kadar yorgun hissediyorum? Bütün gece burada oturup durmuşum!"</p>

  <p>"Ya ben değil miyim?" dedi Saphira. "Benim kemiklerim de seninkiler kadar ağrıyor." Şikâyetlere bu şekilde katılması Eragon'u şaşırtmıştı, Saphira çok ender rahatsızlığından yakınırdı, hem de ne kadar kötü olursa olsun. Savaş üzerinde göründüğünden fazla etki yapmış olmalıydı. Eragon bunu düşünür düşünmez Saphira farkına vardı ve kendini Eragon'dan yavaş yavaş çekerek, "Yorgun ya da değil, Galbatorix'in üstümüze göndereceği ne kadar asker varsa hepsini haklayabilirim," dedi.</p>

  <p>"Biliyorum."</p>

  <p>Örgüsünü yeniden çantasına koyan Gertrude ayağa kalkıp yatağın yanına sekti. "Böyle bir şeye şahit olacağım hiç aklıma gelmezdi," dedi. "Özellikle de senden hiç beklemezdim, Eragon Bromsson." Kadın inceleyen bakışlarla onu süzdü. "Brom senin babandı değil mi?"</p>

  <p>Eragon başını salladı, sonra hırıldar gibi konuştu. "Öyleydi."</p>

  <p>"Aslında olabilir, benziyor."</p>

  <p>Eragon bu konuyu daha fazla uzatmak istemediğinden bir şeyler geveleyip düşünce ve bakış yoluyla tepedeki küre ışığı kapattı. Anında her yer kararmıştı, içerde yalnızca söken şafağın ışığı vardı. Gözleri karanlığa Gertrude'den daha hızlı adapte olmuştu; kadın gözlerini kırpıştırıp, kaşlarını çatarak, Eragon'un nerede durduğuna emin olamıyormuş gibi sağa sola bakınıyordu.</p>

  <p>Eragon bebeği kollarına aldığında kızın ağırlığını ve sıcaklığını hissetti. Yorgunluğunun sebebi, büyü yapmaktan mıydı, yoksa işini tamamlamak için harcadığı sürenin uzunluğundan mıydı, bilmiyordu.</p>

  <p>Gözlerini indirip kıza baktı, içine dolan ani bir koruma içgüdüsüyle mırıldandı: "Se ono wase ilia." Mutlu ol. Bu bir sihir değildi, tam olarak değildi, ama belki bunca kişiye dert olan o üzüntüyü yaşamamasına yardım ederdi. Eğer başaramamışsa, en azından kızı gülümsetmesini ümit etti.</p>

  <p>Ve gülümsetti de. Kızın minicik yüzünde kocaman bir tebessüm oluştu ve bebek büyük bir coşkuyla, "Gaaa!" dedi.</p>

  <p>Eragon da güldü, sonra dönüp çadırdan çıktı.</p>

  <p>Çadırın örtüsünü açar açmaz, dışarda çadırın etrafında yarım daire biçiminde toplanmış küçük bir kalabalık gördü. Kimisi oturuyor, kimi ayakta, bazıları ise çömelmişti. Çoğunu Carvahall'den tanıyordu. Arya ile diğer Elfler de oradaydılar (nedense herkesten biraz uzaktılar) ayrıca Varden'lilerden adını bilmediği bazı savaşçılar da oradaydı. Çadırın yakınlarında dolanan Elva'yı da gördü. Kara dantelli duvağını indirmiş, yüzünü gizlemişti.</p>

  <p>Eragon, grubun saatlerdir beklediğini anladı; onların varlığını hissetmemişti. Yanında Saphira varken, Elfler de gözcülük ederken güvendeydi ama bu yine de rahat olması için bahane değildi.</p>

  <p>Daha dikkatli olmalıyım, dedi kendi kendine.</p>

  <p>Kalabalığın en önünde Horst ile oğulları duruyordu, endişeli görünüyorlardı. Horst, Eragon'un kollarında örtüler içindeki bebeği görünce kaşları çatıldı; ağzını açıp bir şey söylemek istedi ama sesi çıkmadı.</p>

  <p>Herkes bir ciddiyet içindeydi. Eragon demirciye doğru ilerledi ve sonra görebilmesi için çevirip kızını gösterdi. Horst donakalmıştı. Ardından gözleri parlamaya ve yüzü sevinç ve rahatlamayla karışık bir ifadeye büründü, öyle ki onun bu halini gören kederli sanabilirdi.</p>

  <p>Kızı Horst'a vererek, "Ellerim bu tip işler için aslında fazla kana bulaştı ama yine de yardım edebildiğim içi mutluyum," dedi.</p>

  <p>Horst elinin ortaparmağıyla kızının üstdudağına dokundu, sonra başını iki yana salladı. "İnanamıyorum... İnanamıyorum." Eragon'a baktı. "Elain ile sana sonsuz şükran borçluyuz. Eğer..."</p>

  <p>"Borç yok," dedi Eragon kibarca. "Kim olsa aynı şeyi yapardı."</p>

  <p>"Ama onu iyileştiren sensin, ben sana minnettarım."</p>

  <p>Eragon bocaladı, ama sonra başını eğip Horst'un sunduğu teşekkürü kabul etti. "Ona ne isini vereceksin?"</p>

  <p>Demirci gülümseyerek kızma baktı. "Eğer Elain de kabul ederse, ona Hope adını vermeyi düşünüyorum."</p>

  <p>"Hope... Güzel bir isim." Hayatta herkesin ihtiyacı olan şey ümit değil mi zaten? "Elain nasıl?"</p>

  <p>Ardından Aibriech ile Baldor babalarının etrafını sarıp, yeni doğan kız kardeşlerine baktılar. Eragon'un arkasından çadırdan çıkan Gertrude de onlara katılmıştı; utangaçlığı aştıktan sonra köylüler de onlara katıldılar. Hatta merak eden bazı savaşçılar bile Horst'un yanına gitmişler, kızı görebilmek için boyunlarını uzatıyorlardı.</p>

  <p>Bir süre sonra, Elfler de göğüslerinde kavuşturdukları uzun kollarını açıp onlara yaklaştılar. Onları görenler hemen kenara kaçışıp yol açtılar. Demirci durduğu yerde kaskatı kesilmişti, altçenesini bir buldok köpeği gibi öne çıkardı. Elfler birer birer eğilip kızı incelediler, bazıları bebeğe eski dilde bir iki sözcük fısıldadı. Köylülerin kendilerini şüpheyle süzdüklerini görmüyor veya aldırmıyorlardı.</p>

  <p>Sırada sadece üç Elf kalınca, Elva çadırın arkasında saklandığı yerden fırladı ve bebek görme merasiminin sonuna o da katıldı. Kısa sürede sıra Elva'ya geldi. Demirci isteksiz olmasına karşın kollarını indirdi, dizlerini kırdı ama Elva'dan o kadar uzundu ki, kızın bebeği görebilmesi için yine de parmak uçlarında yükselmesi gerekmişti. Elva tavşandudaklı doğan bebeği incelerken, Eragon nefesini tuttu; duvağının altından ne tepki göstereceğini kestiremiyordu.</p>

  <p>Birkaç saniye sonra Elva yeniden topuklarının üstüne bastı. Bilinçli adımlarla Eragon'un çadırının yanından geçen yola girdi. On metre ötede durdu, sonra ona döndü.</p>

  <p>Eragon başını eğip bir kaşını kaldırdı.</p>

  <p>Kız, kesin tavırlı kısa bir hareketle başını salladı, sonra yoluna devam etti.</p>

  <p>Arya yanına gelirken Eragon hâlâ onun ardından bakıyordu. "Başardığın şeyle gurur duymalısın," diye mırıldandı. "Çocuk iyi ve görünümü de mükemmel. Bizim en iyi büyücülerimiz bile bundan iyisini yapamazdı. Bu küçük kıza sunduğun şey harika bir şey. Bir yüz ve bir gelecek; o bunu unutmayacak, buna eminim... Hiçbirimiz unutmayacağız."</p>

  <p>Eragon, Arya ile diğer ciflerin kendisine yeni bir saygıyla baktıklarını fark etti; ama en çok Arya'nın duyduğu hayranlık ve takdir hoşuna gitmişti. Onun gibi alçak sesle konuşarak, "Çünkü öğretmenim iyiydi," diye karşılık verdi. Arya onun bu sözlerine itiraz etmedi. Birlikte köylülerin, Horst ile bebeğinin etrafıai sarışını seyredip, heyecanlı konuşmalarını dinlediler. Gözlerini onlardan ayırmadan Eragon, Arya'ya eğilip, "Elain'e yardım ettiğin için teşekkürler," dedi.</p>

  <p>"Rica ederim. Elbette yapacaktım."</p>

  <p>Daha sonra Horst kızını karısı Elaine'e göstermek için çadıra soktu ama kalabalığın dağılmaya niyeti yok gibiydi. Eragon da el sıkışıp sorulara cevap vermekten sıkılınca Arya'ya veda edip kendi çadırına çekildi ve çadırın kapı örtüsünün bağlarını bağladı.</p>

  <p>"Birileri saldırmadığı sürece şöyle bir on saat kimseyi görmek istemiyorum, Nasuada'yı bile" dedi Saphira'ya ve kendini şiltenin üstüne attı. "Blödhgarm'a sen söyler misin, lütfen?"</p>

  <p>"Tabii," dedi. "Uyu küçüğüm, ben de uyuyacağım"</p>

  <p>Eragon içini çekip gözlerini koluyla örttü. Nefes alıp verişleri yavaşlamaya ve zihni gezinmeye başlamıştı; kısa bir süre sonra hafif uykusunda garip ses ve görüntüler rüyalar halinde onu kuşatmaya başladı. (Rüyaları gerçek gibi ama hayal ürünüydü; canlı ama şeffaflardı, görüntüler renkli camlardan yapılmış gibiydiler.) Sorumluluklarını bir kenara bırakabileceği, arkada kalan günde yaşadığı korkunç şeyleri unutabileceği bir andı şu an ve bütün rüyası boyunca bir ninni dinledi, tıpkı hafif hafif esen bir rüzgâr gibi, yarı duyulur, yarı duyulmaz bir sesle. Ninni, onu yuvasıyla ilgili hatıralarla sarıp, çocuksu bir huzurla kuşatarak yatıştırdı.</p>
</body>
</html>
