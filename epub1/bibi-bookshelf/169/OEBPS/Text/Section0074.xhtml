<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Mutlak Bilgiye Sahip Olmak</h1>

  <p>Eragon ile Murtagh gözleri birbirine kilitli ağır ağır birbirlerinin çevresinde dönüyorlar, birbirlerinin hareketlerini kestirmeye çalışıyorlardı. Murtagh her zamanki gibi formundaydı ama gözlerinin altında koyu halkalar vardı ve yüzü çok zayıflamıştı. Eragon onun çok baskı altında olduğunu tahmin etti. Eragon'la aynı tipte zırh giyinmişti: Zincirli zırh gömlek, koruyucu bileklikler, eldivenler ve baldır zırhları; sadece onun kalkanı Eragon'unkinden daha uzun ve inceydi. Kılıçları ise, Brisingr, süslü kabzası ve uzun namlusuyla avantaja sahipti, Zar'roc ise daha geniş namlusuyla daha ağır bir silahtı.</p>

  <p>Birbirlerine yaklaşmaya başladılar, aralarında on adım kadar bir mesafe kalınca sırtı Galbatorix'e dönük olan Murtagh, alçak ama öfkeli bir sesle, "Ne yapıyorsun?" diye sordu.</p>

  <p>"Zaman kazanıyorum," diye mırıldandı Eragon, dudaklarını fazla kıpırdatmadan konuşmaya özen göstermişti.</p>

  <p>Murtagh'ın kaşları çatıldı. "Sen aptalsın. Bizim birbirimizi doğrayışımızı seyredecek ve bu ne değiştirecek? Hiçbir şey."</p>

  <p>Eragon cevap vermek yerine ağırlığını öne verip kılıcını hafifçe sallayınca, Murtagh irkildi.</p>

  <p>"Kahretsin seni," diye hırladı Murtagh. "Bir güncük daha bekleyebilseydin, Nasuada'yı kurtarabilecektim."</p>

  <p>Bu Eragon'u şaşırtmıştı. "Sana neden inanayım?"</p>

  <p>Soru Murtagh'ı daha da kızdırmıştı, dudakları hırsla kıvrıldı, adımlarını hızlandırdı. Eragon da adımlarını onun hızına uydurmak durumunda kaldı. Sonra daha yüksek bir sesle Murtagh, "Demek sonunda kendine uygun bir silah buldun, onu senin için Elfler yaptı, değil mi?" diye sordu.</p>

  <p>"Onların yaptığını biliyors..."</p>

  <p>Murtagh ona doğru hamle yapmış, Zar'roc'u onun karnına doğru sallamıştı. Eragon kızıl renkli kılıca peri almayı bile gerekli görmeyerek, sadece geri sıçramakla yetindi.</p>

  <p>Eragon kılıcını başının üstünde çevirerek yaptığı bir savuruşla karşılık verdi, bunu yaparken kılıcın kabzasını avucunda biraz kaydırarak namlunun erişim mesafesini biraz daha artırmıştı, ama Murtagh da dans edercesine kaçarak hamleden kurtuldu.</p>

  <p>İkisi de durup diğerinin yeniden saldırıp saldırmayacağını anlamaya çalıştı. Kimse başlamayınca tekrar dönmeye devam ettiler. Eragon öncesinden daha endişeliydi.</p>

  <p>Murtagh'ın en az Eragon kadar (ya da bir Elf kadar) hızlı ve güçlü olduğu açıktı. Galbatorix'in büyü kullanma konusundaki yasakları anlaşılan Murtagh'ın kol ve bacaklarını kuvvetlendirmek için yapılan büyüleri kapsamıyordu. Eragon kendi adına kralın aldığı kararı sevmemişti ama arkasındaki mantığı da anlıyordu; yoksa kavga adil olmayacaktı.</p>

  <p>Ama Eragon zaten adil bir savaş arayışında değildi. O düellonun gidişatını kontrol etmek istiyordu, çünkü böylece ne zaman ve nasıl bitmesi gerektiğine karar verebilecekti. Ama aklına Murtagh'ın kılıcı ne kadar iyi kullandığı geldikçe Eragon böyle bir fırsat bulabileceğini sanmıyordu; ayrıca böyle bir fırsatı yakalasa bile bunu Galbatorix'e karşı nasıl kullanabileceği hakkında bir fikri yoktu. Ne de hunu hesap edecek zamanı vardı, sadece Saphira, Arya ve ejderhaların aklına bir fikir geleceğine ve bir çare bulacaklarına güveniyordu.</p>

  <p>Murtagh sol omzuyla saldırıyormuş gibi öne doğru bir hamle yaptı, Eragon anında kalkanının arkasına sığındı. Ama hemen ardından bunun bir hile olduğunu fark etti. Murtagh onun savunmasını geçebilmek için sağ tarafından dolanmayı planlıyordu.</p>

  <p>Eragon yan döndü, o sırada tel gibi incecik bir çizgi gibi parlaklıkla Zar'roc'un ensesine doğru gelmekte olduğunu fark etti. Brisingr'ın kabzasıyla yaptığı üstünkörü bir karşılamayla onu yana savurdu ve ardından Murtagh'ın kolunda dirseğinden aşağı kısma hızlı bir yarma hareketiyle karşılık verdi. Ancak Murtagh'ın bileğinin kenarına vurduğunu görünce sevinci yarım kalmıştı. Brisingr, Murtagh'ın eldivenini de, altındaki tüniğin kol yenini de kesememişti; yine de saldırı Murtagh'ın canını acıtmayı başarmış ve can havliyle kolunu bedeninden uzaklaştırınca göğsü ister istemez açıkta kalmıştı.</p>

  <p>Eragon yeniden saldırdı, Murtagh hamleyi savuşturmak için kalkanını kullandı. Eragon üç kez daha hamle yaptı ama Murtagh hepsini savuşturdu ve Eragon bir kez daha hamle yapmak için kolunu geri çektiğinde Murtagh onun dizine ters bir el hareketiyle kesici bir hamle yaptı ve eğer isabet etseydi Eragon'u sakatlardı.</p>

  <p>Murtagh'ın neye niyetlendiğini anlayan Eragon yaptığı savuruşun yönünü değiştirip Zar'roc'u bacağından birkaç santim uzakta durdurmuştu. Ardından o da bir kesici hamleyle karşılık verdi.</p>

  <p>Birkaç dakika boyunca karşılıklı kılıç sallayıp birbirlerinin temposunu bozmaya uğraştılar ama boşunaydı. Birbirlerini fazlasıyla iyi tanıyorlardı. Eragon ne yapmaya çalışırsa Murtagh savuşturmayı beceriyordu ve tersi de aynı şekildeydi. Hareketleri birkaç adım öncesinden düşünmelerini gerektirecek bir oyun gibiydi, ki bu Eragon'a Murtagh'ın beyninin nasıl çalıştığını anlamaya çalışırken bir yakınlık hissi veriyor, buradan hareketle de Murtagh'ın bir adım sonrasında ne yapacağını tahmin edebiliyordu.</p>

  <p>Daha en başında Eragon, Murtagh'ın oyunu, eski karşılaştıkları zamandan farklı oynadığını fark etmişti. Artık, bugüne dek yapmadığı bir şekilde, acımasızca saldırıyordu; sanki ilk defa gerçekten Eragon'u yenmek istiyordu, hem de çabuk tarafından. Dahası, o ilk öfkeli saldırganlıktan sonra siniri yatışmış gibiydi; şimdi son derece serinkanlı ve acımasız bir kararlılık sergiliyordu.</p>

  <p>Eragon ise elinden gelenin en fazlasını yaptığı bir noktada olduğunun farkındaydı ve Murtagh'ı uzak tutabilmekle birlikte, arzu etmediği ölçüde daha çok savunmada kalıyordu.</p>

  <p>Bir süre sonra Murtagh kılıcını indirdi, tahta, Galbatorix'e döndü.</p>

  <p>Eragon gardını indirmemişti ama bocaladı; bu durumda saldırmanın doğru olup olmadığına karar veremiyordu.</p>

  <p>Tam o bu tereddütleri geçirirken Murtagh üstüne atladı. Eragon olduğu yerde durup kılıcını salladı. Murtagh hamleyi kalkanıyla karşıladı ve sonra ardından Eragon'un da yapmasını beklediği gibi kendisi de bir hamleyle karşılık vereceğine, kalkanıyla Eragon'unkine çarptı ve onu itti.</p>

  <p>Eragon da itmeye başladı. Kalkanının etrafından Murtagh'ın kol veya bacaklarına bir darbe indirebilirdi ama Murtagh, Eragon' un bir an boş bulunma riskine giremeyeceği kadar sıkı itiyordu. Murtagh ondan üç beş santim daha uzundu ve bu fark Eragon'un kalkanının üstüne, Eragon'un cilalı zeminde geri geri kaymayı engelleyemeyeceği şekilde çullanmasına neden oluyordu.</p>

  <p>Sonunda haykırıp son bir gayretle Murtagh, Eragon'u geri geri sendeletti. Eragon sarsılıp dengesini toplamakta zorlanınca Murtagh onun boynuna doğru kılıcını vurdu.</p>

  <p>"Letta!" dedi Galbatorix.</p>

  <p>Zar'roc'un ucu Eragon'un tenine bir parmak kala durmuştu. Eragon neler olup bittiğini anlayamamış, donup kalmıştı.</p>

  <p>"Topla kendini Murtagh, yoksa seni ben toplayacağım!" dedi Galbatorix, oturup seyrettiği yerden. "Söylediklerimi tekrar etmekten nefret ederim. Eragon'u öldürmek yok, o da seni öldürmeyecek... Şimdi, devam edin!"</p>

  <p>Murtagh'ın kendisini öldürmeye yeltenmiş olması (ve de araya Galbatorix girmese bunu başaracak olması) Eragon'ı şok etmişti. Nedenini anlamak için Murtagh'ın yüzünü inceledi ama Murtagh'ın yüzü inatla ifadesizliğini koruyordu, sanki Eragon kendisi için hiçbir şey ifıde etmiyor gibiydi.</p>

  <p>Eragon anlayamıyordu. Murtagh kesinlikle eskisinden farklı davranıyordu. Bir şeyler değişmişti onda, ama ne olduğunu Eragon söyleyemiyordu.</p>

  <p>Bununla birlikte, kaybetmiş olduğunu bilmek (ve de çoktan ölmüş olduğunu) Eragon'un kendine olan güvenini sarsmıştı. Ölümle daha önce de yüz yüze gelmişti ama hiç bu seferki kadar keskin ve çaresiz bir durumda değildi. Hiç kuşku yoktu: Murtagh kendisin den daha iyiydi ve kurtulmasını ne yazık ki Galbatorix'in merhametine borçluydu.</p>

  <p>"Eragon, artık hıına kafanı yorma," dedi Arya. "Senin öldürmeye çalışacağını bilemezdin. Sen de onu öldürmeye çalışmıyordun. Eğer sen de onu öldürmeye çalışıyor olsaydın, mücadele farklı seyrederdi. Murtagh sana o şekilde saldırabilmeye asla imkân bulamazdı."</p>

  <p>Hâlâ endişeleri yatışmamış olan Eragon ışık kümesinin olduğu yerde Elva ve Saphira'yla duran Arya'ya baktı. Ardından Saphira da, "Eğer o senin boğazını parçalamak istiyorsa sen de onu sakat bırak ki, bir daha deneyemesin," dedi.</p>

  <p>Eragon tamam der gibi başını salladı.</p>

  <p>Murtagh'la birbirlerinden uzaklaştılar ve yeniden birbirlerinin karşısında yerlerini aldılar. Galbatorix onaylayan bakışlarla onları süzüyordu.</p>

  <p>Bu kez ilk saldıran Eragon olmuştu.</p>

  <p><br /></p>

  <p>Saatler gibi gelen bir süre dövüştüler. Murtagh bir daha ölümcül saldırıda bulunmamıştı ama Eragon (bayıla bayıla) Murtagh'ın köprücük kemiğine değmeyi becermiş ama Galbatorix devreye girip kendisini engellemeden durmuştu. Murtagh aldığı tuştan sarsılmışa benziyordu ve Eragon, Murtagh'ın yüzündeki tedirgin ifadeyi görünce gülümsemeden edemedi.</p>

  <p>Karşılamayı başaramadıkları başka bir sürü hamle oldu. Onca hız ve yeteneklerine rağmen, ne kendisi ne de Murtagh yenilmezdi ve hatalar yapacak olmaları ve bu hataların yaralanmalarla sonuçlanacağı kaçınılmazdı.</p>

  <p>İlk yara bir kesikti ve Murtagh, Eragon'un sağ uyluğunda, üstündeki zırh gömleğin kenarı ile baldır zırhı arasındaki boş kısımda açmıştı. Yara pek derin değildi, ama fazlasıyla acı veriyordu ve Eragon bacağının üzerine her ağırlık verişinde yarasından kan sızıyordu.</p>

  <p>İkinci yara da Eragon'undu: Murtagh'ın başına indirdiği bir darbeyle miğferin kenarıyla kaşı üstünde açtığı yarıktı. Eragon bu iki yaradan en çok bu ikinciyi sinir bozucu bulmuştu, çünkü kan gözüne damlıyor ve görüşüne engel oluyordu.</p>

  <p>Sonra Eragon, Murtagh'ı bir kez daha bileğinden yaralamış ve bu kez eldivenini, tüniğinin yenini ve altında ince deri tabakasını ta kemiğe kadar kesmeyi becermişti. Kaslarına zarar verememişti ama yarası Murtagh'a çok fazla acı veriyor gibiydi ve eldiveninin içine sızan kan yüzünden en az iki kez kılıcı kavramada sorun çıkarmıştı.</p>

  <p>Murtagh hala yerini bulmayan bir saldırıdan toparlanmaya çalıştığı sırada, Eragon onun sağ baldırına bir tane isabet ettirdi, Murtagh'ın kalkanının etrafından dolanıp Brisingr'ı olabildiğince sert şekilde Murtagh'ın sol baldır zırhının ortasına indirip çelik kaplamayı çentmeyi başardı.</p>

  <p>Murtagh inleyip tek ayak üstünde geri sıçradı. Eragon, Brisingr'ı sallayıp onu yere yıkmak amacıyla onu takip etti. Aldığı yaraya rağmen Murtagh kendini savunabiliyordu, birkaç saniye sonra da ayakta durabilme mücadelesi veren bu sefer Eragon oldu.</p>

  <p>Kalkanları bir süre ardı arkası kesilmez saldırılara karşı koydular. Eragon, Galbatorix'in kalkan ve silahları üstündeki büyülerin bırakılması konusunda ses çıkarmamasına memnundu; ama bir süre sonra her ikisinin kalkanında da büyüler çözülmeye başlamıştı; hunu kılıçların her darbesinde kalkanlardan kopan parça ve kıymıklardan görebiliyorlardı. Derken sonunda Eragon özellikle hızlı indirdiği bir darbede Murtagh'ın kalkanını çatlattı. Ama bu zafer duygusu kısa sürdü, çünkü Murtagh bu kez Zar'roc'u iki eliyle kavramış ve Eragon'un kalkanına indirdiği iki çabuk darbeyle o da onunkini yarmış ve mücadele yeniden eşit koşullarda seyreder duruma gelmişti.</p>

  <p>Mücadele devam ederken altlarındaki taş zemin yere dökülen ve sıvanan kanlardan giderek daha kaygan hale gelmeye başlamıştı ve denge kurabilmek çok zorlaşmıştı. Devasa ölçülere sahip salonda kılıç şıkırtıları sanki çok eski bir savaşın sesiymiş gibi yankı yapıyordu. Sanki var olan her şeyin tek merkeziydiler, çünkü ortadaki tek ışık onlardan yayılan ışıktı ve ikisi onun merkezindeki tek şeydiler.</p>

  <p>Bütün bu zaman boyunca Galbatorix ile Shruikan hemen sırtındaki gölgelerin içinden izlemeye devam ettiler.</p>

  <p>Ellerinde kalkan olmadan Eragon Murtagh'la daha rahat mücadele ediyordu (çoğunlukla kollarına ve bacaklarına), Murtagh için de durum aynıydı. Genellikle üstlerindeki zırhlar kendilerini darbelerden korumakla birlikte bol bol meydana gelen şişliklerden, çürüklere engel olamıyordu.</p>

  <p>Murtagh'da açtığı onca yaraya rağmen Eragon ikisi arasından Murtagh'ın daha iyi bir silahşor olduğuna kani olmaya başlamıştı. Çok fazla değildi fark ama Eragon'un üstünlük kurmayı beceremeceği bir seviyeydi. Düelloları devam ederse, Murtagh kendisini çok yaralandığından ya da devam edemeyecek kadar yorulduğundan yıpranmış bir hale getirirdi ki hızla yaklaşmakta olan bir sonuçtu bu. Attığı her adımda dizinin üstünde, uyluğunda aldığı kesikten kan sızdığını hissediyor ve geçen her saniyede kendisini savunmak giderek daha da güçleşiyordu.</p>

  <p>Bu düello şimdi bitmeliydi, yoksa ardından Galbatorix'le karşılaşacak hali kalmayacaktı. Aslında krala karşı durabileceğine de pek ihtimal vermiyordu ama yine de denemek zorundaydı. Hiçbir şey çıkmasa bile, yine de yapmak zorundaydı.</p>

  <p>Asıl sorunun Murtagh'ın savaşma nedenini bilmemek olduğunu fark etti ve kendisi bunu bulana dek Murtagh onu gafil avlamaya devam edeceğe benziyordu.</p>

  <p>Eragon, Dras-Leona'da Glaedr'ın kendisine söylediği şeyi hatırladı: Baktığın şeyi görmeyi öğrenmelisin. Ve bir de: Sanaşçının yolu, bilginin yoludur.</p>

  <p>Böylece o da Murtagh'ı incelemeye başladı. Komba yaptıkları zamanki Arya'yı incelediği dikkatle, Vroengard'da, kendiyle ilgili düşündüğü o uzun gecedeki onu incelemeye başlamıştı. Bu şekilde Murtagh'ın vücut dilinin gizini çözebilmeyi umuyordu.</p>

  <p>Bir parça başardı da. Murtagh'ın sürünmüş, çok çekmiş biri olduğu belliydi. Omuzlarının içe doğru eğilimi ile kamburluğu köklü bir nefretin işareti olduğunu gösteriyordu ya da belki korkunun. Ayrıca acımasızlığı vardı, pek yeni bir özellik değildi, ama Eragon'a ilk kez gösteriyordu. Eragon diğer çok daha az belirgin olan yönleriyle birlikte onun bu özelliklerini fark edebiliyordu. Ardından bunları onun hakkında eskiden bildiği şeylerle birleştirmeye çalıştı, dostluğu, sadakati, Galbatorix'in kontrolüne nasıl içerlediği.</p>

  <p>Gerçeği anlaması birkaç saniye sürmüştü, zor nefes alıp verdiği ve arada dirseğine yediği birkaç başka acayip darbenin neden olduğu çürükle geçen birkaç saniye. Anlayınca da aslında ne kadar açık olduğunu fark etti. Murtagh'ın hayatında bir şey olmuş olmalıydı, düellolarını etkileyecek bir şeyler, kazanmak için ne gerekirse yapmayı isteyecek kadar Murtagh için önemli olan bir şeyler, hatta bu kendi üvey kardeşini öldürmek anlamına gelse bile. Artık bu şey her ne ise (Eragonun aklına gelen bazı şeyler vardı aslında ve bazıları gerçekten rahatsız edici şeylerdi) sonuçta sadece Murtagh'ın olayın ucunu kolay kolay bırakmayacağını gösteriyordu. Köşeye sıkışmış bir hayvan gibi son nefesine kadar mücadele edeceği anlamına geliyordu ve Eragon'un onu normal yollardan asla yenemeyeceği. Çünkü yaptıkları düellonun anlamı kendisi için onunla aynı değildi. Düello kendisi için elverişli bir dikkat dağıtma yoluydu, ardından Galbatorix'le karşılaşabildiği müddetçe bu müsabakadan kim galip, kim mağlup çıkacak önemli değildi. Ama Murtagh için düelloları önemliydi ve Eragon tecrübelerinden biliyordu ki, onunkisi gibi bir kararlılığın sadece güçle üstesinden gelmeye çalışmak imkânsız değilse bile zordu.</p>

  <p>O zaman soru, yoluna çıkan bütün engellere rağmen ısrarla başarmaya kararlı bir adamın nasıl durdurulacağıydı.</p>

  <p>Bu çözümsüz bir çıkmaz gibi görünüyordu, ta ki Eragon tek yolun Murtagh'a istediğini vermenin olduğunu fark edene kadar. Kendi istediği şeyi elde edebilmek için Eragon'un kaybetmiş olmayı kabul etmesi gerekiyordu.</p>

  <p>Ama tam olarak da değil. Murtagh'ı Galbatorix'in buyruğunu yerine getirmesi için serbest bırakamazdı. Eragon, Murtagh'ın istediği zafere ulaşmasına izin verecek, sonra da kendi istediğini alacaktı.</p>

  <p>Aklından geçen bu düşünceleri dinleyen Saphira'nın ıstırabı ve endişesi gözle görülür derecede artmıştı, sonunda dayanamayıp, "Hayır Eragon," dedi. "Başka bir yolu olmalı."</p>

  <p>"O zaman söyle, nedir?" dedi Eragon. "Çünkü ben bulamıyorum"</p>

  <p>Saphira sinirle hırladı ve Thorn, uzakta ışığın bulunduğu kendi durduğu noktadan hırlayarak karşılık verdi.</p>

  <p>"Dikkatli seç," dedi Arya ve Eragon onun ne demek istediğini anladı.</p>

  <p>Murtagh üstüne atıldı ve kılıçları gürültülü bir çınlamayla havada kesişti; ardından birbirlerinden çözüldüler ve güçlerini yeniden toplamak için biraz durdular. Birbirlerine doğru yeniden ilerlemeye başladılar. Eragon, Murtagh'ın sağ tarafına doğru meyletti ve aynı zamanda sanki yorulmuş gibi veya dikkatsizlikmiş gibi kılıcı tutmasına rağmen ucunu yere indirdi. Çok belli belirsiz bir hareketti ama Murtagh'ın bunu göreceğini ve açtığı yere saldıracağını biliyordu.</p>

  <p>O anda Eragon bir şey hissetmedi. Hala yaralarının verdiği acıyı duyuyordu ama uzaktan, sanki acısı kendine ait değilmiş gibi. Zihni, rüzgârsız bir günde derin bir göl gibiydi, hareketsiz, dümdüz ama üstü çevresindekilerin akisleriyle dopdolu. Gördüklerini üstünde hiç düşünmeden hafızasına kaydetti. Buna artık ihtiyacı yoktu. Önündekini kavrıyordu ve bundan daha derinlemesine düşünmek sadece zarar verirdi.</p>

  <p>Beklediği gibi Murtagh karnına doğru bir hamle yaptı.</p>

  <p>Doğru zaman gelince Eragon döndü. Ne fazla hızlı hareket ediyordu, ne de yavaş, durumun gerektirdiği hızdaydı. Yaptığı hareket önceden belirlenen bir hareket gibi görünüyordu, sanki bu durumda yapılacak tek şeymiş gibi.</p>

  <p>Ama hamlesini niyetini gösterdiği gibi karnına yapacağına, Zar'roc, Eragon'un sağ tarafındaki kaslarına, doğruca göğüskafesinin alt kısmına gelmişti. Darbe sanki balyoz etkisi yapmıştı ve Zar'roc, zırh giysisinin kopmuş bağlarının arasından etine saplanırken mecalin serinliği Eragon'u verdiği acıdan daha çok irkiltmişti.</p>

  <p>Kılıcın namlusu sırtından çıkarken zırhının bağlarını da çekti.</p>

  <p>Murtagh şaşkınlık içindeydi, öylece bakakalmıştı.</p>

  <p>Murtagh kendine gelemeden Eragon kolunu geri çekti ve Murtagh'ın karnına, göbek deliği yakınlarına sapladı: Eragon'un az önce aldığı yaradan çok daha kötüydü.</p>

  <p>Murtagh'ın yüzü gevşedi. Sanki konuşacakmış gibi ağzını açtı, dizlerinin üstüne düştü, elinde hâlâ Zar'roc'u sıkı sıkı tutuyordu.</p>

  <p>Kenarda Thorn kükredi.</p>

  <p>Eragon, Brisingr'ı çekip çıkardı, bir adım geriledi ve Zar'roc bedeninden yeniden çıkarken yüzünü buruşturup acı içinde sessizce inledi.</p>

  <p>Murtagh, Zar'roc'u elinden bırakınca kılıç yere şangırtıyla düştü. Sonra kollarıyla kendini sardı, iki büklüm oldu ve başını cilalı taşa dayadı.</p>

  <p>Şimdi tepede dikilip bakan artık Eragon'du, bir gözüne hâlâ ılık ılık kan damlıyordu.</p>

  <p>Tahtında oturduğu yerden Galbatorix, "Naina," dedi ve ortalık onlarca fener lambasının ışığıyla yeniden hayat buldu ve sütunlar, duvarlardaki oymalar, Nasuada'nın zincirlenip yatırıldığı taş blok, hepsi yeniden meydana çıktı.</p>

  <p>Eragon sendeleyerek Murtagh'ın yanına gidip diz çöktü.</p>

  <p>"Ve zafer Eragon'un," dedi kral, etkilcyici sesi bütün salonda yankılanmıştı.</p>

  <p>Murtagh başını kaldırıp Eragon'a baktı, terden boncuk boncuk olmuş yüzü acıyla buruşmuştu. "Bırakamadın, kazanayım, değil mi?" dedi inleyerek alçak bir sesle. "Galbatorix'i yenemezsin ama hâlâ benden daha iyi olduğunu ispat etmek istedin... Ahh!" Titredi ve öne arkaya sallanmaya başladı.</p>

  <p>Eragon bir elini onun omzuna koydu. "Neden?" diye sordu, sorusunu Murtagh'ın anlayacağına emindi.</p>

  <p>Yanıt zor duyulur bir sesle geldi: "Çünkü eğer takdirini kazanırsam onu kurtarabileceğimi düşünüyordum." Murtagh'ın gözleri yaşla doldu ve başını çevirdi.</p>

  <p>Bunun üzerine Eragon onun daha önce dediklerinde doğruyu söylediğini anladı ve içi garip bir çaresizlik duygusuyla doldu.</p>

  <p>Biraz daha geçti, Eragon, Galbatorix'in kendilerini merakla izlediğinin farkındaydı.</p>

  <p>Sonra Murtagh, "Beni aldattın," dedi.</p>

  <p>"Başka yolu yoktu."</p>

  <p>Murtagh sitem edercesine, "Aramızdaki fark hep buydu işte," dedi. Gözlerini Eragon'a dikti. "Sen kendini feda etmeye her zaman hazırdın. Ben değildim... Eskiden değildim."</p>

  <p>"Ama artık değiştin."</p>

  <p>"Eskisi gibi değilim. Artık yanımda Thorn var ve..." Murtagh bocaladı; sonra omuzlarını hafif bir silkişle kaldırıp indirdi. "Artık kendim için savaşmıyorum... Bu olayı değiştiriyor." Hafifçe nefes aldı ve yüzünü buruşturdu. "Hayatını başkaları için tehlikeye atmanı her zaman aptalca bulurdum... Ama artık daha iyi anlıyorum. Anlıyorum... Anlıyorum..." Gözlerini kısmayı bıraktı, sanki acısı geçmiş gibi yüzü gevşedi ve içine doğan bir aydınlık sanki yüzüne vurdu. "Anlıyorum... anlıyoruz" dedi fısıltıyla ve Thorn yarı ulur, yarı kükrercesine bir ses çıkardı.</p>

  <p>Galbatorix oturduğu tahtta huzursuzlukla kıpırdandı ve sert bir sesle, "Yeter bu kadar konuşma," dedi. "Düellonuz bitti ve Eragon kazandı. Şimdi artık misafirlerimizin diz çöküp bana bağlılık yemini etme zamanları geldi... Yaklaşın, ikiniz de, yaralarınızı iyileştireyim, sonra da başlayalım."</p>

  <p>Eragon ayağa kalkmaya davranmıştı ama Murtagh onu dirseğinden yakalayıp durdurdu.</p>

  <p>"Hemen diyorum!" diye seslendi Galbatorix, kalın kaşları çatıktı. "Yoksa işimiz bitene kadar yaralarınızı öylece bırakırım."</p>

  <p>Murtagh, "Hazır ol," diye mırıldandı dudaklarını fazla kıpırdatmadan Eragon'a.</p>

  <p>Eragon ne olacağını anlamamış, şaşırdı, sonra başıyla tamam dedi ve Arya, Saphira, Glaedr ve diğer Eldunari'leri uyardı.</p>

  <p>Ardından Murtagh Eragon'u kenara itip dizlerinin üstünde doğruldu, hâla kendini kavramış vaziyetteydi. Galbatorix'e baktı. Ve o sözcüğü haykırdı.</p>

  <p>Galbatorix irkildi, bir elini sanki kendini korumak istermiş gibi havaya kaldırdı.</p>

  <p>Hâlâ bağıran Murtagh eski dilde diğer sözcükleri de sıraladı; büyünün neyle ilgili olduğunu Eragon'un anlayamayacağı kadar hızla söylüyordu kelimeleri.</p>

  <p>Galbatorix'in çevresi kırmızı siyah renklerle yanıp söndü ve bir anlığına bedeni alevler içindeymiş gibi göründü. Ardından bir ses duyuldu. Yaz sıcağının ortasında bir çam ormanında dalları hışırdatarak esen bir rüzgâr sesi gibiydi ses. Sonrasında Galbatorix'in başının etrafında on iki ışık küresi belirince, Eragon tiz çığlıklar duydu; sonra küreler ondan ayrılarak uzaklaştı, salonun duvarlarından geçip kayboldular. Ruh olabilirlerdi ama Eragon onları çok kısa süreliğine görmüştü, emin olamıyordu.</p>

  <p>Thorn, tıpkı kuyruğuna basılmış bir kedi hızıyla arkasına döndü ve Shruikan'ın koca ensesine bir tane pençe indirdi. Kara ejderha kükreyip geriledi, başını sallayıp Thorn'u silkelemek istiyordu. Kükreyişleri korkunç derecede yüksekti ve iki ejderhanın ağırlığından yer sallanıyordu.</p>

  <p>Kürsünün basamaklarında iki çocuk elleriyle kulaklarını kapamışlar korkuyla bağırıyorlardı.</p>

  <p>Arya, Elva ve Saphira'nın Galbatorix'in büyüsünün etkisinden kurtulup silkindiklerini gördü Eragon. Elinde Dauthdaert'le Arya tahta koşarken, Saphira da, Shruikan'ın üstüne atılan Thorn'un yanına hopladı. Elva sanki kendi kendine bir şey söylemek istermiş gibi elini ağzına götürmüştü, ama Eragon ejderhaların gürültüsünden ne dediğini anlayamamıştı.</p>

  <p>Çevrelerine yumruk büyüklüğünde kanlar damlıyor ve taşın üstüne düştükleri yerde dumanlar tütüyordu.</p>

  <p>Eragon, Murtagh'ın kendisini ittiği yerden kalktı ve Arya'nın peşinden tahta koştu.</p>

  <p>Derken Galbatorix eski dilde o sözcükle beraber letta dedi. Eragon'un kolları bacaklarını sanki görünmez eller tutar olmuştu; kralın büyüsü herkesi yeniden esir edince bütün salon sessizliğe gömülmüştü, hatta Shruikan bile.</p>

  <p>Eragon'un içi öfkeyle kaynıyordu. Krala saldırma fırsatına bu kadar yaklaşmışken yine onun büyüleri karşısında çaresiz kalmışlar. "Yakalayın onu!" diye bağırdı, hem ağzıyla, hem düşünceleriyle. Galbatorix ile Shruikan'a çoktan saldırmaya çalışmışlardı; devam etseler de etmeseler de kral çocukları öldürecekti. Eragon ile beraberindekilerin tek çaresi (geriye kalan tek zafer ümidi) Galbatorix'in zihin bariyerlerini yıkıp, düşüncelerinin kontrolünü ele geçirmekti.</p>

  <p>Saphira, Arya ve beraberlerinde getirdikleri Eldunari'yle aynı anda Eragon bilincini krala doğru, içindeki bütün nefreti, kızgınlığı, acıyı tek bir yanan ışın halinde Galbatorix'in varlığının merkezine yolladılar.</p>

  <p>Kısa bir an Eragon kralın zihnini hisseder gibi oldu: Acı bir soğuk ve yakıcı bir sıcakla dalgalanan, korkunç, gölgeler içinde bir görünümü vardı ve eğilmez bükülmez demir çubuklarla bilincinin içi bölümlere ayrılmıştı.</p>

  <p>Derken Galbatorix'in emri altındaki delirmiş, uluyan, inleyen, ıstırap içindeki ejderhalar Eragon'un zihnine saldırdılar ve eğer parçalanmak istemiyorsa onu kendi içine geri çekilmeye zorladılar.</p>

  <p>Elva bir şey söylemeye çalışırken daha sözcük ağzından çıkmadan Galbatorix, "Theyna!" dedi ve kız boğulmaya benzer sesler çıkararak durdu.</p>

  <p>"Onun koruyucu büyülerini kırdım!" diye bağırdı Murtagh. "O artık..."</p>

  <p>Galbatorix her ne söylediyse Eragon'un anlayamayacağı kadar alçak sesle ve hızlı söylemişti ama bu arada da Murtagh sessizleşmişti ve Eragon onun üstündeki zırhın çıkardığı şıngırtılı ses ve miğferinin taşa çarparken çıkardığı tangırtılar arasında yere yuvarlandığını gördü.</p>

  <p>"Benim bir sürü kalkanım var," dedi Galbatorix, şahin gibi yüzü öfkeyle kararmıştı. "Bana zarar veremezsin." Oturduğu yerden kalktı, kürsünün basamaklarını inip Eragon'un yanına geldi, pelerini arkasında uçuşuyor, kılıcı Vrangr, elinde ölümcül bir beyazlıkta parlıyordu.</p>

  <p>Önündeki kısacık zaman içinde Eragon kendi zihnini zorlayanlar arasından hiç değilse bir ejderhanın olsun zihnini ele geçirmeye çalıştı ama çok kalabalıktılar ve sonunda kendini onlar kendisini tamamen ele geçirmeden Eldunari sürüsünü def etmeye çabalarken buldu.</p>

  <p>Galbatorix gelip bir adım önünde durdu, baktı; kaşları arasında kalın çatal yapan bir damar çok belirgin, köşeli çene kasları sinirden düğümlenmişlerdi. "Benimle başa çıkabileceğini mi sanıyorsun evlat?" diye çattı, konuşurken öfkeden tükürükler saçıyordu. "Kendini benim dengim mi sanıyorsun? Beni devirip tahtıma el koyabileceğini mi sanıyorsun?" Galbatorix'in ensesindeki ipler bükülmüş bağcıklardan bir yumak gibi görünüyordu. Pelerinin kenarını tuttu. "Bu pelerini Belgabad'ın kanatlarından kendim yaptım, eldivenlerimi de öyle." Vrangr'ı kaldırdı ve soğuk namluyu Eragon'un gözlerinin önüne tuttu. "Bu kılıcı Vrael'in elinden, bu tacı da karşımda bunu giyen salak herifin başından aldım. Ve sen kalkmış, benimle aşık atabileceğini mi sanıyorsun? Benimle? Benim sarayıma geliyorsun, benim adamlarımı öldürüyorsun ve benden daha üstünmüşsün gibi davranıyorsun. Sanki sen çok daha saygın veya erdemliymişsin gibi."</p>

  <p>Eragon'un başı uğulduyor, zonkluyor, yıldızlar görüyordu. Galbatorix, Vrangr'ın kabzasıyla yanağına vurup derisini soyunca gözünün önünde kızıl noktacıklar dönmeye haşladı.</p>

  <p>"Saygı konusunda alman gereken bir ders var evlat," dedi Galbatorix, pırıl pırıl yanan gözleri aralarında sadece birkaç santim kalana kadar yaklaştı.</p>

  <p>Eragon'un diğer yanağına vurdu ve bir an için Eragon'un tek seçebildiği kapkara bir boşlukta yanıp sönen ışıklardı.</p>

  <p>"Hizmetime girmen hoşuma girecek," dedi Galbatorix. Alçak bir sesle, "Ganga," dedi ve Eragon'un zihnine girmeye çalışan Eldunari gitti, onu istediğini düşünebilir halde serbest bıraktı. Ama yüzlerinden anladığı kadarıyla diğerlerine aynı şey olmamıştı daha.</p>

  <p>Ardından bıçak gibi bir düşünce, zerre kadar küçük bir noktaya indirgenmiş bir düşünce Eragon'un bilincini delerek varlığının özüne gelip yerleşti. Bıçak olduğu yerde büküldü ve sanki çuha bezine takılan dikenli pıtrak otu gibi zihninin dokusunu parçaladı, içindeki bütün isteği, kimliğini, en saf haliyle bilincini yok etmeye çalıştı.</p>

  <p>Eragon'un daha önce hiç karşılaşmadığı türden bir saldırıydı bu. Ondan korktu ve kendini korumakta zorlanarak tek bir düşünceye yoğunlaştı: intikam. Bağlantıda oldukları süre boyunca Galbatorix'in duygularını görebiliyordu: Genellikle öfkeydi bu ama ayrıca Eragon'u incitmekten ve acıyla kıvrandığını izlemekten aldığı vahşice bir de haz vardı.</p>

  <p>Galbatorix'in düşmanlarının zihnini kırmakta bu kadar başarılı olma sebebinin ona sadistçe bir zevk vermesi olduğunu fark etti Eragon.</p>

  <p>Bıçak deşerek Eragon'un bilincinin daha da derinlerine indi, Eragon bu durum karşısında eli kolu bağlı, acıyla inledi.</p>

  <p>Galbatorix gülümsüyordu. Dişlerinin kenarı kor ateş gibi, sanki yarı saydamdı.</p>

  <p>Sadece savunma yaparak savaşı kazanmak imkânsızdı, bu yüzden duyduğu keskin acıya rağmen Eragon da kendini ona saldırmaya zorladı. Kralın bilinci içine dalarak, onun jilet kadar keskin gelen düşüncelerini kavradı, onları oldukları yere mıhlayıp, kendi izni olmadan kralın hareket edip, düşünmesini engellemeye çalıştı.</p>

  <p>Ama Galbatorix kendini korumaya yeltenmiyordu. Aksine yüzündeki o zalim sırıtış daha da belirginleşti ve Eragon'un bilincine soktuğu bıçağı iyice batırıp çevirdi.</p>

  <p>Eragon sanki içini dikenli çalılar parçalıyormuş gibi hissediyordu kendini. Boğazını parçalarcasına bir feryat kopardı ve Galbatorix'in büyüsünün etkisinde gevşeyip pelte gibi oldu.</p>

  <p>"Boyun eğ," dedi kral. Çelikten parmaklarıyla Eragon'un çenesini yukarı kaldırdı. "Boyun eğ." Bıçak tekrar oydu ve Eragon sesi kısılana kadar haykırdı.</p>

  <p>Kralın delici düşünceleri Eragon'un bilincini sarıp sarmaladı, onunkini kendi zihninin minicik bir kısmına hapsetti; Galbatorix'in belli belirsiz görünen varlığının ağırlığının verdiği gölge altında küçücük, parlak bir yumru haline gelmişti.</p>

  <p>"Boyun eğ," diye fısıldadı kral, neredeyse sevecen bir tavırla. "Gidecek bir yerin kalmadı, saklanacak bir yerin yok... Bu hayatın sonuna geldin Eragon Shade Katili, ama seni bekleyen yeni bir tanesi var. Boyun eğ ve hepsi affolunacak."</p>

  <p>Gözlerine dolan yaşlar Galbatorix'in gözbebeklerinin anlamsız boşluğuna bakarken net görmesine engel oluyordu.</p>

  <p>Kaybetmişlerdi... Kaybetmişti.</p>

  <p>Bunu bilmek aldığı bütün yaralardan daha çok acı veriyordu. Yüz yıldır verilen mücadele... Hepsi bir hiç içindi. Saphira, Elva, Arya, Eldunari... Hiçbiri Galbatorix'i alt edememişti. Çok güçlüydü o. Çok fazla bilgili. Garrow, Brom, Oromis, hepsi bir hiç için ölmüşlerdi, tıpkı imparator'la savaşma yoluna canlarını feda eden farklı ırkların birçok savaşçısı gibi.</p>

  <p>Eragon'un gözlerinden sicim gibi yaşlar akıyordu.</p>

  <p>"Boyun eğ," diye fısıldadı kral, burguyu biraz daha kıvırdı.</p>

  <p>Eragon'u en çok rahatsız eden şey olayın adaletsizliğiydi. O kadar kişinin acı çekmesi, ümitsiz bir amaç uğruna hayatını kaybetmesi bir kere en baştan yanlış geliyordu insana. Bütün bu elemlerin sebebinin bir tek kişi, Galbatorix olması yanlış geliyordu. Yanlış eylemlerinin cezasını görmeden sıyırabilmesi yanlış geliyordu.</p>

  <p>"Neden?" diye sordu Eragon kendine.</p>

  <p>Sonra aklına en yaşlı Eldunari, Valdr geldi. Saphira'yla birlikte kendisine gösterdiği hayalde, sığırcık kuşlarının rüyalarının kralların endişelerine denk olduğunu göstermişti.</p>

  <p>"Boyun eğ!" diye bağırdı Galbatorix ve zihniyle Eragon'unkini çok daha kuvvetle delmeye başladı, o kadar ki bedeninin her tarafından buz ve ateş parçaları saçmaya başlamıştı.</p>

  <p>Eragon haykırdı ve o çaresizlik içinde Saphira ile Eldunari'ye ulaştı (onların zihni de Galbatorix'in emri altındaki çıldırmış ejderhalarca kuşatılmıştı) ve farkında olmadan onlarda depolanmış enerjiyi kendisine çekmeye başladı.</p>

  <p>Ve bu enerjiyle büyü yaptı.</p>

  <p>Sözleri olmayan bir büyüydü bu, çünkü Galbatorix'in kendi büyüsü başka türlüsüne izin vermezdi ve zaten Eragon'un ne istediğini, neler hissettiğini anlatabilecek kelimeler yoktu, bir kütüphane dolusu kitap karıştırılsa bulunamazdı. Eragon'un büyüsü içgüdüseldi ve gönüldendi, dille anlatılamazdı.</p>

  <p>İstediği şey hem basit hem de karmaşıktı: O, Galbatorix'in anlamasını istiyordu... ne kadar yanlış hareket ettiğini anlamasını istiyordu. Yaptığı büyü bir saldırı değildi, iletişim kurma çabasıydı. Eğer ömrünün geri kalanını krala hizmet eden bir köle olarak geçirecekse, Galbatorix'in ne yaptığını bilmesini, tamamen kavramasını istiyordu.</p>

  <p>Büyü etkisini göstermeye başlarken, Umaroth ile Eldunari'nin de dikkatlerini büyüye çevirdiğini, Galbatorix'in ejderhalarıyla savaşmaya aldırmamaya çalıştıklarını gördü. Yüz yıllık telafisi olmayan bir keder ve öfkeyle dolan Eldunari, tıpkı yüksek bir dalga gibi içinde kabardı ve ejderhalar kendi bilinçlerini Eragon'unkine kattılar ve büyüyü daha derinleştirerek, daha genişleterek değiştirmeye başladılar, üstüne kata kata Eragon'un ilk başta niyetlendiğinden çok daha büyük bir kapasiteye ulaştırdılar.</p>

  <p>Yaptıkları büyü artık sadece Galbatorix'e yaptığı şeylerin ne kadar yanlış olduğunu göstermekle kalmayacak, ayrıca onun doğduğu günden itibaren başkalarına ettiklerini ve çektirdiklerini aynen hissetmesini de sağlayacaktı, hem iyi olanları, hem kötü olanları. Büyü Eragon'un kendi kendine yapabileceğinin çok ötesine geçmişti; çünkü içinde sadece bir kişinin veya bir ejderhanın aklına gelebileceklerden çok daha fazlasını barındırıyordu. Bütün Eldunari'lerin büyüye katkısı olmuştu ve katkılarının toplamıyla büyünün kapasitesi sadece Alagaesia'nın tamamına yayılmakla kalmamış, Galbatorix'in doğumundan o ana dek olan bütün zamanları da kapsamıştı.</p>

  <p>Eragon bunun ejderhaların yaptığı gelmiş geçmiş en büyük büyü olduğunu düşünüyordu, kendisi onların sadece bir enstrümanıydı, onların silahı.</p>

  <p>Eldunari'nin gücü içinden bir nehir gibi geçiyordu, bir okyanus kadar büyüktü; kendisi sanki içi boş ve kırılgan bir deniz aracıydı, bir kanal görevi görürken sanki derisi akıntının şiddetiyle yırtılacakmış gibi geliyordu. Eğer Saphira ile diğer ejderhalar olmasaydı, büyünün talep ettiği gücün büyüklüğüyle gücü tamamen çekilecek ve belki anında ölecekti.</p>

  <p>Çevrelerinde lambaların ışıkları kararmıştı. Zihninde binlerce sesin yankısı vardı: Sayısız acı ve sevinçlerden meydana gelen dayanılmaz bir gürültü, hem geçmişten, hem bugünden dışarı vuran bir yankı.</p>

  <p>Galbatorix'in yüzündeki çizgiler derinleşti, gözleri yuvalarından fırlayacak gibiydi. "Ne yaptın!" diye haykırdı, sesi gümbür gümbür ve kuruydu. Bir adım geriledi, yumruklarını şakağına bastırdı. "Ne yaptın!"</p>

  <p>Eragon çaba sarf ederek cevap verdi: "Anlamanı sağladım."</p>

  <p>Kral dehşet içinde kalmış gözlerle kendisine bakıyordu. Yüzünün kasları seğiriyordu, derken bütün vücudu sarsılarak titremeye başladı. Dişlerini sıkıp göstererek sert bir ses tonuyla, "Beni ele geçiremeyeceksin çocuk. Beni... ele..." diye yüksek sesle inleyip sendeledi. Eragon'u engelleyen büyü aniden sona erdi ve Eragon yere yığıldı. Elva, Arya, Saphira, Thorn, Shruikan ve iki çocuk da tekrar hareket edebilir hale gelmişlerdi.</p>

  <p>Tüm salonu sarsan bir kükreme duyuldu Shruikan'dan ve dev siyah ejderha ensesindeki Thorn'u silkeledi; kızıl ejderha salonun ortasına uçtu. Thorn sol yan tarafı üstüne düştü, kanadının kemikleri gürültülü bir kıtırtıyla kırıldı.</p>

  <p>"Asla... pes... et... meye... ceğim," dedi Galbatorix. Eragon kralın arkasında tahta kendisinden daha yakın olan Arya'nın bir şaşkınlık geçirdiğini ve kendilerine baktığını gördü. Ardından kız fırlayıp kürsüyü geçti ve doğruca Saphira'yla birlikte Shruikan'a koştu.</p>

  <p>Thorn da zar zor ayağa kalktı ve o da arkalarından gitti.</p>

  <p>Galbatorix, yüzünde çıldırmış gibi bir ifadeyle Eragon'un üstüne yürüyüp Vrangr'ı ona doğru salladı.</p>

  <p>Eragon hemen yana yuvarlandı ve kılıcın başının yanından yere taşa çarptığını duydu. Birkaç adımlık mesafe daha yuvarlanmaya devam etti, sonra yerden kuvvet alıp ayağa kalktı. Sadece Eldunari'den aldığı enerjiyle ayakta durabiliyordu.</p>

  <p>Galbatorix haykırarak üstüne atladı ama Eragon kralın ustaca olmayan atağını savuşturdu. Kılıçların şıkırtıları ejderha kükreyişleri ile ölü olanların fısıltıları arasında çın çın çınlıyordu.</p>

  <p>Saphira sıçrayıp havaya yükselerek Shruikan'ın koca burnuna bir tane indirip kanattı, sonra tekrar yere indi. Shruikan ona bir pençe salladı ama Saphira kanatlarını yarı açıp geriye hopladı.</p>

  <p>Eragon şiddetli tarafından bir çapraz yarma hareketiyle Galbatorix'i sol koltuk altından yaraladı. Şaşırarak Brisingr'ın ucunu kralın kanıyla ıslatarak bir tuş yapmıştı.</p>

  <p>Galbatorix'in koluna giren acı bir sonraki hamlesini yapmasına engel olmuş ve kendilerini kılıçlarının kabzalarından birbirlerini itip dengelerini bozmaya çalıştıkları bir güç mücadelesi içinde bulmuşlardı. Verdiği mücadele yüzünden kralın yüzü tanınmayacak kadar kırışmıştı, yanakları da gözyaşlarından ıslaktı.</p>

  <p>Başlarının üstünde bir alev tabakası meydana geldi ve çevrelerinde hava ısınmaya başladı.</p>

  <p>Bir yerlerde çocuklar ağlıyordu.</p>

  <p>Eragon'un yaralı bacağı bu mücadeleyi artık daha fazla kaldıramadı ve sendeleyerek geriye düştü. Brisingr'ı bırakmayan parmakları iki kabza arasında ezilmişti.</p>

  <p>Kralın hemen tepesine bineceğini sanıyordu ama Galbatorix olduğu yerde kalmış, durduğu yerde sağa sola sallanıyordu.</p>

  <p>"Hayır!" diye haykırıyordu kral. "Yapmadım..." Eragon'a baktı ve bağırdı: "Durdur şunu!"</p>

  <p>Eragon yeniden ayağa kalkmaya uğraşırken başını iki yana sallıyordu.</p>

  <p>Eragon'un sol koluna ani bir sancı saplanmıştı. Saphira'yı aradı gözleri ve bakınca onun da aynı ön bacağında kanlı bir kesik olduğunu gördü. Salonun diğer tarafında ise Thorn dişlerini Shruikan'ın kuyruğuna geçiriyordu. Shruikan dişlerini göstererek hırladı ve ona döndü. Shruikan dikkatini Thorn'a vermişken, sıçrayıp yukarı uçan Saphira onun ensesine, kemikli kafatasının dip kısmına çöktü. Sonra pullarının altına pençelerini geçirip, sırt boyunca devam eden sivri çıkıntılardan ikisi arasındaki boşluktan onu ısırdı.</p>

  <p>Shruikan yeri göğü inleten bir sesle vahşice kükredi ve etrafı daha fazla yıkıp geçmeye başladı.</p>

  <p>Galbatorix bir kez daha Eragon'a doğru koşup tıpkı onun yaptığı gibi bir yarma hamlesi yaptı. Eragon hamleyi kesti, sonra ikincisini de kesti ve ardından kaburgalarına neredeyse bayılmasına neden olan bir tuş aldı.</p>

  <p>"Durdur şunu," dedi Galbatorix, sesinin tonu tehdit etmekten çok yalvarır gibiydi. "Acıyor..."</p>

  <p>Shruikan, bir öncekinden çok daha yürek parçalayıcı şekilde bir kere daha kükrüyordu. Kralın arkasında Thorn'un da Saphira'yla karşı karşıya Shruikan'ın ensesine binmiş olduğunu gördü. Her iki ejderhanın ağırlığıyla Shruikan'ın başı yere değecek kadar aşağı inmişti. Ama kara ejderha yine de kolay kolay pes etmeyecek kadar onlardan iri ve güçlüydü. Dahası ensesi bile o kadar kalındı ki, Eragon, Saphira veya Thorn'un sadece dişleriyle onu fazla yaralayabileceklerini sanmıyordu.</p>

  <p>Derken, ormanda hızla gelip geçen bir gölge gibi Eragon, Arya'nın bir sütunun arkasından belirip ejderhalara doğru koştuğunu gördü. Sol elindeki yeşil renkli Dauthdaert, her zamanki gibi ışıl ışıl ışık bulutu içinde parlıyordu.</p>

  <p>Shruikan onun yaklaştığını görünce bedenini ani bir hareketle çekip Saphira ile Thorn'u üstünden atmaya çalıştı. Ama onlar bulundukları yerde tutunmaya devam edince dişlerini göstererek hırladı, ağzını açtı ve önündeki bölgeyi alevlere boğdu.</p>

  <p>Arya yere doğru daldı, Eragon kızı alevlerin oluşturduğu duvarın ardında artık göremiyordu. Sonra yeniden göründü, Shruikan'ın başının yere eğik olduğu bölgeden çok uzakta değildi. Arya'nın saçlarının ucu yanmıştı ama pek aldırmış gibi görünmüyordu.</p>

  <p>Üç uzun adımda Shruikan'ın sol ön ayağına çıktı, oradan sıçrayarak başının yanına zıpladı, arkasında bir kuyrukluyıldız gibi alev bırakıyordu. Salonun her köşesinden duyulacak bir sesle haykırarak Dauthdaert'i Shruikan'ın koca buz mavisi pırıl pırıl gözlerinin tam arasına, kafatasının içine dibine girecek kadar sapladı.</p>

  <p>Shruikan gürledi, olduğu yerde seğirdi, sonra ağır ağır yan tarafı üstüne düştü. Ağzından lav sızıyordu.</p>

  <p>Saphira ile Thorn, dev kara ejderha yere kapaklanmadan önce ezilmemek için son anda çekilmişlerdi.</p>

  <p>Sütunlar çatladı; koca koca taş parçaları döküldü tavandan ve yerde parçalandılar. Birkaç lamba kırıldı ve içlerinden önlerine damlalar halinde ergimiş bir madde aktı.</p>

  <p>Salon sarsılırken Eragon neredeyse yere düşüyordu. Arya'ya ne olduğunu görememişti ama Shruikan'ın altında kalmış olmasından korkuyordu.</p>

  <p>"Eragon!" diye seslendi Elva. "Eğil!"</p>

  <p>Hemen eğildi ve eğdiği başının üstünden Galbatorix'in beyaz kılıcının ıslık çalarak geçtiğini hissetti.</p>

  <p>Doğrulurken Eragon öne doğru hamle yaptı ve Galbatorix'i beklemediği anda tıpkı Murtagh'a yaptığı gibi karnından kılıçladı.</p>

  <p>Kral domuz gibi hırıldadı, geriledi ve Eragon'un sapladığı kılıçtan kendini kurtardı. Yarasına dokundu ve parmaklarının ucundaki kana baktı. Sonra bakışlarını Eragon'a çevirerek, "Sesler... sesler çok korkunç. Dayanamıyorum..." dedi. Gözlerini kapattı ve gözlerinden yeniden yaşlar akmaya başladı. "Acı var... Çok fazla acı var... Durdur şunu! Durdur diyorum!"</p>

  <p>"Hayır," dedi Eragon. Elva yanına geldi, salonun öteki ucundan Saphira ile Thorn da geldiler. Eragon onların yanında yanmış ve kanlar içinde ama bunun dışında sapasağlam Arya'yı görünce çok rahatladı.</p>

  <p>Galbatorix'in gözleri açıldı birden (yusyuvarlak ve inanılmaz miktarda doğal olmayan bir beyazla çevrili) ve uzakta bir noktaya dikti bakışlarını, sanki Eragon ve önündeki diğerleri artık yoklarmış gibi. Sarsıldı, titredi, çenesi açılıp kapandı birkaç defa ama ağzından tek bir sözcük bile çıkmadı.</p>

  <p>O sırada iki şey aynı anda gerçekleşti. Elva bir çığlık atıp bayıldı ve Galbatorix bağırdı: "Waise neiat!" Olmaz.</p>

  <p>Eragon'un sözcüklerle harcayacak zamanı yoktu. Tekrar Eldunari'den güç alarak kendini, Saphira'yı, Arya, Elva, Thorn, Murtagh ve de kürsüdeki iki çocuğu, Nasuada'nın zincirli olduğu taş bloka doğru çektiren bir büyü yaptı. Ardından kendilerine zarar verecek her şeyi engelleyen veya başka tarafa yönelten bir büyü daha yaptı.</p>

  <p>Onlar taş bloka daha varmamışlardı ki, Galbatorix güneşten bile daha parlak göz alıcı beyaz bir ışığın içinde ortadan yok oldu. Sonra Eragon'un büyüsü etkisini gösterdi ve her şey kararıp sessizliğe gömüldü.</p>
</body>
</html>
