<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taşa Fısıldanan İtiraflar</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Taşa Fısıldanan İtiraflar</h2>

  <p>Seattle’dan Portland, Oregon’a uçtuğunuzda, uçak havalimanına doğu yönünden yanaşmak için son hamleyi yaparken camdan bakarsanız hemen altınızda şunu görürsünüz:</p>

  <p>Beyaz mazgallı siperler ve kuleler. Beyaz ince kulecikler. Suları taş kalıntılar etrafında biriken bulanık bir gölün üzerinden geçen bir asma köprü. Köprünün bir ucunda devasa, yuvarlak bir kale.</p>

  <p>Kâğıt fabrikasından yükselen ekşi kokunun çoğu zaman havayı kapladığı, Washington’ın işçi kasabası Camas’ın tepelerinde işte karşınızda:</p>

  <p>Bir şato.</p>

  <p>Büyük bir şato. Gerçek bir şato.</p>

  <p>Küçük hobi bahçeleri, sıra sıra evler ve yeni Camas Lisesi’nin devasa, postmodern binası tarafından çevrelenmiş olsa da, burası bir Viking şatosu. Bir sonraki muharebeye hazır, savaş baltalarıyla dolu parmaklıklar, ateş kusan bir ejderha, beş metre yüksekliğinde kapılar. Bütün bunların yanı sıra bir Bunn kahve makinesi, bir Frigidaire buzdolabı ve şatoyu inşa edip, burada yaşayan Viking Jerry Bjorklund da var.</p>

  <p>Kuzeybatıya doğru dört yüz mil uçup, Idaho çıkıntısı üzerindeki Selkirk Dağları’na ulaştığınızda, 4600 fit yüksekliğindeki karlı arazilere kondurulmuş Bavyera usulü bir şato göreceksiniz. Taş ve cam mozaiklerle kaplı bu kalenin içinde ısıtmalı kapalı bir yüzme havuzu bulunuyor ve duvarları yarı değerli sarı sitrin, mor kuvars ve gülpembe kuvars taşlarla bezenmiş. Hepsi Roger DeClements adında bir adam tarafından elle, tek tek inşa edilmiş olan kemerler, sivri tepeli kuleler ve kule külahları da cabası.</p>

  <p>Viking ve Bavyera şatolarının arasında bir yerde, White Salmon Nehri’nin kenarındaki kayalık bir noktada, dört katlı, uzun, dar bir şato daha yükseliyor. Bu üçüncü şatonun üçüncü katının balkon korkuluklarında çıplak bir manken oturuyor; önünden hızla sürüklenip geçen raftingci ve kanocuların ilgisini dağıtmaya hazır bekliyor. Bu sporcular nehir onları bir sonraki dönemeçte kendine çekmeden önce bir an için mankenin çıplak göğüslerine bakıyor ve sonra ne gördüklerini merak ediyorlar. Ya da gördüklerini sandıkları şeyin ne olduğunu: Gri taştan bir kule yığını. Ağır kalaslardan balkonlar. Taş bir terasın önünde usul usul akan yeşil bir şelale. Sayvanlı devasa yataklar, antik armalar ve Bob Nippolt adında eski bir jet pilotu.</p>

  <p>Orada, Cascade Dağı’nın derinliklerinde karşımıza bir hayal... bir fantezi çıkıyor.</p>

  <p>Bir şato.</p>

  <p>“Şato meraklıları bir yeraltı şebekesi oluşturmuş gibi,” diyor Alman ailesinden gelen Grimes soyadını değiştirmiş olan Roger DeClements. “Şu anda Birleşik Devletler’de şato inşa eden yirmi-otuz kişi olmalı. Bunların çoğu ‘kendi işini kendin yap’ mottosuyla hareket ediyorlar. Dolayısıyla da işler ağır ilerliyor. Ama birkaç aşırı zengin insan var; hayal edebildikleri en büyük şatoları pat diye inşa ediyorlar.”</p>

  <p>Burada insanın yuvası şatosu. Ya da tam tersi. Belki bu trend temel barınma içgüdüsünün daha büyük bir versiyonundan başka bir şey değildir. Arazi araçları normal arabalar karşısında neyse, bu şatolar da normal evler karşısında odur. Sağlam. Güvenli. Güvenilir.</p>

  <p>Ya da belki de şato inşa etmek bir olgunlaşma törenidir. Bir meditasyon ya da tefekkür biçimidir. Psikolog ve filozof Carl Jung, annesinin ölümünün ardından, hayatının ikinci yarısında kendini taş bir şato inşa etmeye adamış. İsviçre’de, Zürih Gölü’nün kenarında, Bollingen’de yaptığı bu kaleye “taşa fısıldanan itiraflar” adını vermiş.</p>

  <p>Ya da belki de şato inşa etmek çağımızın hızlı, kısa ömürlü ruhuna verilen bir tepkidir. Mimarlar için modern dönem, Pruitt-Igoe ev projesinin St. Louis, Missouri’de dinamitlendiği 15 Temmuz 1972 günü, saat 15:32’de sona ermiştir. Pruitt-Igoe projesi belirgin hatlı, kutumsu, uluslararası mimari tarzın ödüllü bir örneğiydi. Mimarların “yasama makinesi” dediği türden bir yapıydı. 1972’de tam bir başarısızlığa uğradı. İçinde yaşayanlar oradan nefret etti ve şehir de bu yapıların yaşanılamaz olduğunu ilan etti.</p>

  <p>Aynı yıl mimar Robert Venturi insanların çoğunun ütopya anlayışının modern cam-kutu bir daireden ziyade Disneyland ya da Las Vegas’a yakın olduğunu ilan etti.</p>

  <p>Şato inşa etmek ister bir açıklama ya da misyon veya barınma içgüdüsü ya da penisin bir uzantısı olsun... burası da okuyacağınız şey kariyerlerini –bir polis memuru, bir müteahhit ve bir jet pilotu– bırakıp şato inşa etmeye girişmiş insanların hikâyeleridir. İşte karşınızda bu insanların yaptığı hatalar. Ve bu hatalardan öğrendikleri şeyler.</p>

  <p>Sandpoint, Idaho’daki granit dağının tepesinde yükselen şatosunda yürüyen Roger DeClements kırk yedi yaşında; ama omuzlarından aşağı dökülen gür uzun saçlarıyla yirmi yedi gibi gösteriyor. Kolları ve bacakları incecik; beyaz uzun kollu bir tişört, kot pantolon ve tenis ayakkabısı giymiş. Uzun ve bakımlı tırnakları beni şaşırtıyor; belki de bir rock grubunda bas çaldığı yıllardan kalmadır.</p>

  <p>“Kendimi bildim bileli ev yapıyorum,” diyor Roger. “İlk evimi 1975’te yaptım. Sonra bir yer kiraladık; tren raylarına yakındı ve insanlar sürekli gelip kapıyı çalıyorlardı. Sonra <i>The Beastmaster</i> filmini izledik ve kafamda bazı fikirler uyandı. Güvenlilik açısından şatonun iyi olacağını düşündüm. Ayrıca evler zaman geçtikçe yıpranırken, şatoların zamanla kıymet kazandığını ve çürüyüp gitmediğini fark ettim.”</p>

  <p>Roger şimdiye kadar üç şato inşa etmiş. İlki beş hafta sürmüş; sonuncusu ise şu anda milyon dolarlık bir fiyata satılık. “Temelde, bunun eğlenceli olacağını düşündüm,” diyor. “İçinde yaşamak eğlenceli olurdu. İnsanların şatoya bakması da öyle. Şatonun daima orada olacak olması ve kuşaktan kuşağa aktarılabilmesi de güzel bir şey.”</p>

  <p>Jerry Bjorklund için işin temelinde eğlence ve biraz da alkol yatıyormuş.</p>

  <p>“Çok sağlam içerim,” diyor. “Bir gece Black Velvet içiyordum ve belediye meclisindeki bir arkadaşımı arayıp, ‘Şato inşa edeceğim,’ dedim. O da, ‘Hadi ya, yapamazsın,’ dedi. Ben de, ‘Görürsün, yapacağım,’ dedim. Ertesi sabah uyandığımda, ‘Lanet olsun! Şato inşa edeceğim dedim, o halde yapmalıyım...’ diye düşündüm.”</p>

  <p>Ama neden şato?</p>

  <p>Jerry omuz silkiyor ve “Bilmiyorum,” diyor. “İskandinav mirası falan filan işte. Şatolar hep ilgimi çekmiştir. İyi bir fikir gibi geldi bana. Kimsenin şatosu yoktu.”</p>

  <p>Jerry, Mazatlán’da balık avlamaktan esmerleşmiş teniyle, Camas, Washington’ın üzerindeki yeşil tepelere yerleştirilmiş şatosunun bir kanadını teşkil eden dairesinde oturuyor. Elli bir yaşındaki Jerry, Camas Emniyet Müdürlüğü’nden emekli bir polis. Köşeli bir yüzü, derin gamzeli bir çenesi ve grileşmiş gür bir Viking bıyığı var. Gür kaşları ve kafasını tamamen kaplayan saçları da gri. Üzerinde siyah, cepli bir tişört ve kot pantolon var. Kollarının ön kısmındaki eski dövmeler iyiden iyiye mora çalmış.</p>

  <p>Meksika malı Delicados sigarası içiyor. “Meksika’dan getiriyorum,” diyor. “Kartonunu yedi dolara alıyorum.” Ve sigara içenlere özgü gür bir kahkaha atıyor.</p>

  <p>Açık mavi gözleri, dairesindeki mutfağın açık mavi tezgâhına neredeyse birebir uyumlu. Sade kahve içiyor ve kolunda gümüş kordonlu bir saat var.</p>

  <p>Ataları Norveçliymiş, Kuzey Dakota’da doğmuş ama burada, Washington’da büyümüş. 1980’de emekli olmuş ve kendine küçük, ahşap bir ev yapmış. 1983’te ise hayallerindeki şatoyu inşa etmeye başlamış.</p>

  <p>“Şatoyu taştan yapacaktım,” diyor Jerry. “Burada çok fazla taş vardı. Ve yaklaşık altı ay bununla uğraştım. Taşlar. Çamur. Taşları yıkamak. Aman Tanrım!”</p>

  <p>Beş buçuk dönümlük arazisindeki bir çukurdan taş çıkaran Jerry, yedi metrelik bir kule inşa etmiş. “Kulenin bir kısmını tamamlamıştım,” diyor. “Ve bunun gerçekten yoğun emek gerektiren bir macera olacağını anlamıştım.”</p>

  <p>Gülüyor ve, “ ‘Bunun daha kolay bir yolu olmalı,’ diye düşündüm,” diyor.</p>

  <p>Elli yıldır alçı ustası olarak çalışan amcasını aramış ve dış kaplama konusunda bilgi almış. Temmuz 1983’te şatosunu ahşaptan yapıp, alçı dış kaplama kullanmaya başlamış.</p>

  <p>“Bir sürü ikiye altı kereste, on beş santimlik bir kontrplak ve çok sayıda çengelli çivi kullanıyoruz,” diyor.</p>

  <p>Çerçeve, her yarım metrede üzeri on beş santim kontrplak kaplı bir ikiye altı keresteden oluşuyor. Yedi kilo katranlı kâğıt kontrplağa çengelli çiviyle bağlanmış, üstüne de alçı teli çekilmiş. Kümes tellerine benziyor ama alçının etrafında katılaşması için aralık bırakılmış. “İlk önce kaba sıvayı yapıyorsunuz, ilk adım bu,” diyor Jerry. “Sonra ikinci sıvayı çekip, düzeltiyorsunuz. Sonra, akustik tavanlar için kullanılan bir akustik sprey aletiyle işe devam ettim. Beyaz kum ve Zonolite yalıtım malzemesi kullandım. Bunları akustik sprey aletinin içinde karıştırıp, hava basıncıyla uyguladık.”</p>

  <p>“Sadece dış kaplamada bile 180.000 kilo kum ve çimento mevcut. Kendi ellerimle sıvadım. Bir de bende ciddi bir yükseklik korkusu var. Son kurduğum iskele on metre yüksekliğinde olduğundan benim için feci bir işti. Aman Tanrım, berbattı ya; sadece parapeti yapmam bile üç gün sürdü.”</p>

  <p>Şatonun doğu yakasında üç katlı bir “kule” var. Kuleden batıya doğru uzanan iki kanat ortadaki avluyu sarmalıyor. Avlunun batı ucunda bir garaj bulunuyor. Kule yaklaşık 500 metre kare, her kat yaklaşık 150 metre kare. Kanatlardan her biri de yaklaşık 300 metre kare; bunlardan biri daire, diğeri ise depo olarak tasarlanmış. Garaj ise yaklaşık 150 metre kare.</p>

  <p>Jerry inşa sürecini düşünürken bir sigara daha yakıyor. Bir kahkaha patlatıyor ve, “Acayip hikâyeler var,” diyor.</p>

  <p>Kalenin kırk fit yüksekliğindeki duvarlarını tamamlamak için, portatif evleri çekmek için kullanılan çubukları –temelde on inçlik “I” tipi, kuyu koruma borusu uzunluğunda kirişler– kullanarak bir tripod kurmuş. “Gerçekten korkutucuydu,” diyor. “Bir buçuk metreye üç metre sepetler yaptım. İçinde ayakta durabileceğiniz kadar yüksekti ve üç yanı tellerle çevriliydi, böylece bina üzerinde çalışabiliyordunuz. Ve elimde bir tonluk, on iki volt elektrikle çalışan, sekiz milimetre kalınlığında kabloları olan bir vinç vardı ve bunu sepetin üzerine bir uzaktan kumandayla yerleştirdim. Gözünüzde bir canlandırın: İki herif bu sepetin içine ellerinde bir top kablo, kâğıt ve diğer şeylerle birlikte biniyor. Sepete biniyor ve kendimizi çalışacağımız yere kadar çıkartıyorduk. Ne var ki sepeti yaparken kuyu koruma borusunu çok kısa tutmuşum; bu yüzden sepet parapet üzerinde çalışmamıza olanak sağlayacak kadar dışarı çıkıntı yapmıyordu.”</p>

  <p>Jerry, kulenin zirvesinin alev alev parladığı, mazgallı zirveden hemen önceki noktada, kırk fit yükseklikte boşlukta sallanarak alçı kaplama yapmak zorunda kalmış.</p>

  <p>“Bu şekilde yarıya kadar sorunsuz çıkabiliyorduk ama ondan sonrası tam anlamıyla belalı bir durumdu,” diyor. “Sekiz milimetre kalınlığında kablolar üzerinde asılı duruyorduk ve aşağıda, sepeti dengede tutmaya çalışan iki kişi vardı. Ertesi gün kasabaya gittik, bir sürü kereste aldık ve bir iskele kurduk.”</p>

  <p>Sadece iskeleyi kurmak bile dört gününü almış.</p>

  <p>Ama gerekli parayı bulmak daha da zor olmuş.</p>

  <p>“Lanet olası bankacılar!” diyor Jerry. “Şato inşaat halindeyken onlarla konuştum ve onlar da şatoyu bitireceğimin garantisi olmadığını söylediler. Ben de ‘Canınız cehenneme!’ dedim.”</p>

  <p>“Bankadan kredi alamadım,” diye ekliyor. “Eksperler üç kez geldi. Nihayetinde bunun ‘normlara uymayan bir yapı’ olduğuna kanaat getirdiler.” Gülerek devam ediyor: “Aynen öyle! Normlara uymayan... Bayıldım ben bu tanıma.”</p>

  <p>“Bu yüzden birkaç dolar kenara koydukça, biraz daha inşa ediyordum,” diyor. “Sonra param bitiyor ve ben de biraz para kazanmak için başka bir iş yapmak zorunda kalıyordum. Sonra geri dönüp, işe koyuluyordum. Elektrik ve su tesisatının nasıl döşeneceğini öğrendim. İnsan yaptıkça öğreniyor. Bunu bir daha asla yapmam demiyorum ama neyse ki yaşlanıyorum.”</p>

  <p>Şatonun içindeki katlar sekize on iki kirişlerin ağırlığını yüklenen, bir arkadaşının ağaç özeklerinden kaba kesimle elde ettiği sekize sekiz direklerle destekleniyor.</p>

  <p>“İlk iki kat çok fena değildi,” diyor Jerry. “Üçüncü kat ise tam bir baş belasıydı. Çok yüksekteydi. Evergreen Vinç, vinç kamyonunu getirdi. Operatör, vinç koluna eklenti yapmasına rağmen oraya çıkıp, kirişleri yerleştirmekte zorlandı. Acayip korkutucu bir şeydi.”</p>

  <p>Birinci kattaki mutfakta 1923 tarihli bir odun sobası ve küçük bir tuvalet var. Oturma odası ikinci katta. Yatak odası, büyük tuvalet ve banyo en üst katta. Burada tuvalete girdiğinizde yerden on metre yüksekte oluyorsunuz.</p>

  <p>Şu anda boşanmış olan Jerry Bjorklund, şatoyu inşa ederken evliymiş. “Bu işe kadınları karıştırdığınızda, ‘Yok şunu isterim, yok bunu isterim, şuraya bir yemek odası isterim, bulaşık makinesi de şart,’ falan demeye başlarlar,” diyor. “Bütün bunları karşılamaya başlarsınız ve bu da sizi ilk başta aklınızda olan şeyden uzaklaştırır.”</p>

  <p>Şatodan içeri girdiğinizde kendinizi evde gibi hissediyorsunuz; duvardan duvara halı ve kristal avizelerle tam anlamıyla bir ev burası. “Başka herhangi bir yerde yaşamak gibi,” diyor. “İnsan şatoda yaşadığını unutuyor.”</p>

  <p>Şatoyu inşa etmeye başladığında Jerry kimseden resmi izin almamış.</p>

  <p>“O noktada tamamen hükümet karşıtıydım,” diyor. “Elbette, elimde izin falan yoktu. Kardeşim de, ‘Bu şeyi yapmak için izin alsan iyi olur,’ dedi. Ben de bir maket yaptım ve imar müdürlüğünün yolunu tuttum. Oradaki yaşlı adam makete baktı ve, ‘Yüksekliği ne kadar?’ diye sordu. Ben kırk fit deyince, ‘Hayır, kırk fit olmaz. Yasa gereği en fazla otuz altı fit olabilir,’ dedi.”</p>

  <p>Bunun nedeni bir itfaiye aracının merdiveninin geleneksel olarak en fazla kırk fit olmasıymış. Bu yüzden Jerry bir değişiklik dilekçesi verip, en üst katın bittiği yer itibariyle şatonun otuz altı fit olacağını göstermiş.</p>

  <p>“Nihayetinde kubbe, külah ve parapetlerin yönetmeliğe dâhil olmadığına karar verdiler,” diyor. “Ben de böylece kırk fit yüksekliğinde inşa edebilecektim. Sorun böylece çözüldü.”</p>

  <p>Jerry duvarlara kaba alçı sıvasını yaptıktan sonra balık tutmak için Kanada’ya gitmiş. “İlk önce şatoyu, sonra planları yaptık.” Bir arkadaşına beş yüz dolar ödeyip, şatonun yapımına, mevcut bir tarım binasının –çok önce yıkılmış eski bir kulübe– yeniden modellenmiş hali olarak resmen izin veren bir belge almış.</p>

  <p>Bir sigara daha yakıp, gülerek, “Aslında onları kazıkladım,” diyor.</p>

  <p>Jerry’nin şatosu, yapıldığı günden beri bir işaret kulesi olmuş.</p>

  <p>“Alaska Havayolları’ndan konuştuğum pilotlar,” diyor, “Seattle’dan gelirken buradan dönüş yapıyorlar. Onları tam şatonun üzerinden geçiren bir rota takip ediyorlar. Şatoyu yolculara anons ediyorlar. Birkaç pilotla konuştum; ‘Biz buna PDX’e doğru Şato Dönüşü diyoruz,’ dediler.”</p>

  <p>Şatodaki en güzel gün 1993’te yaşanmış. Bir arkadaşının karısı şato için devasa flamalar dikmiş. Şatonun kalesinde dört, bahçedeki kale siperleri ve parapet kulelerinde ise yarım düzine kadar flama asılı. Kalenin 125 kilo ağırlığındaki kapısına şatonun arması olan ve Norveç’in armasına benzeyen bir aslan tasviri resmedilmiş. Bütün bunlar özel bir gece için yapılmış.</p>

  <p>“Kızım on yıl önce burada evlendi. Büyük bir düğün töreni oldu. Üç yüz kişi falan vardı,” diyor Jerry. “Burayı acayip süsledik. Büyük flamalar falan filan. Damadım Robin Hood kostümü, kızım ise Bakire Marion kostümü giydi. Ve ‘Yaratıcı Anakronizm Cemiyeti’ mensupları üç gün boyunca buradaydılar. Portatif duşlar ve on tane de portatif tuvalet yaptırdım. Tanrım, dans pistleri falan, her şey tastamamdı.”</p>

  <p>O zamandan beri ortaçağ hayranları şatoyu Rönesans festivalleri için kalıcı bir üs olarak satın almak istiyorlarmış. Başka bir çift de düğün törenleri için kiralamak üzere şatoyu satın almak istemiş; dönem kostümleri kiralayıp, yiyecek servisi yapmayı da planlıyorlarmış ama her şey çok hızlı gelişince Jerry geri adım atmış.</p>

  <p>Yabancıları dışarıda tutmak için inşa edilen bir kalenin şimdi böyle sürekli meraklı akınına uğraması ne garip.</p>

  <p>Jerry bir Delicato daha yakıyor ve, “Buraya arabalarıyla gelen insanlarla çok sorun yaşadık,” diyor. “Tanrım, bir sabah kalede kahve içiyordum ve bir gürültü duydum. Karım mutfaktan çıkıp, ‘Ne oluyor ya?’ diye sordu. Zemin kattaki küçük pencereden dışarıya baktığında bir herifin on iki metrelik motokaravanıyla bizim bahçe yolunda dönüş yapmaya çalıştığını gördü. Dönüşü yapması yaklaşık yarım saat sürdü.”</p>

  <p>“GİRİLMEZ yazan tabelalar koyduk ama,” diyor, “herhalde okuma yazma bilmeyen çok fazla insan var; çünkü bunun ne anlama geldiğini bilmiyormuş gibi davranıyorlar.”</p>

  <p>Bağımsız bir yapım şirketi, ortaçağda geçen bir filmin fonu olarak kullanmış şatoyu. Jerry’nin anne ve babası şatoya en yakın iki evde yaşıyor. Devlet Çiftlik Sigorta Kurumu görevlileri neyi sigorta ettiklerini görmek için şatoya gelmek istemişler ama gelen giden olmamış.</p>

  <p>“Kulenin altında bir zindan olduğuna dair söylentiler ortalıkta geziniyor,” diyor Jerry. “Ben de insanların böyle düşünmesine izin veriyorum.”</p>

  <p>“Beni muhtemelen Camas’ın delisi olarak biliyorlar,” diye ekliyor, “ama ne düşündükleri umurumda değil.”</p>

  <p>Şato, etrafı su kamışları ve çimenliklerle çevrili küçük bir gölün yanında yükseliyor. Jerry’nin ilk inşaatında kullanacağı taşları bulmak için kazı yaptığı, su altında kalmış maden burası. Yoğun emekle yapılan bu ilk kule o kadar sağlammış ki buldozerle yıkmak iki gün sürmüş. Şimdi bunun kalıntıları, su altında kalmış madenin derinliklerinden yükseliyor. Bu yıkıntıların yakınında, kaleye ait asma köprü gölün üzerinde uzanıyor. Köprü açılıp kapanabiliyormuş, ta ki Jerry’nin kardeşi Ken gelene kadar.</p>

  <p>“Orada motorlu bir aygıt ve bir dizi de birleştirici vardı; altında da kablolar,” diyor Jerry. “Herifin biri de gelip bir şalter taktı. Ama kardeşim gelip şalteri kırdı. Ben burada yokken birkaç kankasıyla gelmiş. Neticede hepsi sarhoş olmuş ve elbirliğiyle köprünün ağzına sıçmışlar. Şalterin içine etmişler. Sürekli çalıştırıp durmuşlar. Buraya gelen herkes bu köprüyü kurcalamak istiyor zaten. Ne bok oluyorsa...” Jerry her kış Meksika’ya balık tutmaya gittiği için, şato biraz bakımsız kalıyormuş. Kalenin içinde alçıpan ve yalıtım yer yer dökülmüş. Duvarlarda kara lekeler ve rutubet izleri göze çarpıyor. İçerideki ağır havada küf kokusunu duyabiliyorsunuz.</p>

  <p>“Duvarların içinde yağmur borusu kullanıyordum. ABS’den yapılma bu borular işe yarıyordu,” diyor. “Binanın üstüne oluklar yerleştirdiğimde kanallı sistem kullandım. Sonra da bu galvanize metalin içinden geçip, ABS’ye ulaşan bir yağmur borusu kullanmak zorunda kaldım. Birkaç boru taktık, işe yaradı. Fiberglas takviyeli bir çatı tercih ettik ve gerçekten dayanıklı çıktı; ama sonra yine su sızdırmaya başladı. Dört yıl önce falandı.”</p>

  <p>Alçı kaplama eskiden olduğu kadar beyaz değil. Bazı yerler çatlamış ve yer yer dökülüyor. Birkaç noktada alçının altındaki metal kafes görünüyor.</p>

  <p>“En kötü kısmı da dış alçı kaplama,” diyor Jerry. “İki kere sıva çektim: İlk sıvadan on iki yıl sonra ikincisini yaptım. Sürekli temizlemek zorundayım. Su ve çamaşır suyu kullanıyor ve bu karışımı spreyle uyguluyorum ama etkisi çabuk geçiyor.”</p>

  <p>“Burası eski haline göre bayağı kötü durumda,” diye ekliyor. “Ama onarmak mümkün.”</p>

  <p>Dolayısıyla, bu yıl şatoyu onarma yılı. Ama başka projeler de var. Garajda otuz bir yaşında, yıpranmış, beş metrelik bir StarCraft balıkçı teknesi duruyor. Jerry, teknenin baş kısmına yerleştirmek için, bir gözü kırmızı diğer gözü yeşil metal bir ejderha yapıyor. İçine çekilen tesisat sayesinde ejderha ateş püskürtebilecekmiş. Teknenin düz baş kısmını çalkantılı sularla daha iyi başa çıkabilmesi için on iki inç yükseltecekmiş.</p>

  <p>“Tekneyi Meksika’da suya indireceğim ve öğleden sonraları başımız belaya girecek,” diyor. “Rüzgâr şiddetini artıracak ve üç dört metrelik dalgalar içinde yüzüyor olacağız. Teknenin baş kısmı düz ve açık olursa, sorun yaşarız.”</p>

  <p>Geriye dönüp baktığında şöyle diyor: “Benim tavsiyem şu: Sakın yapmayın bunu! Dış kaplamaya bakınca, alçı kaplamanın bu bölgeye uygun olmadığı açıkça görülüyor. Yeni dış alçı kaplama malzemeleri ürettiler; ben de onlardan kullanacağım. Çok daha iyiler. Ama ben burada kadınlarla birlikte yaşadım; yok şunu sevmem, yok bunu sevmem, yok merdiven inip çıkmayı sevmem falan filan deyip duruyorlardı. Şu anda burada kadın olmamasının sebebi de bu herhalde.” Ve yine gülüyor.</p>

  <p>Jerry Bjorklund çok gülüyor. Çok yukarılarda, Portland Uluslararası Havaalanı’na inmek üzere “şato dönüşü”nü yapmakta olan bir jet uçağının uğultusunu duyabiliyorsunuz.</p>

  <p>Ve her şey dönüp dolaşıp o geceye, Black Velvet içtiği geceye bağlanıyor...</p>

  <p>“Bunu yapacağımı söylemiştim bir kere,” diyor Jerry. “Muhtemelen beni mahveden başlıca şey de buydu. Birine bir şeyi yapacağımı söylediğimde, bunun neye mal olacağı umurumda bile olmaz.”</p>

  <p>Ama bu, Jerry Bjorklund’un pişman olduğu anlamına gelmiyor.</p>

  <p>“Bence bir sürü insan diğer insanların yaptığı şeyleri yapıyor. Ben asla öyle olmayacağım. Asla da olmadım.” Bir Meksika sigarası daha yakıp, yine o pürüzlü kahkahasını atıyor.</p>

  <p>Şimdiye kadar üç şato inşa etmiş olan Roger DeClements için ise, ilk şato daha çok hız ve para tasarrufuyla alakalıymış. Edmonds, Washington’da doğan Roger 1970’lerde müteahhit olarak çalışmış. Roger evli ve üç çocuğu var ve karısı doktorlardan korktuğu için üç çocuğu da şatolarda doğmuş. İlk iki çocuğu Seattle’ın kuzeyindeki Everett’in doğusunda yer alan Snohomish’in beş mil kuzeyinde bulunan Machias, Washington’da inşa ettiği şatoda doğmuş. Machias, adını Maine’deki bir kasabadan alan, Pilchuk Nehri’nin üzerinde bir vadiye kurulmuş, küçük bir kasaba. 1902’de inşa edilmiş, çan kuleli beyaz bir kilisesi var.</p>

  <p>“İlk şatom için,” diyor Roger, “mali destek almıştım. 1980 yılıydı, faiz oranı yüzde on sekizdi, yerel bankalara başvurduk, kimse kredi vermiyordu. Birileri Citicorp’tan bahsedince biz de oraya gittik ve onlar da, ‘Elbette... Yüzde on sekiz faizle...’ dediler.”</p>

  <p>Ama Citicorp paranın ne için kullanılacağını bilmiyormuş.</p>

  <p>“Şato inşa edeceğimi bilmiyorlardı,” diyor Roger. “Sadece teminat istiyorlardı; biz de başka bir evi ipotek ettik. İkinci şato için kendi paramızı kullandık. Üçüncü şato için de kendi paramızı kullandık; sonra da kaynak aramaya devam ettik ve bir bankacı gelip, şatoyu görüp, yeniden finanse etti.”</p>

  <p>“İlk şato aslında bir betonarme kaldırma şatoydu,” diyor. “Kumla duvarların şeklini hazırladık, betonarme demirlerini koyduk, içine çimento döktük, duvarları kaldırdık ve bu şekli kumdan elde etmiş olduk. Çok ucuza mal oldu ve beş hafta içinde tamamlandı. Baştan sona her şeyi kendim yaptım.”</p>

  <p>Roger, Disneyland’deki ve filmlerdeki şatoları temel alarak, kendi planlarını çizmiş.</p>

  <p>“Washington eyaletinde,” diyor, “planlarınızı bir inşaat mühendisine götürüyorsunuz, o da mühür basıyor. Sonra da hiç sorun yaşamıyorsunuz.”</p>

  <p>“Ben kimya ve fizik mezunuyum ama mimari ve mühendislikle yakından ilgileniyorum,” diyor. “Ve şatolar konusunda uzmanım.”</p>

  <p>“İlk şatom tek kuleliydi,” diyor. “İki katlıydı ve toplamda iki yüz elli metre kareden oluşuyordu. Aslında temelde bir bodrum katı gibi inşa edilmişti; beton duvarları sonradan kaldırmıştık. Sonra da ikiye dört keresteler çakarak dış yüzeye yalıtım yaptık ve iç yüzeyi de alçıpanla kapladık. Ülkenin her yerinde insanlar şatolarını böyle inşa etmeye başlıyorlar ama ben bunun çok işe yaramadığını gördüm. Ayrıca herkes gelip, ‘Gerçek taş mı bu?’ diye soruyordu. Ben de bu sorudan bıkmıştım.”</p>

  <p>“Kuleyi bir gün içinde inşa ettik; yani komşular için büyük bir sürpriz oldu. Hopp, karşınızda bir kule,” diye ekliyor.</p>

  <p>“Çocuklar bahçe yoluna gizlice girip, aşırı korkmadan ne kadar ilerleyebileceklerini görmeye bayılıyorlar. İnsanlar yolda durup fotoğraf çekiyorlar.”</p>

  <p>İlk şato sadece 14.000 dolara mal olmuş ve beş hafta içinde tamamlanmış. Halen Pilchuk Nehri yakınlarındaki beş dönümlük arazide bulunuyor. Elektrikle ısınıyor ama Roger’ın hız ve masraftan tasarruf etmesinin bedelini, DeClements ailesi konforundan feragat ederek ödemiş.</p>

  <p>“Duvarları kaplamak suretiyle yalıtımı dışarıdan yapmak,” diyor Roger, “pek işe yaramıyor. Soğuk, betonun içine işliyor. Yalıtımın olduğu yere işliyor. Sonra içerideki sıcak hava yalıtımdan geçerek, betonun ya da kiremitlerin soğuk yüzeyiyle temas ediyor. Sonra da su yoğuşuyor. Bir su molekülü yoğuşur yoğuşmaz başka biri onun yerini alıyor. Böylece yalıtımın arkasındaki soğuk duvarda bu daimi yoğuşma gerçekleşiyor. Bu bir sorun, çünkü küf oluşuyor ve ortalık bodrum kat gibi kokuyor.”</p>

  <p>Roger üniversiteye dönüp, yüksek lisans yapmak için, şatoyu stüdyo olarak kullanacak bir sanatçıya satmış. “İkinci şatomu inşa etmeden önce üniversiteye geri döndüm ve çok şey öğrendim,” diyor. “1975’ten yaklaşık 1987’ye kadar müteahhitlik yaptım, geleneksel yöntemleri kullanarak meskenler ve ticari amaçlı binalar inşa ettim. Üniversitede ısı aktarımı ve nemle ilgili fiziksel sürece dair çok şey öğrendim.”</p>

  <p>“Bu yüzden,” diyor, “ikinci şatoda gerçek taş kullandık.”</p>

  <p>İkinci şato Sedro-Woolley, Washington’da bir şelalenin yukarısındaki bir kayanın üstüne yerleştirilmiş. Bölgedeki çocukların yüzdüğü doğal bir gölete bakan, kayalık bir uçurumda duruyor şato. Elektrik yerine, odun sobasıyla ısıtılıyor.</p>

  <p>“İkincisini tam bir şato gibi görünecek şekilde tasarladık ama ne zaman inşa edildiğini söylemek mümkün değil. Tamamen taş kullandık ve yeni bir inşa yöntemine başvurduk. Çift duvarlı bir şato yaptık: Dış yüzeyde taş kullandık, sonra araya, cenderelenmiş bir strafor çektik, ardından sert, güçlendirilmiş beton ve son olarak yine taş kullanarak duvarı tamamladık. İç taraftan beton ya da yalıtım görülmüyordu. Tek gördüğünüz şey taştı.”</p>

  <p>Roger adım adım açıklıyor: “İlk önce betonarme demirini koyuyor, sonra da yalıtım panolarını yerleştiriyorsunuz. Akabinde de elektrik tesisatı, su tesisatı, yüksek hızlı internet, artık ne isterseniz onu çekiyorsunuz. Sonra biri içeride biri dışarıda olmak üzere iki taş duvar inşa ediyorsunuz. Yaklaşık iki buçuk metre yüksekliğe ulaştığınızda iki duvarın arasını betonla dolduruyorsunuz. Sonra her şeyi baştan yapıyorsunuz. Paslanmaz çelik çubuklarla birbirine bağlanan iki taş duvar daimi bir somut biçim teşkil ediyor. Tıpkı Romalıların uzun zaman önce yaptığı gibi. Aynı şeyi yaptılar. Metal kirişler kullanmıyorlardı; iki taş duvarı birbirine bağlamak için ekstra-uzun taşlar kullanıyorlardı.</p>

  <p>“Kare şeklinde kesme taşlar bulabileceğimiz bir taşocağı arıyorduk. Böylece yuvarlak taşları aynı yere yığmaya çalışmak zorunda kalmayacaktık. Bu nehir taşlarıyla da yapılabilirdi ama çok zaman alırdı ve o kadar da sağlam olmazdı.”</p>

  <p>İkinci şato beş dönüm değil, yirmi dönümlük bir arazi üzerine kurulu. Yapımı da beş hafta değil, 1992-1995 yılları arasında olmak üzere üç yıl sürmüş.</p>

  <p>“İkinci şato birincisi gibi yoldan görülmüyordu,” diyor. “Biraz daha uzaktaydı. Arsayı ucuza kapatmıştım, çünkü oraya gitmenin tek yolu üç buçuk metre derinliğindeki koyaktan geçmekti. Ben de buraya metal bir köprü yaptım ve sonra da bütün malzemeleri el arabasıyla taşıdım. Bazen oraya gittiğimde, yaptığım şeylere inanamıyorum.”</p>

  <p>Ama Roger yine de bu işi sevdiğini söylüyor. “Bir sürü insan buraya gelip, ‘İnanamıyorum ya, asla böyle bir şey yapamazdım,’ diyor. Bence bu temelde basit ve açık bir şey. Son derece de rahatlatıcı. Orada, temiz havada, ağaçların arasında taşları üst üste dizmek... çok huzur verici ve rahatlatıcı bir şey.”</p>

  <p>Bu noktada, ilginç bir not düşebiliriz: Carl Jung bilinçaltını, taşlarla bir inşaat oyunu oynarken irdelemeye başlamış. Bir yapboz gibiymiş. Taşları yerlerine yerleştirirken, hayatının geri kalanını şekillendirecek düşüncelerin patlak verdiği uzay derinliklerine daldığını hissetmiş.</p>

  <p>“Yapboz gibi,” diyor Roger DeClements. “Bütün parçaları yerine oturtuyorsunuz. Ama insanı germiyor; zihninizin dakikada bir mil hızla koşmasını da gerektirmiyor. Ve yaratıcı da davranabiliyorsunuz, çünkü kıvrımlar, kuleler ve farklı şekiller oluşturabiliyorsunuz.”</p>

  <p>Peki, şatoda yaşamak nasıl bir şey?</p>

  <p>“Şatoda yaşamak evde yaşamaktan farklı,” diyor. “Şato sessizdir. Rüzgârla sarsılmaz. İçerinin ısısı dışarının ısısına göre değişmez. Taş, ısıyı sabit tutar.”</p>

  <p>“Ama,” diye ekliyor, “ortaçağ şövalyesine falan dönüşmeyi başaramadım. Hâlâ aynı insanım.”</p>

  <p>Bu şatonun uzunluğu on metreymiş; kemerli pencereleri ve üç katta toplam bin beş metre kare yaşam alanı varmış. Ama şatoyu satıp yoluna devam etmeye çalıştığında ilk iki emlakçı duraksamış. Emlak piyasasında mukayese edilebilecek satışlar yokmuş. Sonraki emlakçılar ise endişeye mahal yok demişler, hemen üç net rakam belirlemişler ve şatoyu 1995’te 425.000 dolara satmışlar.</p>

  <p>Sonra yeni bir “şato arazisi” aramaya koyulmuşlar. Utah’a bakmışlar ama araziler ya çok pahalıymış ya da kullanılabilir su yokmuş. “Logan’dan yukarı, Jackson, Targee, Sun Vadisi ve daha da yukarı Montana’ya, Big Sky’a kadar çıktık ve sonra da hepsinden katbekat daha iyi olan bu yere ulaştık.”</p>

  <p>Şimdi Idaho’da, Schweitzer Dağı’nda, kayak bölgesinde yer alan Bonner County’deler.</p>

  <p>“Önceden plan yapabilir ya da hemen inşaata başlayabilirsiniz,” diyor Roger. “Nerede olduğunuza bağlı. Farklı bölgeler, farklı şehirler ve farklı ülkelerde farklı izin belgeleri isteniyor. Bazı yerlerde izin almak birkaç yıl sürebiliyor. Bazı yerlerde ise on dakika sürüyor bu iş. Idaho’yu sevmemizin nedenlerinden biri bu. Burada izinler kolayca alınıyor.”</p>

  <p>“Şato arazisi arayan birçok insana,” diyor, “ilk önce gidip ilçe planlama müdürlüğüne danışmalarını söylüyorum. Bir sürü insan, ‘Seksen fit yüksekliğinde bir kule istiyorum...’ diye hayal kurabilecektir. Bu yüzden gidip, otuz beş fit limitinin ya da başka bir mimari şartın olup olmadığını kontrol etmeleri gerekiyor.”</p>

  <p>Roger, Idaho’daki şatoya, burada doğan kızına atfen Kataryna Şatosu ismini vermiş. İçinde bir spiral merdiven, ceviz ağacından ahşap işlemeler ve çoğu vitraylı Gotik kapı ve pencereler yer alıyor.</p>

  <p>Şatoyu gezdirirken Roger kendi yaptığı, ceviz ağacından pencere çerçevelerini gösteriyor. “İkinci şatoda pencere çerçevelerini duvarlar inşa edildikten sonra yerleştirmiştik. Bu üçüncü şatoda pencereleri betonarme demiri ve yalıtımdan hemen sonra taktık, ardından da etrafına taşları yerleştirdik. Bu çok daha otantik bir görünüm kazandırıyor. İkinci şatoda keresteleri kesip, sonra etrafını kalafatlamak zorunda kaldık. Üçüncü şatoda ise ilk önce pencereleri yerleştirdik, pencereleri korumak için plastikle sardık, sonra da etrafına taşları döşedik, pencere çerçevelerini, hareket edip, genişleyebilen dış taş katmana iliştirdik. İç taraftaki taş katman yetmiş iki derecelik bir açıyla duruyor, dış katman ise sıfırdan yüz dereceye kadar gidiyor, yani genişleyip daralabiliyor. Böylece pencereler dış yüzeyle birlikte hareket ediyor. Pencereleri dış yüzeye iliştirdik, çünkü pencereleri havaya karşı yalıtmak istediğimiz yer burasıydı.”</p>

  <p>Bu en son kaledeki bir diğer yenilik de “hidronik” ısıtma sistemi. Zeminin altına yerleştirilmiş borularda akan su, bir buhar kazanı aracılığıyla ısıtılıyor. Her yere eşit dağılan, sessiz bir ısı sağlıyor ve şatonun yapıldığı taşlardaki termal ısı, sistem kapatıldıktan üç gün sonra bile muhafaza edilebiliyor.</p>

  <p>Roger şato kapılarının yanındaki küçük bir odada bulunan buhar kazanını gösterirken, “Bunu seviyorum, çünkü konvektör ya da basınçlı hava panjurları kullanmak şatonun görüntüsünü bozardı,” diyor. “Bunu bu odada saklıyorum, görünmez oluyor ve ayrıca vantilatör sesi falan da yok.”</p>

  <p>Yalıtılmış taş duvarlar ve hidronik ısı sayesinde Roger DeClements yaşanabilir bir şato için mükemmel formülü bulmuş. Yani, neredeyse mükemmel...</p>

  <p>“İlk şatoyu yaparken küf sorununu öngörememiştim,” diyor. “Şimdi büyük bir sorun oldu bu. Birkaç yıl önce evlerde sorun radondu, şimdi ise küf. Evleri o kadar kapalı yapıyorlar ki bütün nemi içeri kilitliyorlar ve nem soğuk bir yüzeye temas ettiği anda yoğuşuyor. Yeni yöntemimiz, yani duvarın içine yerleştirdiğimiz yalıtım katmanı sayesinde nem asla duvara yaklaşamıyor. Bu yüzden eşim şatodaki havanın çok kuru olduğundan yakınıyor. Dışarıda yığılmış, yedi metre kar var ve o hâlâ ‘Burası çok kuru,’ diyor.”</p>

  <p>Kuru hava sorununu çözmek için merdiven boşluğuna ısıtmalı bir yüzme havuzu yerleştirmiş. Havuza, taştan yapılma bir tırabzan başlığından bir şelale akacakmış. Taş resiflerin üzerine mumlar konacak, pompa ve filtreler de yeraltı mağarasında saklanacakmış.</p>

  <p>Tıpkı Jerry Bjorklund gibi Roger da karısının şatoya dair kendi fikirlerinin olduğunu fark etmiş. Haziran 1999’da işe koyulan Roger –tıpkı Jerry’nin çubuklardan yaptığı tripod gibi– üçüncü şatoyu vinç kullanarak inşa etmeyi planlıyormuş ama karısı vincin ortalıkta hareket edebilmesi için kesmesi gereken ağaçları kesmesine izin vermemiş. Bu yüzden, ikinci şatoyu yaparken olduğu gibi, Roger yine taşları kendi elleriyle taşımış.</p>

  <p>Şimdi, karısı sağ olsun, şato bölgedeki şimal çamları, sedir ağaçları, çam ağaçları ve taşlıklı yabanmersini tarlalarıyla dolu. Geyikler, Kanada geyikleri ve ayılar etrafta cirit atıyor. Manzara Rocky Mountains ve Montana’ya kadar uzanıyor. Roger’ın bu manzaranın tadını çıkarmak için bol bol vakti olmuş.</p>

  <p>“Taşları teker teker oraya çıkardım,” diyor. “İkinci şatoyu tamamen kendi ellerimle inşa etmiş, taşları o köprünün üzerinden el arabasıyla taşımıştım. O çift taş duvarları inşa ederken, duvarların her iki yanına da, çıkıntı yapan tutamaklar koyduk ve karşılarına da payandalar yerleştirdik. Duvarlara tutamaklar yerleştiriyor ve yukarı tırmandıkça bunları çıkartıyorduk. Eski şatoları böyle inşa etmişler. Bunlara ‘tutamak’ diyorlarmış. Eğer Avrupa’daki eski şatoların fotoğraflarına bakarsanız duvarlardaki bu delikleri görürsünüz. Elbette bazıları ok fırlatmak içinmiş ama küçük delikler duvarların yüksekliği boyunca iskele kurmamak için kullandıkları bu tutamakları yerleştirmek amacıyla kullandıkları deliklermiş. Ben şatoları böyle inşa ettiklerini bilmiyordum.”</p>

  <p>İskele işlevi gören “tutamakları” çıkardıktan sonra Roger küçük deliklerin çoğunu kare taşlarla kapamış. Bazılarını da havalandırma deliği olarak bırakmış.</p>

  <p>Bütün kış çalışmaya devam edebilmek için inşaat platformunun etrafını kontrplakla kaplamış, böylece kendini dağ rüzgârlarından, kardan ve sarp bir tepe yamacında yükselen beş kat yüksekliğinde bir duvarın üzerinde çalışmanın doğuracağı tehlikelerden korumuş.</p>

  <p>“Dışarısı eksi beş dereceyken,” diyor Roger, “bütün kış taş döşemeye devam ettim.”</p>

  <p>Roger ve yardımcısı, köknar ağacından yapılma, kaba kesim sekize sekiz Douglas kirişleri tek tek kiriş yuvalarına yerleştirmişler. İç duvarları yarı değerli taşlarla bezemiş. Mor kuvars. Sitrin. Pembe kuvars taşı. Kuvars kristalleri. Mutfak dolaplarına kendi elleriyle dekoratif şekiller oymuş ve taş duvarlara cam mozaikler yerleştirmiş. İkinci katta, şömine rafının üzerinde duran metal bir heykeli gösteriyor.</p>

  <p>“Şu ejderhayı görüyor musun?” diyor. “Her şatoda mutlaka bir ejderha olmalı.”</p>

  <p>Dar vitray camlar parlak dağ ışığı altında kırmızı, mavi ve sarı neon renkleriyle parıldıyorlar. Bazı pencerelerde renkli cam paneller şeffaf çift camlı pencere katmanlarının arasına yerleştirilmiş. Diğer pençelerde çerçevedeki tek cam, vitraylar.</p>

  <p>“Bazı pencereleri,” diyor Roger, “geleneksel yönteme geri dönüp, vitrayla biraz süslemeye çalıştım. Çift camlardan mümkün olduğunca uzak durmaya gayret ediyorum. Aya baktığınızda çift ay gibi bir şey görüyorsunuz. Eğer sadece normal cam kullanırsam ayı olduğu gibi görebilirsiniz.”</p>

  <p>Mazgallar, Columbia Nehri’nden çıkarılma sivri bazalt taşlarla bezeli. Tavan dört metre yüksekliğinde. Bütün pencereler taş duvarlardaki sivri uçlu Gotik kemerlerin içine yerleştirilmiş.</p>

  <p>“Pencereleri taşlarla beziyorsunuz, ta ki taşların düşeceği noktaya gelene kadar,” diye açıklıyor Roger. “Daha yukarısı için, taşları çubuklarla destekliyoruz. Daha büyük pencerelerde, zirve noktasını oluşturmak için küçük bir kalıp hazırlıyorum. Birkaç çubuk, taşları desteklemeye yetiyor ama kalıp kullanınca işler daha hızlı ilerliyor. Taşları yığıp, kalıbı çıkartmanız yeterli.”</p>

  <p>“Çubuklardan birine çarparsanız,” diye ekliyor, “taşlar dökülmeye başlıyor.”</p>

  <p>Pencerelerden taş işlemelere, dâhili elektrikli süpürge sisteminden konik çatılardaki ahşap padavralara kadar her şeyi Roger DeClements kendisi yapmış. Çatıdaki kafes kirişlerinin içine kendi adını yazıp, tarihi atmış. Ve taşları döşemeyi bitirdiğinde antik duvarcı geleneğini uygulayıp, keski ve malasını duvarların içine gömmüş. Ama bu kazara olmuş. Aletler iki taş katmanın arasına düşmüş ve Roger da kalıcı şekil vermek için araya döktüğü çimentoyla, aletleri gömmüş.</p>

  <p>Fakat bütün bunlara rağmen Kataryna Şatosu henüz tamamlanmamış. Hâlâ, inşa etmesi gereken bir asma köprü var. Kanadalı bir taşocağı yirmi palet –otuz iki ton– taş getirecekmiş. Roger yeterince parası olursa, daha da yukarılarda, mevcut kalenin arkasında bir “büyük salon” inşa etmeyi ve sonra da iki binayı Jerry Bjorklund’un şato planına benzer bir şekilde avluyu çevreleyecek mazgal duvarlarıyla birbirine bağlamayı planlıyor.</p>

  <p>Dahası, Roger DeClements şimdiden dördüncü şatosu için yeni bir arazi aramaya başlamış bile. Demircilik öğrenmek ve bir sonraki projesinin etrafına bir ortaçağ köyü inşa etmek istiyor.</p>

  <p>“İlk üçü, kral ve kraliçenin yaşayacağı şato kalelerinden ibaretti,” diyor. “Büyük avlu duvarları, büyük giriş kuleleri ve kapılarıyla, yedi bin metre karelik bir şato inşa edemedim. Bir sonrakinde, katedrallerinki gibi kirişleri olan büyük bir salon ve etrafı çevreleyen avlu duvarları inşa etmek istiyorum. Kafamda planlar hazır ve bir kısmını da kâğıda döktüm.”</p>

  <p>“Oregon sahiline baktık,” diye ekliyor, “ama bütçemizi aşıyordu.”</p>

  <p>Roger DeClements, hayalindeki şatoyu inşa etmek isteyen tek insan değil. Kataryna Şatosu için bir web sitesi hazırlandığından beri şahsi şato projeleri için ülke çapında bir guruya dönüşmüş. Bütün eyaletlerden insanlar onunla temasa geçip, fantezi projelerini nasıl inşa edecekleri konusunda ondan tavsiye istemişler.</p>

  <p>“İnternet sayesinde bütün bu insanlar benimle temas kurabiliyor,” diyor. “Şatoları tutku haline getirmiş bu kadar çok insan olduğunu hiç fark etmemiştim. Şatolara bayılıyorlar. Bir sürü insan, ‘Şato yapmak yıllardır hayalimdi,’ diyor. Ve bunu hayal edenler sadece erkekler değil, aralarında kadınlar da var.”</p>

  <p>Yeni Amerikan şato hareketinin önderi olarak, “İnsanlar romantik şato çağına dair tahayyül ettikleri şeyleri sevdikleri için bu işi cazip buluyorlar,” diyor. “O zamanlar hayatın daha iyi olduğunu düşünüyorlar. Kafalarında canlandırdıkları ortaçağı yaratmayı iş edinmiş insanlardan oluşan, ‘Yaratıcı Anakronizm Cemiyeti’ diye bir topluluk bile var. O dönemleri olduğu gibi değil, hayal ettikleri gibi canlandırıyorlar. Ayrıca filmler ve Disney şatoları da insanlarda şato isteği uyandırıyor.”</p>

  <p>Bir inşaat mühendisi olarak da, “Ayrıca,” diyor, “keşfedilen yeni materyallerle birlikte birçok evin ömrü gittikçe kısalıyor.”</p>

  <p>Şimdi Alaska’dan Florida’ya kadar pek çok yerdeki insan Roger’ın yaptığı hatalardan dersler çıkarıyor.</p>

  <p>“Bu şatoyu internete ilk koyduğumda, bütün Amerika’dan şato yapmam için siparişler yağdı. Bütün o taşları döşeyecek sabra, zamana ve bunu doğru düzgün yapacak bilgiye sahip olan çok az insan var.</p>

  <p>Kendi başına şato inşa eden çok sayıda insan var, tıpkı benim başta yaptığım gibi. Bir blok ya da betonarme bir kafes inşa ediyor, sonra sıvayıp, yalıtıyorsunuz. Ama ben bunu tavsiye etmiyorum. Sonuçta elinize sadece rutubet kokulu bir bodrum katı geçiyor.”</p>

  <p>İnsanların talepleri karşısında Roger elinden geleni yapıyor. “İnsanlar sık sık beni arayıp, projelerini anlatıyorlar,” diyor, “ve ben de onlara yol göstermeye çalışıyorum ama çoğu eski yöntemlere geri dönüyor, çünkü masrafları kısmak istiyorlar. Bu onlara uzun vadede hakikaten acı veriyor, çünkü işin zorlu yönlerini keşfediyorlar.”</p>

  <p>“Sonuçta şato sorunlarına dair birçok tavsiye veriyorum,” diyor.</p>

  <p>Şatonun milyon dolarlık değerine karşın DeClements ailesi zengin değil. Roger, yakınlardaki kayak bölgesinde Windemere Realty’de emlak danışmanı olarak çalışıyor ve bu şatonun inşa sürecinin büyük bir kısmında altı kişilik ailesiyle –altı ile on yaş arası üç çocuğu ve bir de eşinin bir önceki evliliğinden bir çocuğu var– birlikte şatonun sadece ikinci katını kullanıp, yaklaşık üç yüz metre karelik bir yaşam alanını paylaşmışlar.</p>

  <p>“Çocuklarım diğer çocukların onlarla alay etmelerinden, gelip şatoyu görmek istemelerinden bıkmış durumdalar. Normal bir evde yaşamak ve fazla ilgi çekmemek istiyorlar,” diyor. “Karım da sürekli gelip giden insanlardan biraz rahatsız oluyor. Ama ben insanlarla konuşmayı seviyorum. Bir sürü insanın ‘Daha yeni Avrupa’ya gidip şatoları gezdik...’ gibi şeyler söylemesi beni şaşırtıyor. Bu bir rastlantı mı, yoksa ben böyle insanları mı çekiyorum, bilmiyorum.”</p>

  <p>Biraz garip ama benzer tutkulara sahip olan ve birbirlerine görece yakın yerlerde yaşayan bu üç kişi, Jerry Bjorklund, Roger DeClements ve Bob Nippolt hiç tanışmamışlar. Birbirlerinin şatolarını hiç görmemişler. Bir şatodan diğerine arabayla sadece birkaç saatte gidilebiliyor ama birbirlerinin adını bile duymamışlar.</p>

  <p>Carl Jung, akıl hastanesinde çalışırken bütün delilerin sanrılarını kısıtlı bir imge ve fikir deposundan devşirdiğini fark etmiş. Bunlara da “arketipler” elemiş ve bu imgelerin kalıtım yoluyla aktarıldığını ve her insanın bunlara sahip olduğunu öne sürmüş. Yazdıkları, çizdikleri ve sonra da kendi inşa ettiği şatosu –”taşa fısıldadığı sırları”– aracılığıyla Jung kendi bilinçaltı hayatını irdelemiş ve kayıt altına almış.</p>

  <p>Şato inşa eden bu insanların hiçbiri Carl Jung’un adını duymamış.</p>

  <p>Washington ve Oregon arasındaki sınırda yer alan Columbia Gorge yakınlarında, White Salmon Nehri’nin ağzının yaklaşık yedi mil yukarısında başka bir şato dağların arasında yükseliyor. DeClements’in şatosunun aksine bu şato vadi toprağında, kayalıklı bir noktada, hızla akan, beyaz köpüklü nehrin oluşturduğu bir kaviste yükseliyor. Şato altmış beş fit yüksekliğinde, ana kayaya oturtulmuş bodrum katın üzerinde dört kat yükseliyor. Dimdik merdivenleri, balkonları ve gizli bir odası var.</p>

  <p>Askeriyeden ve daha sonra yaptığı özel jet pilotluğundan emekli Bob Nippolt’un saçları gür ve bembeyaz. Üzerindeki kot pantolonu, tenis ayakkabıları ve siyah çerçeveli gözlüğüyle rahat bir hali var. Yıllarca şato merdivenlerini tırmanmasının ardından bugünlerde biraz aksak yürüyormuş. Ataları İrlandalı olan Nippolt gayda çalmaya çalışıyormuş. Yaz geceleri açık havada, nehrin üzerinde yükselen şato terasında uyuyormuş.</p>

  <p>Şatosunun oturma odasında, bir sehpanın üzerinde çerçeveli bir siyah beyaz fotoğraf duruyor. İşlenmemiş taştan yapılma bir evin fotoğrafı.</p>

  <p>“Büyük büyük babam İrlanda’dan, Cork civarından gelmiş buraya,” diyor Bob, fotoğrafı elinde tutarak, “ve Kuzey Dakota’da bu taştan evi yapmış. Kuzey Dakota’ya 1870’lerde gelmiş olmalı. Ev o zamandan beri harap durumda ama bir vakıf evi restore etmeye çalışıyor.”</p>

  <p>Kendi inşaat projesi hakkında, “Neden şato inşa etmek istedim bilmiyorum,” diyor. “Sadece birkaç bekçi kulübesi fotoğrafı görmüştüm. İrlanda ve İskoçya’da da birkaç bekçi kulübesi görmüştüm. Bunun eğlenceli olacağını düşünmüştüm. Sonra kapılıp gittim. Zıvanadan çıktım.”</p>

  <p>1988’de, 1500 metre karelik şatosunu betonarme bloklardan inşa etmeye başlamış. Dört kat ve bir de bodrumdan oluşan şatonun duvarları yirmi inç kalınlığında. Duvarlar iki adet sekiz inçlik kalın bloktan oluşuyor ve aralarında da yaklaşık dört inçlik bir boşluk var. Takviye için her bir duvarı destekleyen 0.75 inçlik çelik bir betonarme demiri kullanılmış ve her üç bloktan biri çimentoyla doldurulmuş. Yalıtım sağlamak için de duvarlar arasındaki boşluk vermikülitle doldurulmuş. Aradaki dört inçlik boşluk ayrıca su ve elektrik tesisatına da ev sahipliği yapıyor.</p>

  <p>Tıpkı Roger DeClements’in kalesinde olduğu gibi, ısıtma bodrumdaki bir buhar kazanında ısıtılan ve beton zemindeki borularla dağıtılan sıcak suyla sağlanıyor.</p>

  <p>Birinci katı çelik kirişler destekliyor. Üst katlar ise birbirine yakın konumlandırılmış sekize on iki kirişler üzerinde duruyor.</p>

  <p>“Bütün kirişleri Salem, Oregon’daki iflas eden bir şirketten aldım,” diyor Bob. “Gidip malzemelere baktım ve iki kamyon dolusu kiriş satın aldım. Bunları... bir şey için kullanırım diye düşündüm. İşte o zaman aklıma şato yapmak geldi.”</p>

  <p>“O kirişleri asla bulmamalıydım,” diyor.</p>

  <p>İlk önce gelecekte şatosunun yükseleceği arazinin karşısındaki küçük gölün kenarına bir Kızılderili çadırı kurmuş. Bütün inşa süresi boyunca da ahşap destekli çadırında kalmış.</p>

  <p>Bob’un kullandığı malzemelerin çoğu –tıpkı Bob gibi– başka bir yerdeki başka bir önceki hayattan buraya gelmiş. “Satılık ilanlarını hep okurum,” diyor. “Buradaki malzemelerin çoğu buraya getirip planya tezgâhından geçirdiğimiz eski kereste ve kütüklerden oluşuyor.”</p>

  <p>Kirişler bir iflas satışından alınmış. Çelik çatı yıkılan eski Standart Petrol binasından gelme. Bar, Portland, Oregon’daki eski East Ave Tavernası’ndan alınmış. Bütün yalıtım malzemelerini de restore edilen bir Safeway süpermarketten bedavaya almış.</p>

  <p>Tıpkı Roger’ın kalesi gibi pencerelerde ve kapılarda sivri uçlu Gotik kemerler göze çarpıyor ve spiral merdivenin iç kısmında uzun bir vitray duvar resmi yer alıyor. Pencerelerde perde yok ama etrafta komşu da yok. Yerler taş döşeme: Çin’den ya da Adams Dağı civarından gelen arduvaz taşı.</p>

  <p>Betonarme blok duvarları yaparken, mükemmele yakın bir iş çıkaran yaşlı bir duvar ustasıyla çalışmış. “İşini yavaş yapıyordu,” diyor Bob, “ama işi biliyordu. En üst kata geldiğimizde, çatımız sadece bir inçin üçte sekizi kadar çıkıntı yapıyordu. Tam bir kare oluşmuştu.”</p>

  <p>Jerry Bjorklund’un yaşadıklarının aksine, Klickitat County’deki yerel plancılar şatonun yüksekliğini sorun etmemişler. “Bana yükseklik konusunda hakikaten sorun çıkarmadılar,” diyor Bob. “Ama şimdi olsa çıkarırlardı. Artık çok titizler. Ve şatoda o kadar çok kural ihlali yapmışım ki –yönergelere uymadığım merdiven boşluğunda olduğu gibi– nihai denetim için buraya geldiklerinde, ‘Bob, umarız asla nihai denetimden geçmezsin,’ dediler. Bu iş orada kaldı.”</p>

  <p>Nihai resmi imzadan yoksun olmasına karşın Bob yasalara uyduğundan emin. “Benim orijinal izin belgem çok eskilere dayanıyor,” diyor Bob. “O zamandan beri yasalar değişti, yani ben ilçe denetimleri konusunda eski tertip tarafından korunuyorum.”</p>

  <p>Ama altmış beş fit yüksekliğe çıkınca ayrıntılarda sorun yaşamışlar. “Elektrik kabloları,” diyor, “tamamen elektrik borularının içinde. Elektrik çekeceğim noktaya geldiğimde, müfettiş bunun üç kattan fazla olduğu için ticari bir bina olduğunu, bu yüzden de bütün kabloların boru içine konması gerektiğini söyledi. Aksi takdirde muhtemelen kullanmazdım bu boruları ama şimdi iyi ki kullanmışım diyorum.” DeClements’in şatosunda olduğu gibi uzun çam ağaçları şato duvarlarına o kadar yakın ki oluklardaki çam iğnelerinin temizlenmesi gerekiyor. Çok yüksek olduğu için, korkutucu bir iş bu ama orman yangını tehdidinden ötürü bunun yapılması gerekiyor. Fakat sürekli akan nehir çok yakın olduğu, doğal artezyen kuyusunda da bolca su bulunduğu için Bob yangın konusunda fazla endişelenmiyor.</p>

  <p>“Nehir kenarındaki durumdan ötürü burada yangın ihtimali pek fazla değil,” diyor. “Kimse burada kamp yapmıyor, çünkü etraftaki arazinin çoğu devlete ait. Ama betonarme ve çelik kullanmamın sebeplerinden biri de yangın ihtimaliydi.”</p>

  <p>Güzel havalarda insanlar şatonun batı tarafında bütün gün rafting yapıp, kano sürüyorlar. Nehrin köpüklü gürültüsü burada daimi bir fon müziği oluşturuyor.</p>

  <p>“Şuradaki kayayı görüyor musun?” diyor Bob, White Salmon Nehri’nin karşısındaki sarp kayalıklara işaret ederek. “Burada da aynı türde kayalar var. Yani temelleri attığımda ana kayanın üzerindeydim. Temeli denetlemeye gelen herif, ‘Amacın ne senin? Bombardıman sığınağı falan mı yapacaksın?’ dedi. Ben de, ‘Eğer nehir taşar da buraya gelirse, benim evimi alıp götüremeyecek,’ dedim.”</p>

  <p>Bob Nippolt bunu yaptığına seviniyor. “1995’te, yüzyılda bir görülen bir sel oldu,” diyor. “Sular buradan bir-bir buçuk metre aşağı kadar yükseldi. Kalaslar, sandalyeler ve daha birçok şey suyla sürükleniyordu.”</p>

  <p>Bombardıman sığınağı bodrum katını ve devasa kirişlerini düşününce, Bob şatosunu inşa ederken aşırıya kaçtığını kabul ediyor. Şatoyu yapması yedi sekiz yıllık aralıklı bir çalışma gerektirmiş. “Kışın inşaata ara veriyordum,” diyor Bob, “yoksa param biterdi.”</p>

  <p>Jerry’nin aksine Bob, hayallerini gerçekleştirmesi için ona para vermeye hazır bankacılar bulabilmiş.</p>

  <p>“Mali kaynak bulmak sorun olmadı,” diyor. “Countrywide bana kredi verdi. Bana mali destek vermekten son derece mutluydular. Daha önce de yerel bir banka mali destek sağlamıştı. O zamanlar, şatom gayet ünlüydü. Yangın falan gibi şeylere ve çoğu felakete gayet dayanıklıydı.”</p>

  <p>Bu “felaketler” partileri de içeriyor. “Evimin insanlara karşı da dayanıklı olduğunu düşünüyorum,” diyor Bob. “Burada, oturma odasında üç yüz kişinin aynı anda dans etmişliği vardır.”</p>

  <p>Bir de her zaman davetsiz misafirler oluyormuş. Beyaz iç duvarlardaki su izlerine işaret ederek, “Bir kemirgen boşaltma borusunun dibine girmiş, boru tıkanıp patladı. Su henüz bitmemiş olan en üst kata kadar çıkıyordu; bu yüzden evin her yeri su oldu,” diyor.</p>

  <p>Betonarme blok yerine, iç duvarlar beyaza boyanmış kaba sıvayla kaplanmış. “Duvarlara sepet örgüsü görünümü vermek için ilk başta hasır karışımlı sıvayı sürdük ama bu işe yaramadı. Sonra hasır çubukları altıya sekiz inç uzunlukta kesip, üzerine sıvayı sürüp, sonra da ıslak sıvaya samanları yedirirsek istediğimiz şeye daha çok yaklaşabileceğimizi fark ettik.”</p>

  <p>Üç bacaya işaret ederek –ikisi şömineler, biri bodrum kattaki benzinle çalışan kazan için– “Geçen kış Hood Nehri’nden eve döndüğümde,” diyor, “televizyonun arkasında hareket eden büyükçe bir hayvan vardı. Bir ördek bacadan aşağı inmiş ve şömineden çıkıp eve girmiş. Hayvanı buradan çıkarayım derken akla karayı seçtim.”</p>

  <p>Tıpkı Jerry ve Roger gibi Bob’un da meraklı ziyaretçileri varmış. “Yazın birkaç kez insanlar çat kapı geldiler. Bu civarda çok arkadaşım olduğu için bu kaçınılmaz. Hepsi de, ‘Bob hiç rahatsız olmuyor nasılsa, hadi gidip Bob’u görelim,’ diyorlar.”</p>

  <p>“Viski getirdikleri sürece sorun değil,” diye de ekliyor.</p>

  <p>Garip bir tesadüf eseri MTV, Reel World adlı programının bir bölümünü çekmek için hem Bob Nippolt hem de Roger DeClements’le bağlantı kurup, şatolarını kiralamak istemiş. Bob bu fikre sıcak bakmış ama dolu bir sezon olduğu için, kanal yetkilileri bu bölgede elli kişilik yapım ekibine kalacak pansiyon bulamamış.</p>

  <p>Şu anda en üst kat henüz bitmemiş. Geniş kemerli pencereler, bir hayli aşağıdaki taş teraslara bakıyor. “Yüksekten korkmuyorum,” diyor Bob. “Paraşüt atlayışları yapıp, planör kullanmışlığım var. Yüksekliği dert etmiyorum. Dert ettiğim tek şey dizlerimin eskisi kadar sağlam olmaması. Eskisi kadar çevik değilim.”</p>

  <p>Bu sene, daha düşük emlak vergisinden yararlanabilmek için yirmi altı dönümlük arazisine çeşitli otlar ve ağaçlar dikmeyi planlıyor.</p>

  <p>Yapmak istediği şey, ikinci bir kanat, yani mutfaktan cam bir bölmeyle ayrılan bir yemek odası inşa etmek. Ve mevcut pencereleri de, ucuza aldığı Anderson pencerelerini parçalara ayırıp, tekrar birleştirerek bodrum katında kendi elleriyle yaptığı pencerelerle değiştirmek istiyor. Dış pencere pervazları için de keşke blok değil, inşaat-tipi köpük kullansaydım diyor.</p>

  <p>“Çünkü burayı sadece kendim için yapıyordum. Muhtemelen daha fazla yaşam alanı tasarlamalıydım,” diyor geriye dönüp baktığında. “Ve kare bir merdiven yerine, spiral bir merdiven yapmam gerekiyordu. Bir kitap var, büyük bir kitap. <i>İngiliz Evlerinin Tarihi</i> adlı bir kitap. Pencereleri, kapıları, demir işlemeleri, kapıların nasıl yapıldığını falan; her şeyi anlatıyor... Başladığımda bu kitap yoktu bende. Eğer olsaydı, birçok şeyi farklı yapardım. Ve bu işe daha fazla zaman ayırırdım.”</p>

  <p>Ve biraz daha fazla para... “İşin aslı şu ki,” diyor, “şatoda kullandığım malzemelerin çoğunda, bunu sadece kendim için yaptığımdan, birinci sınıf malzeme kullanmadım.”</p>

  <p>Şatonun etrafına bir hisar hendeği kazmak istiyor.</p>

  <p>Bocci sahasını ezilmiş istiridyelerle kaplamak istiyor.</p>

  <p>Yatak odalarının birinin balkonundan nehre bakan çıplak mankenin ise fiberglas teni çatlamış ve solmuş. “Onu Portland’a götürüp, göğüslerini büyütecektim,” diyor Bob.</p>

  <p>Yakında bu detayların hiç önemi kalmayacak. Çünkü bu sene Bob şatosunu satıyor. Şatonun bir sonraki sahibi için iyi haber şu ki bölgedeki sekiz dokuz müteahhit Bob’un şatosunu avuçlarının içi gibi biliyor. “Banyolar tamamen fayans kaplama,” diyor. “Ve Hood Nehri civarında yaşayan, burada çalışmış, su ve elektrik tesisatını döşemiş olan ve her şeyi bilen insanlar var. Bunlar rüzgâr sörfüne de bayılıyorlar; buradan gitmeye niyetleri yok.”</p>

  <p>Sayısız kuşun ve nehrin, şatonun, hikâyelerin ve şatoya dair yerel efsanelerin de buradan gitmeye niyeti yok.</p>

  <p>Şato inşa etmek ister bir ölümsüzlük arzusu, ister bir hobi, yani vakit öldürmenin “eğlenceli” bir yolu olsun, şatolar geleceğe bırakılan bir hediye ya da geçmişi yâd eden sembollerdir. Camas, Washington tepelerinde, Jerry Bjorklund’un şatosu halen jet pilotlarının dönüş için kullandığı bir işaret kulesi. Idaho dağlarında kayakçılar Roger DeClements’in kızına bir anıt olarak yaptığı Kataryna Şatosu’nu keşfetmeye devam ediyorlar. Karlar arasında görülen bir rüya gibi. Bir sürü insanın sahip olmak istediği türden bir şato.</p>

  <p>Taşa fısıldadıkları itiraflar. Anılar.</p>

  <p>White Salmon Nehri vadisinde su halen uzun gri kulenin yanından hızla akıp gidiyor. Ağaçların arasında halen kuşlar uçuyor ve rüzgâr esiyor. Bir orman yangını her şeyi silip süpürse bile, bu taş yığını burada kalmaya devam edecek.</p>

  <p>Sadece Bob Nippolt gidiyor buradan.</p>

  <p>Ve şu an için üç şato da bitirilmeyi bekliyor.</p>
</body>
</html>
