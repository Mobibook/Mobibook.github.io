<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sözleri Kendine Ait</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Sözleri Kendine Ait</h2>

  <p>“Bir keresinde,” diyor Juliette Lewis, “birini sorular yazarak daha yakından tanımak istemiştim... Bu sorular, bana dair, günlüğüme yazacağım her şeyden daha fazla bilgi veriyor.”</p>

  <p>Juliette, Hollywood Hills’de kiraladığı bir evin antika divanında otururken söylüyor bunu. Gayet beyaz ve dik, gayet Getty Müzesi işi olan bu evi –son derece modern ama antika eşyalarla dolu– Juliette ve kocası Steve Berra, Studio City’ye yakın yeni evlerine taşınana kadar kiralamışlar, Juliette elle yazılmış bir liste buluyor ve okuyor:</p>

  <p>“Hiç birini bıçakladığın ya da keskin bir nesneyle kestiğin oldu mu?”</p>

  <p>“Kuşkonmaz sever misin?”</p>

  <p>“Göbek adın var mı?”</p>

  <p>Chai içiyor. Televizyon izlemiyor. King’s Corner ya da Kings Around the Corner gibi kart oyunlarını seviyor. İnsanda kaşmir süveter kullandığı hissini uyandıran o yeni süslü tuvalet kâğıdını, Cottonelle’yi kullanıyor. Bodrum katında, Steve’in kopmuş başı var: <i>The Way of the Gun</i> filmi için, Juliette’in hamile karnını yapan aynı ekip tarafından bir kaykay videosu için tasarlanmış çok gerçekçi bir replika bu.</p>

  <p>Juliette listeden okumaya devam ediyor: “Kediler evcil hayvan olarak sinirini bozuyor mu; yoksa başına buyruk hallerini takdir mi ediyorsun?”</p>

  <p>Son yirmi dört saattir Juliette ailesinden, babasından (Geoffrey Lewis), kariyerinden, Scientology meselesinden, evlilikten ve şarkı yazmaktan bahsediyor. Şarkılar önemli; çünkü yıllarca başkalarının yazdığı senaryolardaki sözleri söylemiş, şimdiyse sözler kendine ait.</p>

  <p><br /></p>

  <p>Juliette’in annesi Glenis Batley, “Tamam, harika bir hikâye anlatacağım,” diyor.</p>

  <p>Los Angeles’ta kahvaltı yapıyoruz. Glenis üst üste kahve içiyor. Gür, kızıl saçları var ve Juliette’in çerçeveletip evinin duvarına astığı eski bir fotoğrafta poz veren o güzel kadından hiçbir şey kaybetmemiş.</p>

  <p>Glenis, “Hamile kaldığımda,” diyor, “tamamen doğal, inanılmaz bir diyete başladım ve etrafımda kimsenin olmasını istemiyordum. Sancılar beş dakikada bir gelmeye başladığında hastaneyi aradım, istemediğim bir doktor çıktı ve, “Ne yaparsanız yapın ama sakın ıkınmayın,” dedi. Ben uzandım ve bir sancı daha geldi. Karşı konulmaz bir ıkınma dürtüsü hissettim ve, ‘Ufacık bir ıkınmanın zararı olmaz,’ dedim ve Juliette doğdu. Çok <i>gürültücüydü.</i> Her neyse, bebeği kucağıma aldım ve neredeyse düşürüyordum. Ne yaptığımı bilmediğimden iyice emindim artık; ağlayıp duruyordu. Sabahın ilk ışıklarıydı, güvercinler ötüşüp koklaşıyordu ve ben o ana kadar onun adının... Juliette olacağını bilmiyordum.”</p>

  <p>“İsmin Fransızca olanını tercih ettim; çünkü trajedi berbat bir şey.”</p>

  <p><br /></p>

  <p>Juliette elindeki listeden okumaya devam ediyor:</p>

  <p>“Hiç bir herifin burnunu kırdın mı?”</p>

  <p>“Kazandığın kavgaların yenildiklerinden daha fazla olduğunu söyleyebilir misin?”</p>

  <p><br /></p>

  <p>Mutfakta bir yandan kahve çekirdeği öğütürken, “Çocukken beni en çok etkileyen şey,” diyor, “müzikaller oldu. <i>Fame</i> gibi müzikaller. Hayalimdi bu benim; insanların şarkı söyleyip dans ettikleri bir okula gitmek isterdim. <i>Fame</i>, <i>Flashdance</i> ve <i>Grease.</i> <i>Hair</i>’i izledin mi? Ben gözyaşları içinde izledim. Tam anlamıyla bittiğim bir müzikaldir o.”</p>

  <p>“İlk başlarda şarkıcı olacaktım,” diyor. “Aktris olmadan önce, şarkı söyleyecektim. İkinci iş olarak da oyunculuk yapacağımı düşünüyordum. Aklımda hep müzikaller vardı. Şarkı söyleyip, dans etmek. Hâlâ şarkı söylemek istiyorum; bu yüzden müzisyen bir arkadaşımla şarkılar yazıyorum. İşin en eğlenceli kısmı, sözlerin bana ait olması.</p>

  <p>Aldığım tek yardım babamın beni o küçük ajansa götürmesiydi. Merhaba, ben geldim. Yeni başlayan oyuncular için en büyük sorun <i>ajansa</i> kayıt olmaktır. Ajanslar SAG<a href="../Text/kurgudan_da_garip_400.xhtml#GeriDipnot5"><sup id="Dipnot5">[5]</sup></a> kartınız olmasını ister ama sizi destekleyen bir ajans yoksa da SAG kartı alamazsınız. Tam bir kısır döngü. Bu yüzden babam beni bir ajansa götürdü ama yine de seçmelere katılmam gerekiyordu. Bir parça okudum. İçimde bir cevher görmeleri gerekiyordu.</p>

  <p>Gençken beni görmeliydiniz; öyle sessizdim ki... Bir keresinde bir TV programına katıldım ve insanlar ajansıma, ‘Kız iyi değil mi? Morali çok bozuk gibi görünüyor da,’ diye sordular. Tipik yeniyetme saçmalıklarıydı işte. Herkese gülmemem ve nasıl olduklarını sormamam, üzgün olduğum anlamına mı geliyor?”</p>

  <p><br /></p>

  <p>Antika divanda oturan Juliette elindeki listeden okumaya devam ediyor:</p>

  <p>“Babana mı, yoksa annene mi daha çok benziyorsun?”</p>

  <p>Ses kayıt cihazı onu dinlemeye devam ediyor.</p>

  <p><br /></p>

  <p>“On sekiz yaşındayken bile, ‘<i>Makyaj yapmam gerektiğini</i> hangi gizli kural kitabı söylüyor?’ derdim. ‘Şu fotoğrafı hemen çekemez misiniz?’ diye çıkışırdım. İlk zamanlarda poz verdiğim dergilerde tam olarak makyajlı ya da makyajsız olmamamın nedeni bu. Bana ‘alternatif kız’ ya da ‘kaçık kız’ derlerdi, çünkü öyle ha deyince takıp takıştırmazdım.</p>

  <p>Gençken, asla giymeyeceğim bir yığın giysi sunarlardı... Bir makyajcıları vardı... Ve ben de güya <i>kendimi temsil edecektim, öyle mi?</i> Garip bir şeydi bu. Brando ya da De Niro gibi erkek seleflerime benzemek istiyordum. Bir adamı alırsınız ve filmde belgelersiniz, işte o kadar.</p>

  <p>Etrafa yaydığınız kokular, yani cinselliğiniz de benliğinizin bir parçasıdır. Açık bir ağız, parlak dudaklar ve parlak renkleri içeren, üretilmiş bir cinsel cazibe Amerika’daki pornografik seks cazibesidir ve bunun cinsellikle hiçbir alakası yoktur. Şişme bebek gibi bir şey bu. Bunu çok kolay yapabilirdim. Yapamadığımdan değil yani. Ama benim amacım asla bu olmadı.</p>

  <p>Şimdi bu işin bir şeyler satmaktan ibaret olduğunu fark ediyorum,” diyor Juliette. “İşin aslı, gerçekte bir askıya dönüşüyorsunuz.”</p>

  <p><br /></p>

  <p>Juliette okumaya devam ediyor: “Gerçekten yaşlı bulduğun yaşlı bir kadınla çıktın mı? Sana ne öğretti?”</p>

  <p>“Kadın bedenine dair ilk izlenimin neydi?”</p>

  <p>“Bir kadın memelerine silikon taktırdığında saygı faktörü azalıyor mu?”</p>

  <p><br /></p>

  <p>“De Niro’yla çalışırken onunla ilgili iki rüya gördüm,” diyor. “Sanırım, o sahnenin heyecanıyla gördüm bu rüyaları. Çünkü benim için <i>büyük sahneydi</i> bu. Rüyalardan birinde havuzun altındaydık ve nefes almak için su yüzüne çıkıyorduk. O, dibe dalınca, ben de dalıyordum ve suyun altında birbirimize değip süzülerek karşılıklı yüzüyorduk. Bu tıpkı, birbirini seven iki çocuğun su altında oyun oynaması gibi bir şeydi. Flört etmek gibi bir şey. Sonra o rüyadan uyandım ve o anda De Niro’ya âşık oldum.</p>

  <p>Karakterlerimizin küçük bir tango yaptığı o sahnede bildiğim tek şey onun yanıma gelip, ‘Danielle, sana sarılabilir miyim?’ diyeceğiydi. Senaryoya göre beni öpmesi gerekiyordu ama Scorsese sadece, ‘Bob bir şey yapacak, sahneye ayak uydur,’ dedi.</p>

  <p>Bu sahneden önce öpüşme sekansını çekeceğimizi biliyordum. Öğle yemeğini daha yeni yemiştim. Kedibalığı falan vardı menüde. ‘Ağzımı çalkalamalı mıyım?’ diye düşündüm. Ama çalkalamak istemedim, çünkü bu benim bunun üzerine <i>düşündüğümü</i> belli ederdi. Öpüşmek üzerine düşünmüş gibi davranmak istemiyordum. Yapsan bir türlü yapmasan bir türlü. Yapmadım. Ağzımı çalkalamadım. Sonra sete gittim. Bob yanımdaydı ve ben <i>ağız gargarası</i> kokusu aldım. Ve o anda kafama dank etti –kendimi küçük bir çocuk gibi hissettim– çünkü, ‘Profesyonelce davranıyor. Düşünceli ve nazik olmaya çalışıyor,’ diye düşündüm. Ne var ki karavana dönmek için artık çok geçti. Bunun nahoş bir şey olup olmadığını bilmiyorum.</p>

  <p>İzlediğiniz sahne ilk çekim. İki kere çektik. Başparmağını dudağımın üzerine koydu. Çok gergin bir andı, çünkü aramızda <i>azıcık</i> bir mesafe vardı ve doğrudan ona bakıyordum. Başparmağını ağzıma sokmaya yeltendi ve ben de parmağını ittirdim. Sonra o ısrar etti ve ben de izin verdim. Bu sahneden sonra insanlar cinsellikten ve o yaşta hızla gelişen cinsellikten bahsetmeye başladılar ama ben olaya hiç bu şekilde yaklaşmadım. Benim bakış açıma göre, başparmağıyla o hareketi yapmadan önce kızı <i>dinliyordu</i>, kıza ailesinin vermediği bir şekilde değer veriyordu ve sonra bu cinsel hareketi yaptı. Ancak, kız o başparmağı emdikten sonra adamın yüzüne bakarken gözlerimde gördüğünüz şey, ‘İyi miydi? Hoşuna gitti mi?’ gibi bir ifadeydi. Memnuniyet verici bir şeydi.”</p>

  <p>“Başparmağı çok <i>temizdi</i>,” diyor.</p>

  <p><br /></p>

  <p>Juliette listeden okuyor: “Hiç yaz kampına gittin mi? (Çünkü en güzel çocukluk anılarımdan biri yaz kamplarıdır.)”</p>

  <p>“Lunaparktaki hızlı trenleri sever misin?”</p>

  <p><br /></p>

  <p>“Uzun zaman önce bir kaykay turnesindeyken,” diyor Steve Berra, “bir benzin istasyonundan <i>Kaliforniya</i>’yı aldım. Sahnelerden birinde attığı kahkahayı taklit etmeye çalıştığımı hatırlıyorum. Beni benden almıştı bu kahkaha. Adele karakterinin attığı o küçük kahkaha. O kadar doğal ve gerçekti ki, on dakika boyunca onun gibi kahkaha atmaya çalıştım. Onu tanımıyordum. Nasıl bu kadar harika olabildiğini anlamıyordum.”</p>

  <p>Oturma odalarında filmin video kasetini izlerken, Juliette kahkahalar atıyor ve o anda doğaçlama söylediği repliklere işaret ediyor.</p>

  <p>“Küçük karakterim Adele’nin senaryoda, aralara serpiştirilmiş birkaç repliği vardı sadece,” diyor Juliette. “Böylece ben de Dominic Sena’yla görüştüm. Enerjisi ve filme dair kafasında canlanan fikirler beni hakikaten etkiledi. Çok heyecanlıydı. Benim bu karakteri yaratmama izin verdi. O filmde yaptıklarımın yüzde doksanını çekimler esnasında uydurdum. Bu, oyunculuk açısından benim için bir dönüm noktasıydı, çünkü ortaya hakikaten bir şeyler koymalı, hakikaten bir şeyler icat etmeliydim. Bence bu, o küçük Adele karakteri, benim ilk resmi karakterimdi.”</p>

  <p><br /></p>

  <p>Okumayı sürdürüyor: “Beden öldükten sonra insana ne olur sence? Bedene hapsedilmiş bir ruh olduğunu mu, yoksa sadece bir beyin olduğunu mu düşünüyorsun?”</p>

  <p>“Ardından şunu sormalı: Peki Mozart’ın yedi yaşında senfoni yazmasını nasıl açıklıyorsun? (Çünkü ben bunun yaratıcı becerinin ruhtan kaynaklanmasının kusursuz bir örneği olduğunu düşünüyorum.)”</p>

  <p><br /></p>

  <p>“İyi oyuncularla çalıştığınızda,” diyor Juliette, “-miş gibi yaptığınız bir gerçeklikten alternatif bir evren yaratıyorsunuz. Bunu açıklamak mümkün değil. Sihirli bir şey bu. Katışıksız inanç. Benim can simidim kameradır. Kameranın evrenini bilirim. Sadece <i>bu kadarını</i> kaydettiğini bilirim. Bu uzamda bir şeyler yapabileceğime dair bir güven ya da kesinliğe sahibim. Kameranın yoğunlaşmış gerçekliği diyorum ben buna.</p>

  <p>Bazen insan seyircilere dönüp, ‘Bu arada, sevgili seyirciler, bu sahneyi çektiğimizde gecenin üçüydü ve dışarısı eksi otuz dereceydi. Bütün bunlara rağmen bu sahneyi kotardık,’ demek istiyor. <i>Cape Fear</i> [Korku Burnu] gösterime girmeden önce oynadığım <i>That Night</i> vardı mesela; 1962’de geçen bir aşk hikâyesiydi. Kenar mahalleli, son derece cazip, son derece tatlı bir çocuk vardı. Atlantic City’de bir limanda gece yarısı onunla buluşacaktım. Hava buz gibiydi ama biz o anda güya yaz mevsimindeydik. O sıcak ateşli gecelerden biri falan işte. Bu esnada ben biraz morarmıştım. Dudaklarımdan ‘bırrrrrrr’ diye bir ses çıkıyor ve çenem titriyordu. Titremesin diye çenemi tutuyordum. Üzerimde yazlık bir elbise vardı. ‘Evet, hazırız, gelebilirsin,’ denilene kadar paltom üzerimdeydi. Sonra onu çıkardım ve, ‘Tanrım, deli gibi âşığım...’ dedim.</p>

  <p>George Clooney’le birlikte rol aldığım vampir filmi <i>Gün Batımından Şafağa</i>’nın çekimleri esnasında Clooney, ‘Yahu bütün arkadaşlarım, ‘Demek Juliette’le çalışıyorsun; harbiden kaçığın teki mi? Harbiden ihtiraslı mı?’ diye soruyor,’ dedi. Hâlbuki öyle ihtiraslı biri falan değilimdir. Belki gençken biraz saplantılıydım. Belki bunun kötü bir şey olduğunu kabul edebilirim. Aslında benim işim biraz basit sayılabilir. Bir tipe girip çıkıyorum. Kamera açıkken bende açılıyorum. Kapandığında, ben de kapanıyorum.”</p>

  <p>“İnsanlar yaptığınız şeyi nasıl yaptığınızı bilmek istediklerinde, bunu açıklama ihtiyacı hissediyorlar,” diyor. “ ‘Evet, sen biraz kaçıksın, perdede bu kadar ihtiraslı olabilmenin sebebi de bu,’ diyebilmek onları rahatlatıyor. Bir açıklamaya ihtiyaç duyuyorlar. Benim açıklamam ise bunun sihirli bir şey olduğu yönünde.”</p>

  <p><br /></p>

  <p>Elindeki listeden okuyor: “Kadın anatomisi seni hiç afallatıp, korkuttu mu? (Çünkü beni korkuttu ve ben bu anatomiye sahibim.)”</p>

  <p><br /></p>

  <p>Scientology Şöhretler Merkezi’nin önünden arabayla geçerken, “Scientology’nin bütün olayı, büyük düsturu şu:” diyor. “Sizin için gerçek olan şey gerçektir. Yani burada dogma gibi bir şey yok. Uygulamalı bir dini felsefe bu. Ve ‘İletişim Aracılığıyla Başarı Dersi’ gibi küçük dersler var. Hayatınıza uygulayabileceğiniz şeyler sunuyorlar ama bu bir yanılsama değil, robot gibi uygulanacak bir şey değil. İşe yarayıp yaramadığını görebiliyorsunuz. İşe yarıyorsa yarıyordur. Bana çok yardımı dokundu.”</p>

  <p><br /></p>

  <p>Listeden okuyor: “Hiç doğal afet yaşadın mı?”</p>

  <p>“Hiç sandaletin oldu mu?”</p>

  <p><br /></p>

  <p>Yatak odasının kapısının hemen önünde, kendisinin ve Woody Harrelson’ın <i>Newsweek</i>’te çıkan çerçeveli, poster boyutunda bir fotoğrafına bakarak şunları söylüyor: “ ‘<i>Katil Doğanlar</i>’da oynadıktan sonra, zamanla bu filmin bir hiciv ve canlandırdığım karakterin de, ben bu karaktere gerçek insani duygular yüklemiş olsam da, bir karikatür olduğunu anladım. Ama bence yapmacık bir film. Aptal bir film. Gerçeklerin ötesinde mübalağa edilmiş bir film. Filme biraz enerji katmak zorundaydım, bağırıp durduğum o açılış sahnesinde yaptığım gibi: <i>Bakın ne kadar da seksiyim</i>! Güçlü bir sesim var, dolayısıyla sesimi yükseltebiliyorum. Ne var ki kurgu yapılınca biraz aptalca göründü. Herkes, vaaavvvv, keçileri kaçırmış bu kız diye düşündü ama öyle değildi. Bence bu performans çok yapmacıktı.”</p>

  <p>İnsanların filme nasıl tepki verdiği konusunda ise, “Her şeyi homojenleştirseniz de,” diyor Juliette, “patlayan insanlar olacaktır. Peki niye böyle? Sanırım, ellilerden bu yana psikiyatrik ilaçlardaki artış bu işte bir erozyona yol açtı... Araştırma yaptım. Bazı Senato toplantılarında da söz aldım; ama altı yaşın üstünde, Ritalin kullanan altı milyon çocuk olduğunu düşünürseniz, bu onlar için çok daha büyük bir sorun. Bu yüzden görmezden geliyorlar. Sadece, ‘Lütfen filmlerde biraz daha az şiddet kullanır mısınız?’ diyorlar.</p>

  <p>Mesela şu ünlü katil ‘Sam’in Oğlu’ var. Bir köpeğin havlayarak kendisine mesajlar ilettiği için insanları öldürdüğünü söylemişti. Şeytan, köpek aracılığıyla mı konuşuyordu? Eee, bu durumda bütün köpekleri kilit altına mı alıyoruz? Bu katilin söylediği şey yüzünden?”</p>

  <p><br /></p>

  <p>Elindeki listeden okuyor: “Yeniyetmelik döneminde en sevdiğin laf hangisiydi? Şunlardan birine yakın mıydı:</p>

  <p>Çok orijinal.</p>

  <p>Çok kaltakça.</p>

  <p>Çok adice.</p>

  <p>Çok kıyak.</p>

  <p>Ya da, çok seksi?..”</p>

  <p><br /></p>

  <p>“Şimdiki zamanda bir şeyler yaratmak için geçmişinizi kullanmak zorunda olduğunuza inanmıyorum,” diyor. “Yaşadığınız acı verici bir olayı filme uyarlayıp, kullandığınız farklı oyunculuk ekolleri var. Bence bu çok karmaşık bir şey. Ben kendimi malzemeye teslim ediyorum. Tek yapmam gereken teslim olmak.</p>

  <p>Bence, oyunculukta yapılması en zor üç şeyden ilki ağlamak, çünkü ben bunu hayatımda çok nadiren yapıyorum. Gözlerim dolabilir ama ağlamam. İkincisi ise ‘Gülmekten kendini alamıyor,’ dedirtecek kadar histerik kahkahalar atmaktır. Üçüncüsü ise şaşırmış ya da korkmuş gibi yapmaktır: ‘Tanrım, beni çok korkuttun,’ der gibi. Geriye dönüp düşünmeniz lazım, ‘Korktuğumda ne yaparım ki ben?’ diye. Belki ilk şoktan sonra elleriniz titriyordur. Nefesinizi tekrar düzenlemek için bir dakika uğraşmanız gerekiyordur. O noktaya ulaşmak için çabalıyorsunuz.</p>

  <p>Ağlamak için, bunu yapmam gerektiği, aksi halde çuvallayacağım düşüncesinin bende yarattığı korku ve baskıyı kullanıyorum. Çuvallayacağım. Yönetmenim ve film de çuvallayacak diye düşünüyorum. İnsanlar benim bu duyguyu üretebileceğime inanıyor. <i>Ağlayamayacak</i> olmanın yaratacağı hayal kırıklığı beni gözyaşlarına boğuyor.”</p>

  <p>“Oliver Stone’la <i>Katil Doğanlar</i>’ı çekerken,” diyor, “Woody Harrelson’la tepenin üzerinde tartıştığımız bir sahne vardı. O sabah regl olmuş ve bir önceki gece de iyi uyuyamamıştım. Bir saatlik uyku, artı o <i>kadın halinin</i> verdiği acı, tartışıyoruz ve kestik.</p>

  <p>Woody, ‘Tekrar denemek ister misin?’ dedi. ‘Sahneyi bir kere daha almak istiyorum.’</p>

  <p>Ve Oliver da, ‘Evet. Ne dersin Juliette? Tekrar denemek ister misin?’ dedi.</p>

  <p>Ben de, ‘Niye ki?’ dedim. ‘Berbat bir şey bu. Ne anlamı var ki? Berbatım işte. Bunu neden yaptığımı bile bilmiyorum. Daha iyisini falan yapamayacağım. Berbat bir şey bu! Rezalet!’</p>

  <p>Herkes bana bakıyordu ve Oliver, beni bir kenara çekip, ‘Bak Juliette,’ dedi, ‘hiç kimse ne kadar berbat olduğunu duymak istemiyor. Berbat olduğunu düşünmen falan buradaki kimsenin umurunda değil.’ O andan itibaren, böyle davranmayı bıraktım. Tam bir dönüm noktasıydı benim için. Oliver çok iyi bir şey yaptı. Beni bu küçük saçmalığı sürdürmekten kurtardı.”</p>

  <p><br /></p>

  <p>Listeden okuyor: “Hiç, insan arkadaşlarınla konuştuğun gibi konuşmayı isteyecek kadar bir hayvana âşık oldun mu? (Çünkü ben kedilerime âşık olurum ve keşke aynı türden olsak da iletişim kurabilsek diye düşünürüm.)”</p>

  <p><br /></p>

  <p>Westwood’daki bir partide, oyuncu ve senarist Marissa Ribisi, Juliette ve Steve’i tavuk yerken izliyor ve, “Çok tatlılar. İki sıkı dost gibiler,” diyor.</p>

  <p>Partiden çıkarken, dolunay altında birer dilek kurabiyesi alıyorlar ve ikisine de aynı dilek çıkıyor: “Talihiniz Son Derece Açık.”</p>

  <p><br /></p>

  <p>Partiden arabayla eve doğru giderken Juliette, “Düğüne ilişkin düşündüğüm tek şey bir manzara yakalamaktı. Açık havada, bir falezin üzerindeydik. Onu ilk defa takım elbiseyle görüyordum ve acayip havalıydı. Kendi manzaramdı bu –çünkü ilk önce yürüyerek, tüneli kateden bu küçük patikadan geçmek zorundaydım; sonra park geliyor, sonra da faleze ulaşıyordum– ve ona doğru yaklaşırken, güneşin önünde duran bu adamın siluetini gördüm. İnanılmazdı,” diyor.</p>

  <p>“ ‘Duvağım açık mı olmalı, kapalı mı? Açık mı, kapalı mı?’ diye düşünüp duruyordum. Duvak olayını seviyordum, çünkü duvağın gerisinde kendinizi bir rüyada gibi hissediyorsunuz. Düğün günleri de böyledir zaten.”</p>

  <p>“Ayakkabım yoktu,” diyor Steve. “Sadece takım elbise almaya vakit bulabilmiştim. Takım elbiseye uygun bir ayakkabım da yoktu. Arkadaşımın ayakkabılarını ödünç almak zorunda kaldım. Fotoğraf çektirmek için falezde ayakkabılarımızı değiştirdik.”</p>

  <p><br /></p>

  <p>Salondaki VCR bozuluyor, bu yüzden Steve’in kaykay videolarını yatak odasındaki televizyonda izliyorlar ve Juliette, “Kaykay videolarını ilk izlediğimde gözlerim doldu,” diyor. “Birincisi, müzik çok güzeldi ve müziği, piyano müziğini o seçmişti. Ne denli estetik bulduğumu anlatamam: Kayıyor, zıplıyor ve fiziksel evreni ihlal ediyordu. İhlal ediyordu, çünkü yapılmaması gereken bir şey bu. Normalde tekerlekli bir şeye binip, iskeleden falan atlamazsınız. Bu tam bir meydan okuma. Hayatımda ilk kez bir partnerim beni böylesine kendimden geçirmişti.”</p>

  <p><br /></p>

  <p>Üst katta Juliette, çerçeveli bir Marilyn Monroe fotoğrafına bakıp, “İnsanlar Marilyn’i bir seks sembolüne indirgediler diyor. Ama bu kadar etkili olmasının sebebi insanları neşelendirmesiydi. Etrafına bir keyif dalgası yayıyordu. Gülümseyişi adeta içinize işliyor. Dişi bir bedende, harikulade kıvrımlara sahip bir kadın ama insanları ona baktıklarında neşelendiren şey, yaydığı o çocuksu sevgi ışıltısı. Bence onu özel kılan şey buydu.</p>

  <p>Scientology’de bunun için kullanılan bir kelime var. Çocuklarda ortak olan şey... insanları neşelendirebilmeleri, keyif saçabilmeleridir ve buna <i>theta</i> denir. Bu, ruhun yaradılışında olan bir şeydir. Scientology’de ruha <i>thetan</i> denir, ruhun saçtığı şeye ise <i>theta.</i> Ben buna <i>sihir</i> diyorum.”</p>

  <p><br /></p>

  <p>Uzun zaman önceki aşk hikâyesinden kalma soru listesinden okumaya devam ediyor: “Hepimizin potansiyel olarak İsa gibi olduğumuzu hissediyor musun?”</p>

  <p>“İnsanlık için umudun var mı? Eğer yoksa, bu umutsuzluk karşısında nasıl oluyor da yaşamaya devam edebiliyorsun?”</p>

  <p>“Bu soruların doğru cevabı diye bir şey yok,” diye vurguluyor.</p>

  <p><br /></p>

  <p>HAMİŞ: Juliette’in evine giden yolu neredeyse yarılamışken şoförün telefonu çaldı. Derginin kredi kartından yapılan ödeme onaylanmamış ve ulaşımdan sorumlu şahıs da şoförün “ücreti yolcudan almasını” istemiş. Yarım günlük yolculuğun ücreti 700 dolardı. Bundan bir hafta önce bir otel bana derginin kredi kartıyla ilgili aynı hikâyeyi anlatmış ve sonra da hem benim hem de derginin kredi kartından çekim yapmıştı. Bu çifte ödeme olayından dilim yanmıştı, anlayacağınız. Şoföre, hayatta olmaz, dedim. O da benim hırsız olduğumu söyledi. Ben de ona ilk trafik ışıklarında beni indirmesini söyledim. Kapıları kilitleyip, hayır, dedi. Bu arada çantam da hâlâ bagajdaydı. New York’taki dergiyi aradım ama o saatte herkes evine gitmişti. Sonraki iki saat boyunca, Hollywood Hills’de, kapılar kilitli bir halde dolaştık. Şoför bağırıp çağırıyor, ücreti ödemekle yükümlü olduğumu söylüyordu. Hırsızmışım ben. Ücretini ödeyemediğim bir hizmetten faydalanmamalıymışım.</p>

  <p>Ona, bütün ayarlamaları derginin yaptığını söyledim. Ve New York’u aramaya devam ettim. Yine de, “<i>Vay be, bir limuzinde rehin alındım, ne acayip bir şey</i>!” diye düşünüyordum.</p>

  <p>En nihayetinde 911’i arayıp, kaçırıldığımı söyledim. Bir dakika sonra şoför beni ve çantamı Juliette’in evinin önündeki su oluğuna attı.</p>

  <p>Merdivenleri çıkıp, zili çaldım, Juliette’e olanları anlatmadım. Juliette ve Steve muhtemelen benim hep böyle titrek, terlemiş, mahvolmuş bir tip olduğumu düşünüyordur hâlâ.</p>

  <p>Bu arada, derginin kredi kartında bir sorun yokmuş...</p>
</body>
</html>
