<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Etin Geldiği Yer</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Etin Geldiği Yer</h2>

  <p>İnsanlardaki garipliğin ne olduğunu anlamanız birkaç saatinizi alıyor.</p>

  <p>Gariplik kulaklarında. Sanki herkesin kulağının ezilip parçalandığı, eriyip küçüldüğü bir gezegene iniş yapmış gibiyim. İnsanlara baktığınızda ilk fark ettiğiniz şey bu değil; ama fark ettikten sonra gördüğünüz tek şey bu oluyor.</p>

  <p>“Çoğu güreşçi için karnabahar kulak bir dövme gibidir,” diyor Justin Petersen. “Bir statü simgesi gibidir. Cemiyette bir gurur vesilesidir. Bu işte deneyimli olduğunuz anlamına gelir.”</p>

  <p>“Ringe çıkıp dövüşürken, kulağınızın sürtünmesinden kaynaklanıyor bu,” diyor William R. Groves. “Olay şu ki, kulağınız sürtündükçe aşınan kısım, yani kıkırdak deriden ayrılıyor ve bu ayrık noktayı kan ve sıvılar dolduruyor. Bir süre sonra bu bölge kuruyor ama kalsiyum kıkırdak üzerinde katılaşıp kalıyor. Çoğu güreşçi bunu bir nevi nişane, güreşçiliğin olmazsa olmaz nişanesi olarak görüyor.”</p>

  <p>“Bu sarkıt gibi bir şey,” diyor Sean Harrington. “Kan yavaş yavaş damlıyor ve orada sertleşiyor. Aynı nokta yeniden yaralandığında biraz daha fazla kan akıyor ve sertleşiyor ve yavaş yavaş fark edilmez hale geliyor. Bazıları kesinlikle böyle hissediyor; bunun bir cesaret, bir onur nişanesi olduğunu.”</p>

  <p>“Ben bunun bir onur nişanesi olduğunu düşünüyorum,” diyor Sara Levin. “Karşınızdakinin güreşçi olduğunu böyle anlarsınız. Başka birini sizinle eşit konuma getiren şeylerden biri bu. Bu ayrıca bir bağ. Rutinin bir parçası. Kulaklar. Oyunun bir parçası bu. Yaralar, savaş yaraları gibi, bu sporun doğası.”</p>

  <p>“Uyumadan önce yatağında oturup on dakika boyunca kulağını yumruklayan bir takım arkadaşım vardı,” diyor Petersen. “Karnabahar kulağı olmasını acayip istiyordu.”</p>

  <p>“Kendi kulağımı çok kuruttum,” diyor Joe Calavitta. “Şırıngalarım vardı ve kulaklarım patladığında şırıngayla kuruturdum. Tekrar dolarlardı. Tekrar kanla dolarlardı. Kan sertleşmeden önce kurutmaya devam ederseniz, çok şişmemesini sağlayabiliyorsunuz. Bunu doktora da yaptırabilirsiniz ama sürekli oraya gitmek dert; o yüzden insan, şırıngasını alıp kendisi yapıyor.”</p>

  <p>Petersen, Groves, Harrington ve Calavitta birer amatör güreşçi.</p>

  <p>Levin, amatör güreşçilik ulusal yönetim organı ABD Güreşçilik’in Erkekler Faaliyet Koordinatörü.</p>

  <p><br /></p>

  <p>Bu sayfada olanlar ise güreşçilik değil, kâtiplik. Bu en iyi ihtimalle Waterloo, Iowa’da geçirilen sıcak, kurak bir hafta sonunda gönderilen bir kartpostal olabilir. Etin geldiği yerden gönderilen bir kartpostal. Yirmi dolar karşılığında herkesin ABD Olimpik Güreş Takımı’na girmek için yarışabileceği Kuzey Bölgesi Olimpiyat Elemeleri’nden gönderilen bir kartpostal.</p>

  <p>Ulusal elemeler sona erdi; bölgesel elemeler de. Finallere kalmak isteyenler için son şans bu.</p>

  <p>Normal sezon sona erdiği için, bazıları “Yıldızlar” kategorisindeki diğer liselilerle güreşmek için buraya gelmiş.</p>

  <p>Yaşları on yedi ile kırk bir arasında değişen bu güreşçilerin bazıları için bu son Olimpiyat denemesi olacak. Levin’in dediği gibi, burada bir sürü kariyerin sona erdiğini göreceksiniz.</p>

  <p><br /></p>

  <p>Burada herkes size amatör güreşten bahsediyor.</p>

  <p>Sporun kralı bu, diyorlar. En eski spor. En harbi spor. En zor spor.</p>

  <p>Kadınlar ile erkeklerin eşit derecede saldırdığı bir spor bu.</p>

  <p>Can çekişen bir spor.</p>

  <p>Bu bir kült. Bu bir kulüp. Bir uyuşturucu. Bir kardeşlik. Bir aile.</p>

  <p>Bütün bu insanlar için, amatör güreş yanlış anlaşılmış bir spor.</p>

  <p>“Atletizmde şuradan şuraya koşarsınız. Basketbolda topu potaya atarsınız,” diyor üç kez dünya şampiyonu olmuş Kevin Jackson. “Halk stili ve mektepli güreşin yanı sıra iki farklı güreş stili var ve bu da ortaya o kadar çok kural çıkarıyor ki halk bunu takip edemiyor.”</p>

  <p>“Ortalıkta koşuşturan ponpon kızlar, tavandan düşen konfetiler ve tribünde oturan bir Jack Nicholson yok burada,” diyor eski üniversite ve ordu takımı güreşçisi Butch Wingett. “Olsa olsa saçları ağarmış bir avuç yaşlı herif vardır; onlar da ya çiftçidir ya da John Deere çiftliğinden atılmışlardır.”</p>

  <p>54 kilo serbest stilde güreşen Lee Pritts, “Güreşçiler çok yanlış anlaşılıyor,” diyor. “Aslında klas bir spor bu. Ama çoğu zaman barbarlık gibi görülüyor. Güreş çok kötü tanıtılıyor.”</p>

  <p>“Şu anda insanlar bu sporu anlamıyor,” diyor Jackson. “Ve insanlar anlamadıkları ya da kimin yarıştığını bilmedikleri bir şeyi seyretmiyorlar.”</p>

  <p>“İnsanlar bu spora hak ettiği saygıyı göstermiyorlar; çünkü, ‘Aman işte iki herif yuvarlanıp duruyor,’ diye düşünüyorlar. Bence doğru değil bu,” diyor 130 kilo grekoromen güreşçisi, üç kez NCAA şampiyonu olmuş Tyrone Davis. “Yuvarlanıp duran iki heriften daha fazlası söz konusu. Aslında, güreş hayat gibidir. Vermeniz gereken çok fazla karar vardır. <i>Minder</i> sizin hayatınızdır.”</p>

  <p><br /></p>

  <p>Uçakla Waterloo’ya gittiğinizde, şehir, web sitesindeki haritada olduğu gibi görünüyor; dümdüz ve otobanlarla dolu. Kurak, tenha şehir merkezine yakın Young Arena’da güreşçiler tartılmadan önce etrafta sauna olup olmadığını soruyorlar. Tartı nerede? Young Arena, yaşlıların hafta içi, klimalı kulvarda yürüyüş yapmak için gittikleri kapalı bir yer.</p>

  <p>Güreşçiler yetmiş dakikalık maç esnasında dakikada yaklaşık yarım kilo kaybedebiliyorlar. İdman hikâyeleri arasında, mürettebatın ikazlarına rağmen “uçakta turlamak”, jet uçaklarında bir ileri bir geri koşmak, mutfak kısmında barfiks çekmek gibi şeyler de var. Liseli güreşçilerin başvurduğu eski bir numara da, her derste tuvalete gitmek için izin istemek, tuvalet kabininin duvarlarında barfiks çekmek ve duvar kenarlarının ellerinde nasırlar oluşturmasına izin vermekmiş. Ertesi gün yarışacakları kiloya inmek için basketbol maçları esnasında tribünde, öfkeli taraftarların önünden geçerek bir aşağı bir yukarı koştuklarından da söz ediyorlar.</p>

  <p>Wingett, 1998’de üç üniversiteli güreşçinin Creatine alarak zayıflamaya çalışırken aşırı su kaybından öldüğünü söylüyor.</p>

  <p>“İdmanları daha zahmetli ya da zorlu başka bir spor daha olduğunu sanmıyorum,” diyor Kevin Jackson. “Bütün bu süreç, gurur kırıcı bir deneyim aslında. Antrenman sahasında dayak yediğiniz de oluyor, kulvarda ya da stadyum merdivenlerinde koşarken bayıldığınız da.”</p>

  <p>Wingett, yazın ortasında üç güreşçinin sırayla yaptığı uzun mesafe koşulardan bahsediyor: Üçünden biri camları kapatıp, klimayı sonuna kadar açıp, kamyoneti kullanırken, diğer ikisi kamyoneti kovalarmış.</p>

  <p>“Her şeyi bir sisteme oturtuyorsunuz,” diyor on yedi yaşındayken burnu on beş kez kırılmış olan Justin Petersen. “ ‘<i>Bu</i> kutu sütü içebilirim, <i>bu</i> ekmeği yiyebilirim, bunları günün şu saatinde terleyerek atmış olurum, o zaman da <i>bu</i> suyu içebilir ve gereken kiloda olabilirim,’ diye düşünüyorsunuz. Her şey çok kesin.”</p>

  <p>Lee Pritts ve kolunda “Strick” dövmesi bulunan, 76 kilo serbest stil güreşçisi Mark Strickland kendi antrenman bisikletlerini yanlarında getirmişler ve Hartland Pansiyon’un 232 nolu odasında ter döküyorlar. Arkadaşları Nick Feldman ise sadece onlara moral verip destek olmak ve vücutları çok su kaybedip de kasları gerildiğinde onlara masaj yapmak için buraya gelmiş.</p>

  <p>Eskiden üniversite takımında güreşen ve Güney Dakota, Mitchell’den buraya kadar arabasıyla gelmiş olan Feldman, “Güreş, bir kere girdiğinizde bir daha asla çıkamadığınız bir kulüp gibi,” diyor.</p>

  <p>“Okullardaki diğer atletler, basketbolcular ve futbolcular ‘güreşin <i>o kadar da</i> zorlu olmadığından’ bahsediyorlar; ama sonra takıma katıldıklarında bir hafta içinde bırakıyorlar,” diyor, 76 kilo serbest stilde yarışmak için son altı aydır idman yapan Sean Harrington.</p>

  <p>“Herkesten çok çalışıyor olmaktan daima gurur duyarız,” diyor. “Ama kimse bizi takdir etmiyor. Yani burada hiç hayranımız yok. Seyircilerin çoğu güreşçilerin ebeveynleri. Popüler bir spor değil bu.”</p>

  <p>“Üniversitedeyken güreş çok zor olduğu ve ben yeterince iyi olmadığım için ağlar dururdum,” diyor üniversite birinci sınıfta güreşe başlamış olan ve bugünlerde Ohio State Üniversitesi’nde koçluk yapan yirmi dört yaşındaki Ken Bigley. “Kendime sık sık bunu niye yapıyorum diye sorardım. Sevdiğim benzetmelerden biri de, bu sporun uyuşturucu gibi bir şey olduğu. Bağımlı hale geliyorsunuz. Bazen bunun iyi bir şey olmadığını; o zorlu idmanların ve kötü maçların özellikle de duygusal açıdan size iyi gelmediğini anlasanız da dönüp dolaşıp bunu yapmaya devam ediyorsunuz. Eğer buna ihtiyacım olmasaydı burada olmazdım. Bundan para kazanmıyorsunuz. Şan şöhret de getirmiyor. Sanırım, sadece o kendinden geçme halini arıyorsunuz.”</p>

  <p>“O kadar uzun zamandır güreşiyorum ki güreşmeden önce acı nasıl bir şeydi hatırlamıyorum,” diyor Sean Harrington.</p>

  <p>Missouri Üniversitesi’nde koçluk yapan yirmi altı yaşındaki Lee Pritts ise, “Garip bir şey bu,” diyor. “Turnuvadan sonra duşa girdiğinizde bütün gün güreşmekten yüzünüz şişmiş oluyor ve su şişliğin üzerinden akarken hafif bir yanma hissi duyuyorsunuz ama bir hafta ara verdiğinizde bu hissi özlüyorsunuz. Acıyı özlüyorsunuz. Evet, bir hafta ara verdikten sonra geri dönmeye hazır oluyorsunuz, çünkü acıyı özlüyorsunuz.”</p>

  <p>Tribünlerin neredeyse boş olmasının sebebi bu acı olabilir.</p>

  <p>Amatör güreş kolay seyredilebilen bir şey değil. Eti kemiği parçalama derbisine dönüşebiliyor.</p>

  <p>Sean Harrington geçen Noel yaptığı ilk maçta bileğini kırmış.</p>

  <p>Keith Wilson omzundan, dirseğinden, dizinden ve sağ ayak bileğinden yaralanmış ve kaburgasının C5 ve C6 kemikleri arasında bel fıtığı oluşmuş. Toplamda yedi ameliyat.</p>

  <p>Spencer, Iowa’lı genç güreşçi Mike Engelmann, cerrahların dizinin menisküsünden çıkardığı yarı saydam bir kıkırdak parçasını evinde alkol dolu bir kavanozda saklıyormuş. Bu ona uğur getiriyormuş. Dokuz dikiş atmışlar dizine.</p>

  <p>Ken Bigley burnu için, “Bazen sola bazen sağa doğru eğiliyor,” diyor.</p>

  <p>Turuncu bir “Spor Yaralanmaları Merkezi” tişörtü giymiş bir doktor, “Saçkıran bu herifler arasında inanılmaz derecede yaygın,” diyor.</p>

  <p>En eski kurallardan biri, diyor, güreşçilerin aşağı inip, kendi kanlarını çamaşır suyu püskürterek temizlemeleridir.</p>

  <p>“Ninesi ve dedesi, ‘Delilik bu,’ deyip duruyor,” diyor buraya on yedi yaşındaki oğlu Chris’le birlikte gelmiş olan, yazılım mühendisi David Rodrigues. Dört kez Georgia Eyalet Şampiyonası’nı kazanan Chris, geçen yıl Moskova’daki Gençlik Oyunları’nda dünya beşincisi olmuş.</p>

  <p>“Birçok kez yaralandı,” diyor ve sıralıyor: “Dizi çıktı, dirseği çıktı, sırtındaki bir kas hafiften yırtıldı, eli kırıldı, parmağı kırıldı, ayak parmağı kırıldı, dizi burkuldu ama daha kötülerini de gördük. Sedyeyle götürülen çocuklar gördük. Kırılmış köprücük kemikleri, kırılmış kollar, kırılmış bacaklar, kırılmış boyunlar. Tanrı esirgesin; Georgia’da boynu kırılan bir çocuk gördük. İnsan böyle yaralanmalar olmasın diye dua ediyor ama bir yandan da hepimiz bu sporun tabiatının bu olduğunu biliyoruz.”</p>

  <p>“Dişim de kırılmıştı,” diyor oğlu Chris.</p>

  <p>“Dişi kırılıp çıktı,” diyor David Rodrigues, “ve diğer çocuğun kafasındaydı, oradan sarkıyordu.”</p>

  <p>Chris’in annesi hakkında şöyle diyor David Rodrigues: “Karım yılda sadece birkaç turnuvaya; eyalet turnuvaları ile ulusal çapta turnuvalara gidiyor. Çok fazla turnuvaya gitmiyor, çünkü yaralanmalardan korkuyor. Yaralanma olayında orada olmak istemiyor.”</p>

  <p>Chris’in ön dişleri şu anda takma.</p>

  <p>Birkaç gün içinde Chris Rodrigues, Gençler Dünya Şampiyonası Elemeleri’nde çenesini kıracaktı.</p>

  <p>“İkinci sınıftayken katıldığım eyalet turnuvasından sonra çekilmiş bir fotoğrafım var,” diyor Justin Petersen. “Yüzümü birinin dizine çarpmıştım ve bu yüzden yüzümün bir tarafı tamamen şişti, diğer tarafı da minder yanığıydı. Berbat bir şey bu. Sızlıyor ve kabuk bağlıyor ve yüz kaslarınızı her hareket ettirdiğinizde kabuklar çatlıyor. Ayrıca burnumu da yeniden kırmıştım ve bu yüzden burnumda da pamuk vardı. Omzumu da yeniden burkmuştum ve bu yüzden omzumda da büyük bir buz torbası vardı. Son maçımı henüz tamamlamıştım ve biri fotoğrafımı çekmişti.”</p>

  <p>Bugün burada on dokuz yıldan bu yana ilk kez güreşecek olan Timothy O’Rourke’un karısı yanında değil. “Canımın yandığını görmek istemiyor,” diyor. “Kocaoğlanlarla boğuştuğumu... Beni acı çekerken görmekten korkuyor; bu yüzden otelde kaldı.”</p>

  <p>Grekoromen güreşçi Phil Lanzatella için ise durum farklı; aldığı yarayı ilk fark eden ve hayatını kurtaran kişi karısıymış.</p>

  <p>“İsveç ve Norveç’e gidiyordum ve karım başını göğsüme dayayarak bana sarıldı,” diyor. “Olimpiyat Eğitim Merkezi’nden yeni dönmüştüm. Karım yaklaşık 1.60 boyunda. Bana, ‘Kalbinden tuhaf bir ses geliyor, baktırsan iyi edersin,’ dedi. Ben de hemen acile gittim.”</p>

  <p>Kalp kapakçığı yırtılmış.</p>

  <p>“Uzun lafın kısası,” diyor Lanzatella, “pazar gecesi kontrole gittim ve ertesi hafta salı günü hemen açık kalp ameliyatı olmam gerektiğini söylediler. Nedeni konusunda tek bir tahminleri vardı; güreş. Beni dünyanın en iyi cerrahlarından biri ameliyat etti ve kariyerinde hiç böyle bir vaka görmediğini söyledi. Kalp kapakçığını bu şekilde yırtmak için, saatte doksan kilometre hızla giderken göğsünüzü arabanın direksiyonuna çarpmanız gerekirmiş.”</p>

  <p>Kalp kapakçığı üç yerinden yırtılmış –V şeklinde bir yırtık ve bu V’yi tam orta yerinden yatay olarak kesen bir üçüncü yırtık– ve bu, Lanzatella’nın kalbinin, ritmi tutturmak için normalden beş kez daha fazla atmasına neden oluyormuş.</p>

  <p>Bu olay Şubat 1997’de yaşanmış. Phil Lanzatella, henüz bir yeniyetmeyken dünya çapında bir güreşçi olup, Water Mondale’nin kızıyla çıktığı ve Moskova Olimpiyatları’na doğru yola koyulduğu 1980 senesinden beri her yıl Olimpik seçmelere katılmış. Biz 1980’de Olimpiyatlar’ı boykot etmiştik. Phil’in önündeki seçenekler mekanik bir kapakçık, domuz kalbi kapakçığı ya da bağışlanmış bir insan kalbi kapakçığıymış. İnsan kalbi kapakçığı olursa, müsabakalara devam edebilecekmiş.</p>

  <p>Phil daha sonra yerel üniversite ve lise takımlarında koç yardımcılığı yapmaya başlamış. Faal olmak ona kendini iyi hissettirmiş.</p>

  <p>“Karıma bundan bahsetmedim. Bir gün eve gittiğimde, ‘Mel, güreşsem nasıl olur sence?” dedim ve o da, ‘Eğer bekâr kalmak istiyorsan olur. Bununla bir daha uğraşmam ben.’ Ama zamanla bu fikre alıştı.”</p>

  <p>On beş yıldır evliler.</p>

  <p>Melody Lanzatella nihayet, “Eğer güreşeceksen, kazanman lazım,” demiş.</p>

  <p>Phil şimdiye kadar kazanamamış. Güney Bölgesi Turnuvaları’na kalamamış.</p>

  <p>“Ulusal turnuvalarda onuncu oldum, Las Vegas’ta sıralama turlarında ilk sekize girdim,” diyor. “Tulsa’da ise karavanım bozuldu ve maçtan önceki tartılma safhasını kaçırdım. Otobanda takılıp kaldım. İşte durum bu. Tamı tamına böyle.”</p>

  <p>Otuz yedi yaşındaki Phil Lanzatella’nın yıllarca süren idman ve yarışmalardan sonra Olimpiyatlar’a katılmak için yapacağı son deneme olacak bu.</p>

  <p>Envanter analisti olarak çalışan Orange County, Kaliforniyalı yirmi dokuz yaşındaki Sheldon Kim için de son deneme olacak. Buraya karısı Sasha ve üç yaşındaki kızı Michaela’yla birlikte gelmiş olan Sheldon tartı safhasının bitmesine yarım saat kala halen bir kilo daha vermeye çalışıyor.</p>

  <p>Penn State’te müfettiş olarak çalışan, mühendislik ve mimari alanlarında yüksek lisans yapmış ve buraya babasıyla gelmiş olan Trevor Lewis için de son deneme bu.</p>

  <p>İki hafta içinde çocuğu doğacak olan ve ordunun Dünya Çapında Sporcu programı kapsamında günde iki-üç kez idman yapan otuz üç yaşındaki Keith Wilson için de aynı şey geçerli.</p>

  <p>Southfield, Michigan’lı, <i>Vahiyler: Film</i> adlı ilk film projesini yakında hayata geçirecek olan otuz sekiz yaşındaki Michael Jones için de öyle.</p>

  <p>“Vücudum, böyle heriflerle bir dört yıl daha güreşmeye dayanamaz. Söyledim ya, dizlerim bükülmeye başladı. Sırtım bana hakikaten sıkıntı veriyor. Ellili yaşlarıma geldiğimde, elimde bastonla iki büklüm yürümek istemiyorum. Bu kesinlikle benim son Olimpiyat’ım olacak.”</p>

  <p>En son 1980’de güreşmiş olan eski kolej güreşçisi, kırk bir yaşındaki Timothy O’Rourke için de son deneme bu. “İnternette bir şeyler gördüm ve, ‘Ne olursa olsun, bir deneyeceğim,’ dedim.”</p>

  <p>Bütün bunlara rağmen, buraya bir güreş turnuvasından çok bir aile buluşması havası hâkim.</p>

  <p>Keith Wilson 76 kilo grekoromen stilde yarışmak için Colorado Springs’teki Olimpik Eğitim Merkezi’nden gelmiş.</p>

  <p>“Hiçbir şeyi içime atmıyorum,” diyor. “Daima mutluyum. Gerildiğim zaman bunu bedenimden atabileceğim bir kanal var. Buraya gelip, birini öldüresiye dövebiliyorum ve başım da belaya girmiyor. Güreşirken ölesiye güreşiyorsunuz ama minderden indiğinizde yine dost oluyorsunuz.”</p>

  <p>“Biz burada bir aile gibiyiz,” diyor Chris Rodrigues. “Herkes herkesi tanıyor. Tanıdığınız insanlarla bir araya geliyorsunuz ve birbirini tanımayanlar da birbiriyle tanışıyor, sonra da ulusal turnuvalarda beraber takılıyoruz. Her sene Genç Milli ve A Milli turnuvalarında. Bu sanki herkesi kapsayan büyük bir bağ gibi. Moskova ve Bulgaristan’da tanıdıklarım var. Bütün dünyada tanıdıklarım var.”</p>

  <p>Babası David devam ediyor: “Parçası olduğu bu kardeşlik... Farz edelim ki Michigan’a gidip işletme bölümünü bitirdi, yurtdışına gitti ve bir daha da hayatında hiç güreşmedi. Fark etmez. Aynı zaman diliminde güreştiği biriyle karşılaşacak olursa, bu kardeşliğin baki kaldığını görecek.”</p>

  <p>“Bir seyahatteyken falan, tanımadığınız bir güreşçiyle karşılaştığınızda, Corvette sahibi insanların yaptığı gibi yapıyorsunuz, birbirinize el sallıyorsunuz. İkisi aynı şey. Aranızda bir dostluk oluşuyor, çünkü diğer insanın neler yaşadığını biliyorsunuz.”</p>

  <p>“Müsabaka için tüm enerjinizi topluyorsunuz,” diyor Ken Bigley. “Minderdeyken birbirimizi fena halde hırpalamak istiyoruz ama minderden indiğimizde ikimiz de hangi yollardan geçtiğimizi biliyoruz, çünkü aynı şeyi yaşamışız. Kendinizi ne kadar rakibinizi hırpalamaya odaklarsanız odaklayın, minderde birbirinize ne denli düşman olursanız olun, karşınızdakine ne kadar sert vurursanız vurun, minderden birer vahşi olarak inmiyorsunuz. Biz vahşi bir sporu seviyoruz, o kadar.”</p>

  <p>Nick Feldman buna “zarif şiddet” diyor.</p>

  <p>Müsabakalar esnasında diğer güreşçiler minderlerin kenarına uzanıp güreşenleri izliyorlar. Üzerlerinde bol tişörtler oluyor. Kollarını birbirine dolamış ya da idman pozisyonunda kilitlenip kalmış bir şekilde yan yana duruyorlar; artık sadece moda reklamlarında gördüğünüz rahat bir yakınlık türü bu. Abercrombie ve Fitch ya da Tommy Hilfiger’ın dergi reklamlarında görebileceğiniz türden. Hiç kimsenin “özel bir alan”a ihtiyacı yok gibi. Hiç kimse “poz” atmıyor.</p>

  <p>“Biz burada kardeşiz,” diyor 4.00 ortalamaya sahip olan ve kendi internet işini yürüten on yedi yaşındaki Justin Petersen. “Beraber yiyoruz. Yemekleri sürekli diğer güreşçilerle birlikte yiyoruz ve ne kadar aç olduğumuzdan, bir sonraki tartı safhasının geçmesini bekleyemeyeceğimizden, şunu bunu yiyebileceğimizden, bir günde kaç gram vereceğimizden konuşuyoruz.”</p>

  <p>Nick Feldman, “Bir bütün olarak, güreşçiler birbirleriyle olmaktan daha memnundur,” diyor. “Her yerde şişirilen egolar yok, çünkü bunlar fasa fiso şeyler. Burası anti-NBA bir yer.”</p>

  <p>“Cehennem azabı,” diyor Sara Levin. “Beraber aynı cehennem azabını yaşamak işin rengini değiştiriyor. Rusya’daki bir herifin buradaki bir herifle aynı yollardan geçtiğini, şu kadar kilo kaybettiğini falan biliyorsunuz. Mindere çıkmak için aynı şeyi yapmak zorundalar. Biz şaşaalı bir spor yapmadığımız için aramızda bir bağ var. Öyle gösterişli, paralı falan değiliz. Sefil ve pis olduğumuzu biliyoruz.”</p>

  <p>Hakikaten de kardeş gibi birbirlerine benziyorlar. Çoğunun burnu kırık. Kulaklar karnabahar. Aşırı terlemekten ve yüzüstü yere çakılmaktan hepsinin lapa gibi ama sert bir görünüşü var. Hepsi anatomi çizimlerindeki gibi kaslılar. Çoğu çıkık alınlı.</p>

  <p>Uzun kirpikleri alnıyla kontrast oluşturan Mike Engelmann, “Güreş salonu genellikle çok sıcak oluyor,” diyor. “Bu yüzden insanın vücudu adeta yanıyor. Her şeyi terleyip dışarı atıyoruz. Daha fazla sıvı tüketip, daha fazla terliyoruz ve bu, yanak ve gözleri biraz içeri göçertiyor ve alnınız öne doğru çıkıyor. Ben bu görünüşü seviyorum, çünkü çok çalıştığınızı gösteriyor.”</p>

  <p>Hakem düdüğünü çaldığı anda bu kardeşlik olayı sona eriyor gibi.</p>

  <p>Cumartesi günü, yıllarca süren hazırlığa inat serbest stil turnuva hızla bitiveriyor.</p>

  <p>Joe Calavitta kaybediyor ve Olimpiyat şansını yitiriyor.</p>

  <p>Gençler müsabakasında Justin Petersen kazanıyor ve minderden iner inmez kusuyor.</p>

  <p>Tribünlerdeki az sayıda seyirci tezahürat yapıyor; Sheldon’ın karısı Sasha kısık bir sesle durmadan, “Haydi bastır Shel, haydi Shel...” diyor.</p>

  <p>“Mindere çıktığınızda, biriyle baş başa kaldığınızda,” diyor Timothy O’Rourke, “tribünlerde olup bitenleri bile duyamıyorsunuz.”</p>

  <p>O’Rourke beş saniye içinde devriliyor.</p>

  <p>Sheldon Kim kaybediyor.</p>

  <p>Trevor Lewis ilk müsabakayı kazanıyor ama ikincisini kaybediyor.</p>

  <p>Chris Rodrigues ilk müsabakasını kazanıyor.</p>

  <p>Sheldon Kim’in kardeşi Sean, Rodrigues’e yeniliyor.</p>

  <p>Mark Strickland, Sean Harrington’la karşılaşıyor, Lee Pritts de kenardan koçluk yapıyor. Sayı olarak geri düşen Strickland mola istiyor ve Pritts’ten yana, “Kaburgalarını kıracağım onun!” diye bağırıyor. Yüzü sanki çoktan ağlamaya başlamış gibi çarpılmış.</p>

  <p>“Tanıdığım en sert herifler bile maçlardan sonra ağlıyorlar, çünkü bu işte her şeylerini ortaya koyuyorlar,” diyor Joe Calavitta.</p>

  <p>Lee Pritts ise, “Antrenman arkadaşınızla o kadar yakınlaşıyorsunuz ki kendi kanınızdan canınızdan biri olup çıkıyor ve gidip bir maç kaybettiğinde, <i>büyük</i> bir maç kaybettiğinde kalbiniz paramparça oluyor.”</p>

  <p>Strickland, Harrington’a yeniliyor.</p>

  <p>“Onun yenildiğini görmekten nefret ediyorum,” diyor Pritts. “Kazandığını o kadar çok gördüm ki yenildiğini görmek beni mahvediyor.”</p>

  <p>Pritts kendi maçını kazanıyor.</p>

  <p>Chris Rodrigues ikinci maçını kazanıyor.</p>

  <p>Ken Bigley ilk ve ikinci maçını kazanıyor ama üçüncüsünü kaybediyor.</p>

  <p>Rodrigues üçüncü maçını kaybediyor ve serbest stilde yapılan turnuvanın dışında kalıyor.</p>

  <p>Sean Harrington ve Lee Pritts, Dallas’taki Olimpik finallere katılacaklar.</p>

  <p>Doktor kaç kasın yırtıldığını, kaç kemiğin kırıldığını, kaç eklemin çıktığını söylemeye yanaşmıyor. “Bütün bu bilgiler,” diyor, “son derece gizli.”</p>

  <p>Ve serbest stil güreş turnuvası sona eriyor; bir sonraki turnuva dört yıl sonra.</p>

  <p><br /></p>

  <p>O gece bir tavernada, yenilmiş bir güreşçi, yerel bir kahramanın tarafını tutan hakemin ona nasıl ihanet ettiğinden ve ABD Güreş Federasyonu’nun taraflı hakemleri ihraç etmesi gerektiğinden bahsediyor. 20.000 dolar kazanmak için Japonya’ya gidip, bir “serbest dövüş”e katılacağını ve bu parayı üstsüz kulüpler ve amatör boks organizasyonları işine yatıracağını söylüyor.</p>

  <p>“Bu heriflerin çoğu serbest dövüşe katılıyor, çünkü iyi para var bu işte,” diyor Sara Levin. “Bunu yapan Olimpiyat sporcuları da var. Kevin Jackson yaptı mesela. 96 Greko-Olimpik Takımı’mızın yarısı bunu yapıyor. Bizim çocukların profesyonelliğe geçiş kanalının bu olması beni çok mutlu etmiyor ama bu onların tek seçeneği.”</p>

  <p>Tavernadaki güreşçi Japonya’dan parayı gizlice getirip vergi ödemekten yırtabileceğini söylüyor. Güreşçilere el altından ödeme yaparak, profesyonel güreşe ilişkin yasal düzenlemelerden kaçınmayı planlıyor. Küçük çocuklar için fotoğraf imzalıyor. Devasa bir cüssesi var ve hiç kimse onun söylediklerine karşı çıkmıyor. Durmadan konuşuyor.</p>

  <p><br /></p>

  <p>Ertesi sabah, pazar günü, Deniz Piyadesi toplamak için kullanılan bir Humvee, Young Arena’nın önüne park etmiş, bekliyordu; devasa hoparlörlerinden heavy metal yükselen aracın yanında iki asker toplama memuru bezgin bir halde duruyordu.</p>

  <p>Arenada minderler, grekoromen stil turnuva için hazırlanıyor, üst üste konuluyor, çift katlı hale getiriliyor.</p>

  <p>“Birçok insan greko’dan korkuyor,” diyor Michael Jones. “Bu işe girmek yıllarımı aldı, çünkü korkuyordum. O savurmalar yüzünden. Çok ciddi savurmalar olabiliyor.”</p>

  <p>Phil Lanzatella güreşmek için giyiniyor. Geçirdiği açık kalp ameliyatından kalma yara göğsünün ortasından aşağı doğru iniyor. En azından sonuncu kalp kapakçığı yırtığının, muhtemelen 1997’de Olimpik Eğitim Merkezi’nde Jeff Green’le birlikte grekoromen idmanları yaparken gerçekleştiğini söylüyor.</p>

  <p>“Ben yaklaşık 115 kiloydum, o da yaklaşık 120 kilo ve havada döne döne bilmem kaç mil hızla hareket ediyorduk. Birkaç ufak tefek herife doğru yaklaştık. Küçük bir yerdi. Herifler kendilerini korumak için ellerini ve ayaklarını havaya kaldırdılar,” diyor. “Bu döngüden çıktığımda doğrudan heriflerden birinin ayağına çakıldım.”</p>

  <p>“Hissetmiştim bir şey olduğunu,” diyor Lanzatella. “Ne olduğunu biliyordum ama çok üzerinde durmadım. Bundan daha kötü darbeler almıştım.”</p>

  <p>Bugün, güreşin karanlık tarafından, birkaç yıl önce birinin Midland turnuvasında, güreşçilerin tartıldığı yere gizlice kamera soktuğundan ve dünyadaki en iyi güreşçilerin çıplak görüntülerinin internete verildiğinden bahsediliyor. İnsanlar amatör güreşçilerin takıntılı hayranları tarafından nasıl takip edildiğinden, gece yarısı arandığından, tacize uğradığından, öldürüldüğünden söz ediyor.</p>

  <p>“Bu konuda çok fazla dedikodu çıktığını biliyorum,” diyor Butch Wingett. “DuPont uzunca bir süre Dave Schultz’a yanıktı.”</p>

  <p>Eski kolej güreşçisi Joe Valente, “Bu spora çok fazla saygısızlık ediliyor,” diyor. “İnsanlar bir avuç homonun birbirini ellemeye çalıştığını düşünüyor.”</p>

  <p>Greko müsabakaları başladığında tribünlerde kimse yok.</p>

  <p>Keith Wilson ilk maçını kazanıp ikincisini kaybediyor ama Olimpik finallere katılacak, çünkü ulusal müsabakalarda zaten elemeleri geçmiş.</p>

  <p>Chris Rodrigues tek bir maç kazanıyor ve grekoromen güreşçi olarak Olimpik finallere gidecek. Elemeleri geçen tek lise öğrencisi o.</p>

  <p>Maçtan sonra Rodrigues, babasının eşliğinde şunları söylüyor: “Harika bir şey bu. Daha lisedeyim. Eve dönüp bütün arkadaşlarıma Dallas’taki Olimpik elemelere katılacağımı söylemeliyim.”</p>

  <p>Phil Lanzatella ilk maçını üç sıfır kazanıyor.</p>

  <p>İkinci maçının ilk devresi sıfır sıfır berabere bitiyor, ikinci devrede rakibine bir sayı veriyor ve maçı uzatmalarda kaybediyor.</p>

  <p>Güreşçiler kalabalığı şimdiden seyreldi. İnsanlar burayı terk ediyor. Uçaklarına yetişmeye çalışıyorlar. Yarın pazartesi ve herkesin işinin başına dönmesi gerekiyor. Sean Harrington boyacı kalfası olarak çalışıyor. Tyrone Davis New York’ta, Hempstead kasabası için su arıtma operatörü olarak çalışıyor. Phil Lanzatella ise kalp kapakçığını takan şirketin sözcüsü ve Time Warner için reklam pazarlama işinde çalışıyor.</p>

  <p>Üçüncülük için son maçlar yapılırken Lanzatella güreş salonunun uzak köşesinde oturuyor. Güreş ayakkabıları yarım metre kadar uzağında duruyor.</p>

  <p>“Hak ettiğimi aldım,” diyor. “Yeterince sıkı idman yapmamıştım. Artık başka önceliklerim var. Karım. Çocuklarım. İşim.”</p>

  <p>“Gördüğün ayakkabıların son faaliyetiydi bu,” diyor.</p>

  <p>“Belki golfe falan başlarım,” diyor.</p>

  <p>Sheldon Kim de şöyle diyor: “Bu sayfa benim için muhtemelen kapandı. Başka önceliklerim var. Küçük bir kız çocuğu babasıyım. Bundan sonra, bu olay bitmiştir. Neler başardığımı bilecek kadar çok şey aldım bu spordan.”</p>

  <p>Güreşçiler kendi ailelerine odaklanmak için “aile”yi terk ediyorlar.</p>

  <p>Şimdi Young Arena’da neredeyse hiç kimse kalmadı.</p>

  <p>“Güreşin kült bir izleyici kitlesi var,” diyor, bu gece fizik doktorasının son yılını tamamlamak üzere Ohio State Üniversitesi’ne geri dönecek olan William R. Groves. “Arkadaşlarınız geliyor. Aileniz geliyor. Ve sanırım, insanların çoğu güreşi sıkıcı bir spor olarak görüyor.”</p>

  <p>“Bu, can çekişen bir spor,” diyor Justin Petersen. “Bazıları boksun biraz daha kötü durumda olduğunu söylüyor ama ikisi yine de atbaşı gidiyor. Güreş programlarını kapatan birçok üniversite var. Liselerdeki popülaritesi de azalıyor. Pek fazla ömrü kalmadı; insanlar böyle diyor.”</p>

  <p>“Güreş daha ziyade kolejler nezdinde ölüyor,” diyor Sean Harrington. “Oysa çocuklar, gençler arasında her zamankinden daha fazla popüler olduğunu okudum. Bir sürü çocuk güreşle ilgileniyor, çünkü aileler güreşin onlara neler katabileceğini biliyor.”</p>

  <p>“Bu tamamen 9. Madde’nin suçu!” diyor.</p>

  <p>Kolejlerin kız ve erkek öğrencilere spor alanında eşit oranda fırsat sunmasını gerektiren federal kanunun yürürlüğe girmesinden bu yana geçen yirmi beş yılda 462’den fazla okul güreş programını kapattı.</p>

  <p>“9. Madde temel faktörlerden biri,” diyor Mike Engelmann. “Bütün o kolejler güreş programlarını kapatmaya zorlanıyorlar, çünkü tüm sporları eşit oranda desteklemeniz gerekiyor. Cinsiyetçi falan gibi görünmek istemiyorum ama bu fikre hakikaten inanmıyorum.”</p>

  <p>Olimpiyat şampiyonu Kevin Jackson bile şöyle diyor: “Bir oğlum var, ufak ufak güreşmeye başladı ama tekvando, futbol ve basketbolla da ilgileniyor ve ben onu güreşe yöneltmekte tereddüt ediyorum, çünkü bu sporda çok çalışıp az ödüllendiriliyorsunuz.”</p>

  <p>Neredeyse boşalmış olan arenada halen güreş ayakkabılarının yanında oturan Lanzatella çocuklarından bahsediyor. “Daha doğrusu, çocuklarımı tenis ya da golfe yönlendireceğim. Temas içermeyen, çok para getiren bir şeye.”</p>

  <p>“Ülkede birçok kişi güreşle uğraşmış; ya da uğraşmış olan birini tanıyor,” diyor Jackson. “Güreşle bir bağları var. Televizyon seyreden insanların bu bağlantıyı kurabilmesi için atletlerimizi daha iyi tanıtmamız yeter.”</p>

  <p>“Eminim ki,” diyor Engelmann, “bu heriflerin çocukları da güreşecek. Ve işte bu yüzden güreş ölmeyecek. Çocuk sahibi olmak istiyorum. Onları güreşe zorlamayacağım ama umarım güreşmek isterler.”</p>

  <p>Phil Lanzatella’nın da uçağı yakalaması gerekiyor.</p>

  <p>“Belki bütün bu enerji parasal kazanca dönüştürülebilir,” diyor. Kendisine kitap yazması teklif edilmiş. “Şimdi düşünecek zamanım ve kesinlikle bir sürü hikâyem var. 1979’dan beri her aşamadan geçtim... Milletvekilliğine aday oldum, 1980’de Olimpiyatlar’ı boykot ettiğimizde Mondale’nin kızıyla çıktım... Beş Olimpiyat takımına dâhil oldum, ki böyle bir şey daha önce hiç gerçekleşmedi. Evet, çok şey var.”</p>

  <p>Ayakkabılarını alıp, “Yine de karımı aramam lazım...” diyor.</p>

  <p>“Bu sporu bırakınca çok iyi hissediyorsunuz,” diyor lise güreş koçu Steve Knipp. “Bu spor o kadar zorlayıcı ki kilo vermeyi bırakıp yemeye başladığınızda yemeğin kıymetini hayatınızda hiç olmadığı kadar anlıyorsunuz. Ya da öylesine oturduğunuz sandalyenin kıymetini. Ya da su içerken, suyun kıymetini anlıyorsunuz.”</p>

  <p>Ve şimdi Lanzatella, Harrington, Lewis, Kim, Rodrigues, Jackson, Petersen, bütün o kulaklar, Davis, Wilson, Bigley, bütün o sarkıt karnabahar kulaklar dış dünyaya doğru yayıldılar. İşlerine, ailelerine karışıp gidecekler.</p>

  <p>Onları sadece diğer güreşçiler fark edecek.</p>

  <p>“Bu küçük bir aile ama herkes birbirini tanıyor,” diyor Keith Wilson.</p>

  <p>Amatör güreşçilik belki ölüyor; belki de ölmüyordur.</p>

  <p>Dallas’taki Olimpik Takım finallerinde 50.170 biletli seyirci ve Bank of America, AT&amp;T, Chevrolet ve Budweiser gibi zengin şirket sponsorları bulunuyor.</p>

  <p>Dallas’ta bir güreşçiden kariyerinin son maçı olduğunu gösteren eski bir ritüel sergilemesi isteniyor. Bu âdete göre, güreşçi ayakkabılarını minderin ortasına koyuyor ve üstünü mendille örtüyor. Sessiz kalabalığın bakışları altında güreşçi minderi öpüyor ve ayakkabılarını geride bırakıp gidiyor.</p>

  <p>Sean Harrington şöyle diyor: “Bana, ‘Eğer güreşseydim, en alasını yapardım. Evet, en alasını. Biliyorum, yapardım,’ diyen bir arkadaşım vardı. Ama hiç güreşmedi. Böylece her zaman en alasını <i>yapabileceğini</i> düşünebildi ama asla ayakkabılarını giyip mindere çıkmadı.”</p>

  <p>Devam ediyor: “Başarılı olmak için, kendinize birtakım amaçlar belirleyip bunların peşinden gitmeniz ve asla, ‘yapardım, ederdim, yapacaktım’cı olmamanız yeterli. O zaman bu şeyi gerçekten yapmışsınız demektir.”</p>

  <p>Bu yazıda bahsi geçen hiç kimse Olimpiyat takımına dâhil olamadı.</p>
</body>
</html>
