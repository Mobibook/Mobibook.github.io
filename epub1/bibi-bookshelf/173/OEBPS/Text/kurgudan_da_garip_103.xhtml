<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buradasınız</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Buradasınız</h2>

  <p>Airport Sheraton Hotel’in balo salonunda bir grup kadın ve erkek birbirinden perdeyle ayrılmış kabinlerde oturuyor. Her biri küçük bir masada oturuyor –perdeler sadece bir masa ve iki sandalyenin sığabileceği bir alanı çevreliyor– ve dinliyor. Bütün gün oturup dinliyor.</p>

  <p>Balo salonunun dışında, kalabalık bir grup lobide bekliyor; ellerinde kitap taslakları ya da film senaryoları tutan yazarlar bunlar. Bir organizatör balo salonunun kapılarını tutmuş, klasördeki isim listesini kontrol ediyor. İsminizi söyleyince öne çıkıyor ve onun peşi sıra balo salonuna giriyorsunuz. Organizatör bir perdeyi aralıyor. Küçük masaya otuyorsunuz. Ve konuşmaya başlıyorsunuz.</p>

  <p>Yazar olarak, yedi dakikanız var. Bazı yerlerde sekiz, hatta on dakikanız oluyor ama nihayetinde organizatör gelip sizin yerinize başka bir yazar oturtuyor. Bu zaman diliminde hikâyenizi bir ajans, yayıncı ya da film yapımcısına tanıtmak için yirmi ila elli dolar arası bir para ödüyorsunuz.</p>

  <p>Bütün gün Airport Sheraton’ın balo salonu konuşmalarla uğulduyor. Buradaki yazarların çoğu yaşlı; ellerindeki tek iyi hikâyeye sarılmış, ürpertici derecede yaşlı, emekli insanlar. Lekeli elleriyle tuttukları hikâyelerini sallayarak, “Hadi buyurun! Ensest hikâyemi okuyun!” diyorlar.</p>

  <p>Bu hikâye anlatma uğraşının büyük bir kısmı kişisel acılarla ilgili. Havada ağır bir katarsis kokusu var. Melodram ve hatıra kokusu. Yazar bir arkadaşım bu ekolü “güneş-parlıyor-kuşlar-ötüyor-ve-babam-yine-üzerimde” edebiyatı olarak tanımlıyor.</p>

  <p>Balo salonunun önündeki lobide yazarlar bekliyor ve tek büyük hikâyelerini birbirlerine anlatıp pratik yapıyorlar. Savaş esnasında gerçekleşen bir denizaltı muharebesi ya da sarhoş bir koca tarafından hırpalanmak. Nasıl da acı çektiklerine ama ayakta kalıp zafer kazandıklarına dair hikâyeler. Zorluklar ve zafer. Kol saatleriyle birbirlerine zaman tutuyorlar. Kısıtlı dakikalar içinde hikâyelerini anlatmak ve bu hikâyelerin Julia Roberts için ne kadar uygun olduğunu ispatlamak zorundalar. Ya da Harrison Ford için. Harrison Ford olmasa bile, Mel Gibson için. Ya da Julia olmasa bile, Meryl için.</p>

  <p>Sonra, kusura bakmayın, yedi dakikanız doldu.</p>

  <p>Organizatör her zaman hikâyenin en cafcaflı kısmında araya giriyor; tam da siz uyuşturucu bağımlılığınızı, gençken uğradığınız tecavüzü, Yakima Nehri üzerindeki sığ bir noktaya sarhoş dalışınızı ve bunun nasıl harika bir sinema filmi ya da hiç değilse harika bir kablolu TV filmi ya da o da olmazsa harika bir televizyon filmi olacağını anlatmaya dalmışken.</p>

  <p>Sonra, kusura bakmayın, yedi dakikanız doldu.</p>

  <p>Lobideki, hikâyesini elinden bırakmayan yazarlardan oluşan kalabalık geçen hafta <i>Antik Eşya Gösterisi</i> için burada toplanan kalabalığa benziyor biraz. Her biri bir yük taşıyor; yaldızlı bir saat ya da yanan bir evden kalma bir yara ya da evli, gay bir Mormon olmanın hikâyesi. Bunlar, bu insanların hayatları boyunca yanlarında zar zor sürükledikleri şeyler ve şimdi serbest piyasada nasıl yankı bulacağını görecekler. Bunun kıymeti ne hakikaten? Bu çini çaydanlığın ya da sakat bırakan omurga hastalığının? Bu bir hazine mi, yoksa çöp mü?</p>

  <p>Sonra, kusura bakmayın, yedi dakikanız doldu.</p>

  <p>Otelin balo salonunda, o perdeli bölmelerde biri kendini paralarken, diğeri pasif bir şekilde oturuyor. Bu açıdan, genelev gibi burası. Pasif dinleyici duymak için para alıyor. Aktif konuşmacı duyulmak için para ödüyor. Kendisinden geriye bir iz bırakmak için, ki her zaman bu izin kök salacağını ve daha büyük bir şeye dönüşeceğini ümit ediyor. Bir kitaba mesela. Bir bebeğe. Hikâyesini geleceğe taşıyacak bir varise. Ama dinleyici hepsini daha önce dinlemiş. Kibar davranıyor ama sıkılmış. Onu etkilemek zor. Tabiri caizse, azgın kısrağın üzerinde durmak için yedi dakikanız var ama orospunuz kol saatine bakıyor, öğle yemeğinde ne olduğunu merak ediyor, kendi payına düşen parayı nasıl harcayacağını düşünüyor. Sonra...</p>

  <p>Kusura bakmayın, yedi dakikanız doldu.</p>

  <p>İşte karşınızda hayat hikâyeniz ama iki saate indirgenmiş. Doğum anınız, annenizin taksinin arka koltuğunda doğum sancısı çekişi; bu şu an için açılış sekansınız. Bekâretinizi kaybedişiniz, ilk perdenin dönüm noktası. Ağrı kesici bağımlılığınız, ikinci perdenin giriş bölümü. Biyopsi sonuçlarınız, üçüncü perdenin sonuç kısmı. Lauren Bacall büyükanneniz rolünde harika olurdu. William H. Macy babanız rolünde. Filmin yönetmeni ise Peter Jackson ya da Roman Polanski olmalı elbette.</p>

  <p>Bu sizin hayatınız ama işlenmiş hali. Çekiçle dövülüp iyi bir senaryo kalıbına sokulmuş hali. Başarılı bir gişe filmi modeline göre yorumlanmış hali. Her şeyi bir diğer kırılma noktası çerçevesinde görmeniz şaşırtıcı değil. Müzik, sizin film müziğiniz. Kıyafetler kostüme dönüşüyor. Sohbet diyaloğa. Hikâye anlatma tekniğimiz hayatımızı hatırlamak için kullandığımız dil oluyor. Kendimizi anlamak için kullandığımız dil. Dünyayı algılama çerçevemiz.</p>

  <p>Kendimizi hikâye anlatma konvansiyonları bağlamında görüyoruz. Üst üste yaptığımız evlilikler “devam filmi” oluyor. Çocukluğumuz; tanıtıcı giriş. Çocuklarımız; uyarlamalar.</p>

  <p>Gündelik hayatta insanların “flashback”, “zoom”, “jenerik” gibi sinema terimlerini ne kadar sık kullanmaya başladığına hiç dikkat ettiniz mi?.. Rüya sahnesi... Ve jenerik akmaya başlar...</p>

  <p>Sonra, kusura bakmayın, yedi dakikanız doldu.</p>

  <p>Başka bir yedi dakika daha almak için yirmi, otuz ya da elli dolar veriyorsunuz. Dış dünyayla bağlantı kurmaya yönelik bir deneme daha yapmak için. Hikâyenizi satmak için. Sefaleti büyük paralara dönüştürmek için. Kitap ya da senaryo için avansa. O dev ikramiyeye.</p>

  <p>Birkaç yıl önce, New York ve Los Angeles’tan endüstrideki önemli figürleri getirten, onları otellere yerleştiren ve oturup dinlemeleri için onlara para ödeyen az sayıda organizasyon vardı. Şimdi ise o kadar çok organizasyon var ki organizatörler artıklarla idare edip, Kansas City, Bellingham ya da Nashville’e uçmak için hafta sonlarını feda edebilecek yardımcı asistanlar ya da kurgu asistanları aramak zorunda kalıyorlar.</p>

  <p>Şu anda Ortabatı Yazarlar Konferansı’ndayız. Ya da Güney Kaliforniya Yazarlar Konferansı. Ya da Georgia Yazarlar Konferansı. Umutlu bir yazar olarak, kapıdan girmek, bir isim kartı almak ve öğle yemeği yiyebilmek için para ödediniz. Katılabileceğiniz sınıflar var; tekniklere ve piyasaya dair dersler veriliyor. Diğer yazarların varlığı rekabet ile rahatlama arası karışık bir his yaratıyor. Onlar da sizin gibi yazar. Çoğunun kolunun altında bir taslak var. Endüstrinin profesyonellerinin kulaklarını yedi dakikalığına satın almak için ekstra parayı ödüyorsunuz. Satma şansını satın alıyorsunuz ve belki buradan yanınızda biraz para ve kabul görmüş bir hikâyeyle ayrılacaksınız. Deneysel bir piyango bileti bu. Limonlardan –düşürülen bir bebek, sarhoş bir şoför, bir boz ayı– limonata yapmak için bir şans.</p>

  <p>Çöpler altınla kaplanmış burada. Burada, bu büyük hikâye anlatma kumarhanesinde.</p>

  <p>Sonra, kusura bakmayın, yedi dakikanız doldu.</p>

  <p>Başka bir açıdan da, bu balo salonu kendi berbat suçlarını anlatan insanlarla dolu. Bir bebeği nasıl aldırdıkları konusunda içlerini döküyorlar. Pakistan’dan buraya kıçlarına tıkıştırılmış uyuşturucuları nasıl kaçırdıklarını anlatıyorlar. İşte karşınızda bir çöküş hikâyesi; kahramanlık hikâyesinin tersi. İşte karşınızda kötü örneklerin bile nasıl satılacağını, bunun diğer insanlara nasıl yardımcı olabileceğini gösteren bir vaka. Benzer felaketlerden kaçınınız. Bu insanlar kurtuluşa ulaşmak için buradalar. Onlar için her bir perdeyle çevrili odacık bir günah çıkarma hücresi. Her yapımcı bir rahip.</p>

  <p>Artık sizi yargılamak üzere bekleyen Tanrı değil, piyasa.</p>

  <p>Belki kitap anlaşması bu çağın yeni halesidir. Dayanıklılık ve şahsiyetle hayatta kalmış olmamızın ödülü. Cennet yerine para ve medyanın ilgisini kazanıyoruz.</p>

  <p>Julia Roberts gibi, hayattan daha büyük ve melek kadar güzel bir oyuncunun oynayacağı bir film, belki de bizi bekleyen tek “öbür dünya”dır.</p>

  <p>Ve bütün bunlar ancak... hayatınız, hikâyeniz paketleyip satabileceğiniz bir şeyse gerçekleşebilir.</p>

  <p>Bir açıdan da buradaki kalabalık, geçen ay bir televizyon programına yarışmacı olabilmek için burada toplanıp, zekâ oyunlarına cevap veren kalabalığa fena halde benziyor. Ya da önceki ay gündüz vakti yayımlanan bir talk show için yapımcılar, televizyonda içini dökmek isteyen sorunlu insanlar ararken burada toplanan kalabalığa... aynı seks partnerini paylaşan baba ve oğullar, çocuk nafakası için dava açan anneler ya da cinsiyet değiştiren herhangi biri.</p>

  <p>Sonra, kusura bakmayın, yedi dakikanız doldu.</p>

  <p>Filozof Martin Heidegger insanların dünyayı, kullanılmaya hazır bir malzeme deposu olarak görme eğiliminde olduklarına işaret etmiştir. İşlenip daha değerli bir şeye dönüştürülecek bir stoktur bu. Ağaçlar mobilyaya dönüştürülür. Hayvanlar ete. Heidegger bu ham doğal kaynaklar dünyasına <i>bestand</i> diyordu. Petrol kuyuları ya da elmas madenleri gibi doğal <i>bestand</i>’a sahip olmayan insanların ellerindeki tek stoka, yani hayatlarına yönelmeleri kaçınılmaz olsa gerek.</p>

  <p>Bizim çağımızın <i>bestand</i>’ı fikri mülkiyetimizdir. Fikirlerimizdir. Hayat hikâyelerimizdir. Deneyimlerimizdir.</p>

  <p>İnsanların katlandığı ya da keyif aldığı şeyler –tuvalet eğitimi, balayı ya da akciğer kanseri gibi dönüm noktaları– artık en iyi sonucu elde edecek şekilde biçimlendirilip, satılabiliyor.</p>

  <p>Buradaki püf noktası dikkat etmek. Not almak.</p>

  <p>Dünyayı <i>bestand</i> olarak görmenin kötü yanı, der Heidegger, bunun sizi şeyleri kullanmaya, şeyleri ve insanları kendi çıkarınıza göre köleleştirip, sömürmeye sevk etmesidir.</p>

  <p>Bu bağlamda, kendi kendinizi köleleştirmeniz mümkün müdür?</p>

  <p>Martin Heidegger bir olayın gözlemcinin varlığı tarafından şekillendirildiğine de işaret ediyor. Ormanda devrilen bir ağaç, eğer orada biri bu olayı bir “Julia Roberts kandırma aracına” dönüştürmek için detayları not ediyor ve vurguluyorsa, biraz farklı bir olay olacaktır.</p>

  <p>Olayları çarpıtmak, daha dramatik bir sonuç elde etmek için ince bir ayardan geçirmek, kendi gerçek tarihinizi unutacağınız –<i>kim olduğunuzu unutacağınız</i>– kadar mübalağa etmek aracılığıyla da olsa, kendi hayatınızı pazarlanabilir bir hikâye uğruna istismar etmeniz mümkün müdür?</p>

  <p>Ama sonra, kusura bakmayın, yedi dakikanız doldu.</p>

  <p>Belki bunun böyle olacağını öngörmemiz gerekirdi.</p>

  <p>1960’larda televizyondaki yemek programları, yükselen orta sınıftan insanları, fazladan zaman ve paralarını yemek ve şaraba harcamaya sevk etti. Bu insanlar yemek yemekten, yemek pişirmeye geçtiler. Julia Child ve Graham Kerr gibi uzmanlar önderliğinde, Viking Rang mutfak aletleri ve bakır mutfak gereçleri piyasasında tam bir patlama yaşandı. 1980’lerde video ve CD oynatıcıların sağladığı özgürlükle, eğlence yeni saplantımız haline geldi.</p>

  <p>Filmler, on yıl önce sufle ve şarap hususunda olduğu gibi, insanların bir araya gelip tartışabildikleri yeni alan haline geldi. Julia Child’ın yaptığı gibi, bu sefer de Gene Siskel ve Roger Ebert televizyona çıkıp saçlarımızı nasıl ayıracağımızı öğretti. Eğlence, fazladan zaman ve paramızı yatıracağımız yeni alan haline geldi.</p>

  <p>Bağbozumlarından, şarap kokusu ve tortusundan bahsetmek yerine, dış sesin etkili bir şekilde kullanıldığından, arka plandaki hikâyeden ve karakter gelişiminden bahsetmeye başladık.</p>

  <p>1990’larda kitaplara geçtik. Ve karşımızda artık Roger Ebert değil, Oprah Winfrey vardı.</p>

  <p>Yine de en büyük fark, evde yemek pişirebiliyor olmamızdı. Evde film yapamazdınız. Ama kitap yazabilirdiniz. Ya da senaryo. Ve bunlar da film olabilirdi.</p>

  <p>Senarist Andrew Kevin Walker bir keresinde Los Angeles’ta, herkesin en fazla on beş metre uzağında bir senaryo olduğunu söylemişti. Senaryolar arabaların bagajlarına, işyerindeki çekmecelere, dizüstü bilgisayarlara depolanıyor. Her zaman pazarlanmaya hazırlar. İkramiyesini arayan bir piyango bileti. Nakde çevrilmemiş bir çek misali.</p>

  <p>Tarihte ilk defa, beş faktör bir araya gelip bu hikâye anlatma patlamasını yarattı. Rastgele sıralarsak bu faktörler şunlar:</p>

  <p>Boş zaman.</p>

  <p>Teknoloji.</p>

  <p>Malzeme.</p>

  <p>Eğitim.</p>

  <p>Ve tiksinti.</p>

  <p>İlki basit. İnsanların daha fazla boş zamanı var. İnsanlar emekli oluyor ve daha uzun yaşıyor. Yaşam standartlarımız ve toplumsal güvenlik ağımız insanların daha az çalışmasına olanak tanıyor. Dahası, insanlar hikâye anlatmanın kıymetini –tamamen bir kitap ve film malzemesi olarak– daha da iyi anladıkça, yazma, okuma ve araştırmayı elit bir aktivite olarak görmeyi bırakıyorlar. Yazmak küçük, güzel bir hobi değil sadece. Zaman ve enerjinizin karşılığını ödeyen şahane bir finansal teşebbüse dönüşüyor. İnsanlara yazdığınızı söylediğinizde otomatikman, “Neler yayımladın?” diye soruyorlar. Bizim beklentimiz şu; yazmak eşittir para. Ya da iyi yazmak paraya eşit <i>olmalıdır.</i> Yine de eğer ikinci faktör olmasaydı, eserlerinizin görülmesi neredeyse imkânsız olurdu:</p>

  <p>Teknoloji. Küçük bir yatırımla, yazdıklarınızı dünyada milyonlarca kişinin erişebildiği internet ortamında yayımlayabilirsiniz. Kendi kitabını kendisi yayımlayabilecek kadar paraya sahip olan herkes için yazıcılar ya da küçük basımevleri “istek üzerine” istenilen sayıda matbu baskı sunabilir. Destekli-yayın ya da paralı-yayın ya da ne isterseniz deyin buna. Fotokopi makinesi ve zımba kullanabilen herkes kitap yayımlayabilir. Bu iş hiç bu kadar kolay olmamıştı. Tarihte hiçbir zaman her yıl bu kadar çok kitap piyasaya sürülmemişti. Bütün bu kitaplar üçüncü faktörle dolduruluyor:</p>

  <p>Malzeme. İnsanlar yaşlandıkça, hatırlayacakları koskoca bir hayat tecrübesine sahip oldukları için, hayatlarını kaybetmekten daha da korkuyorlar. Bütün o anıları falan. En iyi formülleri, hikâyeleri, yemek masasındaki insanları kahkahaya boğan rutinleri. Mirasları. Hayatları. Alzheimer hastalığı şöyle bir dokunsa, bütün bunlar yok olabilir. Ayrıca, en acayip maceralarımız da geride kalmış gibidir. Dolayısıyla bunları yeniden yaşamak, kâğıt üzerinde paylaşmak iyi gelir. Bütün o enkazı düzenlemek ve anlamlı hale getirmek iyi gelir. Güzelce paketleyip üzerine bir fiyonk takmak. Hayatınızı anlatacak üç ciltlik serinin ilk cildi hazır. Hayatınızın en iyi “maç özetleri” derlemesi. Yaptıklarınızı neden yaptığınızı açıklayan sebeplerin hepsi bir arada. Eğer bir soran olursa, izahatınız hazır.</p>

  <p>Ve Tanrı’ya şükür, dördüncü faktör var:</p>

  <p>Eğitim. Çünkü en azından klavyeyi nasıl kullanacağımızı biliyoruz. Nereye virgül koyacağımızı biliyoruz... biraz da olsa. Aslında bayağı biliyoruz. Otomatik yazım denetimi seçeneği var. Oturup kitap yazma işine el atmaktan korkmuyoruz. Stephen King sayesinde, kitap yazmak çok basitmiş gibi görünüyor. Bütün o kitaplar falan. Ve Irvine Welsh, bu işi çok eğlenceli gösteriyor; uyuşturucu kullanıp, suç işlemenize rağmen, tutuklanmak, şişmanlamak ya da hastalanmak gibi bir derdinizin olmayacağı son yerdir kitaplar. Ayrıca bütün hayatımız boyunca kitap okuyup durduk. Milyonlarca da film izledik. Aslında, bu bizim motivasyonumuzun, beşinci faktörün bir parçasıdır:</p>

  <p>Tiksinti. Beş altı film hariç CD, DVD satan ya da kiralayan dükkânlardaki filmlerin hepsi berbattır. Kitapların da çoğu berbattır. Daha iyisini yapabiliriz. Bütün temel olay örgülerini biliyoruz, Joseph Campbell, John Gardner ve E. B. White sağ olsun. Başka bir berbat kitap ya da filme daha zaman ve para harcayacağınıza, bu işe kendiniz el atsanız? Yani, neden olmasın ki?</p>

  <p>Sonra, kusura bakmayın, yedi dakikanız doldu.</p>

  <p>Peki, peki, belki de bütün olayların kelimelere ve kamera açılarına indirgendiği şuursuz, kendiyle-saplantılı hayatlara doğru tepetaklak gittiğimiz bir yoldayızdır. Her an, bir sinemacının gözüyle yeniden kurgulanıyor. Her komik ya da üzücü ifade, ilk fırsatta satılmak üzere çalakalem not ediliyor.</p>

  <p>Sokrates’in hayal edemeyeceği, insanların kendi hayatlarını sorgulayabildikleri ama bunu sadece film ya da kitap potansiyeli bağlamında yaptığı bir dünya bu.</p>

  <p>Hikâyenin bir tecrübenin sonucu olarak ortaya çıkmadığı bir dünya.</p>

  <p>Artık tecrübeler hikâye yaratmak üzere yaşanıyor.</p>

  <p>Bu biraz, “Yapmadık ama yaptık <i>diyelim</i>,” demeniz gibidir.</p>

  <p>Hikâye –satabileceğiniz ürün– gerçek olaydan daha önemli hale geliyor.</p>

  <p>Buradaki tehlikelerden biri şu: Tecrübe listemizi, hikâye depomuzu oluşturmak için aceleyle kendimizi bir olaydan diğerine atabiliriz. Ve bu hikâye açlığımız gerçek tecrübeye dair farkındalığımızı azaltabilir. Çok fazla aksiyon-macera filmi izlediğimizde iptal olmamız gibi bir şeydir bu. Vücut kimyamız bu uyarıları kaldıramaz. Ya da orada değilmiş gibi yaparak, kendi hayatımızın “tanığı” ya da “muhabiri” gibi davranarak, farkında olmadan kendimizi savunuyoruzdur. Ve bunu yaparak da asla bir duygu ya da gerçek bir katılım hissetmeyiz. Her zaman hikâyenin soğuk nakit açısından ederinin ne olduğunu tartarız.</p>

  <p>Bir diğer tehlike de şu: Bu “olay” koşuşturmacası kendi yeteneğimizi yanlış kavramamıza neden olabilir. Eğer bize meydan okuyan ve bizi sınayan olaylar yaşanmışsa ve biz onları sadece kaydedilip satılabilecek bir hikâye olarak tecrübe ettiysek, gerçekten yaşamış sayılır mıyız? Bu şekilde olgunlaşabilir miyiz? Yoksa hikâye anlatma uğraşımız tarafından hafiften aldatılmış ve kandırılmış hissederek mi ölürüz?</p>

  <p>İnsanların “araştırma”yı suç işlemenin savunusu olarak kullandıklarını gördük ve görüyoruz. Winona Ryder’ın hırsız bir karaktere hazırlanmak için mağazada hırsızlık yapması, Pete Townsend’in çocukken uğradığı tacizi yazabilmek için internetteki çocuk pornosu sitelerini ziyaret etmesi gibi.</p>

  <p>Her yeni yasa ifade özgürlüğümüzün toslayacağı bir duvar daha inşa ediyor. Eğer hiç kimseye tecavüz etmediyseniz, sadist, tecavüzcü bir “karakter”i nasıl yazabilirsiniz? Eğer sıkıcı, sakin hayatlar sürersek heyecan verici, sarsıcı kitap ve filmleri nasıl yaratabiliriz?</p>

  <p>Arabanızı kaldırıma sürmenizi, arabanızın kaportası altında parçalanan insanların çıkardığı sesi, ön camınızı parçalayan bedenlerin verdiği çarpışma hissini duymanızı yasaklayan kanunlar, <i>ekonomik açıdan baskıcıdır.</i> Düşünsenize; insanın eroine ve “ölüm pornoları”na erişiminin kısıtlanması, <i>serbest ticaret hakkının kısıtlanmasıdır.</i> Eğer hükümet köle sahibi olmayı yasadışı ilan ederse, köleliğe dair kitaplar, hakiki kitaplar yazmak imkânsızlaşır.</p>

  <p>“Gerçek bir hikâyeye dayanan” şeyler, kurgulardan daha iyi satar.</p>

  <p>Ama sonra, kusura bakmayın, yedi dakikanız doldu.</p>

  <p>Elbette, iyi haberler de var.</p>

  <p>Çoğu yazar atölyesinin, konuşma-terapisi gibi bir yönü de var.</p>

  <p>Kurmacanın, kendimizi ve dünyamızı keşfetmekte kullanabileceğimiz güvenli bir laboratuvar olduğu fikri var sonra. Bir personayı, karakteri ve toplumsal düzeneği sınayabilir, kostümleri üzerimizde deneyebilir ve iflas edene kadar bir toplumsal modeli sürdürebiliriz.</p>

  <p>Bütün bunlar mümkün.</p>

  <p>Olumlu yanlardan biri de şu: Bu farkındalık ve kayıt uğraşı daha ilginç hayatlar yaşamamıza yol açabilir. Belki aynı hataları defalarca yapma ihtimalimiz azalabilir. Başka bir ayyaşla daha evlenmek, yeniden hamile kalmak gibi hatalar yapmayız. Çünkü artık bunun sıkıcı, sevimsiz bir karakter yarattığını biliriz. Bu Julia Roberts’ın asla oynamayacağı bir başroldür. Hayatlarımızı cesur, zeki kurmaca karakterlerden model almak yerine belki de kendi kurmaca karakterlerimizi dayandırabileceğimiz cesur, zekice hayatlar sürebiliriz.</p>

  <p>Geçmişimizin hikâyesini denetim altına almak –bu hikâyeyi kayda geçirip, tüketmek– geleceğe doğru yol almamızı ve bu hikâyeyi yazmamızı sağlayabilir. Hayatın <i>olup bitmesine</i> izin vermek yerine, kendi olay örgümüzü yaratabiliriz. Bu sorumluluğu almak için ihtiyacımız olan zanaatı da öğreniriz. Şeyleri daha da ince ayrıntılarına kadar tahayyül etme becerimizi geliştiririz. Başarmak, elde etmek ve olmak istediğimiz şeye daha iyi odaklanabiliriz.</p>

  <p>Mutlu olmak istiyor musunuz? Huzurlu olmak istiyor musunuz? Sağlıklı olmak istiyor musunuz?</p>

  <p>Bütün iyi yazarların size söyleyeceği gibi, “mutlu”yu tanımlayın. Neye benzer? Mutluluğu, bu belirsiz, soyut kavramı kâğıt üzerinde nasıl gösterebilirsiniz? Gösterin, anlatmayın. Bana “mutluluğu” gösterin.</p>

  <p>Bu açıdan, yazmayı öğrenmek demek kendinize ve dünyaya aşırı yakın çekimde bakmayı öğrenmek demektir. Yazmayı öğrenmek, başka hiçbir işe yaramasa bile, bizi her şeye daha yakından bakmaya, şeyleri gerçekten görmeye –bunu kâğıt üzerinde yeniden üretmek için bile olsa– zorlayacaktır.</p>

  <p>Belki biraz daha çaba sarf edip, düşünerek bir edebiyat ajansının okumak isteyeceği türden bir hayat yaşayabilirsiniz.</p>

  <p>Ya da belki de... bütün bu süreç daha büyük bir şeye atılan küçük adımlardır. Eğer düşünüp, hayatlarımızı tanıyabilirsek, gözlerimizi açık tutabilir ve geleceğimizi şekillendirebiliriz. Bütün bu kitap ve film –olay örgüsü ve hikâye– seli, insanlığın bütün tarihinin farkına varma yolu olabilir; bütün seçeneklerimizin, dünyayı düzeltmek için geçmişte denediğimiz bütün yöntemlerin farkına varma yolu.</p>

  <p>Hepsine sahibiz; zaman, teknoloji, tecrübe, eğitim ve tiksinti.</p>

  <p>Eğer bir savaş filmi yapılsa ve kimse izlemeye gitmese ne olurdu?</p>

  <p>Eğer gerçekten <i>tarih</i> öğrenemeyecek kadar tembelsek, hiç değilse olay örgülerini öğrenebiliriz. Belki “bunu daha önce yaşadım” hissimiz bizi bir daha savaş ilan etmekten kurtaracaktır. Eğer savaş “iş yapmayacaksa” o zaman niye zahmet edelim ki? Eğer “seyirci bulamayacaksa”. Eğer savaş, gösterime girdiği ilk haftada “çuvallarsa” o zaman hiç kimse başka bir savaşa yeşil ışık yakmayacaktır. Çok ama çok uzunca bir süre.</p>

  <p>Son olarak, eğer bir yazar tamamen yeni bir hikâyeyle çıkagelirse ne olur? Yaşamanın yeni ve zorlayıcı bir yoluyla çıkagelir ve üstelik bunu, “Kusura bakmayın, yedi dakikanız doldu,” denmeden önce yaparsa?</p>
</body>
</html>
