<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sevgili Bay Levin</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Sevgili Bay Levin</h2>

  <p>Üniversitedeyken dişeti hastalığı olan insanların fotoğrafları konusunda yorumlar yapmak zorundaydık. Bunlar çürümüş dişetleri ve çarpuk çurpuk, lekeli dişlerin fotoğraflarıydı ve insanların bu görüntüleri görmesinin kendi diş bakımlarını nasıl etkileyeceği araştırılıyordu.</p>

  <p>Gruplardan birine sadece biraz çürümüş diş etleri gösteriliyordu. İkinci gruba biraz daha fazla çürümüş dişetleri, üçüncü gruba ise diş etlerinin çekildiği, yumuşadığı ve kanadığı, dişlerin kahverengi ya da eksik olduğu korkunç, kararmış ağızlar.</p>

  <p>İlk çalışma grubundaki insanlar diş bakımlarını her zamanki gibi sürdürdüler. İkinci gruptakiler dişlerini biraz daha fazla fırçalayıp, ağızlarını daha fazla çalkaladılar. Üçüncü gruptakiler ise pes etti. Dişlerini fırçalamayı ve ağızlarını çalkalamayı bırakıp, dişlerinin kararmasını beklemeye başladılar.</p>

  <p>Bu çalışmada buna “anestezi” etkisi denmişti.</p>

  <p>Sorun çok büyükse, çok fazla gerçeğe maruz kalıyorsak, kendimizi kapatma eğilimi gösteriyoruz. İstifa ediyoruz. Felaket kaçınılmaz göründüğü için eyleme geçemiyoruz. Kapana kısılıyoruz. Buna “anestezi” deniyor.</p>

  <p>İnsanların dişeti hastalıklarıyla yüzleşmekten bile ölesiye korktuğu bir kültürde insanların bir şeylerle yüzleşmesini nasıl sağlarsınız? Kirlilikle, eşitsizlikle nasıl yüzleşirler? Onları mücadele etmeye nasıl sevk edersiniz peki?</p>

  <p>Sizin yaptığınız, hem de çok iyi yaptığınız şey bu Bay Ira Levin. Tek kelimeyle insanları <i>büyülüyorsunuz.</i></p>

  <p>Kitaplarınız birer korku hikâyesinden çok, uyarı niteliğinde birer mesel gibi. İnsanlara bazı temel fikirleri aşılamak için kültürlerin her zaman kullandığı o geleneksel mitlerin –çocuk şarkıları ve vitraylar gibi– zekice güncellenmiş versiyonunu yazıyorsunuz. <i>Rosemary’nin Bebeği</i>, <i>Stepford Kadınları</i> ve <i>Sliver</i> gibi kitaplarınız kültürümüzdeki bazı en dikenli konuları ele alıp, bizi <i>büyüleyerek</i> bunlarla yüzleşmeye zorluyor. Bir eğlence biçimi olarak. Böylesi bir terapiyi eğlenceli hale getiriyorsunuz. Öğle yemeği aralarında ya da otobüs beklerken bizi bu Büyük meselelerle yüzleşmeye ve mücadele etmeye itiyorsunuz.</p>

  <p>Ürpertici olan şey, bunların Amerikan halkının yüzleşmekten itinayla kaçındığı meseleler olması ama her birinde, yani her kitabınızda, bizi yaklaştığını gördüğünüz bir savaşa hazırlıyorsunuz. Ve şimdiye kadar hep haklı çıktınız.</p>

  <p>1967’de yayımlanan <i>Rosemary’nin Bebeği</i>’nde savaş, bir kadının kendi bedeni üzerindeki denetimine dairdi. Sağlıklı olma ve kürtajı seçebilme hakkına dairdi. Kadın; din, kocası, en yakın erkek arkadaşı ve erkek doğum uzmanı tarafından kontrol altında tutuluyordu.</p>

  <p>Feminist sağlık hareketinden yıllar yıllar önce bütün bunları insanlara okuttunuz; insanların bunları okumak için <i>para vermesini</i> sağladınız. Boston Kadın Sağlığı Birliği, <i>Bizim Bedenimiz, Bizim Benliğimiz</i> sloganları ve kadınların bir çember oluşturacak şekilde oturup, ellerinde bir spekulum ve el feneriyle birbirlerinin rahim boynundaki değişimleri incelediği bilinçlendirme grupları sizden sonra ortaya çıktı.</p>

  <p>Kadınlara nasıl <i>olmamaları</i> gerektiğini gösterdiniz. Ne <i>yapmamaları</i> gerektiğini. Pencere kenarları için yastık dikip, hiç soru sormadan evde <i>oturmayın</i> dediniz. Biraz sorumluluk alın. Eğer ilk buluşmanızda Şeytan size tecavüz ediyorsa, bu hamileliği sona erdirmekte tereddüt etmeyin. Ve evet, aptalca bir şey bu. Şeytan... Ve büyük, BÜYÜK bir aletinin olması. Rosemary’nin, fırtınalı bir havada geminin güvertesinde, kolları ve bacakları bağlanmış ve sonuna kadar açılmış bir halde görünmesi falan. Carl Jung bunlara ne derdi acaba? Fakat bizi olayın içine sokan şey bu. Bütün bunlar bir fanteziymiş, bu şey gerçek değilmiş, kürtaj gerçek bir mesele değilmiş gibi yapabiliriz. Rosemary’nin aldığı hazzı, kapıldığı dehşet ve öfkeyi hissedebiliriz.</p>

  <p>Şu anda, yani otuz yıl sonra, bunların ürpertici bir biçimde tekrar yankı bulacağını, kürtaj hakkına karşı yürütülen kampanyanın birçok eyalette cenine yasal doğma hakkı tanıyacağını öngörmüş müydünüz? Mahkemelerde kadınlara “gestasyon sahipleri” ya da “gestasyon sürdürücüler” deniyor ve yasal olarak, istemedikleri çocukları taşımaya ve doğurmaya zorlanıyorlar. Ceninler, ortalıkta boy gösteren kürtaj düşmanlarının sembolü haline geldi. Tıpkı Rosemary’nin komşularının, siyah kumaş kaplı bebek arabası içindeki bebeğin etrafında toplanmaları gibi.</p>

  <p>Bu işin tuhaf, tüyler ürpertici bir başka tarafı da, bedenimizin bunun gerçek olmadığını bilmemesi. Bu hikâyeye kendimizi o kadar kaptırıyoruz ki katartik bir tecrübe yaşıyoruz. Vekâleten, korkunç bir macera. Rosemary gibi biz de artık daha akıllıyız. Aynı hatayı tekrar yapmayacağız. Hayır. Artık zorba doktorlar yok. Adi kocalar yok. Sarhoş olup, Şeytan’dan hamile kalmak yok.</p>

  <p>Ve ne olur ne olmaz diye, kürtajı makul, yasal bir seçenek haline getirelim. Dava kapanmıştır.</p>

  <p>Bay Levin, önemli, tehditkâr bir hikâyeyi bir metafor aracılığıyla anlatma beceriniz belki de televizyonun “altın çağı”nda, <i>Lights Out</i> ve <i>The United States Steel Hour</i> gibi programlar için yazarlık yapmış olmanızdan kaynaklanıyordur. Bu dönemde, 1950 ve 60’larda televizyonda muhafazakâr seyircileri ve daha da muhafazakâr olan sponsorları kızdırmamak için her şeyi maskelemek ya da örtük hale getirmek gerekiyordu. Yazarların bir sandığın üstüne çıkıp, toplumsal meseleleri bağıra bağıra dile getirdiği <i>The Monkey Wrench Gang</i>, <i>Amerikan Sapığı</i> ve <i>Trainspotting</i> gibi “yıkıcı edebiyat” eserleri daha ortada yokken, kariyeriniz bu dönemde, maske, metafor ve örtmecenin her şey demek olduğu bir dönemde, olası en kamusal yazma biçimiyle başlamıştı.</p>

  <p>İyi bir tiyatro ve toplumsal yorumun, sabun ve sigara reklamlarıyla iç içe geçmesi gerekiyordu.</p>

  <p>Ama olsun, sonuçta işe yaradı. Ve hâlâ da işe yarıyor. Fabl, bir meseleyi belli bir zaman diliminden çıkarıp, yıllarca insanlar için önemli hale getiriyor. Metafor ise meselenin kendisi haline geliyor, meseleye bir espri zerk ediyor ve insanlara eskiden onları korkutan şeylere gülmek için yeni bir özgürlük bahşediyor. Bunun en iyi örneği <i>Stepford Kadınları</i>’nda görülüyor.</p>

  <p>1972’de yayımlanan bu kitap, profesyonel bir fotoğrafçı olarak kariyerine yeni yeni başlayan, evli bir kadını anlatıyor. Şehirden kırsala, Stepford kasabasına yeni taşınmıştır. Bu kasabada bütün kadınlar kocalarına ve ailelerine hizmet etmekten başka bir şey yapmıyor gibidir. Hepsi düzgün fizikli, iri göğüslü, tatlı, ideal kadınlardır. Temizlik ve yemek yaparlar. Ve... hepsi bu kadar. Kitabı okurken Joanna Eberhart ve iki arkadaşının teker teker kişisel isteklerinden vazgeçme ve kendilerini yemek ve temizliğe teslim etme süreçlerini takip ediyoruz.</p>

  <p>İşin tüyler ürpertici kısmı şu ki Stepford’daki erkekler karılarını öldürüyorlar. Hep birlikte hareket ederek, kadınların yerine kendilerinden istenen her şeyi yapan sevimli, verimli robotlar koyuyorlar.</p>

  <p>Daha da tüyler ürpertici olan kısım ise bunu, Amerikan kültürünün geri kalanının, erkeklerin kadın özgürleşmesine karşı başlattığı “saldırıyı” fark etmesinden en az on yıl önce yazmış olmanız. Susan Faludi’nin yazdığı, Pulitzer ödüllü <i>Backlash</i>’e kadar erkeklerin kadınları geleneksel rollerine sadık kalmalarını sağlamak için örgütlenip mücadele edebileceği fikrini kabul eden sizden başka biri olmamıştı.</p>

  <p>Ve evet, <i>Backlash</i> harika bir kitap ve argümanlarını, erkek moda tasarımcılarının kadınları nasıl giydirdiğini, kürtaj karşıtlarının kadınları doğmamış bir ceninin aracı olarak nasıl önemsizleştirdiklerini tarif ederek ortaya koyuyor ama verilen mesaj çok... keskin. Burada büyüleyici bir şey yok. Bayan Faludi bir soruna işaret ediyor ve delilleri üst üste yığıyor ama kitap bittiğinde bize bir çözüm, bir özgürlük, kişisel bir dönüşüm sunmuyor.</p>

  <p>Daha da kötüsü –tıpkı “yıkıcı edebiyat”ta yazarın sorunlardan uluorta yakındığında olduğu gibi– anestezi baş gösteriyor. Mesaj o kadar uluorta ve pervasızca veriliyor ki insanlar mesajı duymaz oluyor.</p>

  <p>Ama <i>Stepford Kadınları</i>’nda Bobbie ve Joanna’yla birlikte kahkahalar atıyoruz. Kitabın ilk yarısında çok gülüyoruz. Sonra Charmaine yok oluyor. Sonra zavallı Bobbie. Sonra ela Joanna. Korku çemberi tamamlanıyor. Çok geç olana kadar aptal rolü yapıp gerçeği inkâr ettiğimizde neler olduğunu görüyoruz. Artık temiz, güneşli mutfaklarda turta hamuru açan bütün o güzel dişi kuşları kusurlu, maniple edilmiş ve şekillendirilmiş yaratıklar olarak, Stepford kadınları olarak görüyoruz.</p>

  <p>O aptal, çılgınca robot metaforunuz o kadar... şahane ki! Çılgınca görünmesine rağmen, ev işlerinin zorlayıcı falan filan olduğuna dair o köhnemiş, dogmatik safsataları çürütüyor. Disney-dişi-robot-seks-kölesi-ev hanımı metaforunuz koca-sikli-Şeytan-tecavüzü metaforunuzdan bile daha iyi.</p>

  <p>Bize şu açık mesajı veriyorsunuz; ev işi = ölüm. Basit, akılda kalıcı, modern bir fabl. Kimsenin sizi bir Stepford kadınına dönüştürmesine izin vermeyin. Bir kadın, bir eş olmanın ötesine geçen bir kariyer edinin.</p>

  <p>Her kitabınızda, bizi Büyük bir meseleyle yüzleştiren ama ümitsizliğe kapılıp, inzivaya çekilmemize de yol açmayan bir metafor yaratıyorsunuz. İlk önce bizi mizah duygusuyla büyülüyor, sonra da olası en kötü senaryoyla dehşete düşürüyorsunuz. Bize, kapana kısılan, çok geç olana kadar tehlikenin farkına varmaya ve bununla uğraşmaya yanaşmayan birini gösteriyorsunuz.</p>

  <p>Bana katılmayabilirsiniz ama 1991’de yayımlanan <i>Sliver</i>’da bile başkarakter artık çok geç olana dek durumu kavrayamıyor.</p>

  <p><br /></p>

  <p>Dünyanın geri kalanı “reality showlara” ve solaryum salonları, soyunma odaları ve halka açık tuvaletlerdeki gizli kameralara ayak uydurmadan on yıl önce, yeni yayın ve video teknolojisi karşısında mahremiyet için verilecek savaşı öngörmüştünüz. <i>Sliver</i>’da Kay Norris, Manhattan’da “uzun ince” bir binanın yirminci katına taşınıyor. Binada yaşayan, kendisinden genç bir adama âşık oluyor ama adamın binanın sahibi olduğunu bilmiyor. Adam bütün daireleri, bir eğlence olarak kiracıları seyretmek için gizli kameralarla donatmıştır.</p>

  <p>Bu “korku dolu gökdelen”in karanlık sırrı ise şudur: İnsanlar telefonlarının dinlendiğini ve evlerinin gözetlendiğini öğrendiklerinde, genç bina sahibi onları öldürmektedir. Cinayetleri bile kaydedip, kasetleri saklamaktadır.</p>

  <p>Tıpkı Rosemary Woodhouse ve Joanna Eberhart gibi, Kay de dairesinin harika bir yeni başlangıç olduğunu düşünüyor. Etrafındaki diğer kiracıların teker teker ölmesine rağmen, olanları inkâr ediyor ve yaşadığı aşk ilişkisiyle zihnini dağıtmaya çalışıyor. Burada ilginç bir evrim söz konusu: Rosemary’nin bir kariyeri yoktu, Joanna birkaç fotoğraf çekmişti sadece, Kay Norris’in editörlük mesleği ise onun bütün vaktini alıyor. Hiç evlenmemiş. Ve farkına varamadığı gerçek onu mahvetmiyor. Ama bunun tek nedeni kedisinin imdadına koşması. Yani kendisi pek bir şey yapmıyor.</p>

  <p>Devletlerin, birinin bavulunda kamera taşıyıp, sonra kalabalığın ortasında durarak kadınların eteklerinin altını filme çekmelerini yasaklayan yasaları olmadığını fark etmelerinden on yıl önce, bizi uyarmaya çalıştınız. Olası bir şeydi bu. Teknoloji, yasaların çok ötesine geçmişti ve böyle bir şey yaşanacaktı. Sonra yine bizim dikkatimizi çekmek için bir fabl yarattınız ve bir metafor aracılığıyla, yanlış davranış timsali olan bir karakter aracılığıyla bizi korkuya karşı aşıladınız.</p>

  <p>İddialarını, bariz bir kusuru olan bir hikâye anlatıp, dinleyenlerin hatayı bulmasına izin vererek ortaya koyan Platon muydu? Kim olursa olsun, bu yöntem okurlara bir farkındalık anı, duygusal bir “a-ha!” anı veriyor. Eğitim uzmanları, bu kaos anı ve ardından gelen fark etmenin sağladığı duygusal rahatlama olmadan hiçbir şeyin akılda kalmayacağını söylüyorlar. Böylece siz bizi, Bay Ira Levin, karakterlerinizin yaptığı hataları hatırlamaya zorluyorsunuz.</p>

  <p>Ah be Bay Ira Levin, nasıl yapıyorsunuz bunu? Bize geleceği gösteriyorsunuz. Sonra da bu yeni korkutucu dünyayla baş etmemize yardımcı oluyorsunuz. Bizi hızla bir “en kötü durum” senaryosunun içine atıyor ve bu senaryoyu yaşamamızı sağlıyorsunuz.</p>

  <p>“Taşırma” denilen terapi türünde psikologlar hastayı, en feci korkularına dair abartılı bir senaryoyla yüzleşmeye, duygularını aşırı yüklemeye zorluyorlar. Örümceklerden korkan biri örümceklerle dolu bir odaya kilitlenebilir. Yılanlardan korkan biri yılanları eline almaya zorlanabilir. Buradaki fikir, temas ve aşinalığın hastanın irdeleyemeyecek kadar çok korktuğu şey karşısındaki korkusunu geçersizleştireceğidir. Gerçek deneyim, yılanın derisinin nasıl olduğu ve yılanların nasıl hareket ettiğine dair gerçekler hastanın beklentileriyle çatışarak korkuyu ortadan kaldırıyor.</p>

  <p>Olay bu mudur Bay Levin? Peşinde olduğunuz şey bu mu?</p>

  <p>Yoksa yaptığınız şey sadece teselli etmekten mi ibaret? Bize en kötüsünü gösteriyorsunuz ki kıyasladığımızda kendi hayatlarımız daha iyi görünsün. Doktorumuz ne kadar despot olursa olsun, en azından bir şeytan bebek doğurmuyoruz. Banliyöler ne kadar sıkıcı olursa olsun, en azından birileri bizi öldürüp yerimize robotları koymuyor.</p>

  <p>Meslektaşınız Stephen King bir keresinde korku romanlarının bize kendi ölümümüzün provasını yapma şansı verdiğini söylemişti. Korku yazarı, Galler efsanelerindeki “günah yiyici” gibidir; kültürdeki kusurları kendi bünyesinde toplar ve sonra da neşrederek, okurun ölüm korkusunu azaltır. Siz Bay Levin, bunun tam tersi gibisiniz. Komik, ürkütücü ve kapsamlı bir şekilde kusurlarımızı, fark etmekten çok korktuğumuz sorunları teyit ediyorsunuz.</p>

  <p>Ve yazarak bizim hayattan daha az korkmamızı sağlıyorsunuz.</p>

  <p>Bu çok ama ÇOK ürpertici Bay Levin. Ama kötü bir ürperticilik değil bu. Güzel bir ürperticilik. Harika bir ürperticilik.</p>
</body>
</html>
