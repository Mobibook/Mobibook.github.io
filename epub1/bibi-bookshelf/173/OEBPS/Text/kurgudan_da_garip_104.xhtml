<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Parçalamak</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Parçalamak</h2>

  <p>Tepelerden geliyorlar, kendilerini feda edenler, buraya, ölmeye geliyorlar.</p>

  <p>Bugün günlerden Cuma, Haziran’ın 13’ü. Bu gece dolunay var.</p>

  <p>Buraya aksesuarlara bürünmüş bir halde geliyorlar. Kendilerini pembeye boyamışlar, devasa domuz burunları takmışlar; gevşek pembe domuz kulakları mavi gökyüzüne doğru yükseliyor. Tepelerinde, boyalı kontrplaktan yapılma devasa sarı fiyonklarla geliyorlar. Parlak maviye boyanmış ve sırt yüzgeci bulunan dev köpekbalıkları gibi görünmelerini sağlayan kostümler giyinmiş bir halde geliyorlar. Ya da yeşile boyanmış, gümüş rengi bir uydu anteninin ve yanıp sönen flaş ışıklarının altında çekik gözleriyle duran küçük uzaylılar kalabalığı olarak geliyorlar.</p>

  <p>Siyaha boyanmış ve birer ambulans tepe lambası takmış halde geliyorlar. Ya da kahverengi çöl kamuflajına boyanmış ve üzerlerine deve üstündeki Araplara doğru kükreyen füzeler çizilmiş bir halde geliyorlar. Arkalarında özel efekt dumanlarından bir bulut bırakarak geliyorlar, borudan yapılma bombardıman silahlarını ateşliyor ve kara barut bombaları patlatıyorlar.</p>

  <p>Mesa, Cheney ve Sprague gibi kurak, buğday kasabalarından, <i>Beaver Patrol</i>, <i>Viking</i> ve <i>Mean Gang-Green</i> gibi isimlerle geliyorlar. Toplamda kendini feda edecek on sekiz araç var. Buraya ölmek için geliyorlar. Ölmek ve yeniden doğmak için. Yok edilmek, kurtulmak ve ertesi sene tekrar gelmek için.</p>

  <p>Bu gece amaç bir şeyleri kırmak ve sonra tamir etmek. Yaşam ve ölümün gücünü ele geçirmek.</p>

  <p>Lind Biçerdöver Parçalama Yarışı denilen şey için buradalar.</p>

  <p>Mekân, Lind, Washington. Washington eyaletinin doğu ucundaki kurak tepelere kurulmuş Lind kasabasının nüfusu 462. Kasaba, Burlington Northern demiryolu hattına paralel ilerleyen Union Grain tahıl ambarları etrafına kurulmuş. Numaralandırılmış sokaklar –Bir, İki, Üç– da demiryollarına paralel ilerliyor. Demiryollarıyla kesişen sokaklardan ilki, kasabaya batı ucundan girdiğinizde N Sokağı. Bunu E Sokağı takip ediyor. Sonra da I Sokağı geliyor. Toplamda bu sokaklar N-E-I-L-S-O-N kelimesini oluşturuyor: 1888’de kasabayı kuran James ve Dugal kardeşlerin soyadını.</p>

  <p>İkinci Sokak ile I Sokağı arasındaki ana kavşakta yan yana iki katlı dükkânlar var. Kasaba merkezindeki en büyük yapı, soluk pembe, art deco Phillips Binası; yıllardır kapalı olan Empire Sineması’na ev sahipliği yapmış burası. En güzel yapı ise Whitman Bankası Binası; tuğla binanın camlarına bankanın adı yaldızlı harflerle yazılmış. Bankanın hemen yanında Merkez Berber Salonu var.</p>

  <p>Arazide her yöne doğru 100 mil boyunca çalı ve küçük fidanlardan başka bir şey yok. Buğday yetiştirmek için sürülen yerler hariç, tepelerde de hortumlar oluşuyor. Tren rayları Lind, Odessa, Kahlotus, Ritzville ve Wilbur gibi çiftçi kasabalarının büyük tahıl ambarlarını birbirine bağlıyor. Lind’in kuzey ucunda Milwaukee Road tren köprüsünün yıkıntıları yükseliyor; Roma döneminden kalma bir sukemeri kadar dramatik görünüyor.</p>

  <p>Lind isminin nereden geldiğine dair hiçbir kayıt yok.</p>

  <p>Kasabanın güney ucunda rodeo alanları var; açık tribünler toprak arenanın üç tarafını çevreliyor ve çakıllarla kaplı park alanında, parçalama-yarışmasının emekliye ayrılmış eski yarışmacılarının eğri büğrü, paslı gövdelerinin etrafında uzun ayaklı Amerikan tavşanları otluyor.</p>

  <p>Konumuz biçerdöverler; eskiden buğday biçmekte kullanılan büyük, ağır makineler. Her biçerdöverin dört tekerleği var; ön tarafta göğüs hizasında iki devasa tekerlek ve arka tarafta diz hizasında daha küçük iki tekerlek. Öndeki tekerlekler biçerdöveri harekete geçirip çekiyor. Arka taraftakiler ise yön veriyor. İcap ederse –mesela biri arka tekerleklerinizi söküp alırsa– araca ön tekerleklerle yön verebiliyorsunuz. Ön tekerleklerin her birinde ayrı fren var. Sağa dönmek için sağ tekerlekteki frene basıyor ve sol tekerleğin dönmesine izin veriyorsunuz. Sola dönmek için de tam tersini yapıyorsunuz.</p>

  <p>Her biçerdöverin önünde “başlık” denilen geniş, alçak bir bıçak var. Buldozerlerin önündeki kepçeye benziyor ama daha geniş, daha alçak ve sacdan yapılmış. Buğdayı biçiyor, yarıyor. Buğday bu başlıkta kalburlanıyor, dövülüyor ve sonra bir kamyona fırlatılıyor. Sürücü yüksekte, yerden yaklaşık iki metre yüksekte, motorun yanında oturuyor. Boyut ve şekil bakımından, bir adam kutumsu, çelik bir fil sürüyor gibi görünüyor.</p>

  <p>Burada, başlığınız başka birinin tekerleklerini dürtmek için kullandığınız bir şeye dönüşüyor. Ya da başlığını <i>koparmak</i> için. Ya da kayışları yırtmak için. Geçtiğimiz yıllarda buradaki herifler bu yüzden başlık kepçelerini çimentoyla doldurmuş, savaş zırhlarıyla donatmış ya da diğer biçerdöverin kanca takmasını zorlaştırmak için kepçelerini kesip kısaltmışlar.</p>

  <p>Ama şu anda bu, kurallara aykırı. 1999’da Frank Bren kendi babasını ezip, bacağını kırdığından ve devasa ön tekerleklerden birini onun üzerinde bıraktığından beri birçok kural değişmiş. Mike Bren o zamandan beri topallayarak yürüyor.</p>

  <p>Frank bu yıl 16 numaralı biçerdöveri kullanıyor; parlak sarıya boyanmış, etrafında Amerikan bayrakları ve üzerinde kontrplaktan yapılma devasa bir fiyonk olan bir Gleaner CH 16. Araca <i>Amerikan Ruhu, Sarı Fiyonk</i> adı verilmiş. “Arenaya çıktığınızda yaşadığınız o adrenalin patlaması harika bir şey,” diyor Frank Bren. “Seks kadar güzel değil ama sekse yakın. O parçalanan metal sesi insanın hoşuna gidiyor.”</p>

  <p>Yılın geri kalanında Bren tahıl kamyonu şoförlüğü yapıyor. Kurak bölgede buğday üreticiliği, sulamanın olmaması ve paranın da az olması anlamına geliyor. 1980’lerde kasabanın önde gelenleri Lind’in yüzüncü kuruluş yılı için nakit para toplamayı denemiş. 11 numaranın –yeşile boyanmış ve <i>Kaplumbağa</i> adı verilmiş, 1965 model bir Massey Super 92 biçerdöver– sürücüsü Mark Schoesler’e göre, “Loomis Kamyon ve Traktör’ün sahibi Bill Loomis bu işin elebaşı,” imiş. “Herkese eski biçerdöverler verdi. Ucuza sattı. Biçerdöverleri pazarladı. Ne tür bir anlaşma gerekiyorsa gereksin, insanlara yardımcı oldu. Her şey o kadar inanılmaz bir şekilde yolunda gidiyordu ki kimse bırakamadı bu işi.”</p>

  <p>Şimdi, etkinliğin on beşinci yılında, yaklaşık 3000 kişi buraya gelecek ve Schoesler’in biçerdöverini, dört saat boyunca, ta ki sadece bir tane biçerdöver ayakta kalana dek diğer on yedi biçerdövere çarpmasını izlemek için kişi başı on dolar verecek.</p>

  <p>Kurallara gelince: Başlığınızın yerden en az 16 inç yüksekte olması gerekiyor. Sadece 5 galon benzin taşıyabilirsiniz ve benzin deponuz, her biçerdöverin orta yerinde bulunan, buğday için kullanılan büyük depoda korumaya alınmalıdır. Teçhizatınızı kuvvetlendirmek için en fazla 10 adet köşebent demiri kullanabilirsiniz. Operatör mevkiinde cam olmamalı. Daha yüksek çekiş gücü sağlamak için tekerleklerinizi kireçtaşı ya da çimentoyla dolduramazsınız. En az 18 yaşında olmalı, kask ve emniyet kemeri takmalısınız. Biçerdöveriniz en az 25 yaşında olmalı ve 50 dolar katılım ücreti ödemelisiniz.</p>

  <p>Hakemler her bir sürücüye yarışta kaldıkları sürece takılı kalması gereken kırmızı bir bayrak veriyor. “Bayrağınızı indirdiğinizde, yarıştan çekiliyorsunuz,” diyor 15 numaranın –bir McCormick 151– sürücüsü on sekiz yaşındaki Jared Davis. “Eğer biçerdöveriniz bozulduysa ve artık çalışmıyorsa, size belli bir zaman veriyorlar, bayrağınızı indiriyorsunuz ve yarıştan çekiliyorsunuz.” Davis’in on beş numarasının arkasında, elle çizilmiş, bir kuşu kovalayan fare resmi var. 15 numaranın adı <i>Mickey Mouse</i>.</p>

  <p>“Bunlar buraya eğlenmeye gelmiş sıradan insanlar,” diyor Davis. “İşinde gücünde sıradan insanlar. Tüm hayal kırıklıklarını bir tarafa bırakıyor ve bu pislikleri parçalıyorsunuz.”</p>

  <p>Bütün kurallara rağmen, içmek serbest. Bir Coors kutusunu kafasına diken Davis, “Yürüyebiliyorsanız, sürebilirsiniz de,” diyor.</p>

  <p><br /></p>

  <p>Rodeo arenasının arkasındaki yağ kaplı, pit ekibinin bulunduğu alanda duran Mike Hardung’un buraya üçüncü gelişi; kendisi <i>Adi Çete-Yeşil</i>’in –1973 model bir John Deere 7700– sürücüsü. “Karım bunu yaptığım için endişeleniyor ama ben bir sürü manyakça şey yapıyorum,” diyor. “Çim biçme makinesi yarışlarına katılmak gibi... Çim biçme makinesi kullanıyoruz. Bayağı önemli bir şey bu. Kuzeybatı Çim Biçme Makinesi Yarışları Derneği düzenliyor. Çim biçme makineleriyle saatte altmış kilometreye ulaşabiliyoruz.”</p>

  <p>Biçerdöver parçalamak, o kadar yüksekte oturup, bir çelik dağını parçalamak konusunda Hardung, “Kaotik bir şey bu,” diyor. “Nereye gittiğinizi bilmiyorsunuz. Biçerdöverin arka kısmı ve tekerlekler gibi zayıf noktalara dikkat etmeniz gerekiyor. Sonra kendinizi işin keyfine kaptırıyorsunuz ve hepsini haklıyorsunuz. Ben tam bir nişancıyım.”</p>

  <p>Motor ve ön mili birbirine bağlayan kasnak ve kayışlara işaret ederek, “Çekiş sisteminizi korumalısınız ki kimse içeri giremesin. Eğer kayışlardan biri yırtılırsa, işim biter.”</p>

  <p>Bazı biçerdöverler hidrostatik çekişe sahip, vites değiştirmek yok, diyor. Vitesi ne kadar iterseniz, alet o kadar hızlı gidiyor. Bazı biçerdöverler de düz vites. Bu biçerdöverlerin sürücüleri debriyaj ve vitese asıldıkça küfrediyor. Bazıları maçtan önce hiç içmeyerek küfrediyor. Herkesin başka bir stratejisi var.</p>

  <p>“Arenaya çıkıyorum,” diyor Hardung, “ve sahaya şöyle bir göz gezdirip kötü adamlara saldırıyorum. Daha ufak tefek olanları rahat bırakıyorum, onlar bana saldırmadığı sürece.”</p>

  <p>Hardung ve <i>Adi Çete-Yeşil</i>’in pit ekibi, eleme turları arasında hasarları gidermek için yanlarında yedek parçalar ve malzemeler getirmişler. Arka tamponlar. Miller. Lastikler. Tekerlekler. Kaynak makineleri. Vinçler. Bileme makineleri. Ve bira.</p>

  <p>“Orada lastiklerin patladığını görüyoruz,” diyor. “O kadar sert çarpıyoruz ki biçerdöverin önündeki başlıklar ya da arka tamponlar kopuyor. Birkaç yıl önce bir biçerdöver yan yatarak devrildi.”</p>

  <p>“Eğer çiftçilikte işler daha da kötüye giderse,” diyor Hardung. “<i>Yeni</i> biçerdöverlerimi buraya getireceğim.”</p>

  <p>En çok kimden çekindiğini sorduğumda, Hardung, tepesinde sırt yüzgeci yükselen, maviye boyanmış devasa biçerdövere işaret ediyor. Devasa beyaz dişleri var ve ağzından, yarısı yenmiş bir kukla sarkıyor. Ön kısmına büyük siyah harflerle “Josh” yazılmış.</p>

  <p>“<i>Jaws</i>’a dikkat edeceğim,” diyor Hardung. “Çok büyük, çünkü o bir bayır biçerdöveri ve ekstra çelik iç kaplaması var. Ve dökme demir tekerlekleri. Bayağı sert biri.”</p>

  <p>Josh Knodel çömez bir sürücü; henüz on sekiz yaşında. On dört yaşından beri Josh ve arkadaşı Matt Miller, <i>Jaws</i>’ı –bir John Deere 6602 biçerdöver– buraya getirip tamir ediyorlarmış ve babası kullanıyormuş. İlk ve ikinci yıllarında büyük ödülü evlerine götürmüşler. Geçen sene arenada tam da sadece üç biçerdöver kalmışken, ön lastikleri patlamış ve işleri bitmiş.</p>

  <p>“Lastikleri korumak için yapabileceğiniz çok fazla bir şey yok,” diyor Knodel. “Dikkat etmem gereken temel şey, köşeye sıkışmamak; çünkü bir biçerdöver beni arkadan sıkıştırırsa, başka biri gelip lastiklerime darbeler indirebilir. Bunun dışında kalıp hareket etmem gerekir, yoksa orada takılıp kalırım.”</p>

  <p>“İlk olarak herkesi çamura doğru sürüklemeye çalışacağım,” diyor. “Arka lastiklere saldıracak ve tekerlekleri vurup dışarı çıkarmaya çalışacağım. Böylece çamura gömülüyor ve hızlı ya da çevik olamıyorsunuz. Kontrolü kaybediyorsunuz. Bir lastiği tamamen kaybediyorsunuz ve arka tamponunuz çamura batıyor. Bazen jantlarınız kopuyor ve kıçınız çamurda sürükleniyor.”</p>

  <p>“Aslında heyecanlıyım,” diyor Knodel. “Bunu yapmayı hep istiyordum. Bugün o gün işte. Ama kalbim çok hızlı çarpıyor. Dün gece uyumakta güçlük çektim,” diyor. “Hiçbir maçı kaçırdığımı hatırlamıyorum. Bizim evde bu zamanlar derbi zamanıdır. Hayallerim gerçek oldu; hakikaten, bu gece arenaya çıkabileceğim. Eleme turlarını geçerseniz 300 dolar alıyorsunuz. İkinci olursanız 200, üçüncü olursanız 100 dolar. Ama derbiyi kazanırsanız, ödül 1000 dolar. Bu kesinlikle iyi bir ödül.”</p>

  <p>“Sigorta falan yok,” diye ekliyor Knodel. “Hiçbir şey imzalamıyoruz, ki bu çok şaşırtıcı. İnsan Lions Kulüp’ün bize bir şeyler imzalatıp, eğer biri yaralanırsa mesuliyet kabul etmeyeceklerini söyleyeceklerini falan sanıyor ama ben bir şey imzalamadım. Hepimiz eğlenmek için buradayız. Ve kendi adımıza risk aldığımızın farkındayız.”</p>

  <p><br /></p>

  <p>Büyük tribünler dolmaya başlıyor. Uzun bir araba ve kamyon kuyruğu çakıl taşlı park alanına yanaşıyor. Bir arazöz rodeo sahasını ıslatıyor.</p>

  <p>Derbinin başında, biçerdöverler sahaya giriyor ve iki uzun kuyruk oluşturacak şekilde park ediyorlar. Onlar beklerken, kalabalık ayağa kalkıyor. Üç yıldır Lind Rodeo Kraliçesi olan Bethany Thompson kırmızı, beyaz ve mavi renklerden oluşan payetli bir kıyafet giymiş, elinde bir Amerikan bayrağı, biçerdöverlerin etrafında atını dörtnala sürüyor. Thompson hızlandıkça, bayrak rüzgârda uçuşuyor, biçerdöver sürücüleri ayağa kalkıp bir ellerini kalplerinin üzerine koyuyor ve 3000 seyirci Bağlılık Yemini’ni okuyor. Buraya şehirden gelmiş insanları şapkalarını çıkarmadıkları için tokatlıyor, sırtlarına yumruk atıyor ya da onlara bağırıyorlar.</p>

  <p>Derbi dört eleme turundan oluşuyor: İlki daha önce burada yarışmış sürücüler, ikincisi çaylaklar, üçüncüsü yine deneyimli sürücüler için ve dördüncüsü de, kaybeden ama hâlâ çalışır durumda olan biçerdöverler için bir telafi raunduyla başlıyor. Yarışmalardan sonra, ilk üç eleme turunun kazananları arenaya giriyor ve hareket halinde olan herkes –kazananlar ve kaybedenler– ölümüne savaşıyor.</p>

  <p>Ant içildikten sonra, hakemlerden biri, sürücü Casey Neilson ve 9 numaralı biçerdöverin –tepesinde mavi-kırmızı yanıp dönen bir ambulans ışığı bulunan, 1972 model bir McCormick International 503– ekibi tarafından yazılmış bir methiyeyi okuyor. Neilson’ın uğuru, sürerken kafasında hep takılı duran bir Afro peruk. İnsanlar ona Afro Adam diyorlar. Biçerdöverine <i>Rambulance</i> adını vermiş.</p>

  <p>Hoparlörlerden şöyle bir anons yapılıyor: “Odessa Ticaret Şirketi, EMS’de görevli erkek ve kadınlara ve bütün gönüllü itfaiye birimlerine yoğun çalışmaları ve bağlılıklarından ötürü teşekkürü borç bilir. Eğer siz olmasaydınız bazılarımız burada olamazdık.”</p>

  <p>Altısı hariç bütün biçerdöverler arenayı terk ediyor ve ilk eleme turu başlıyor.</p>

  <p>Hakemlerden biri hoparlörlerden, “Tanrım, bize iyi ve güvenli bir gösteri bahşet,” diyor.</p>

  <p>Daha başlar başlamaz <i>Kaplumbağa</i>’nın sürücüsü Mark Schoesler arka lastiğini kaybediyor. <i>Adi Çete-Yeşil</i> ve <i>J&amp;M Fabrikasyon</i> kafa kafaya çarpışıyor. <i>BC Makine</i>, <i>Gümüş Kurşun</i> ve <i>Kunduz Devriyesi</i> birbirlerini daireler çizerek takip ediyor ve havaya çamur sıçratıyorlar. Motorlar kükrüyor ve egzoz soluyorsunuz. <i>Adi Çete-Yeşil</i>’in arka lastiği patlıyor. <i>J&amp;M Fabrikasyon</i>’un da arka lastiği patlıyor ve sürücüsü Justin Miller’ın başı belada gibi görünüyor: Aynı yerde takılıp kalmış; öne doğru eğiliyor ve biçerdöverinin motor bölümünde gözden yitiyor. <i>Gümüş Kurşun</i> zınk diye duruyor ve bir hakem tarafından diskalifiye ediliyor; sürücü Mike Longmeier kırmızı bayrağını indiriyor. <i>Kunduz Devriyesi</i>’nin arka tekerleklerinden biri, sonra arka mili tamamen kopuyor ama kendisini sadece ön tekerlekleriyle çamurda sürükleyerek hareket etmeye devam ediyor. <i>Kızıl Şimşek</i>, <i>Kunduz Devriyesi</i>’nin arka tamponunu parçalıyor. <i>Adi Çete-Yeşil</i>’in motor bölmesi patlayıp açılıyor ve içeriden dumanlar yükseliyor. <i>Kızıl Şimşek</i>’in motoru alev alıyor. <i>J&amp;M Fabrikasyon</i> tekrar hayata dönüyor ve Miller da tekrar sürücü koltuğunda beliriyor. <i>Kunduz Devriyesi</i> çamurda sürükleniyor. &lt;İ&gt;J&amp;M&lt;/İ&gt;, <i>Kaplumbağa</i>’nın arka tamponunu koparıyor. <i>Adi Çete-Yeşil</i>’in bira fıçısı düşüyor. <i>Kaplumbağa</i>’nın arka mili kopuyor. Ve Miller yine olduğu yerde çakılıp kalıyor. Hakem, <i>Kaplumbağa</i>’yı diskalifiye ediyor ve Schoesler kırmızı bayrağını indiriyor. <i>J&amp;M Fabrikasyon</i> diskalifiye oluyor, <i>Kunduz Devriyesi</i> diskalifiye oluyor ve kazanan: <i>Adi Çete-Yeşil</i>.</p>

  <p>Bakım onarım alanında ekip, <i>J&amp;M Fabrikasyon</i>’un etrafında dört dönüyor. Metali zımparalayıp, çekiçle şekillendiriyorlar. Kaynak makinesinden kıvılcımlar sıçrıyor. Patlak lastikler değiştiriliyor. Telafi raunduna yönelen <i>J&amp;M Fabrikasyon</i>’un sürücüsü Miller, “Kimin kazandığı umurumda değil! İstediğimiz sürece ve istediğimiz kadar sert darbeler indirelim yeter,” diyor:</p>

  <p>Miller, darbe indirmenin en iyi yolunu şöyle tarif ediyor: “Frenleri kullanıyorum. Bu biçerdöverlerde her iki yanda da frenler var. Frenlerden birini kilitlerseniz olduğunuz yerde dönebilir ve başlığın o ucunu hareket ettirebilirsiniz. Başlık, biçerdöverden beş-altı kat daha hızlı hareket eder ve birine tam köşeden darbe indirirseniz, aracına ciddi bir hasar verirsiniz.”</p>

  <p>Başlığınızı, diyor, döner yumruk gibi savuruyorsunuz.</p>

  <p>“Lastikleri patlatır. Tekerlekleri yerinden söker. Bu başlık saatte yirmi-yirmi beş mil hız yapabilir. Gerçek bir patlama yaratır. Biçerdöverin arka tamponunu yerden havaya kaldırır. Arka tampon yerden yarım metre havaya yükselir.”</p>

  <p>Eleme turları arasında bir forklift ve bir kamyon arenaya giriyor ve ölüleri temizliyor: Kırılmış köşebent demirlerini ve ezilmiş başlıkları. Rodeo Kraliçesi Thompson kalabalığa tişörtler fırlatıyor. Biralar ırmak olup akıyor.</p>

  <p>Bakım onarım alanında, <i>Tank</i>’ın sürücüsü Garry Bittick hariç hepsi henüz birer kolej çocuğu olan Davis ve Knodel gibi çaylaklar eleme turu için sıraya giriyorlar.</p>

  <p>Daha ilk dakikada, Jeff Yerbich ve <i>Yıkıcı Deere</i>’si iki arka lastiğinin patlaması sonucu son nefesini veriyor. <i>Küçük Yeşil Adamlar</i>, <i>Tank</i>’ı darbelerle sıkıştırıyor ve biçerdöveri öyle bir sarsıyor ki <i>Tank</i> neredeyse sırtüstü devriliyor. <i>Jaws</i> arka tekerleklerinden birini kaybediyor. <i>Mickey Mouse</i>’un başlığı eziliyor ve alüminyum folyo gibi büzüşüyor. <i>Tank</i> son nefesini veriyor ve kırmızı bayrağını indiriyor. <i>Jaws</i>, <i>Mickey Mouse</i>’u daireler çizerek takip ediyor. Knodel, başlığını <i>Mouse</i>’un ön lastiklerine doğru sürüp, lastikleri patlatıyor. <i>Jaws</i>, stop eden <i>Mouse</i>’a darbeler indirmeye devam ediyor, ta ki hakemler son nefesini vermiş olan biçerdöverin bayrağını indirmesini sağlayana dek. <i>Jaws</i> arka lastiklerinden birini kaybediyor ama kendisini sürüklüyor. <i>Viking</i> son nefesini veriyor. <i>Tank</i>’ın başlığı kopuyor. Vakit doluyor ve <i>Jaws</i> ile <i>Yeşil Küçük Adamlar</i> birinciliği paylaşıyor.</p>

  <p>Bakım onarım alanında, 5 numaralı <i>Tank</i>’ın beş tonluk ağırlığı altında neredeyse ezilen Bittick kendine gelmeye çalışıyor. Kırk yedi yaşındaki Bittick, çaylak derbisine biraz geç katılmış. Oğlu Cody askerden dönüp biçerdöverin başına geçecekmiş ama izni bitmiş. Kendisi gelemeyen Cody, çöl kamuflajına boyanmış ve üzerinde füzeler tarafından kovalanan deve sırtındaki Arapların karikatürleri bulunan, International Harvester marka biçerdöverin üzerinde asılı olan flamaları –82. Hava Kuvvetleri Bölüğü flaması, bir MIA flaması ve bir Amerikan Ordusu flaması– göndermiş.</p>

  <p>“Çok fazla darbe aldım. Herkes aynı anda, bodoslama daldı,” diyor Bittick. “Böyle olunca aracın arka kısmı havaya kalktı ve başlık yere doğru eğildi. Tepetaklak olabilirdik.” Ve ekliyor: “Kalbiniz güm güm atıyor. Eğer emniyet kemeri olmasa bu darbeler sizi anında dışarı fırlatır.”</p>

  <p>İlk kez yarışan Davis ve Knodel için bu eğlenceli bir karnaval sürüşü gibi. “<i>Harikaydı</i>! Acayip eğlenceliydi,” diyor, ekibi, <i>Mickey Mouse</i>’u telafi turuna hazırlarken elinde birasıyla bekleyen Davis. “Oraya çıkıp sırf eğlencesine insanları haşat edeceğim.”</p>

  <p>Knodel ve <i>Jaws</i> için birinciliği paylaşmak biraz fazla çalışma gerektirmiş. “Beklediğimden çok daha fazla uğraştım,” diyor Knodel. “Bu denli konsantre olmam gerektiğini düşünmemiştim. Çok ağır küfürler savurup duruyordum.”</p>

  <p>Bira ya da votka içmeyen az sayıda sürücüden biri olan Knodel toz ve tezahüratların ortasında orada, yukarıda bulunmanın nasıl bir şey olduğunu şöyle tarif ediyor: “Aslında, hiçbir şey duymuyorsunuz. Kalabalığı duyamıyordum. Duyabildiğim tek şey motorumun sesiydi. Aslında motorum kontrolden çıktı. İlerliyordum ve motorun stop ettiğini duyamadım. Damarlarımda dolaşan adrenalinle, halen birinin gelip beni haklayacağını düşünüyordum. Motorun tekrar çalıştığını anlamamın tek yolu, uzanıp pervane kanatlarını görmekti ve sonunda, tekrar döndüklerini gördüm. Hareket etmeye hazırdım.”</p>

  <p><br /></p>

  <p>Üçüncü eleme turunda biçerdöverler arka taraflarını birbirine yaslayıp, yüzleri merkezden dışarı bakacak şekilde start alıyorlar. Tecrübeli sürücüler arasındaki kapışmada <i>Rambulance</i>, <i>Bizim Çocuklar</i>’ın arka lastiğini biçiyor. <i>Domuz Ekspresi</i>, <i>BC Makine</i>’nin arka kısmını parçalıyor. <i>Bizim Çocuklar</i> da <i>Amerikan Ruhu</i>’nun arka tamponunu ezip arka dingilini parçalıyor. <i>Amerikan Ruhu</i> çamura fazla gömülüyor ve son nefesini verip bayrağını indiriyor. <i>Domuz Ekspresi</i> başlığını <i>Rambulance</i>’ın arka kısmının altına sokuyor. <i>BC Makine</i> stop ediyor; açık motor kapağından dumanlar yükseliyor. Bir dakika içinde Chet Bauermeister aracı tekrar çalıştırıyor. <i>Domuz Ekspresi</i>, <i>Bizim Çocuklar</i> ile <i>BC Makine</i> arasında eziliyor. <i>Bizim Çocuklar</i> iki arka lastiğini de kaybediyor ama jant üzerinde ilerlemeye devam ediyor. <i>BC Makine</i> tekrar duruyor. <i>Bizim Çocuklar</i>, <i>Domuz Ekspresi</i>’ne arkadan saldırıp pembe arka tamponunu çamura gömüyor. <i>Bizim Çocuklar</i> işe koyulup <i>BC Makine</i>’ye saldırıyor. <i>Domuz Ekspresi</i> son nefesini veriyor. <i>Rambulance</i> son nefesini veriyor. <i>Bizim Çocuklar</i>, <i>BC Makine</i>’yi daireler çizerek önünde sürüklüyor, ta ki Bauermeister bayrağını indirene dek. Kazanan: <i>Bizim Çocuklar</i>’ın sürücüsü Kyle Cordill.</p>

  <p>Bakım onarım alanında, kazanan ve kaybeden takımlar nihai eleme turu için biçerdöverlerini tamir ediyorlar. Kaynak çubukları, kesme torçları ve bileme makineleri kurumuş çimenlere kıvılcımlar yağdırıyor ve insanlar kendilerini kıvılcımlardan bira kutularıyla koruyorlar. Mangallarda sosis ve hamburger köfteleri pişiyor. Çocuklar ve köpekler, krikolar üzerinde havaya kaldırılıp sabitlenmiş biçerdöverlerin etrafında dolaşıyorlar.</p>

  <p>17 numara <i>Küçük Yeşil Adamlar</i>’ın yakınında bir grup kız bira içiyor ve sürücü Kevin Cochrane’i kesiyor.</p>

  <p>Yirmi yaşındaki Cochrane, “Evet, biçerdöver parçalama derbilerinin de böyle kız hayranları var,” diyor. “Lind’li hayranlar olduğunu sanmıyorum; başka kasabalardan geliyorlar. Sanırım, bu küçük devreyi takip ediyorlar. Sadece iki derbi var; yani bayağı küçük bir devre bu.”</p>

  <p>İçlerinden biri arkadaşlarının yanından ayrılıp bize doğru yaklaşırken Cochrane kızlara bakıyor. “Kız hayranlar neye benzer? Birincisi,” diyor, “biraz taşralıdırlar. Kovboy çizmeleri ve diğer boktan şeyler. Taşra işi şeyler giyerler. Ama şu kız farklı.” Cochrane başıyla, bize doğru gelen kızı işaret ediyor. Kızın adı Megan Wills. Neden hiç kadın sürücü olmadığını sorduğumda, “Çünkü bu boktan bir şey! Josh kıçına tekmeyi yedi!” diyor.</p>

  <p>“Eskiden kadın sürücüler de vardı,” diyor Cochrane.</p>

  <p>“Sadece bir tane! Uzun zaman önce!” diye bağırıyor, 14 numara <i>Kunduz Devriyesi</i>’nin bakım onarım ekibinde yer alan kardeşi Wills. “Hiç kadın sürücü yok, çünkü bu şey harbi boktan! Kıçımı o koltuğa koymam ben. Siktir et gitsin! O boku süreceğime sarhoş olup seksi çocuklara servis yapmayı tercih ederim. Olacak iş değil!”</p>

  <p>Cochrane birasını kafasına dikiyor ve, “Sanırım, içmeyince insan çok sinirli oluyor,” diyor. “Oraya girdiğinizde sinirleriniz bok gibi geriliyor. Azıcık rahatlamanız lazım.”</p>

  <p><br /></p>

  <p>Telafi raundundan önce hakemler bakım onarım alanını turlayıp, insanlara otuz dakikalık tamir süresinin çoktan dolduğunu söylüyorlar. Sadece <i>Mickey Mouse</i> ve <i>J&amp;M Fabrikasyon</i> arenada hazır bekliyor. Güneş ufukta kayboldu ve hava hızla kararıyor. Hakemler hoparlörlerden şu anonsu yapıyor: “Sahada dokuz biçerdövere ihtiyacımız var. Sadece ikisi burada. Diğer yedisi bekleniyor.”</p>

  <p><i>Amerikan Ruhu</i>’nun sürücüsü Frank Bren koşarak geliyor, tişörtü ve elleri motor yağı, ter ve kurumuş kandan kararmış. “Katılamayacağız,” diyor. “Hidrolik borusunu değiştiremiyoruz.”</p>

  <p>Hakemlerden biri, halen arenaya beklenen biçerdöverlerin adını okuyor. “Zaman sınırını zorluyorsunuz. Hakemlerin sabrını da zorluyorsunuz.”</p>

  <p><i>Rambulance</i> patlak bir arka tekeri sürükleyerek arenaya giriyor. <i>Kızıl Şimşek</i> de arzı endam ediyor. <i>Gümüş Kurşun</i> ağır aksak giriyor arenaya. Raunt başlar başlamaz <i>Kızıl Şimşek</i>, <i>Rambulance</i>’a şiddetle çarpıyor ve bu çarpışmanın sonucunda etrafa kıvılcımlar saçılıyor. <i>Gümüş Kurşun</i> başlığını <i>J&amp;M Fabrikasyon</i>’un ön lastiklerinin altına sokuyor. <i>Rambulance</i> arka dingilini kaybediyor. <i>Mickey Mouse</i> da ön tekerini kaybediyor. <i>J&amp;M Fabrikasyon</i>, <i>Kızıl Şimşek</i>’e önden bir darbe indiriyor. Sonra <i>Rambulance</i> ile &lt;İ&gt;J&amp;M&lt;/İ&gt; başlıklarını kafa kafaya çarpıştırıyor. Bu öylesine kuvvetli bir çarpışma ki her iki biçerdöverin de arka kısmı bir metre havaya sıçrıyor. <i>Mickey Mouse</i>, <i>Kızıl Şimşek</i>’e iki arka tekerini de koparacak kadar sert bir şekilde tosluyor, sonra da ön lastiğini patlatıyor. Bu darbe <i>Mickey Mouse</i>’un başlığını kopartıyor ve David bayrağını indiriyor. Sürücü koltuğuna serilmiş oturuyor David, kollarını iki yana bırakmış ve yüzünü karanlık gökyüzüne kaldırmış. <i>Rambulance</i> cıvata dişleri ve metal parçalarıyla dolu alanda zar zor sürükleniyor. <i>Gümüş Kurşun</i> ve <i>J&amp;M Fabrikasyon</i>, <i>Kızıl Şimşek</i>’e o kadar sert bir darbe indiriyor ki bu darbe <i>Gümüş Kurşun</i>’u öldürüyor. Sonra da &lt;İ&gt;J&amp;M&lt;/İ&gt; bayrağını indiriyor.</p>

  <p>Biz çekicilerin ortalığı temizlemesini ve kazananların son karşılaşma için arenaya girmelerini beklerken Thompson tribünlere biraz daha tişört fırlatıyor. Devasa, turuncu bir ay beliriyor ve sanki ufukta dengesini bulmuş gibi duruyor.</p>

  <p>İlk üç eleme turunun galipleri ve hayatta kalan diğer biçerdöverler arenaya giriyor. Hava tamamen karardı. Sürücülerin kırmızı bayrakları duman ve tozun içinde kapkara bir siluet artık. <i>BC Makine</i>’nin radyatörü bozuluyor ve küçük, Massey 510 biçerdöver beyaz bir buhar bulutu içinde kayboluyor. Sekiz biçerdöverin motoru da aynı anda kükrüyor ve son karşılaşma başlıyor.</p>

  <p><i>Küçük Yeşil Adamlar</i> hemencecik arka tamponunu kaybediyor ve bir kenarda son nefesini veriyor. <i>Jaws</i>, <i>Kunduz Devriyesi</i>’nin arka tamponuna ağır bir darbe indiriyor ve onu hemen oracıkta öldürüyor. <i>BC Makine</i> arenada cirit atıyor ve ortalığı radyatöründen yükselen buhara boğuyor. Hızla oradan geçmekte olan bir Burlington Northern yük treni düdüğüyle parçalama derbisinin gürültülerini bastırdığı sırada, <i>Jaws</i> sıkışıyor; başlığı <i>Kunduz Devriyesi</i>’nin ölü arka tamponunun altına takılıyor. <i>Domuz Ekspresi</i>, <i>Adi Çete-Yeşil</i>’in kıç kısmını eziyor. <i>Kaplumbağa</i> bir köşede, arka tekerleklerini arenanın korkuluklarına dayamış saklanıyor. Hiçbir biçerdöver onu kalabalık seyirci grubuna doğru ittirip sıkıştırmadan hamle yapamaz. <i>Domuz Ekspresi</i> son nefesini verip, stop ediyor. <i>Kaplumbağa</i> artık arka dingili olmayan <i>Rambulance</i>’ın üzerine doğru gidiyor. <i>Yeşil Küçük Adamlar</i> bir köşede son nefesini vermiş, öylece duruyor, Cochrane’in gümüş rengi uydu anteni hâlâ dönüyor.</p>

  <p>Bir köşede saklanan II numara <i>Kaplumbağa</i>’yı seyirciler pek sevmiyor. “Bazıları benim hep sipere yattığımı söylüyor,” diyor <i>Kaplumbağa</i>’nın sürücüsü Schoesler. “Temastan fazlasıyla kaçınıyormuşum. Ama ben bunu Muhammed Ali’nin o eski ‘halata seril’ taktiğine benzetiyorum. Ringin halatları üzerine seril ve acı vermeyen yerlere vurmalarına izin ver. Eğer bir açık yakarlarsan yumruğu indir ve sonra geri çekil. Bu yöntem yıllarca gayet iyi işe yaradı.”</p>

  <p>Washington Temsilciler Meclisi’nde Dokuzuncu Yasama Bölgesi’ni temsil eden Schoesler için bu derbi bir seçim kampanyası fırsatı. Eyalet Senatosu’na aday olmayı planlıyor.</p>

  <p>“Seçilmiş bir devlet görevlisi olunca fazladan darbeler alıyorsunuz,” diyor. “Umarım hepsi eğlence içindir. Daha önce derbi kazanmış biri de hedef tahtası haline geliyor. Geçmişte derbi kazandığım için zaten beni hedef alıyorlar. Seçilmiş resmi bir devlet görevlisi olmak da beni çifte-hedef haline getiriyor.”</p>

  <p>Şu anda arenada <i>BC Makine</i> halen havayı buhara boğuyor ve motorundan kıvılcımlar yükseliyor. <i>Kaplumbağa</i> seyirci kalabalığını arkasına almış, saklanmaya devam ediyor.</p>

  <p><i>Rambulance</i> bayrağını indiriyor. <i>Adi Çete-Yeşil</i>, <i>Kaplumbağa</i>’ya saldırıp, onu kalabalığa doğru ittiriyor. <i>J&amp;M Fabrikasyon</i> da <i>Kaplumbağa</i>’ya saldırıyor. Son nefesini vermiş biçerdöverler siyah yıkıntılar halinde öylece duruyorlar; buhardan ve dumandan geçilmeyen karanlık arenada birer engeller sadece. <i>Kaplumbağa</i> kaçmaya çalışıyor ama nihayetinde <i>Bizim Çocuklar</i>, <i>Adi Çete-Yeşil</i> ve <i>J&amp;M Fabrikasyon</i> arasında sıkışıp kalıyor. <i>BC Makine</i> son nefesini veriyor ve öte yandan radyatöründen hâlâ buharlar yükseliyor. <i>Kaplumbağa</i> kaçmayı başarıp üç rakibinin birbirine girmesine neden oluyor. <i>J&amp;M Fabrikasyon</i>’un başlığı halen fabrikadan yeni çıkmış gibi sağlam ama kıç kısmında dümen kalmamış. Sıcak, kekremsi fren yağı kokusunu alabiliyorsunuz. <i>J&amp;M Fabrikasyon</i> stop ediyor ve Miller öne eğilip motoru tekrar çalıştırmayı deniyor. <i>Adi Çete-Yeşil</i>’in başlığı kopup düşüyor ve Hardung devre dışı kalıyor. <i>Kaplumbağa</i> hâlâ köşede saklanıyor. <i>Bizim Çocuklar</i> zar zor yön değiştiriyor.</p>

  <p>Vakit dolunca hakemler karşılaşmayı bitiriyor. Birincilik ve ikincilik için verilen para ödülü <i>Adi Çete-Yeşil</i> ile <i>Kaplumbağa</i> arasında bölüştürülüyor. <i>Bizim Çocuklar</i> da üçüncülüğü alıyor.</p>

  <p>Saat 22.00’da her şey bitiyor; ağır içki âlemi hariç. Park alanına doğru ilerleyenlerin kovboy çizmeleri yerden toz kaldırmaya başladı bile. Country müziği ile hip-hop birbirine karışıyor ve hava, otobana çıkmak için bekleyen araçların stop ve fren lambalarının ışığıyla pembeleşiyor.</p>

  <p>Terry Harding ve <i>Kızıl Şimşek</i> ekibi, “Gece yarısı gelip bizi yoklayın, kafayı iyice bulmuş oluruz,” diyorlar.</p>

  <p>Kevin Cochrane geri dönüp Washington Eyalet Üniversitesi’nde ziraat eğitimi almaya devam edecek.</p>

  <p>Frank Bren geri dönüp tahıl kamyonunu sürmeye devam edecek.</p>

  <p>Mark Schoesler de hiç şüphesiz eyalet yönetiminde bir dönem daha görev alacak. Biçerdöverler –<i>Kızıl Şimşek</i>, <i>Kunduz Devriyesi</i>, <i>Portakal Ezmesi</i>– ise önümüzdeki yıl onları defalarca tamir edip, parçalama, tamir edip, parçalama zamanı gelene kadar burada park halinde bekleyecek ve paslanacaklar.</p>

  <p>Adams County’nin sakinlerinin, artık şehirlerde çalışan çiftçilerin bir araya gelme yöntemi bu. Aileler dağılıyor. Lise arkadaşları birbirinden gitgide uzaklaşıyor. Bu onların kural ve görev haritası. Beraber çalışmak ve oynamak, acı çekmek ve kutlamalar yapmak ve yeniden birleşmek adına başvurdukları bir yol.</p>

  <p>Önümüzdeki seneye kadar her şey bitti. Yarın yapılacak geçit töreni hariç. Rodeo ve mangal. Hikâyeler ve yaralar.</p>

  <p>“Yarın hepsi dimdik yürüyecek,” diyor derbinin organizatörü Carol Kelly. “Omuzları ve kolları incinmiş olacak. Ve boyunları da tutulmuş. Kafalarını sağa sola pek çeviremeyecekler.”</p>

  <p>“Elbette canları yanıyor,” diyor. “Eğer size aksini söylüyorlarsa, bu onların ne denli sıkı adamlar olduğunu düşünesiniz diyedir.”</p>
</body>
</html>
