<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kendi Falına Bakmak</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Kendi Falına Bakmak</h2>

  <p>Marilyn Manson’ın çatı katındayız; vakit neredeyse gece yarısı.</p>

  <p>Buraya, kemikleri yaşlılıktan kararmış, insan kafatasının yerine bir koç kafatası konmuş iki metre boyunda bir adamın çömelip oturduğu sarmal bir merdivenden çıkılarak varılıyor. İngiltere’deki eski bir Satanist kilisesinin altar panosuydu bu, diyor Manson. İskeletin yanında, bir adamın konserden sonra kendi gövdesinden çıkarıp Manson’a verdiği takma bir bacak var. Onun yanında da <i>Joe Dirt</i> filminden kalma aslan yelesi peruk.</p>

  <p>On yıllık bir çalışmanın sonucu bu. Yeni bir başlangıç. Müzik piyasasındaki en nefret edilen, en korkulan sanatçı olmak için on yıl boyunca uğraşan adamın alfa ve omegası. Bu onun için bir baş etme yöntemiydi. Bir savunma mekanizması. Ya da sadece sıkıntıdan yaptığı bir şeydi.</p>

  <p>Duvarlar kırmızı. Manson siyah halının üzerinde Tarot kartlarını karıştırarak otururken, “İnsanın kendi falına bakması zor,” diyor.</p>

  <p>Evde bir yerlerde, yedi yaşındaki bir Çinli çocuğun, parçalara ayrılmış ve plastik torbalara konmuş iskeleti var, diyor Manson.</p>

  <p>“Ondan bir şamdan yapabilirim herhalde,” diyor.</p>

  <p>Bir yerlerde de, beyin hasarı korkusuna rağmen içtiği absent dolu bir şişe.</p>

  <p>Bu çatı katında da resimleri ve yeni kitabının, yeni romanının taslağı bulunuyor. Yeni bir Tarot destesi için çizdiği desenleri getiriyor. Neredeyse her kartta onun resmi var. İmparator olarak Manson, elinde bir tüfek, protez bacaklarıyla tekerlekli sandalyede oturuyor ve arkasında, baş aşağı duran bir Amerikan bayrağı. Kafası kopmuş soytarı olarak Manson, bir uçurumdan atlıyor; arka planda ise grenli görüntüsüyle pembe döpiyesi içinde Jackie O ve bir JFK seçim kampanyası posteri yer alıyor.</p>

  <p>“Tarot’u yeniden yorumladım,” diyor. “Kılıçların yerine silahları koydum. Ve yargıcın adalet terazisinin bir kefesine İncil’i, diğer kefesine Beyni.”</p>

  <p>“Her bir kartın üzerinde bu denli farklı semboller olduğu için, bunun gerçekten büyülü, ritüelimsi bir yönü var,” diyor. “Kartları kardığınızda, enerjinizi kartlara geçirmelisiniz. Aşırı duygusal bir şey gibi geliyor kulağa. Bu benim her zaman yaptığım bir şey değil. Kehanetlere bel bağlama uğraşından çok buradaki sembolizmi seviyorum.”</p>

  <p>“ ‘Bundan sonra ne olacak?’ diye sormak makul bir soru olur sanırım,” diyor, kartları açıp, falına bakmaya başlamak üzereyken. “Daha net bir şekilde soracak olursam: ‘Bundan sonraki adımım ne olacak?’ ”</p>

  <p><br /></p>

  <p>Manson ilk kartını açıyor: Rahip.</p>

  <p>“Açtığınız ilk kart,” diyor Manson, baş aşağı duran karta bakarak, “bilgelik ve öngörüyü temsil eder ve kart baş aşağı durduğu için bu tam zıddını da ifade ediyor olabilir elbet; yani böyle bir şeyin yokluğunu. Bir şey konusunda saftirik olabilirim. Bu kart, tam şu anda, benim yol açtığım doğrudan etkiyi ifade ediyor.”</p>

  <p><br /></p>

  <p>Bu fal oturumu, Rose McGowen, Hollywood Hills’de birlikte kaldıkları bu evden ayrıldıktan sonra gerçekleşti. Manson ve McGowen, Boston teriyerleri Bug ve Fester’la oynadıktan sonra, McGowen ona köpekleri için sipariş etmek istediği Cadılar Bayramı kostümlerinin yer aldığı kataloğu gösterdi. Yüzlerce insanın Boston teriyerleriyle Los Angeles parkı civarında yürüdüğü, “Boston Çay Partisi”nden bahsetti. Manson’ın anne babası için iki teriyer almak üzere Ortabatı’daki karla kaplı bir çiftliğe gitmek üzere 1975 model, toz mavi bir Cadillac limuzin –ki kiralık sadece tek bir tane var– kiraladıklarından bahsettiler.</p>

  <p>McGowen’ın arabası ve şoförü dışarıda bekliyor. Alan Alda’yla bir film çektiği Kanada’ya yapılacak gece uçuşunu yakalaması gerekiyor. Mutfakta bir ekranda farklı güvenlik kameralarından görüntüler oynatılıyor ve McGowen, Alan Alda’nın aslında ne kadar farklı göründüğünden, ne kadar koca burunlu olduğundan bahsediyor. Manson da ona, yaşlandıkça erkeklerin burun, kulak ve testislerinin büyümeye devam ettiğinden söz ediyor. Hemşire olan annesi, Manson’a, testisleri bacaklarının orta yerine kadar sarkan yaşlı heriflerden bahsedermiş.</p>

  <p>Manson ve McGowen öpüşüp vedalaşıyor.</p>

  <p>“Çok teşekkürler,” diyor McGowen. “Artık Alan Alda’yla çalışırken, testislerinin ne kadar büyük olduğunu merak edeceğim.”</p>

  <p><br /></p>

  <p>Çatı katında Manson ikinci kartını açıyor: Adalet.</p>

  <p>“Bu benim muhakeme yeteneğimi ifade ediyor olabilir,” diyor, “dostluk ya da iş ilişkilerinde sezgilerimin ne denli güçlü olduğunu. Bu şu anda nerede olduğumu ifade ediyor. Ya dostlarımla olan ilişkilerimde ya da özellikle plak şirketimle aramdaki iş ilişkilerim konusunda biraz tecrübesiz ya da kararsız hissediyorum kendimi. Dolayısıyla bu gayet anlamlı bir şey.”</p>

  <p><br /></p>

  <p>Bir gün öncesinde, Manson, plak şirketinin Santa Monica Bulvarı’ndaki ofisinde deri bir koltukta oturuyor, üzerinde de deri bir pantolon var. Ne zaman hareket etse, birbirine değen deri yüzeyler, onun sesine şaşırtıcı bir şekilde benzeyen pes bir hırıltılı ses çıkarıyor.</p>

  <p>“Çocukken yüzmeye çalışırdım ama burnuma kaçan suyla asla baş edemezdim. Su korkusu var bende. Okyanusu sevmiyorum. Okyanusta aşırı sonsuz bir şey var ve ben bunu tehlikeli buluyorum.”</p>

  <p>Duvarlar koyu mavi ve ışıklar yanmıyor. Manson klimanın kükrediği koyu mavi odasında güneş gözlüğü takmış, oturuyor ve kola içiyor.</p>

  <p>“Sanırım, hiç uyumlu olmadığım yerlerde yaşamak gibi bir eğilimim var. Bu şey Florida’da başladı ve beni belki de bu uyumsuz yaptı. Beni çevremdekilerin zıddı olan her şeyi sevmeye ve cazip bulmaya iten şey buydu, çünkü plaj kültüründen hoşlanmıyordum.”</p>

  <p>“Etrafa bakmayı severdim eskiden,” diyor. “Florida’ya ilk taşındığımda, kimseyi tanımıyorken öylece oturur, insanları izlerdim. Konuşmalarını dinler ve gözlem yapardım. Eğer insanların gözlemleyip, dinleyeceği bir şey yaratma niyetindeyseniz, ilk önce onları dinlemelisiniz. Bu işin anahtarı bu.”</p>

  <p><br /></p>

  <p>Evde, beş katlı evinin çatı katında, kırmızı şarap içen Manson üçüncü kartını açıyor: Soytarı.</p>

  <p>“Üçüncü kart benim amaçlarımı temsil ediyor,” diyor, derinin deriye sürtünmesini andıran o sesiyle. “Soytarı, bir uçurumdan atlamak üzere. İyi bir kart bu. Bir yolculuğa çıkmayı, büyük bir adım atmayı temsil ediyor. Bu, yakında çıkacak albümü ya da çıkacağım yeni bir turneyi ifade ediyor olabilir.”</p>

  <p>“Kalabalık odalardan korkarım,” diyor. “Etrafımda çok fazla insan olması hoşuma gitmiyor; ama sahnede, binlerce insanın önünde kendimi çok rahat hissediyorum. Sanırım, bu korkuyla böyle baş ediyorum.”</p>

  <p>Sesi o kadar pes ve yumuşak ki, klimanın uğultusunda kayboluyor.</p>

  <p>“Çok garip ama ben son derece utangaç biriyim,” diyor, “teşhirci olmanın, insanların gözü önünde olmanın ironisi de bu. Gerçekten çok utangacım.”</p>

  <p>“Tek başıma şarkı söylemeyi de seviyorum,” diyor. “Ben şarkı söylerken mümkün olduğunca az insan işe dâhil oluyor. Kayıt yaparken, bazen diğerlerinin <i>kayıt</i> tuşuna basıp dışarı çıkmalarını istiyorum.”</p>

  <p>Turneye çıkma konusunda ise şöyle diyor: “Ölüm tehdidi, hayatı çok daha yaşamaya değer kılıyor. Sıkıntıdan nihai kurtuluş bu. Her şeyin tam ortasında olmak. ‘Söylemek istediklerimi yaymak için her şeyi o kadar uç noktaya taşımalıyım ki en dipten başlayıp, kendimi en çok tiksinilen insan haline getirmeliyim,’ diye düşündüm. ‘Karşı olduğunuz her şeyi temsil edeceğim ve söyleyeceğiniz hiçbir şey beni incitemeyecek, bana kendimi daha kötü hissettiremeyecek. Daha da dibe vuramam ki ben!..’ Bence bu, yani beni incitecek bir şey yapamayacakları hissi, son derece faydalı bir şeydi. Yapabilecekleri tek şey beni öldürmek olabilir. Çünkü ben her şeyin dibini temsil ediyorum. Olabildiğince kötüyüm, bu yüzden bana kendimi kötü gösteren bir şey yaptığımı söyleyemezsiniz; zira size tam şu anda bütün kötülüklerin bende toplandığını söylüyorum. İnsanların beni nasıl yere sermeye çalışacaklarını dert etmemek çok özgürleştirici bir şeydi.</p>

  <p>“Eğer müziğimi sevmiyorsanız, umurumda değil. Hakikaten benim için sorun değil. Eğer görüntümü, söylediklerimi sevmiyorsanız, bu tam da istediğim şeyin bir parçası. Bana istediğim şeyi vermiş oluyorsunuz.”</p>

  <p><br /></p>

  <p>Manson dördüncü kartını açıyor: Ölüm.</p>

  <p>“Dördüncü kart uzak geçmişinizdir,” diyor. “Ölüm kartı en çok geçiş sürecini temsil eder ve sizi buraya, şu anda olduğunuz şeye taşıyan şeyin bir parçasıdır. Son on yılda büyük bir dönüşüm sürecinden geçtiğim göz önüne alınırsa, bu gayet anlamlı bir şey.”</p>

  <p><br /></p>

  <p>Plak şirketindeki koyu mavi odasında otururken, “Sanırım, annem bazı açılardan şu Munchausen sendromundan mustarip; insanların yanımızda daha uzun süre kalmak için sizi hasta olduğunuza ikna etmeye çalıştıkları şu sendromdan. Çünkü gençken annem aslında alerjim olmayan farklı şeylere alerjim olduğunu söyler dururdu. Yumurtaya, çamaşır yumuşatıcısına ve daha birçok garip şeye alerjim varmış güya. Bunda tıp da önemli bir rol oynuyor; zira annem hemşireydi.”</p>

  <p>Siyah deri pantolonunun paçaları çan gibi genişleyerek, kalın tabanlı ayakkabılarının üzerini örtüyor.</p>

  <p>“Bir keresinde idrar yolum tıkanmıştı; sikime bir matkap ucu sokup, açmak zorunda kaldılar. Bir çocuğun başına gelebilecek en kötü şeydi bu. Ergenlik dönemini atlattıktan sonra, geriye dönüp bu dönemi tekrar atlatmam gerektiğini söylüyorlar. ‘Hayatta olmaz. İdrar yolumun şu anda ne durumda olduğunu umursamıyorum. Geri dönmeyeceğim.’ ”</p>

  <p>Annesi sünnet derisini hâlâ bir ilaç şişesinin içinde saklıyormuş.</p>

  <p>“Ergenlik döneminde babamla anlaşamazdık. Ortaklıkta hiç görünmezdi. Onun hakkında konuşmamamın asıl sebebi buydu; onu hiç görmüyordum. Durmadan çalışırdı. Yaptığım şeyi iş olarak görmüyorum ama onun işkolik kararlılığı bana da geçmiş. Yirmili yaşlarıma gelene kadar babamın bana Vietnam’da bulunduğundan bahsettiğini hatırlamıyorum. Sonra bana öldürdüğü insanları ve Agent Orange’la yaptıkları şeyleri anlatmaya başladı.”</p>

  <p>“Babamın da benim de bir kalp rahatsızlığımız var,” diyor, “kalp hırıltısı. Çocukken gerçekten hastaydım. Dört beş kez zatürre geçirdim ve hep hastanedeydim; kolayca dövülebilecek zayıf, cılız bir çocuk oldum hep.”</p>

  <p>Diğer ofislerde telefonlar çalıyor. Dışarıda dört şeritten trafik akıyor.</p>

  <p>“Kitabı [otobiyografisini] yazarken,” diyor Manson, “dedeme ne kadar benzediğimi fark edemedim. Kitabın sonuna gelene kadar kafama dank etmedi bu. Çocukken onu bir canavar gibi görürdüm; çünkü kadın kıyafetleri giyer, dildo falan kullanırdı. Hikâyemin sonuna geldiğimde gördüm ki ben dedemden çok daha feci bir haldeyim.”</p>

  <p>“Bunu daha önce hiç kimseye anlattığımı sanmıyorum,” diyor Manson. “Geçen yıl, babamla dedemin hiç anlaşamadıklarını öğrendim. Babam Vietnam Savaşı’ndan döndüğünde, bir bakıma sokağa atılmış ve ona kendi kirasını ödemesi söylenmiş. Bu olayda, hiçbir zaman sevemediğim karanlık bir yön var. Ve geçen sene babam bana, dedemin onun gerçek babası olmadığını öğrendiğini söyledi ki bu benim duyduğum en acayip şeydi; zira ona yapılan kötü muameleyi ve aralarındaki tuhaf ilişkiyi açıklayan bir şeydi. Dedemin gerçek dedem olmadığını düşünmek gerçekten tuhaf.”</p>

  <p>“Bu kadar çok ölüm imgesi kullanmamın sebebi,” diyor, “çocukken ölümden korkuyor olmam, uzun süre ölüm korkusuyla yaşamış olmam olabilir, çünkü her zaman hastaydım ve hasta akrabalarım vardı. Şeytandan da korkardım. Dünyanın sonunun gelecek olmasından da. İncil’de bile yer almadığını keşfettiğim bir Hristiyan miti olan Vecd’den de. Sonuçta bizzat bu şeylere dönüştüm. Korktuğum şeye dönüştüm. Bu benim korkuyla baş etme yöntemimdi.”</p>

  <p><br /></p>

  <p>Çatı katında beşinci kartını açıyor: Asılmış Adam.</p>

  <p>“Beşinci kart daha ziyade yakın geçmişinizle alakalıdır,” diyor. “Ayrıca bir değişimi ifade eder. Bu durumda, benim, son zamanlarda fazlasıyla odaklanmış ve bazı açılardan da arkadaşlarımı ve ilişkilerimi ihmal etmiş olabileceğimi ifade ediyor olabilir.”</p>

  <p>“Ben 1969’da doğdum,” diyor, “ve bu yıl çok fazla şey için, özellikle de <i>Holy Wood</i> isimli albüm için bir odak noktası oldu. Çünkü 1969 birçok şeyin sonuydu. Tüm kültürel unsurlar büyük bir değişime uğradı ve bence benim o yıl doğmuş olmam da gerçekten önemli. Altmışların sonu. Huxley ve Kennedy’nin aynı gün ölmüş olması. Bence bu, olacak olan şeyler için bir yarık ya da geçit açtı. Her yerde paralellikler görmeye başladım. Altamonte, Woodstock 1999 gibiydi. Stones üyeleri ‘Let It Bleed’i yazarken şimdi yaşadığım evde yaşıyorlardı. Stones’un çektiği, <i>Cocksucker Blues</i> diye bir film buldum; filmde Stones üyeleri yatak odamda ‘Gimme Shelter’ı yazarken görünüyorlar. Ve ‘Gimme Shelter’ da bütün bir Altamonte trajedisinin özeti gibiydi. Manson cinayetleri de benim çocukluğumdan beri hep takıntılı olduğum bir şeydi. Bence bu olay medyada Columbine kadar ses getirmişti.”</p>

  <p>“Canımı sıkan şey,” diyor, “hep aynı şeylerin yaşanması. Nixon yargılanırken suçlunun Manson olduğunu söylemişti, çünkü Nixon bu kültürde ters giden her şeyden ötürü suçlanıyordu. Sonra aynı şeyi Clinton da yaptı. ‘Bu çocuklar neden bu kadar vahşi davranıyor? Sebebi Marilyn Manson olmalı. Şu film olmalı. Bu oyun olmalı.’ Sonra öteki yanağını çeviriyor ve bir avuç insanı öldürmek için denizaşırı yerlere bombalar gönderiyor. Sonra bu çocukların neden bombalarla oynayıp, birbirlerini öldürdüğünü merak ediyor...”</p>

  <p>Manson yaptığı birkaç suluboya resmi getiriyor: McGowen’ın, Rorshsach testini andıran parlak ve karanlık tonlu portreleri. Bu resimleri suluboyadan çok, fırçasını temizlemek için kullandığı çamurumsu temizleme suyuyla yapmış. Resimlerden birinde, Eric Harris ve Dylan Klebold’un sırıtan kafaları barış işareti yapan bir elin üzerine oturtulmuş.</p>

  <p>“Harris ve Klebold’un benim hayranım olmadıkları ortaya çıktı,” diyor Manson. “Denver’lı bir muhabir, bu çocukların çok ticari olduğum için beni sevmediklerini kanıtlayacak kadar aşırı araştırma yaptı. Daha ‘yeraltı’ şeyleri seviyorlardı. Medyanın bir şeye saplanıp kalması ve bunun da bir çığ gibi büyümesi beni çok kızdırdı. Ben kolay bir hedeftim nasıl olsa. Suçlu görünüyordum. Ve o sıralarda da turnedeydim.”</p>

  <p>“İnsanlar bana, ‘Eğer konuşabilseydin, onlara ne söylerdin?’ diye soruyorlar,” diyor. “Ben de şu cevabı veriyorum, ‘Hiçbir şey söylemezdim. Onları dinlerdim.’ Sorun da bu zaten. Kimse onların söylediklerini dinlememiş. Eğer dinleselerdi, yaşanacak şeyleri bilirlerdi.”</p>

  <p>“Garip ama,” diyor, “müzik dinlenilen bir şey olmasına rağmen, ben müziğin de sizi dinlediğini hissediyorum; çünkü sizi hiç yargılamıyor. Bir çocuk müzikte özdeşleştiği bir şey bulabilir. Ya da bir yetişkin. Hiç yargılanmayacağınız bir yer burası. Burada size inanmanız gereken şeyi söyleyen biri yok.”</p>

  <p><br /></p>

  <p>Manson altıncı kartını açıyor: Yıldız.</p>

  <p>“Bu kart geleceği ifade ediyor,” diyor. “Yıldız, büyük başarı anlamına gelir.”</p>

  <p>“Uzun zamandan beri bu noktaya ulaşmamıştım,” diyor. “Falda bundan ötesine hiç bakmamıştım, çünkü ya kendimi yok edeceğimi ya da birinin beni öldüreceğini düşünüyordum. Yani bir bakıma şeytanın bacağını kırdım. Korkutucu bir şey bu. Her şeye yeniden başlamak gibi ama kötü bir şey değil; çünkü buna ihtiyacım vardı. Bu süreçte birçok küçük ‘yeniden doğum’ yaşadım; ama şu anda, yeniden doğup başladığım yere döndüğümü, fakat farklı bir muhakemeye sahip olduğumu hissediyorum. Bir bakıma geçmişe döndüm ama şimdi dünyayla yüzleşmek için daha fazla cephanem, daha fazla bilgim var.”</p>

  <p>“Film işine girmek benim için doğal bir şey; ama her şey gerçekten benim istediğim gibi olmalı,” diyor. “Oynamayı sevsem de oyuncudan çok yönetmen olmaya uygunum. <i>El Topo</i> ve <i>Kutsal Dağ</i>’ı çeken Jodorowsky ile konuşuyorum. Dali’yle çalışmış, İspanyol bir yönetmen kendisi. <i>Able Cain</i> diye bir senaryosu var; şahane bir şey. Yaklaşık on beş yıldır elinde tutuyor ve çekmek istemiyormuş ama benimle temasa geçti, çünkü çalışmak istediği tek kişi benmişim. Senaryodaki karakter insanların bildiği, tanıdığı benden çok farklı ve senaryoyla ilgilenmemin tek nedeni de bu; çünkü insanların çoğu bana, kendimin farklı versiyonlarını oynamam için teklif getiriyor. Bu hiç de insanı kamçılayan bir şey değil.”</p>

  <p>2001 baharında Manson, <i>Holy Wood</i> isimli ilk romanını yayımlayacak; ilk üç albümünü çıkardığı süreci kapsayacak bir anlatı bu. Çatı katında yerde oturmuş, dizüstü bilgisayarından yükselen mavi ışığa doğru eğilerek, ilk bölümü yüksek sesle okuyor: Detaylarla dolu, geleneksel sıkıcı anlatılardan kendini kurtarmış, büyülü, sürreal, şiirsel bir hikâye. Büyüleyici ama şu an için son derece gizli bir hikâye.</p>

  <p><br /></p>

  <p>Yedinci kartını açıyor: Baş Rahibe.</p>

  <p>“Bu karttan,” diyor, “emin değilim.”</p>

  <p>Halkla ilişkiler uzmanı, Manson’la röportaj yapmaya gelenlerden, odaya ne zaman bir kadın girse ya da odadan çıksa ayağa kalktığı gerçeğini yayımlamamalarını istiyor. Babası omurgasından yaralanıp, felç kaldıktan sonra Manson, ailesine Kaliforniya’da bir ev almış ve onlara destek olmuş. Otellere kayıt yaptırırken, Bret Easton Ellis’in <i>Amerikan Sapığı</i> romanının seri katili Patrick Bateman’ın adını kullanıyor.</p>

  <p><br /></p>

  <p>Sekizinci kartını açıyor: Dünya.</p>

  <p>“Buraya çok uygun bir şekilde yerleştirilmiş olan Dünya kartı,” diyor, “insana mani olabilecek çevresel ya da dış faktörleri simgeliyor.”</p>

  <p>“Dublin’de ilgi çekici, harika bir deneyim yaşadım,” diyor. “Halkı son derece Katolik olduğu için Avrupa Turnesi’nde şöyle bir performans sergiledim. Elimde alev alev yanan TV’lerden oluşan bir haçla sahneye çıktım ve deri iç çamaşırım hariç çıplaktım. Kendimi katranla kapladım. Sahneye çıktığımda haç yanıyordu ve ön sıradaki insanların arkalarını dönüp, başka tarafa baktıklarını gördüm. İnanılmazdı. Bir performanstan ötürü aldığım en büyük iltifattı bu. O kadar rahatsız olmuşlardı ki –birinin bir şeyden bu kadar rahatsız olması benim için inanılmaz bir şey– arkalarını dönüp, başka tarafa baktılar. Yüzlerce insan.”</p>

  <p><br /></p>

  <p>Manson dokuzuncu kartını açıyor: Kule.</p>

  <p>“Kule çok kötü bir karttır,” diyor. “Yıkım anlamına gelir; ama, hemen hemen herkese karşı çıkacağım şeklinde yorumlanabilir elbette. Devrimci bir yıkım gerçekleşecek. Sonucun güneş olması, yıkılacak şeyin muhtemelen ben olmadığımı gösteriyor. Yıkılan şey muhtemelen yoluma çıkmaya çalışan insanlar olacak.”</p>

  <p>Romanı konusunda şunları söylüyor: “Eğer baştan alırsanız, bütün hikâye benim kendi hikâyeme paralel ilerliyor ama diğer insanların da ibret alabileceği metaforlar ve farklı sembollerle anlatılıyor. Tıpkı Adem’in Düşüş’ten önce cennette olduğu gibi, masum ve naif olmakla alakalı bir hikâye bu. İnsanların kusursuz dünya, hepimizin ulaşması gereken, görünüş ve davranışlarımızı belirleyen bir ideal olarak gördüğü şeyin bir metaforu olarak kullandığım ‘Holy Wood’ hikâyesi, kendisine ait olmadığınızı düşünen, sizi sevmeyen, her adımda sizi hırpalayan bir dünyaya bütün hayatınız boyunca ait olmayı istemekle alakalı bir hikâye ve mücadele ede ede oraya ulaştığınızda, artık oraya vardığınızda, etrafınızdaki herkesin ilk başta sizi ittirip kaktıran insanlar olduğunu fark ediyorsunuz. Bu yüzden etrafınızdaki herkesten otomatikman nefret ediyorsunuz. Sizi, fark etmeden benimsediğiniz bu oyunun bir parçası haline getirdikleri için onlardan nefret ediyorsunuz. Bir bakıma bir hapishane hücresinden çıkıp, diğerine giriyorsunuz.”</p>

  <p>“Dünyayı değiştirebileceğinize inanacak kadar idealist olmanız,” diyor, “bir bakıma devrimdir ama sonuçta kendinizden başka bir şeyi değiştiremeyeceğinizi anlarsınız.”</p>

  <p><br /></p>

  <p>McGowen, havaalanından arıyor ve uçak indiğinde tekrar arayacağına söz veriyor. Manson bir hafta içinde Japonya’ya gidecek. Bir ay içinde de Minneapolis’e gidip bir dünya turnesine başlayacak. Önümüzdeki bahar, romanı hayatının son on yılını temize çekecek. Sonra, Manson sıfırdan başlayacak.</p>

  <p>“Uzun süreli bir projeyi bir süreliğine rafa kaldırınca, üzerimden bir yük değil ama bir ağırlık kalktığını hissettim,” diyor. “Bu bana istediğim yere gitme özgürlüğü veriyor. On yıl önceki gibi, bu grubu ilk kurduğum zamanki gibi hissediyorum. Aynı dürtüleri ve ilhamı ve dünyaya karşı, beni insanları düşünmeye sevk edecek bir şeyler yapmaya iten aynı hoşnutsuzluğu hissediyorum.”</p>

  <p>“Artık sadece yaratamamaktan, ilham alamamaktan korkuyorum, başka bir şeyden değil,” diyor Manson.</p>

  <p>“Başarısız olabilirim ve bu şey işe yaramayabilir ama en azından bu benim seçtiğim bir şey. Mecbur kaldığım için yaptığım bir şey değil.”</p>

  <p><br /></p>

  <p>Onuncu kartını açıyor: Güneş.</p>

  <p>Her iki Boston teriyer de siyah kadife bir koltuğa kıvrılmış, uyuyor.</p>

  <p>“Bu nihai sonuçtur,” diyor. “Güneş mutluluğu ve büyük bir şeyler başarmayı ifade eder.”</p>
</body>
</html>
