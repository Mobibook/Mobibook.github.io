<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Köpek Olarak Hayatım</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Bir Köpek Olarak Hayatım</h2>

  <p>Göz teması kuran yüzler çarpılıp, alaycı bir ifadeye bürünüyor. Üstdudak kaldırılıp dişler gösteriliyor ve bütün yüz burun ve gözlerin etrafında toplanıyor. Sarışın, Huck Finn tipli bir velet arkamızdan yürüyor, bacaklarımıza vurup, “ENSENİZİ görüyorum!” diye bağırıyor. “Ulan beyinsiz! Arkadan enseni görebiliyorum...”</p>

  <p>Bir adam bir kadına dönüp, “Tanrım, böyle bir şey ancak Seattle’da...” diyor.</p>

  <p>Başka bir orta yaşlı adam da yüksek sesle şöyle diyor: “Bu şehirde özgürlüğün ölçüsü iyice kaçtı...”</p>

  <p>Kaykayını kolunun altına sıkıştırmış genç bir çocuk, “Siz kendinizi sevimli falan mı sanıyorsunuz?” diyor. “Hiç değilsiniz. Aptalsınız. Bok gibi aptal görünüyorsunuz...”</p>

  <p>Mesele iyi görünmek değildi.</p>

  <p>Beyaz bir adam olarak bütün hayatınızı hiç dışlanmadan geçirebilirsiniz. Sadece siyah derinizin görüldüğü bir kuyumcuya asla girmezsiniz. Sadece memelerinizin görüldüğü bir bara asla girmezsiniz. Beyaz olmak duvar kâğıdı olmak gibidir. İyi ya da kötü anlamda ilgi çekmezsiniz. Tüm dikkatleri üzerinize çekerek yaşamak nasıl olurdu acaba? İnsanların size uzun uzun bakmasına izin vermek? Boşlukları doldurmalarına ve ne isterlerse onu varsaymalarına izin vermek? İnsanların kendilerinin bazı yönlerini bütün gün boyunca üzerinize yansıtmalarına izin vermek?</p>

  <p>Yazmanın en kötü yanı, hayatınızı klavye başında harcadığınız korkusudur. Ölmek üzereyken, sadece kâğıt üzerinde yaşadığınızı fark edeceğiniz fikridir. Yegâne maceralarınız hayal ürünüdür. Dünya savaşıp sevişirken siz karanlık bir odada oturmuş, mastürbasyon yapıp para kazanmışsınızdır.</p>

  <p>Bu yüzden bir arkadaşımla kostüm kiraladık. Ben, benekli, gülümseyen bir Dalmaçyalı olmuştum. Arkadaşım ise kahverengi, dans eden bir ayı. Cinsiyetimize dair ipuçları vermeyen kostümlerdi bunlar. Ellerimizi ve ayaklarımızı gizleyen eğlenceli pelüş giysiler ve insanların yüzlerimizi görmesini engelleyen ağır, kâğıt hamurundan başlıklar. İnsanlara görsel bir ipucu, deşifre edilecek bir yüz ifadesi ya da jest sunmuyorduk. Seattle’ın merkezinde turist gibi dolaşan, alışveriş yapan bir köpek ve bir ayıydık.</p>

  <p>Bu hali bir parça biliyordum. Her Aralık ayında uluslararası Kakofoni Cemiyeti “Noel Baba Baskını” adı altında bir parti düzenliyor. Yüzlerce insan Noel Baba kostümü giyerek bir şehre gidiyor. Siyah-beyaz ayrımı yok. Genç-yaşlı ayrımı yok. Kadın-erkek ayrımı yok. Bir kırmızı kadife ve beyaz sakal denizi oluşturup, şehir merkezini altüst ediyor, içkiler eşliğinde şarkılar söylüyor ve polisleri çileden çıkarıyorlar.</p>

  <p>Yakın zaman önceki bir Noel Baba Baskını’nda polis memurları bir uçak dolusu Noel Baba’yı Portland havalimanında karşılamış, ellerinde silahlar ve göz yaşartıcı gazlarla etraflarını çevirmiş ve şu anonsu yapmışlardı: “Ne yaparsanız yapın ama eğer temsili Noel Baba kuklası yakacak olursanız Portland, Oregon şehri buna hoşgörüyle yaklaşmayacaktır...”</p>

  <p>Yine de beş yüz Noel Baba, bir ayı ve köpeğin sahip olmadığı bir güce sahip. Seattle Sanat Müzesi’nin lobisinde bize on dört papele bilet satıyorlar. Bize sergilenen şeyler hakkında, başkentten ödünç alınan George Washington portreleri hakkında açıklamalar yapıyorlar. Bize asansörün nerede olduğunu söyleyip, müze haritası veriyorlar ama asansör düğmesine bastığımız anda bizi dışarı atıyorlar. Biletlerin parası iade edilmiyor. İstisna yapılmıyor. Sadece üzgün üzgün başlarını sallıyorlar ve ayılarla köpeklerin bilet alabileceği ama sanat eserlerine bakamayacağı düzenlemesi getiren en yeni güvenlik politikasını uyguluyorlar.</p>

  <p>Güvenlik görevlileri müze kapısından bir sokak öteye kadar bizi takip ediyorlar; onların bıraktığı yerde başka bir güvenlik görevlisi grubu gözünü üzerimizden ayırmıyor. Third Avenue’dan bir sokak daha uzaklaşınca ortalığı kolaçan etmekte olan bir polis arabası, kuzeye, alışveriş merkezine doğru gitmekte olan bizi sessizce takip ediyor.</p>

  <p>Pike Place Market’ta genç çocuklar köpeğin geçmesini bekliyor, sonra da siyah benekli posta yumruk ya da karate tekmeleri savuruyorlar. Direkt, böbreklere. Ayak bileklerimin ve dizlerimin arkasına sert darbeler indiriyorlar. Her seferinde her bir yumruk ve tekmeyi hissediyorum. Sonra bu aynı insanlar geri sıçrıyor, tavana bakıp, sanki hiçbir şey olmamış gibi ıslık çalıyorlar.</p>

  <p>Aynalı güneş gözlüklerinin arkasına saklanmış, kasıntı hip-hop ve kaykaycı tavrıyla benzer kıyafetler kuşanmış, şehir merkezinde takılan ve kabul görmek isteyen gençler bunlar. Bon Marché’ın dışında, Pine Caddesi’nde gençler taş atıp, kâğıt hamurundan başlıkları zedeliyor ve postumuzu hedef alıyorlar. Gençler dörtlü beşli gruplar halinde bize doğru koşuyorlar. Gümüş, sigara tabakası boyutunda fotoğraf makineleri ellerinde, fotoğraf malzemesi olarak köpek ve ayıya sarılıyorlar. İyice yanaşarak, yüzlerinde bir gülümsemeyle göğüslerini ılık ılık bastırıyor ve kollarını bir hayvanın boynuna doluyorlar.</p>

  <p>Polis hâlâ bizi takip ediyor. Koşarak Westlake Center’a giriyoruz, alışveriş merkezinin ilk katındaki Nine West’in önünden koşarak geçiyoruz. Mill Stream mağazasının –”Pasifik Kuzeybatı’dan Hediyelikler”– önünden koşarak geçtikten sonra Talbots, Mont Blanc ve Marquis Deri’yi de geride bırakıyoruz. Önümüzdeki insanlar geri çekiliyor, Starbucks ve LensCrafters’ın olduğu kısma sıkışıp kalıyor ve bizim koşmamız için daimi bir boş alan açıyorlar. Arkamızda telsizler cızırdıyor ve erkek sesleri şöyle diyor: “...şüpheliler görüş alanımızda. Biri dans eden bir ayıya benziyor. Diğer şüpheli de büyük bir köpek başı takmış...”</p>

  <p>Çocuklar çığlık atıyor. İnsanlar daha iyi görebilmek için mağazalardan dışarı sökün ediyor. Mağaza görevlileri öne çıkmış, vitrindeki hırka ve kol saatlerinin arasından dikkatle bize bakıyorlar. Çocukken anaokuluna köpek girdiğinde hissettiğimiz heyecanın aynısı bu. Koşarak Sam Goody’nin, Fossil mağazasının önünden geçiyoruz; telsizler hemen arkamızda ve telsizlerden, “Ayı ve köpek batıya doğru ilerliyor, Underground Eatery’ye giden zemin kat bağlantı yoluna doğru iniyor...” konuşmaları geliyor. Koşarak Wild Tiger Pizza ve Subway Sandwiches’in önünden geçiyoruz. Yerlere oturan, telefon kulübelerinde gevezelik eden yeniyetme kızları geride bırakıyoruz. “Olumlu,” diyor arkamızdaki telsizden gelen ses. “Söz konusu iki hayvanı da yakalamak üzereyim...”</p>

  <p>Bir telaştır, bir kovalamacadır gidiyor. Gençler bizi taşlıyorlar. Gençler bizi elle taciz ediyorlar. Orta yaşlı adamlar başka yöne bakıyor, kafalarını sallıyor ve büyük boy sütlü kahve almak için Tully’s’de onlarla aynı sırada bekleyen köpeği görmezden geliyorlar. Pantolonunun paçalarını dizlerine kadar kıvırmış, saçını atkuyruğu yapmış, uzun boylu, sarışın, orta yaşlı, Seattle’lı bir herif yanımızdan geçerken, “Biliyorsunuz, bu şehirde tasma takma zorunluluğu var,” diyor.</p>

  <p>Güzellik salonu ürünü saçlarını gümüş rengine boyamış ve spreyle bir araya toplamış yaşlı bir kadın, benekli köpek kollarımdan birine asılıyor, postu çekiştiriyor ve, “Neyin tanıtımını yapıyorsunuz?” diye soruyor. Peşimizi bırakmayıp, çekiştirmeye devam ederek, “<i>Bunu yapmanız için kim size para veriyor</i>?” diye soruyor. Daha da yüksek sesle, “Beni duyamıyor musunuz?” diye soruyor. “Bana cevap verin,” diyor. “Kimin için çalışıyorsunuz?” diye soruyor. “Söyleyin bana...” diyor. Bize iyice pençesini geçiriyor ve sonra neyse ki bu sıkı kavrayışı gevşiyor.</p>

  <p>Pike Place Market’ın orta yerinde bebek bezleri, mamalar, oyuncaklar, kıyafetler ve alışveriş poşetleriyle dolu, minik bir bebeğin bütün bunların arasında kaybolduğu, alışveriş arabası büyüklüğünde bir bebek arabasını ittirmekte olan başka bir orta yaşlı kadın, “Herkes geri çekilsin! Geri çekilin! Bu kostümlerin içinde bedenlerine bomba sarmış olabilirler...” diye bağırıyor.</p>

  <p>Güvenlik görevlileri hayvan kostümü giymiş insanlarla baş etmek için ortak bir hareket tarzı belirlemeye çalışırken, her yerde acayip bir kafa karışıklığı yaşanıyor.</p>

  <p>Arkadaşım Monica eskiden palyaço olarak çalışırdı. Şirket partilerinde balonları kıvırıp hayvan figürleri yaparken, erkekler ona her zaman para karşılığı seks teklif ederdi. Geçmişe dönüp baktığında, palyaço gibi giyinen, çekici görünmeyi reddeden bütün kadınların oynak, şehvetli ve para karşılığı düzüşmeye hazır kadınlar olarak görüldüğünü söylüyor. Başka bir arkadaşım, Steve, her yıl Burning Man’e<a href="../Text/kurgudan_da_garip_400.xhtml#GeriDipnot4"><sup id="Dipnot4">[4]</sup></a> bir kurt kostümüyle katılıyor ve kafayı yiyor; çünkü dediğine göre, insanlar onu insan-altı, vahşi bir şey olarak görüyorlarmış.</p>

  <p>Artık dizlerimin arkası aldığım tekmelerden acıyor. Böbreklerim yumruklanmaktan, omuzlarım atılan taşlardan ötürü ağrıyor. Ellerim ter içinde. Ayaklarım beton zemin üzerinde çok fazla yürümekten su topladı. Pine Caddesi’nde yanımızdan arabayla geçen genç kadınlar el sallıyor ve, “Sizi seviyoruz...” diye çığlık atıyorlar.</p>

  <p>Bütün bu insanlar kendi maskelerinin ardında gizlenmişler; güneş gözlüklerinin, arabalarının, son moda kıyafetlerinin ve saç kesimlerinin. Yanımızdan geçen genç erkekler, “Lanet olası pis İBNELER...” diye bağırıyorlar.</p>

  <p>Şu an itibariyle, her şeyi salladım gitsin. Bu köpek sonsuza dek böyle yürüyebilir. Başı dik, insanların saçmalıklarına kör ve sağır. El sallamak, kapris çekmek ya da çocuklarla birlikte poz vermek zorunda değilim. Pottery Barn’ın önünde sigara içen bir köpeğim sadece. Geri yaslanıyor, bir bacağımı havaya kaldırıp, Tiffany and Company’nin duvarına dayıyorum. Old Navy’nin önünde cep telefonuyla konuşan bir Dalmaçyalıyım sadece. Bu, beyaz erkeklerin hayatları boyunca erişemeyebilecekleri türden kıyak bir his; kendi kendine yetme hissi.</p>

  <p>Şu an itibariyle, hava terletecek denli sıcak. Öğleden sonra gelip çattı, FAO Schwarz neredeyse bomboş. Büyük cam duvarların içinde genç bir çocuk, oyuncak asker kostümü kuşanmış; çift sıra pirinç düğmeleri olan, uzun kırmızı bir frak giymiş, kafasına da kule gibi yüksek, siyah bir miğfer takmış. Asansörler boş. Barbie Shop boş. Oyuncak asker, uzaktan kumandalı bir yarış arabasıyla oynuyor, tek başına; Seattle’ın aylardır gördüğü ilk güneşli günde içeri tıkılıp kalmış.</p>

  <p>Oyuncak asker işinden kafasını kaldırıp kapıdan giren köpek ve ayıya bakıyor ve gülümsüyor. Yarış arabasına boş verip duvara toslamasına izin vererek, “Harikasınız çocuklar!” diyor, “KRAL sizsiniz!”</p>
</body>
</html>
