<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Niye Kımıldamıyor?</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Niye Kımıldamıyor?</h2>

  <p>“Ben [Andrew Sullivan] İngiltere’nin güneyinde küçük, aslında çok küçük bir kasabada doğdum. İngiltere’nin güneyinden çok uzakta olmayan başka bir küçük kasabada büyüdüm, Oxford’dan burs kazandım, sonra 84’te Harvard’da yüksek lisans yapmak için başka bir burs daha kazandım ve Kennedy School’dan Kamu Yönetimi diploması aldım ve sonra refah reformunun regresyon analizi gibi şeylerle uğraşamayacağımı fark edip, felsefeye, temelde de siyaset felsefesine yöneldim ve takip eden birkaç yılda siyaset felsefesi, temelde de siyaset kuramları konusunda doktora yaptım ve bunu yaparken Washington’a gidip, <i>New Republic</i>’te staj yaparak bir nevi ek işte çalışmış oldum, sonra dergiye dönüp önce editör yardımcısı ve sanırım 1991’de de <i>New Republic</i>’in editörü oldum ve bunu 96’ya kadar sürdürdüm, sonra bunu da bırakıp bir bakıma hayatımı toparladım.”</p>

  <p><br /></p>

  <p>“Benim... Ben hayatımdan nefret ediyordum. Nefret. Büyürken kendimi içinde bulduğum koşullara karşı içgüdüsel bir düşmanlık geliştirmiştim ve sanırım çok erken koptum her şeyden... annemle babam kavga ederken bundan hiç keyif almıyordum. Dehşete kapılıyor ve travma geçiriyordum... Bir dereceye kadar insan buna alışıyor. Annem her şey konusunda inanılmaz derecede dürüst ve dobraydı ve bu her şeyiyle çok... çiğdi. Babam hep kapıları çarpıyor, bağırıp çağırıyor, sarhoş oluyor ve ragbi oynuyordu. Annem ise hep yakınıyor ve bağırıyordu. Yani bu hep böyle devam ediyordu. Sanırım, bir yanım bütün bunlardan kendini soyutladı ve bütün bunları bir gösteri, bir maç gibi izledi. Öte yandan, diğer yanım tüm bunlardan travmatik bir şekilde etkilendi. Ama travma yaşıyor olsanız da olmasanız da bulunduğunuz yer eviniz. Bu korkunç bir travma olsa bile terapistlerin size söylediği şey bu ve bence bu çok manidar bir şey. Söz konusu derin bir mutsuzluk olsa bile, bu <i>sizin</i> mutsuzluğunuz.”</p>

  <p><br /></p>

  <p>“Belki de insan bundan sonra bu hali kopyalanan ilişkiler arıyordur...”</p>

  <p><br /></p>

  <p>“Çocukken Sussex’teki Arundel Katedrali’ne kabul edildim. Ben Sussex’liyim ama ailem değil. İrlanda’nın bataklık bir bölgesinden geliyorlar. Sussex son derece Katolik bir İngiliz vilayetiydi, bir sürü İngiliz ermiş oralıydı ve bu da ben çocukken kimliğimin bir parçası olmuştu.”</p>

  <p><br /></p>

  <p>“Kiliseye kabul azizim, Aziz Thomas More’du... Ben bir İngiliz Katolik çocuktum ve sanırım bu belli bir kimlik türünü ve İngiltere’ye, İngiltere’nin bütün Katolik-karşıtı tuzaklarına karşı bir direnişi ifade ediyordu ve More da beni her zaman büyülemişti. Son derece büyüleyici bir insandı, bütün o bildik nedenlerden, dünyada olma/olmama çabasından ötürü. Boğazına kadar politikaya gömülmüştü. Ruhsal yaşamına daha da gömülmüştü. Dürüstlüğün, sadakatin ne olduğuna dair bütün soruları bünyesinde barındırıyordu.”</p>

  <p><br /></p>

  <p>“Beni gerçekten ilgilendiren tek konu kutsallıktır. Azizlerin ne olduklarıyla ilgilenirim. Çünkü bu... Onların ne olduğunu bilmiyorum ve aslında bilmem lazım. Sanırım, hepimiz bütün bunların ne olduğunu, altı üstü bir insan olan ama bir şekilde kutsal olan, başka bir şeyle diğer insanların kurduğundan daha derin bir iletişim kuran insanın nasıl bir şey olduğunu daha iyi kavramalıyız... Beni büyüleyen birçok aziz var ve onlar hakkında daha fazla şey öğrenmek isterim. Mesela Aziz Francis var. Bir de Aziz John...”</p>

  <p><br /></p>

  <p>“Kendi ayakları üzerinde duran şahsiyetlerde –ve buna bir bakıma fazla anlam yüklediğime eminim– afallatıcı bir şey var. Öylece duran ve kımıldamayan insanlarda. İnsan kendine, ‘Niye kımıldamıyor? Neler oluyor? Neden? Neden? Neden?’ diye soruyor.”</p>

  <p><br /></p>

  <p>“Eskiden [HIV] pozitif olan insanları kıskanırdım. Çünkü benim ulaşamadığım daha yüksek bir hayat yaşıyorlar gibi hissediyordum. İşte kutsallık burada devreye giriyor. Azizin tanımı şudur: Bu gece ölecekmiş gibi yaşayan insan. Azizler gerçeklikle, yani bizim faniliğimizle o kadar temas halindeler ki işte bu yüzden farklı bir yoğunluk seviyesinde yaşayabiliyorlar... Bir anda, HIV pozitif insanlara âşık olduğumu fark ettim... Böyle birkaç kişiyi anımsıyorum da; hastalıklarıyla baş etmeleri, hastalıklarıyla birlikte yaşamaları, hastalıklarını alt etmeleri ve ölürken bile hastalıklarıyla ışıldamaları bence gerçekten çok etkileyiciydi. Bunda bilhassa cazip olan bir şey var: Tıpkı şehitlerden ve intihar bombacılarından etkilenmemiz gibi... Bu insanların hiçbiri içinde bulunduğu durumda olmak istemiyordu ama aptallığa ve ıvır zıvır şeylere de hiçbirinin tahammülü yoktu.”</p>

  <p><br /></p>

  <p>“Çok fazla detaya girmeyeceğim. San Francisco’da karşılaştığım o kişiyle son derece fırtınalı ve kısa süreli bir ilişki yaşadım. Onunla bir cumartesi gecesi karşılaştım... Onunla son temasımız çok buyurgan ve kötücül bir e-posta yazışması oldu. Sonra onu gördüm ve onunla konuştum; sesimizi falan yükseltmedik. Biz konuşurken arkadaşlarım iki şey fark etmiş: Bariz bir şekilde öfkeliymişiz ama öte yandan aramızdaki ilişki inanılmaz derecede tutkuluymuş.</p>

  <p>Yan yana geldiğimizde ikimizin arasında bir şeyler çatırdıyordu. Ve sanırım bunu <i>seviyordum.</i> Sıkılmamı engelliyordu.”</p>

  <p><br /></p>

  <p>“Evli olmanız daha az yalnız olduğunuz anlamına gelmiyor. Eğer dikkat etmezseniz, ilişki en yoğun yalnızlık biçimi olabilir... Dostluk, insanın aşkta, romantik aşkta yaptığı gibi benliğinden ödün vermeksizin yalnızlığını hakikaten hafifleten ve gideren tek şey. More tamamen yalnız değildi. Çok yakın olduğu bir kızı ve harika dostları vardı.”</p>

  <p><br /></p>

  <p>“Çok önemli bir soru bu: ‘Neden yalnızsınız?’ Yani aslında, hepimiz yalnızız. Yalnızlık... hayatın ta kendisi. Önemli olan şey yalnızlığımızın niteliği. Söz konusu olan kaliteli bir yalnızlık mı, değil mi? İşte asıl mesele bu. Ben yalnız bir insanım. Hep böyle oldum, çocukluğumdan beri. Bence zor bir şey... birini hayatıma almak için çok çaba sarf etmem gerekiyor.”</p>

  <p><br /></p>

  <p>“Bir keresinde biri şöyle demişti: ‘Heteroseksüeller arasında sen bir eşcinselsin. İngilizler arasında Katolik’sin. İrlandalı bir Katolik. Amerikalılar arasında biraz İngiliz’sin. Akademik çevrede biraz serserisin. Serseriler arasında biraz akademiksin. Kendini hep belli bir gruptan ayırıyorsun.”</p>

  <p><br /></p>

  <p>“Bu savunmacı bir tepki olabilir. Yani, Cumhuriyetçiler benimle bir şey yapmak istemiyor. Demokratlar da öyle. Sağ görüşlü insanlar bana bir hayli şüpheyle yaklaşıyor. Sol görüşlü insanlar da... Kendim için düşünüp yazmaya çalıştığımı düşünmekten hoşlanıyorum ve bu da insanları, düzenli olarak kızdırdığınız anlamına geliyor. Yalnızlık bir yazar için son derece doğal bir haldir. Ama bu benim model aldığım bir şey değil... Mesela Orwell herhangi bir insan grubunun kahramanı değildi; demek istediğim, çok yalnız biriydi. Bağlılıklar beni irkiltiyor.”</p>

  <p><br /></p>

  <p>“Berbat bir şey bu: Herkesin benimle hemfikir olduğunu hissettiğim an fikrimi değiştirmek istiyorum. Ben böyle biriyim işte, muhtemelen editörlüğün yöneticilik kısmını pek beceremememin sebebi de buydu, çünkü kibarca hepsini bir araya getirmektense bütün ekibimle zıtlaşmak bana kendimi hakikaten daha rahat hissettiriyordu. Okurlarımız [<i>New Republic</i> okurları] söz konusu olduğunda bile durum buydu; <i>herkesi diken üstünde tutmaya çalışıyordum her zaman.</i>”</p>

  <p><br /></p>

  <p>“Ben bunun üzerine bir dereceye kadar düşündüm elbette. Bunu şöyle ya da böyle sorunsallaştırmak istemiyorum. Ben böyleyim diye düşünüyorum... sanırım, bana kendimi güvende hissettiren şey bu, bu güvensizlik hissi.”</p>

  <p>“Hoş karşılanıp karşılanmamak beni ilgilendirmiyor. Böyle düşünmeye başladığınızda bence işiniz bitmiş demektir. Beni ilgilendiren tek soru şu: Acaba aktarmaya çalıştığım bazı şeyleri kurmaca yazarak, tartışmacı şeyler yazarak yapabildiğimden daha etkili bir şekilde aktarabilir miyim? Şimdilerde piyasada ya gerçeğe dayalı şeyler, biyografiler, tarihsel metinler ya da kurmaca eserler var. Jim Carville’in yazdığı türde ‘ben haklıyım, onlar haksız’ havalarında çağdaş metinlere benzemeyen, birilerinin cidden okuyabileceği siyasi ya da ahlaki metinlerin sayısı çok az.”</p>

  <p><br /></p>

  <p>“<i>Virtually Normal</i> garip bir kitaptı. Ben aslında garip bir kitap olduğunu düşünmüyorum ama şu anlamda garipti: Duygu ve psikolojiye bu denli bulaşmış bir konuyu klasik rasyonalist bir biçimde ele almaya yönelik bir girişimdi. Bu kitap için örnek aldığım model, hayran olduğum, 19. yüzyıl polemikçileri ve risale yazarlarıydı. Bu risaleler çok uzun değillerdi; herkes okuyabiliyor ve bir tartışma başlatabiliyordu. 19. yüzyıldaki bu kitapçıklar harika şeylerdi.”</p>

  <p><br /></p>

  <p>“<i>Virtually Normal</i> 1995’te yayımlandı, yani ben bu kitabı 94’te, hâlâ editörlük yaparken yazdım. 93’te <i>New Republic</i>’te yayımladığım bir makalede [“Eşcinselliğin Politikası”] argümanımın prototipini oluşturmuştum. Bu arada da başka birçok konuda yazmış ve İngiliz gazeteleri için de bir Amerikan yorumu yazmaya devam etmiş, sonunda iyi bir anlaşma yapıp, <i>Times</i> için yazmaya başlamış ve böylece de kiramı ödemenin bir yolunu bulabilmiştim. Ama <i>New Republic</i>’ten ayrıldıktan sonra editörlüğü bıraktım ve yazmaya daha fazla odaklandım.”</p>

  <p><br /></p>

  <p>“Ortada bir dram yoktu, bir enerji vardı. Bunun üretilmiş bir dram olduğunu sanmıyorum. Saf enerjiydi. Diğer editörlerle de böyle bir etkileşim içindeydim... Baştan çıkarıcı bir yerdi orası. Güçlü fikirlere sahip bir sürü önemli insan kafa çarpıştırıyordu. Bu tip yerlerin doğası bu. Benim gibi insanları cezp ediyor böyle yerler ve benim gibi insanlar benim gibi insanlarla anlaşamıyor.”</p>

  <p><br /></p>

  <p>“...her şeyden önemlisi, çocukken olmak istediğim şey buydu. Yöneleceğimi düşündüğüm şey buydu; seçim siyaseti... Bunu kısmen yaptığımı da düşünüyorum... Bence bu siyaset, siz ne yaparsanız odur... Ben ülkeyi dolaşıyor ve konuşuyorum. Liselerden siyasi mitinglere kadar her yere gidiyorum. Büyük bağış yemeklerinde falan da konuşuyorum. Ve bunu sürekli yapıyorum... Bu ilginç bir şey ama sanırım yapmaya çalıştığım şey hem hitabetle –ister Jerry Falwell ister Pat Buchanan’la karşı karşıya olun, karşınızdaki kişinin argümanını parçalara ayırıp, yetersizliğine işaret etmekle– alakalı hem de bir örnek teşkil ediyorum: ‘Ben de bir gay’im ve buradayım,’ diyorum. Bu gerçek, söz konusu tartışmayı tamamen farklı bir yöne kaydırıyor; çünkü konuştuğumuz şeyin bir kısmı da utançtan ve bu utanca direnip, bunu alt etme becerisinden oluşuyor. Bu, iddia olarak ortaya koyabileceğiniz bir şey değil. Bunu ‘sergilemeniz’ gerekiyor. Bunu gören insanların bunu hissetmesi, hazmetmesi, sonra da bunun etkisinden çıkıp, bizzat kendilerinin bunu yapması gerekiyor. Çoğu zaman yaptığım şeyin bu olduğunu hissediyorum. Yaptığım şeylerin yüzde doksan beşini, ‘sergileyerek’ başardığımı hissediyorum. Doğrudan gözlerinin içine bakıyorsunuz... Komik ama geçen hafta <i>Siyaseten Yanlış</i> programında Lou Sheldon’la birlikteydim ve Sheldon, ‘Bunun bir hastalık olduğunu düşünmüyorum, bu bir bozukluk,’ dedi –eşcinsellikten bahsediyorduk– ve benim yaptığım tek şey şöyle demek oldu: ‘Hey, ben buradayım dostum. Benim hakkımda sanki burada değilmişim gibi konuşma... Artık bizim hakkımızda böyle konuşamayacaksınız, çünkü biz buradayız. Bizi ciddiye almak zorundasınız.’ ”</p>

  <p><br /></p>

  <p>“Rolümün ne olması gerektiğini bilmiyorum. Bununla çok mücadele ettim. Hâlâ karşılaştığım bütün o düşmanca tavırları görseniz hayret ederdiniz... Bir mevkiye gelir gelmez, temsil etmem gereken insanların beni tamamen yok edeceğini düşünüyorum... Çok zorlu bir dünya... Gay ve lezbiyen dünyasında böyle bir liderliğe aşırı bir direnç gösteriliyor. Çok kavgacı bir yer burası... Bu kadar belirsiz ve kafası karışık konuşmaktan nefret ediyorum ama bilmiyorum işte. Sanırım, çok ihtiyatlı davranıyoruz. Ben çok ihtiyatlı davranıyorum.”</p>

  <p><br /></p>

  <p>“Tekrar, kendimize inanmama, alakasız ya da sığ şeyler olduğumuzu, eksiksiz duygusal yaşamlara, eksiksiz siyasi yaşamlara ihtiyacı olmayan insanlar olduğumuzu düşünme tuzağına düşmekten, bu düşüncenin geri gelmesinden korkuyorum. Ben muhafazakâr değilim. Bu şeylerin kaçınılmaz olduğunu düşünmüyorum. Bunun bir tercih meselesi olduğunu düşünüyorum. En azından bir kalıntı, AIDS mücadelesinin somut bir mirası olarak gay ve lezbiyen evliliği konusunda bu kadar ısrar etmemin sebebi de buydu; ama bu hakkı elde edemedik. Hawaii ve Alaska’da elde edilen sonuçlar, heteroseksüellerle konuşup onları, gerçeğin bu olduğuna, buna ihtiyacımız olduğuna ve bunu hak ettiğimize inandırmak için daha çok ama çok çalışmamız gerektiğini gösteriyor. Bunu hak ettiğimizi <i>kendimize</i> söylemek ve buna <i>inanmak</i> için de çok çalışmamız gerekiyor. Ama zor bir şey bu. Son derece zor.”</p>

  <p><br /></p>

  <p>“Bu kitabın [<i>Love Undetected</i>] birçok açıdan, hayatımın bir kısmının altını çizmek, kendimi sınamak ve yoluma devam etmek yönünde bir çaba olduğunu hissediyorum. Bunu yazmadan yapabileceğimi sanmıyordum. Arındırıcı bir etkisi oldu benim için. Muhtemelen de okuyanlarda böyle bir izlenim bırakıyor. Kusar gibi yazdım bu kitabı. Soyut kısımları bile kusar gibi yazdım. Bunu bitiremeyeceğimi, çünkü dostluk hakkında söyleyecek bir şeyim olmadığını hissettiğim bir noktaya geldim ama sonra... [kusma sesi çıkarıyor] iki hafta içinde son kısmı yazdım. Günde sadece üç dört saat, hızla yazıyordum.”</p>

  <p><br /></p>

  <p>“Bu şeyler üzerine yazarken insan bazen, bir sonraki cümleyi yazmadan önce uzun bir uyku çekmeye, sonra da uyanıp, hayatını yeniden toparlamaya ihtiyaç duyduğu bir noktaya geliyor.”</p>

  <p><br /></p>

  <p>“Burada söylememem gereken şeyleri söylüyormuş gibi hissediyorum kendimi. Ama sanırım, önemli değil.”</p>
</body>
</html>
