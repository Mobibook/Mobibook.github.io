<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnsan Hatası</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>İnsan Hatası</h2>

  <p>Brian Walker’ı muhtemelen televizyonda görmüşsünüzdür. Görmediyseniz de radyoda ondan bahsedildiğini duymuşsunuzdur. Conan O’Brien’la ya da <i>Good Morning America</i>’da konuşurken görmüşsünüzdür. Ya da bir sabah Howard Stern’in programında izlemişsinizdir.</p>

  <p>Evet, işte o adamdan bahsediyoruz. Bend, Oregon’da arka bahçesinde kendi roketini yapan ve kendini uzaya fırlatan ilk insandan.</p>

  <p>Kendisine “Roket Herif” diyor.</p>

  <p>Evet, işte. Karşınızda <i>o adam.</i></p>

  <p>Şimdi hatırlıyorsunuzdur. Yüzlerce radyo ve televizyon haberinde, gazete ve dergi yazısında bu işin lojistiğinden bahsedildi. Roketinin fiberglastan yapılma olduğundan, gümüş kaplama bir bölmenin maruz kaldığı, yüzde 90’ı hidrojen peroksit olan bir solüsyon tarafından ateşlendiğinden bahsedildi.</p>

  <p>“Sirke ve karbonatı karıştırdığınızda ortaya çıkan şey gibi bu,” diyor Roket Herif. “Kimyasal bir reaksiyon gerçekleşiyor. Peroksit, gümüşe çarpıyor ve bu çarpışma peroksidi buhara çeviren katalitik bir dönüşüme yol açıyor. Sonra buhar genleşiyor. Temelde, peroksit bin üç yüz derecelik aşırı-ısınmış buhara dönüşüyor ve hacim olarak altı yüz kat genleşiyor.”</p>

  <p>Sıkıştırılmış hava patlaması roketin harekete geçmesine yardımcı oluyor. Roket elli mil hızla yukarı fırlıyor ve sonra bir paraşüt yardımıyla yavaş yavaş düşüşe geçiyor.</p>

  <p>Walker, zengin bir oyuncak mucidi. İnternette tanıştığı ve Rus kozmonotlardan eğitim alırken görüştüğü güzel bir Rus kadınla nişanlı.</p>

  <p>Evet, elbette Walker’ı ve “RUSH Projesini” (<i>Rapid Up Super High</i>) duymuşsunuzdur. Bu herif sadece lise eğitimi görmüş. Muhtemelen Art Bell’in radyo programında onu dinlemiş ve sonra e-posta göndermişsinizdir. Eğer gönderdiyseniz cevap da almışsınızdır. Roket Herif binlerce e-postaya cevap vermiş. Kendi icadınıza dair sorular sorduğunuz e-postalara, çocuklarınızın onun oyuncaklarını ne kadar sevdiğinden bahsettiğiniz e-postalara. Şaşırtıcı ve güzel olan şey size cevap vermiş olması. Belki bir de oyuncak göndermiştir.</p>

  <p>O sizin kahramanınız. Ya da onun geveze bir dolandırıcı olduğunu düşünüyorsunuz.</p>

  <p>Evet, <i>o adam...</i> Ne oldu o adama?</p>

  <p>Ah, neyse ki hâlâ buradaymış! Aslında hem burada hem değil.</p>

  <p>Eğer ona e-posta gönderdiyseniz –<i>www.rocketguy.com</i>– muhtemelen hâlâ bilgisayarındadır. Eğer ona e-posta gönderdiyseniz siz de meselenin küçük bir parçasısınız.</p>

  <p>Aralık 2001’de Roket Herif, atölyesinde, roketini fırlatma alanına götürecek römorkunun hidrolik kaldıracı üzerinde çalışıyormuş. Dışarısı eksi otuz dereceymiş; çöl, ayak bileğine kadar karla kaplıymış. Brian Walker’ın yaşadığı elli dönümlük arazi –kasabadan arabayla bir şarkı süresi mesafede– çoğunlukla çam ağaçları ve volkanik kayalarla kaplı. Büyük bir kütük evde yaşıyor. Evin bulunduğu tepenin biraz aşağısında garajı ve atölye binaları var. Bunların yanında da “Roket Bahçesi”. Burada, atmosfere yapacağı seyahate hazırlanmak için inşa ettiği bir dizi ekipman yer alıyor.</p>

  <p>Füzeler, kapsüller ve roketler için köpük ve fiberglastan hazırlanmış parlak kırmızı ve sarı prototiplerin karın içinden dışarı uzandığını görebiliyorsunuz. Atölyesinin beyaz duvarlarında, icat ettiği oyuncakların prototipleri asılı. Brian Walker iriyarı ve sakallı; yarı-zamanlı yardımcısı Dave Engeman ise ufak tefek ve sinekkaydı tıraşlı; kar, oyuncaklar, çam ağaçları ve volkanik kayalarla birlikte bu iki adam Kuzey Kutbu’na yakın bir atölye kurmuşlar, astronottan çok birer peri gibi görünüyorlar.</p>

  <p>Rica ederseniz, Roket Herif, oyuncakları duvardan indiriyor ve hiç satamadıklarını gösteriyor. “Bugünlerde bu oyuncakları yapmak zor iş,” diyor. “Tüketiciyi Koruma İdaresi, bir şeyin yanlış ya da kötüye kullanılması ihtimaline karşı son derece hassas. Eskiden, eğer yanlış kullanırsanız gözünüzü ya da parmağınızı kaybedeceğiniz oyuncaklar alabiliyordunuz.”</p>

  <p>Neler yok ki burada? Ordu için tasarladığı, üzeri kapalı bir sedye. Bavul büyüklüğünde bir bebek arabası. Kasalarda saklanan başarısız projeleri, yüzlerce plastik ve ahşap prototipi göstererek, “ ‘Daha İyi Yarınlar’ adlı bir seri oyuncak yapmak istiyorum,” diyor. “Çocuk belli bir IQ seviyesinin altındaysa, oyuncakla sağ kurtulamayacağı şekilde tasarlanacaklar. Böylece gen havuzunu çok geç olmadan ayıklayacaksınız. Aptal çocuklar da aptal yetişkinler kadar tehlikelidir; onları daha küçükken devre dışı bırakmakta fayda var. Kulağa gaddarca geldiğini biliyorum ama makul bir beklenti bu.”</p>

  <p>Kahkaha atıyor ve, “Tabii ki şaka,” diyor. “Tıpkı kör çocuklar için tasarlamak istediğim ‘Gözüm Görmesin’ adlı oyuncak serisi gibi...”</p>

  <p>Roket römorkunun arka kısmına çelik bir tank monte ediyor. Fırlatma sonrasında ayrılacak dört uzun borunun altında duruyor tank. Fırlatma anında tanktan gelen yüksek basınçlı hava bört borudan geçerek roketin başlangıçtaki kalkışını sağlayacak.</p>

  <p>“Hava patlaması rokete ivme kazandırıyor,” diyor Brian. “Eğer altı bin kilo itme gücünde bir motorum ve dört bin beş yüz litre yakıt taşıyan beş yüz kiloluk bir roketim varsa, o zaman beş bin kiloluk bir kalkış ağırlığına ve altı bin kiloluk bir motor gücüne sahibim demektir. Eğer patlama beni havaya fırlatırsa, ağırlığım sıfıra iner ve böylece de altı bin kiloluk motor gücü hemen motora uygulanır ve ben yeryüzünü daha pozitif bir duruş ve daha tutarlı bir kalkışla terk edebilirim.”</p>

  <p>Buna özetle roket bilimi diyebiliriz. En azından ilk deneme uçuşu için. Roketin içinde kontrol düğmeleri yok, dolayısıyla insan hatası ihtimali sıfır. Bu kadar basit.</p>

  <p>“Ben roket bilimci değilim,” diyor Brian. “Yaptığım her şey genelgeçer bilgilere dayanıyor. Elli yıllık uzay programından derlediğim bilgileri kullanıyorum. Roketimin dev bir oyuncak olduğunu söyleyebilirim. Steroidlerle çalışan dev bir oyuncak.”</p>

  <p>“Motorun valfini açtığım anda, hava akımı sağlanıyor,” diyor. “Hava basıncını serbest bırakmadan önce motorun valfinin klapesinin tamamen kapalı olması gerekiyor. Eğer kalkış anında motor ateş almazsa, yaklaşık elli fit yükselir ve aynen geri düşerim. Paraşüt de işe yaramaz ve ağırlık o kadar fazla olur ki kapsülü yakıt tankından bile ayıramam. Motor klapesi açıldığı anda, sıkıştırılmış hava dışarı çıkar.”</p>

  <p>Hidrojen peroksit buhara dönüşüyor... Biraz hava veriyorsunuz; tıpkı Brian’ın Target ve Disneyland’dan satın alabileceğiniz Pop-It Roketi gibi... Ve Brian on metrelik roketin burnunda ayakta duruyor.</p>

  <p>“Roket havalandığında, bumm! Gökyüzündeyim,” diyor. “Apojeye, yani yörünge tepe noktasına ulaştığımda burun kısmındaki koni açılıyor ve paraşüt ortaya çıkıyor. Sonra, alçalırken, iki kapı kopup açılıyor, küçük katapult yuvası beni dışarı fırlatıyor ve ben gökyüzü dalışı yapmaya başlıyorum.”</p>

  <p>Bu kadar basit.</p>

  <p>Ana motorun yakıtı bittiğinde Mach 4, ses hızında uçuyor oluyor. Kapsülü yakıt tankından ayrılıyor ve kalkışından yaklaşık altı dakika sonra en yüksek noktaya ulaşana kadar dört buçuk dakika boyunca yükselmeye devam ediyor.</p>

  <p>“Hızlanma safhası doksan saniye,” diyor, “ve kalkıştan inişe bütün uçuş yaklaşık on beş dakika sürüyor.”</p>

  <p>Basınçlı dökümle yapılmış stirofomdan imal edilen kanatçıklar roketin dengede durmasına yardım ediyor, sonra da iki aşamada düşerek, roket hız kazandıkça küçülüyorlar. İlk insanlı test roketi gökyüzünde yaklaşık beş kilometre yüksekliğe ulaşacak ve sonra da aşağı yukarı aynı rotada dümdüz aşağı inecek.</p>

  <p>“Çok fazla şey düşmeyecek,” diyor. “Sekiz kanatçık bölmesi ve yakıt tankı düşecek. Yakıt tankını gelecek nesiller için saklayacağım, çünkü kapsülümü, roketimi ve yakıt tankımı Smithsonian Müzesi ya da bir diğer önemli uzay ve havacılık müzesinde sergilemeyi planlıyorum. Smithsonian’la konuştum. Evet, eğer kendi özel roketimi yapar ve uçurmayı başarırsam ve bu da bir ilk olursa, kesinlikle sergileyeceklerini söylediler.”</p>

  <p>Plan bu: On beş dakikalık şöhret ve sonra doğrudan tarih kitaplarına geçmek.</p>

  <p>Bütün bunlar Nevada’daki Black Rock Çölü’nde –her yıl Burning Man Festivali’nin yapıldığı yerde– gerçekleşecek. Brian’ın katılacağını umduğu çeyrek milyon insanı barındırabilecek tek yer burası.</p>

  <p>Dokuz yaşından beri Brian’ın hayaliymiş bu. Babası on iki yaşındayken onu ilk havacılık gösterisine götürmüş. On altı yaşına girdikten iki hafta sonra ilk gökyüzü dalışını yapmış. 1974’te, on sekiz yaşındayken, otomatik atlayış yaparken az daha uçağın peşi sıra sürükleniyormuş. Donup kalmış, elleri kanada kenetlenmiş ve uçak, Brian kanadın üzerinde sallanırken iniş yapmak zorunda kalmış. On yedi yıl boyunca bir daha atlayış yapmamış.</p>

  <p>Aldığı eğitim konusunda ise şunları söylüyor Brian: “Bende disleksi ve hiperaktiviteye bağlı dikkat eksikliği vardı ve okul benim için bir işkenceydi. İki dönem üniversitede mühendislik okumayı denedim; aslında bu babamı memnun etmek için yaptığım bir şeydi. OIT’de<a href="../Text/kurgudan_da_garip_400.xhtml#GeriDipnot6"><sup id="Dipnot6">[6]</sup></a> iki dönem makine mühendisliği okudum ve sonra ‘İstediğim şey bu değil,’ dedim. Partilerde içmekten neredeyse ölecektim. Akıl sağlığımı korumak için yapabildiğim tek şey mümkün olduğunca sarhoş olmaktı.”</p>

  <p>El ve ayaklarında sık sık siğil çıkarmış ve bunları yakmak için plazma kaynak makinesi kullanırmış. “Siğillerden kurtulmak için harika bir yöntem,” diyor. “Ama ayağınızda küçük güzel bir krater bırakıyor. Tetiği çekip bıraktığım anda cildi buharlaştıran bir plazma akımı gönderiyor ve <i>acayip</i> acıtıyor.”</p>

  <p>“Bir keresinde de lehim aleti kullanmıştım,” diyor.</p>

  <p>Brian için beş saatlik uyku iyi bir gece uykusu demek. Yeni yastıklarına ve hafif yorganına rağmen, uykusuzluk hastalığından mustarip, tıpkı babası gibi. İcat yapmaktan başka bir hobisi yok. Tanrı’nın adını boş yere ağzına almıyor ve Britney Spears konserlerinin bir seks gösterisi olduğunu söylüyor. Büyücülük meselesi yüzünden Harry Potter kitaplarını da tasvip etmiyor. Evcil hayvanı yok, yani şu anda, 2001 yılında yok; ama eskiden, dokuz yaşındayken damar genişlemesinden ölen, Benny adında, uçan bir sincabı varmış. Ondan sonra bir şeker planörü olmuş. “Uçan sincabın keseli türü bu,” diye açıklıyor. Hayatı filme çekilirse kendisini Mel Gibson ya da Heath Ledger’ın canlandırmasını istiyor.</p>

  <p>“Gençlik yıllarımda,” diyor, “hiç spor meraklısı değildim. Sporculara dair istatistiklere sahip olmadığım için yeterince erkek sayılmadığımı hissediyordum. Sporun, hak etmediği bir mertebeye yapay bir şekilde yükseltildiğine dair, bana bıkkınlık veren bir görüşe sahibim. Maçları ve oyuncuları analiz etme olayını bir sanata ve yaşam tarzına dönüştürmeye çalışıyorlar. Amerika’da hangi bara gitseniz televizyonda tek izlenen şey maçlar ve spor programları. Dürüstçe söyleyeyim, izlediğim hiçbir basketbol maçında –ki çok az izlemişimdir– yeni bir şey göremedim. Bir sporun bütün yönlerini bilen coşkulu, kemikleşmiş bir fan değilseniz gerçekten <i>adam gibi adam</i> sayılmamanız biraz canımı sıkıyor.”</p>

  <p>Bir kafede öğle yemeği yerken konuşmayı kesip, televizyondaki, şehrin üzerinde patlayan elektromanyetik pals “E bombası”nı gösteren bir bilgisayar grafiğine bakıyor. Üzerinde ekstra çiğ soğan dilimi olan bir Big Bad Bob Burger söylüyor. Aralık ayında bile buzlu su içiyor. Portland, Oregon’un Parkrose bölgesinde büyümüş.</p>

  <p>Yemek esnasında Amerikalı astronotların vergi mükelleflerinin paralarıyla bütün hayat boyu eğitim ve deneyim kazanıp, sonra da bu deneyimlerle tıpkı şöhretler gibi servet kazanmalarından yakınıyor. Sonra da, Rus uzay yolculuklarına katılmak için para veren zengin Amerikan vatandaşlarının halk tarafından acımasızca eleştirilmesinden. Uzay yolculuğu hayalinin, hayat boyu sürecek askeri bir kariyer istemeyen insanlara da açılması gerektiğini söylüyor.</p>

  <p>Gelir vergisinin yerine ulusal satış vergisinin konulmasını istiyor.</p>

  <p>Brian şu anda, 2001 yılında, kırk beş yaşında ve “A Foreign Affair” adlı web sitesi sayesinde tanıştığı Natasha adlı bir Rus kadınla nişanlı.</p>

  <p>Hâlihazırda tanıdığınız Roket Herif böyle biri işte. Tarçınlı Altoids’i sadesinden daha çok seviyor. Rus MIG avcı uçaklarında uçmuş ve kozmonot eğitiminde kullanılan “Kusmuk Kuyrukluyıldızı” uçağında, yerçekimsiz dalışlar esnasında kusmamak için kendini zor tutmuş. Hiç evlenmemiş ama artık evlenmeye hazır.</p>

  <p>“Amacım,” diyor, “dışarı çıkıp, bir şeyler ispatlama zorunluluğu hissetmeden hayatın keyfini sürebilecek bir kadın bulmaktı. Maalesef bizim kültürümüzde birçok kadın, bunu yapması gerektiğini hissediyor. Altmışların sonu, yetmişlerin başında feminist hareket kadınları çocuk sahibi olmanın ve evde oturup annelik yapmanın yalnız bir varoluş biçimi olduğuna ikna etti. Kariyeriniz yoksa bir hiçtiniz.”</p>

  <p>Hamburgerinin üzerinden, “Hayattaki görevlerimden biri de,” diyor, “ABD ile Rusya arasındaki ilişkileri kuvvetlendirmek için elimden geleni yapmak. Soğuk Savaş bitti. Bırakın bunları artık. Ruslar bizim düşmanımız değil. Amerika’yı, bizi ve temsil ettiğimiz şeyleri gerçekten seviyorlar. Sanırım, Rus bir eşe sahip olmam bu role soyunmamı kaçınılmaz bir hale getirecek.”</p>

  <p>Yemekten sonra posta kutusunu kontrol ediyor ve bir İskoç radyo programına verdiği röportajın karşılığında gönderilen 55.06 dolarlık bir çek buluyor. Bunun Roket Herif şöhretinin yarattığı heyelandan kazandığı tek para olduğunu söylüyor.</p>

  <p>İşte karşınızda, medyanın 2000 yılı Nisan ayında keşfettiği Brian Walker.</p>

  <p>“Bana bir isim takılmasını istiyordum,” diye hatırlıyor. “Ama ‘Roket Adam’ denmesini istemedim; kulağa çok resmi geliyordu. Aşırı kullanılmış bir şeydi. ‘Roket Herif’in çok daha <i>arkadaşça</i> bir tınısı vardı. Kapı komşunuz olan şu herif gibi yani. Sokaktaki insan gibi. Roket Herif ismi hedefi on ikiden vurdu.”</p>

  <p>Florida’da bir gazeteye verdiği röportajdan sonra Roket Herif dünyaya geldi ve her gün iki ya da üç röportaj veren, uluslararası bir şöhrete dönüştü. O kadar çok telefon alıyor ki mesaj kutusu ilk yüz mesajdan sonra doluyor. Web sitesi bir saatte 380.000 kez tıklanıyor.</p>

  <p>“Radyolara verdiğim onca röportaj içinde, radyocuların beni aptal durumuna düşürmeye çalıştığı sadece iki-üç tane röportaj oldu,” diyor. “Howard Stern’le yarım saat boyunca konuştuğumda bile benimle dalga geçmedi. Bana antika herifin tekiymişim gibi davranmadı. Lafı birkaç kez, ‘artık daha fazla seks yapıyor musun’a getirdi ama bunu dev penis, seks hayatı, fallik sembol olaylarına dönüştürmedi.”</p>

  <p>Yine de, her çıkışın bir inişi vardır.</p>

  <p>Roket Herif bile size şunu söyleyecektir: Atmosfere dönüş feci olabiliyor.</p>

  <p>Brian ve Natasha yüz yüze ilk kez Nisan 2001’de görüşmüş. Bundan iki ay sonra, iki haftayı beraber geçirip, nişanlanmışlar. Temmuz 2002’de Natasha ve sekiz yaşındaki oğlu Serge bu nişan sayesinde aldıkları vizeyle Amerika’ya gelmiş.</p>

  <p>“Büyük bir hata yapıyor olabileceğime inanmak istemiyordum,” diyor Brian. “Bir buçuk sene içinde birbirimize bin yüz elli beş e-posta göndermiştik. Ona o kadar inanmak istiyordum ki şansımı denemeye hazırdım ama 15 Ekim 2002’de evlenmemizin hemen ardından işler sarpa sardı.”</p>

  <p>Natasha, Brian’dan on beş yaş küçükmüş; Rusya’da yedi kişiyle paylaştığı 300 metre karelik evi bırakıp gelmiş. Brian, oğlu Serge için bir yüzme havuzu yaptırmış. Lazerli göz ameliyatı için 4.000, diş operasyonu için de 12.000 dolar ödemeyi kabul etmiş. İki kişilik spor BMW arabasını satıp bir aile arabası almış. Yine de kavgaları bitmemiş. Natasha akşam yemeğinde İngilizce konuşmaya ya da sabahları sekizden önce kalkmaya yanaşmıyormuş.</p>

  <p>Brian, Serge bütün gün okuldayken Natasha’nın kullanması için bir bilgisayar almış. Ve altı hafta sonra ona internette gezdiği siteleri sorduğunda...</p>

  <p>“En kötü web siteleri hayvanlarla seks içeren sitelerdi,” diyor Brian. “Neredeyse her gün bu sitelere girip bir-bir buçuk saat geçirmiş. Bilgisayarı almamızdan sadece altı hafta sonra evimden gitti. Rusya’dan kalkıp buraya gelmesini isteyip, evlenecek kadar çok sevdiğim bu kadının bu kadar sapık çıkması beni çok üzdü. Normal pornodan değil, insanın <i>midesini bulandıran</i> şeylerden bahsediyorum.”</p>

  <p>Natasha evlendikten altı hafta sonra internete gizlice ilan vererek yeni bir adam aramış. Mümkünse uzun sarı saçlı, şehirde bir çatı katında yaşayan sanatçı bir tip arıyormuş. Kütük evde yaşayan, kumral, sakallı Brian’ın tam zıddı birini yani.</p>

  <p>“Natasha çok güzel bir kadın ama ruhu yok. Ruhsuzun teki,” diyor. “Anladım ki ben onun için buraya geliş biletinden başka bir şey değilmişim.”</p>

  <p>Brian Walker’ın zihninde Proje RUSH, Roket Herif olmakla ve Natasha’yla evlenmekle bağlantılıymış. “Kendi naçizane bakış açımdan, bunun dünyayı bir araya getirmek için harika bir yol olduğunu düşünüyordum,” diyor. “Eski düşmanlar arasındaki işbirliği ve bağlantıyı göstermiş olacaktık. Birlikte bir kitap yazabileceğimizden bahsediyorduk. İngilizce ve Rusça çocuk kitapları yazabilirdik. Bu ilişkiden fırsatlarla dolu bir dalın filizlendiğini görebiliyordum ama o dal ezildi.”</p>

  <p>Brian, Natasha’ya internette gezdiği sitelerden bahsettiği anda Natasha bavulunu toplamış, oğlunu almış ve komşuları olan Rus bir adamın yanına taşınmış; o zamandan beri de beraber yaşıyorlarmış.</p>

  <p>“Bir sürü adam bana e-posta attı,” diyor Brian. “Onların hikâyeleri de tıpatıp aynıymış. Bu herifler aşka inanmışlar ama eşleri oturma izni ya da yeşil kartı alır almaz onları terk etmiş. Natasha o kadar bile beklemedi. Evlendikten iki ay sonra gitti. Yasal statüyü elde edene kadar bile oynayamadı oyunu.”</p>

  <p>Bu noktadan sonra her şey dağılmış. Brian sekiz hafta boyunca hiçbir şey yiyememiş. Yirmi kilo vermiş, sakalını kesmiş ve roket üzerine çalışamaz olmuş.</p>

  <p>“O kadar uzun zamandır o kadar çok çalışıyorum ki,” diyor. “Bu roket projesine başlamamdan önceki zamana dönerseniz, on beş yıllık berbat bir başarısızlık dönemi görürsünüz. Bir denizaltı inşa ettim ama bunu bir işe dönüştüremedim. Bir kısmında başarılı olurken, başka bir kısımda tökezliyordum. İcat ettiğim sedyeler ve diğer yüzlerce şeyde de aynısı oldu. Aylarca, yıllarca boş yere uğraşıyordum. Sonra oyuncak sanayiinde başarılı olmaya başladım ve vites küçültmek yerine bu projeye atladım. Şu noktada bu proje bütün enerjimi alıyor.”</p>

  <p>Yaşadığı bir diğer şok da, atmosfere roket gönderecek ilk özel gruba on milyon dolar vaat eden “X-Prize” ödülü. Roket Herif kendini birdenbire, dünyanın dört bir yanından iyi para desteği alan ve iyi eğitim görmüş takımlarla rekabet içinde bulmuş.</p>

  <p>Medyada gördüğü ilgi bile bir handikaba dönüşmüş. Kapısında yaklaşık iki bin kişi toplanıp, evini gezmek istemiş. “İnsanlara hayır demekte çok zorlanıyordum,” diyor. “Beni son üç yılda yavaşlatan en feci şey, insanların isteklerini yerine getirme arzum oldu. Bu yüzden medyada yer aldım, e-postaları okuyup cevapladım, insanları burayı gezmeye davet ettim, okullarda bağış topladım, arada sırada da okullara gidip konuşmalar yaptım.”</p>

  <p>Brian’ınki heyecanlı bir yolculukmuş doğrusu. Para. Şöhret. Aşk. Ve bütün bunlar roket daha fırlatma rampasına değmeden yaşanmış.</p>

  <p>Bandı hızla ileri sarıp Temmuz 2003’e geliyoruz ve arada geçen bu zaman diliminde Brian Walker günbegün kendine geliyor. Bir arkadaşı onu, yaşıtı, emlakçı bir Amerikalı kadınla tanıştırmış. Kadının adı Laura ve Laura’nın sesi daha şimdiden telesekreter mesajında yerini almış. Beraber gökyüzü dalışı yapmışlar. Brian’ın boşanma işlemleri tamamlanınca evlenmekten bile bahsediyorlar.</p>

  <p>Ve hâlâ, oyuncaklarını seven çocuklar, ebeveynler ve öğretmenlerden yüzlerce mektup alıyor.</p>

  <p>Bend, Oregon’da, Roket Bahçesi’ndeki çalışmalar sürüyor. Brian’ın yerçekimine karşı idman yaptığı bir santrifüj var. Roket motorlarını test ettiği bir kule var. Yapmaya başladığı geodezik kubbeyi ve üzerine yerleştirilen gözlemevini bitirmeyi planlıyor. Kubbenin içinde, açık ve koyu olmak üzere mavinin iki tonunda boyanmış roket duruyor. Aralık 200l’de yaptığı römorkun içinde hazır bekliyor. 200l’de her şey, aşk, şöhret ve aile mümkün görünüyordu.</p>

  <p>Bir bakıma, hâlâ her şey mümkün.</p>

  <p>Roketin içindeki aletler yerine, sadece dışarıdaki kameralara bağlanacak düz bir video ekranı ya da takabileceği video gözlükleri istiyor.</p>

  <p>Kubbenin bir tarafına yerleştirilecek bir roket kızağı inşa etmek istiyor.</p>

  <p>Şehirden şehire fırlatılabilecek planör-tipi bir uçak tasarlamak istiyor.</p>

  <p>İki jet motoruyla çalışan bir go-kart inşa ediyor.</p>

  <p>Ebay’den alıp modifiye ettiği jet motoru 1600 derecelik egzozuyla bahçesindeki, araba yolundaki buzları eritecekmiş.</p>

  <p>“Bu şey gürleyip çalıştığında, testisleriniz midenize çıkıyor,” diyor. “Bu şeyin çalışmasını izlemek insanı adeta dehşete düşürüyor.”</p>

  <p>Ve bir de şirket desteği meselesi var. “Viagra’nın bana sponsor olmasını isterdim, çünkü roket Viagra için çok sağlam bir sembol,” diyor Brian Walker. “Yarış arabasından çok daha sağlam.”</p>

  <p>Daha yapacak çok işi var.</p>

  <p>4500 kiloluk hidrojen peroksidi arıtması, e-postalarını cevaplaması gerekiyor. Kütük evinde Sovyet yapımı uzay giysisi onu bekliyor.</p>

  <p>Bütün dünya onu bekliyor.</p>

  <p>Evet, yakında Roket Herif’in bahsini çok daha fazla duyacaksınız.</p>

  <p>Çok çok daha fazla.</p>

  <p>Eğer kendi imkânlarıyla uzaya giden ilk insan olamazsa, o zaman roketlerden yapılan yüksek irtifalı gökyüzü dalışlarına öncülük etmek istiyor. Uzay turizmini başlatmak istiyor: İnsanlar uzay gemisi gibi bir şeyle Dünya’nın yörüngesinde dolaşacak ve istedikleri yeri ziyaret etmek için, liman gibi yerlerde inebilecekler. Bir mucit olarak başarısının sırrını açıklayan bir de kitap yazmak istiyor. Beş mil uzaklıktaki orman yangınlarını söndürmek için, 1500 litrelik su balonları fırlatabilecek karbon-fiber bir düzenek tasarlıyor.</p>

  <p>Brian Walker on beş metre genişliğindeki geodezik kubbenin içine yerleştirmek istediği kırmızı, yeşil ve sarı halojen lambalardan bahsediyor. Diğer hayallerinden de... “Işınlanan Herif” olup, kendini Rusya’ya ışınlamaktan ya da “Zaman Yolculuğu Yapan Herif” olmaktan.</p>

  <p>“Şu an için,” diyor, “yapabileceğim tek makul şey kendimi uzaya fırlatmak. Zamanda yolculuk yapamam. Kendimi ışınlayamam.”</p>

  <p>Serin, karanlık kubbenin içinde, çöl güneşinden uzakta roketiyle baş başa dururken, “Özel efektli aydınlatmalar ve yankılı sesler çıkarabilecek hoparlörler istiyorum; böylece havalı sunumlar yapabilirim burada,” diyor.</p>

  <p>Roket Herif’in açıklamaları bize şunu gösteriyor: İnsanın aldığı asıl ödül, amaca –uzay yolculuğu, zaman yolculuğu, ışınlanma– ulaşmak değil. Amaca ulaşırken yolda keşfettikleriniz. Aya insan göndermenin bize Teflon tavaları kazandırmış olması gibi.</p>

  <p>“Ve kendi, <i>Kentucky Fried Filmi</i>’mi çekmek istiyorum,” diyor. “Televizyondaki <i>Zaman Tüneli</i> programını hatırlıyor musun?”</p>

  <p>“Zaman Herif’in başrolde olacağı <i>Zaman Tüneli 2001</i>’i çekmek istiyorum,” diyor. “Zaman Herif’in tek görevi zamanda geri gidip, önemli tarihsel çocuklar peydahlamak olacak; böylece kendi genlerini geleceğe yayabilecek. Mesela Kleopatra’yla beraber olmak için Mısır’a gidiyor ama oraya vardığı anda görüyor ki savaş arabaları onu ezmek üzere; bu yüzden onu tekrar geleceğe ışınlıyorlar. Marie Antoinette’le birlikte olmak için Fransa’ya gidiyor ve tam bıçak inmek üzereyken giyotinin içinde cisimleşiyor. Yani bu zavallı avanak zamanda her geri gittiğinde birkaç saniye içinde öleceği bir noktada buluyor kendini. Ve zavallı adamcağız nihayetinde hiçbir şey yapamıyor...”</p>
</body>
</html>
