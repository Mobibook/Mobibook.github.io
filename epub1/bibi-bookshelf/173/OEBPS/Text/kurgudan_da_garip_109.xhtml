<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hanımefendi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Hanımefendi</h2>

  <p>Bir arkadaşım “perili” bir evde yaşıyor, etrafı bahçelerle çevrili, güzel, beyaz bir çiftlik evinde ve iki üç haftada bir gece yarısı arayıp, “Bodrumda çığlık atan biri var. Şimdi silahımı alıp aşağıya iniyorum. Eğer beş dakika içinde seni tekrar aramazsam, polise haber ver!” diyor.</p>

  <p>Çok dramatik falan ama biraz da böbürlenme kokan bir şikâyet bu. “Ay, elmas yüzüğüm de çok ağır!” ya da “Keşke bu tanga bikiniyi giydiğimde <i>herkes şehvetle peşime düşmese</i>!” demenin psişik karşılığı bu.</p>

  <p>Arkadaşım hayaletine “Hanımefendi” diyor ve “Hanımefendi” bütün gece uyanık olduğu, duvarlardaki resimleri lıkırdattığı, saatleri değiştirdiği ve oturma odasında güm güm sesler çıkararak yürüdüğü için hiç uyuyamadığından yakınıyor. Hanımefendi’nin “dansı” diyor buna. Ne zaman geç kalsa ya da üzgün olsa, müsebbibi genellikle “Hanımefendi” oluyor: Yatak odasının camının önünde bütün gece ona seslenmiş ya da ışıkları yakıp söndürmüştür.</p>

  <p>Arkadaşım hayaletlere falan inanmayan gayet dünyevi bir insan. Ona yazıda “Patrick” diyeceğim. Bu çiftliğe taşınana kadar benim gibi biriydi; dengeli, dünyevi ve mantıklı.</p>

  <p>Şimdi saçma sapan bir herif olduğunu düşünüyorum.</p>

  <p>Bunu kanıtlamak için, o tatildeyken çiftliğini bana bırakmasını istedim. Yazmak için yalıtılmışlığa ve sessizliğe ihtiyacım olduğunu söyledim. Bitkileri sulayacağıma söz verdim. Neticede o, tatile gitti ve iki haftalığına beni orada bıraktı. Ben de küçük bir parti verdim.</p>

  <p>Benim tek kafadan çatlak arkadaşım Patrick değil. Başka bir arkadaşım da –ona “Brenda” diyeceğim– geleceği görebildiğini söylüyor. Yemek yerken aniden yüksek sesle iç geçirip, ağzını eliyle kapatarak ve sonuna kadar açık gözleri ve yüzünde bir dehşet ifadesiyle sandalyesine yaslanarak, anlattığınız en iyi hikâyeyi bile berbat ediyor. Ne oldu yahu diye sorduğunuzda, “Yok bir şey... gerçekten,” diye cevap veriyor. Sonra gözlerini kapatıyor ve o berbat görüyü zihninden atmaya çalışıyor.</p>

  <p>Israr edip, onu korkutan şeyin ne olduğunu sorduğunuzda, gözlerinde yaşlar, masaya doğru eğiliyor. Elinizi tutuyor ve, “Lütfen, lütfen, önümüzdeki altı yıl boyunca arabalardan uzak dur,” diye yalvarıyor.</p>

  <p>Önümüzdeki altı yıl boyunca!</p>

  <p>Brenda ve Patrick garip tipler ama onlar benim arkadaşlarım ve daima ilgiye muhtaçlar. “Hayaletim çok gürültücü... Geleceği görmekten nefret ediyorum...”</p>

  <p>Küçük ev partim için Brenda ile psişik arkadaşlarını çiftliğe davet etmeyi düşündüm. Duyular üstü yeteneğe sahip olmak gibi bir sıkıntısı olmayan sıradan, aptal arkadaşlarımı da çağıracaktım. Kırmızı şarap içecek ve müneccimlerin deliye dönmelerini, transa geçmelerini, ruhları çağırmalarını, sayıklamalarını ve masaları havaya kaldırmalarını, ağzımızı elimizle kapatıp kıs kıs gülerek izleyecektik.</p>

  <p>Patrick tatile gittikten sonra bir düzine insan çiftliğe geldi. Brenda yanında hiç tanımadığım iki kadın getirdi: Bonnie ve Molly. Her ikisi de hissettikleri hayalet enerjisinden ötürü hemen kendinden geçiverdi. Birkaç adımda bir duruyor, şöyle bir sallanıyor ve düşmemek için bir sandalye ya da korkuluğa tutunuyorlardı. Tamam, kabul ediyorum, bütün arkadaşlarım biraz sallanıyordu. Ne var ki aklı başında olanları sallandıran şaraptı. Hep birlikte yemek masasına oturduk. Masanın ortasında birkaç mum vardı ve psişikler hemen işe koyuldu.</p>

  <p>İlk önce arkadaşım Ina’ya yöneldiler. Ina, Alman ve duyarlı. Duygularını ifade etme anlayışı, bir sigara daha yakmaktan ibaret. Bu müneccimler, Bonnie ve Molly, Ina’yla daha önce hiç karşılaşmamışlardı ama ona sırayla, yanında bir kadın ruhu olduğunu söylemeye koyuldular. Bu kadının adı “Margaret”tı ve onun üzerine minik, mavi çiçekler yağdırıyordu. Unutmabeni çiçekleriymiş bunlar. Ve Ina birden sigarasını söndürüp, ağlamaya başladı.</p>

  <p>Ina’nın annesi yıllar önce kanserden ölmüştü. Annesinin adı Margaret’tı ve Ina her yıl mezarının üstüne annesinin en sevdiği, unutmabeni çiçeklerinin tohumlarını serpiyordu. Ina ve ben yirmi yıldır arkadaşız. Ne var ki bu ayrıntıları ben bile bilmiyordum. Ölen annesinden hiç bahsetmemiş olan Ina şimdi ağlıyor ve daha fazla kırmızı şarap istiyordu.</p>

  <p>Arkadaşımı derinden sarsan Bonnie ve Molly, ardından bana yöneldi.</p>

  <p>Yanımda bir adam olduğunu, omzumun hemen üzerinde durduğunu söylediler. Bu adamın, cinayete kurban giden babam olduğu konusunda hemfikirdiler.</p>

  <p>Of, <i>lütfen ya</i>! Babammış. Buradaymış! Bu saçmalığa biraz ara verebilir miyiz?</p>

  <p>Babamın ölümüne dair ayrıntıları herkes bilebilirdi. O tuhaf, ironik döngüyü. Babam üç yaşındayken babası karısını, yani babamın annesini vurup öldürmüş ve ağır adımlarla evde dolanarak öldürmek için babama bakınmış. Babamın en eski hatırası bu: Yatağın altına saklanmış. Babasının ona seslendiğini duyuyor, ağır botlarının önünden geçtiğini ve tüfeğin duman tüten namlusunun yere yakın bir yerde sallandığını görüyormuş. O saklandığı sırada, babası nihayet kendisini vurmuş. Babam daha sonra bütün hayatını bu sahneyi unutmaya çalışarak geçirmiş. Kız kardeşlerim, babamın birbiri ardına evlilik yaparak her kadında annesini aradığını, hayatını böyle geçirdiğini de söylüyorlar. Sürekli boşanıp, yeniden evlenmiş. Gazetede bir arkadaşlık ilanı gördüğünde annemden ayrılalı yirmi yıl olmuştu. İlanı veren kadınla çıkmaya başlamış. Şiddete eğilimli bir eski kocası olduğunu bilmiyormuş. Üçüncü buluşmalarının ardından eve geldiklerinde karşılarında kadının eski kocasını bulmuşlar. Adam ikisini de kadının evinde vurup öldürmüş. Tarih Nisan 1999.</p>

  <p>Bu ayrıntılar her yerde yayımlandı. Bütün bu saçmalık mahkemeye taşındı ve katil idam cezasına çarptırıldı. Bonnie ve Molly’nin bunu bilmek için özel bir yeteneğe ihtiyaçları yoktu.</p>

  <p>Ama yine de ısrar ettiler. Babamın ben dört yaşındayken bana yaptığı bir şeyden ötürü çok üzgün olduğunu söylediler. Bunun vahşice bir şey olduğunu biliyormuş ama bana ders vermek için düşünebildiği tek şey buymuş. O zamanlar çok gençmiş ve fazla ileri gittiğini fark edememiş. Bonnie ve Molly el ele tutuştular ve beni küçük bir çocukken, bir odun kırma kütüğünün yanında diz çökmüş halde gördüklerini söylediler. Babam yanımda, ayakta duruyormuş ve elinde ahşap bir şey varmış.</p>

  <p>“Bir sopa,” dediler. Sonra da, “Hayır. Değil. Bir balta...” diye düzelttiler.</p>

  <p>Arkadaşlarım sessizdi. Ina’nın hıçkırıkları kıkırdamalarını bastırmıştı.</p>

  <p>“Dört yaşındasın ve çok önemli bir karar vermek üzeresin. Hayatının geri kalanını şekillendirecek bir şey bu...” dedi Bonnie ve Molly.</p>

  <p>Babamın baltasını bileyişini tarif edip, “Sen...” dediler, duraksadılar, sonra cümleyi tamamladılar: “Parçalarına ayrılmak üzere misin?”</p>

  <p>Ina hâlâ ağlıyor. Aptal inek. Bir kadeh daha şarap doldurup, içiyorum. Bir tane daha dolduruyorum. Hayaletler dünyasındaki rehberlerimiz olan Bonnie ve Molly’ye lütfen devam edin diyorum. “Gerçekten büyüleyici bir şey bu.”</p>

  <p>“Baban şu anda çok mutlu,” diyorlar. “Şu anda, yeryüzünde geçirdiği hayatında hiç olmadığı kadar mutlu.”</p>

  <p>Eee, zaten hep böyle olmaz mı? Yakınını kaybetmişlerin yüreğine biraz su serpersin. Bonnie ve Molly, tarih boyunca matemli insanları avlayan türde insanlardan ikisi. En iyi ihtimalle, kafası karışık birer aptal bu kadınlar. En kötü ihtimalle ise, manipülatif birer canavarlar.</p>

  <p>Onlara söylemediğim şey şu: Dört yaşındayken parmağıma metal bir conta geçirmiştim. Bir türlü çıkaramıyordum. Parmağım şişip morarıncaya kadar bekleyip, sonra babamdan yardım istedim. Bize her zaman, parmağımıza kauçuk lastikler ya da başka herhangi sıkabilecek bir şey bağlamamamız, aksi takdirde kangren olacağımız ve parmağımızın çürüyüp, kopacağı söylenirdi. Babam parmağı kesmek zorunda olduğunu söyledi ve bütün öğleden sonrayı elimi temizleyip, baltayı bileyerek geçirdi. Bu esnada da bana kendi eylemlerimin sorumluluğunu üstlenmem konusunda vaaz verip durdu. Aptalca şeyler yapacak olursam, bedelini ödemeye hazır olmam gerektiğini söylüyordu.</p>

  <p>Bütün o öğleden sonra söylediklerini dinledim. Dram, panik ya da gözyaşı yoktu. Dört yaşındaki aklıma göre, babam bana iyilik yapıyordu. Şiş, mor parmağımın kesilmesi acı verecekti belki ama iki hafta boyunca çürümesine izin vermekten daha iyiydi bu.</p>

  <p>Odun kırma kütüğünün yanına diz çöktüm. Burada bir sürü tavuğun benzer bir yazgıyla yüzleştiğini görmüştüm. Elimi uzattım. Babama bana yaptığı bu iyilikten ötürü müteşekkirdim ve yaptığım aptalca şeylerden ötürü başkalarını suçlamamaya karar verdim.</p>

  <p>Babam baltayı şöyle bir savurdu ve tabii ki ıskaladı. Sonra içeri gitti ve contayı çıkarmak için su ve sabun kullandı.</p>

  <p>Neredeyse unutmuştum bu hikâyeyi. Neredeyse unutmuştum, çünkü kimseye anlatmamıştım, başkasının nasıl tepki vereceğini görmek için yüksek sesle dile getirerek hatırlamak gibi bir eylemde bulunmamıştım. Çünkü diğer insanların burada verilmek istenen dersi anlamayacağını biliyordum. Tek görecekleri şey babamın yaptıkları olacak ve bu davranışı gaddarca bulacaklardı. Anneme söylesem kıyametler kopardı. O haklı öfkesiyle patlayıverirdi. Babamın en eski hatırasının o öldürme sahnesi olması gibi, baltayla geçen o gün de benim en eski hatıram ve otuz altı yıldır benim sırrım olarak kaldı. Ve babamın. Ve şimdi bu aptal karılar, Bonnie ve Molly, bunu bana ve bütün sarhoş arkadaşlarıma anlatıyordu.</p>

  <p>Onlara istedikleri tatmini yaşatmayacaktım. Ina ağlarken, ben şarap içmeye devam ettim. Gülümseyip, omuz silktim ve onlara çok ilginç laflar duyduğumu ama hepsinin saçmalık olduğunu söyledim. Birkaç dakika sonra kadınlardan biri hastalanıp, yere yığıldı ve arabasına gitmek için yardım istedi. Parti dağıldı. Ina ve ben baş başa kalıp, şarabı bitirdik ve zilzurna sarhoş olduk.</p>

  <p>Bu aptal parti bende hakikaten hayal kırıklığı yarattı. Arkadaşlarımın bu saçmalığı bu kadar ciddiye aldıklarını izlemek falan. “Hanımefendi” hiç ortaya çıkmadı ama Patrick beni arayıp o aptal hayalet sorularını sorarak yakınmaya devam edecek. Brenda yine titreyecek ve kaçıkça önsezilerini ilan ederken yine beti benzi atacak. Bonnie ve Molly ise şanslıydılar. Bir çeşit numara yaptılar işte. Şimdi etrafımdaki herkes bir parça aldatılmış olacak.</p>

  <p>Bonnie ve Molly’nin yaptıkları bu küçük sihirli numarayı açıklayamıyorum ama dünyada açıklayamadığım o kadar çok şey var ki!..</p>

  <p>Babamın öldüğü gece, yüzlerce kilometre uzakta olan annem bir rüya görmüş. Babam kapısını çalıp, onu saklaması için anneme yalvarmış. Rüyasında babam yan tarafından vurulmuş –daha sonra adli tabip bunu onaylayacaktı– ve silahlı bir adamdan kaçmaya çalışıyormuş. Annem babamı saklamak yerine, çocuklarına utanç ve acıdan başka bir şey vermediğini söyleyip kapıyı suratına kapatmış.</p>

  <p>Aynı gece kız kardeşlerimden biri rüyasında, büyüdüğümüz çölde yürüdüğümüzü görmüş. Babamızın arkasından yürüyor, ona ayrı düştükleri ve son zamanlarda onu aramadığı için üzgün olduğunu söylüyormuş. Babam onu durdurmuş ve geçmişin artık bir önemi olmadığını söylemiş. Kendisinin artık çok mutlu olduğunu ve onun da mutlu olması gerektiğini anlatmış.</p>

  <p>Babamın öldüğü gece ben rüya falan görmedim. Ben uyurken, hoşça kal demek için yanıma gelen olmadı.</p>

  <p>Bir hafta sonra polisler beni arayıp, bir cesedi teşhis etmemi istediler.</p>

  <p>Ah keşke görünmez bir dünya olsaydı. Fiziksel dünyadaki bütün acı ve baskıların altını boşaltırdı. Ama bu ayrıca bankadaki paramı, mütevazı evimi ve bütün gayretkeş çalışmalarımı da değersizleştirirdi. Bütün sorunlarımız ve mutluluklarımız bir kenara bırakılabilirdi, çünkü bir kitap ya da filmdeki olaylardan daha gerçek olmazlardı. Görünmez, ebedi bir dünya bu dünyayı bir yanılsamaya çevirirdi.</p>

  <p>Bu ruhlar dünyası, pedofili ya da nekrofili gibi bir şey. Bunu hiç tecrübe etmedim; dolayısıyla kesinlikle ciddiye alamıyorum. Bana hep şaka gibi gelecek.</p>

  <p>Hayalet diye bir şey yok.</p>

  <p>Ama varsa da babam bunu bana bir zahmet kendisi söylesin.</p>
</body>
</html>
