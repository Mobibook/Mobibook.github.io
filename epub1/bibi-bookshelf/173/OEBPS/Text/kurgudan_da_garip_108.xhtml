<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnsan Konservesi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>İnsan Konservesi</h2>

  <p>Denize vardığınızda yorgunsunuz. Tekneyi zımparalayıp, boyadıktan, erzakı stokladıktan, ekipmanları değiştirip, yedek parçaları temin ettikten, avans çekip belki de burada olmayacağınız üç ay için kiranızı peşinen ödedikten, işlerinizi hallettikten ve belki de borsa uzmanınıza “satış” talimatları verdikten, King’s Körfezi Deniz Üssü’nün kapısında ailenizle vedalaştıktan, belki de uzunca bir süre berber görmeyeceğiniz için kafanızı kazıttıktan sonra, bütün bu koşuşturmacadan sonra denizdeki ilk birkaç gün çok sakindir.</p>

  <p>Denizaltı mürettebatının ifadesiyle “insan konservesi”nde ya da “kilitlenip kaldığınız tüpün” içinde bir sessizlik kültürü hâkimdir. Eğitim sahasındaki ağırlıklar kalın siyah kauçukla kaplanmıştır. Universal marka ağırlık plakalarının arasında kırmızı kauçuk tamponlar vardır. Görevliler ve mürettebat tenis ayakkabıları giymektedir ve tesisat borularından koşu bandına kadar, metalin metale değdiği hemen her şey takırtı ve tıkırtıları önlemek için kauçuk izolasyonla kaplanmıştır. Sandalyelerin ayaklarına kalın kauçuk pabuçlar geçirilmiştir. Mesai bitiminde kulaklıklarla müzik dinliyorsunuzdur. USS <i>Louisiana</i> SSBN-743, düşman ses radarlarını etkisiz hale getirmek ve gizli kalabilmek için yalıtılmıştır; ama çıkaracakları herhangi bir yüksek, keskin ses yirmi beş mil mesafeden duyulabilir.</p>

  <p>“Tuvalete girdikten sonra,” diyor Louisiana’nın ikmal subayı Yüzbaşı Patrick Smith, “klozetin kapağını indirmeniz gerekir. Gemi ani bir dönüş yapabilir ve kapağın hızla çarpması bizi ele verebilir.”</p>

  <p>Klozet kapakları açıkken gemi derinlik değiştirirse ne olduğunu açıklayan İkinci Kaptan Pete Hanlon, “Hepsi aynı anda kapanmıyor,” diyor. “Kaptan köşkündeyken, BAM diye bir ses duyuyorsunuz. Sonra bir BAM daha. Bir BAM daha. Birbiri ardına kapanıyorlar ve kaptan da gerildikçe geriliyor.”</p>

  <p>Günün her anı mürettebatın üçte biri uykuda olabiliyor; dolayısıyla bir devriye esnasında yukarıdan gelen tek ışık, ranzalı odaların perdeli kapı girişine yakın bir yerde duran kırmızı floresan ışığı. Neredeyse tek duyduğunuz şey havalandırma sistemindeki hava akışının sesi. Her odada, kapı girişine bakacak şekilde U biçiminde yerleştirilmiş üç katlı ranzalarda dokuz yatak bulunuyor. “Kafes” adı verilen her yatakta, yirmi santim kalınlığında köpükten yapılma, denizaltının alternatif mürettebatında sizin alternatifiniz olan kişi tarafından göçertilmiş ya da göçertilmemiş olabilecek bir döşek yer alıyor. İki alternatif mürettebat; Altın Mürettebat ve Mavi Mürettebat sırayla <i>Louisiana</i>’yı devriyeye çıkarıyor. Eğer siz görev başındayken “kafesinizde” uyuyan herif 120 kiloysa ve yatağı göçertiyorsa, o zaman yatağın altına havlu dolduruyorsunuz, diyor Onarım Bakım Müdürü Andrew Montroy. Her yatağın altında, “tabut çekmecesi” denilen, dört inç derinliğinde bir depolama yeri var. Ağır, şarap rengi perdeler yatakları birbirinden ayırıyor. Her yatağın başında bir okuma ışığı ve yolcu uçaklarında kullanılanlara benzer kulaklıklı bir müzik sisteminin kontrol paneli bulunuyor. Mürettebat tarafından gemiye getirilen CD’leri çalan bir sistemden dört farklı müzik türü yayımlanıyor. Ses ve ekolayzır kontrol düğmeleri var. Ayrıca bir hava deliği ve her yatağın başında da bir oksijen maskesi mevcut.</p>

  <p>“Gemide en büyük korkumuz yangın,” diyor Yüzbaşı Smith. “Bunun nedeni de duman.”</p>

  <p>Yangın çıkması halinde, duman kaplı, ışıksız dar koridorlarda, zifiri karanlıkta oksijen maskesini ve yanmaz koruyucu başlığı yüzünüze çekip, bir sonraki nefes için, zemini ayaklarınızla yoklayarak ilerlemeniz gerekiyor. Zeminde siyah, çıkıntılı parçalar var, kare ve üçgen parçalar. Bir parça bulana kadar zemini körlerin kabartma alfabeyi okuduğu gibi ayağınızla yoklamanız gerekiyor. Kare şeklindeki parça, hemen başınızın üstünde doğrudan bağlanabileceğiniz hava kanalı olduğu anlamına geliyor. Üçgen parçalar ise duvarlardaki hava kanallarına işaret ediyor. Kanala bağlanıyor, nefes alıyor ve “hava” diye bağırdıktan sonra, bir sonraki nefes için koridorda ilerliyorsunuz. Maskedeki bir diğer çıkış noktası, mürettebattan başka birinin de size bağlanıp sizinle beraber nefes almasına imkân tanıyor. Hava kanalıyla bağlantınızı kestiğinizde çıkan yüksek sesli hava tıslaması kimseyi endişelendirmesin diye “hava” diye bağırıyorsunuz.</p>

  <p><i>Louisiana</i>’yı bir yuvaya çevirmek için Yüzbaşı Smith, Gevalia kahve çekirdekleri, bir kahve öğütücü ve bir de espresso makinesi getirmiş. Mürettebattan diğerleri de kendi havlularını ve üzerlerindeki ranzanın altına yapıştırdıkları fotoğrafları falan getirmişler. Montroy en sevdiği otuz CD’yi getirmiş. Evdeki hayatlarını gösteren video kasetler getirmişler. Mürettebattan biri Scooby-Doo desenli yastık kılıfı getirmiş. Çoğu kendi çarşaf ya da battaniyesini getirmiş.</p>

  <p>“Ben buna <i>can simidim</i> diyorum,” diyor Altın Mürettebat’tan ambar memuru Greg Stone. Stone, karısına okuyabileceği bir günlük tutuyormuş, karısı da ona kendi günlüğünü okuyormuş.</p>

  <p>Suya sadece denizaltındaki havayla giriyorsunuz. Bu hava karbondioksite bağlanıp, ortadan kaldıran ısıtılmış aminle temizleniyor. Yeni oksijen elde etmek için 1050 amper elektrik kullanıp demineralize edilmiş deniz suyunu moleküllerine ayırıyorsunuz. Karbondioksit ve hidrojen okyanusa boşaltılıyor. Gemideki çöpler bir buçuk ton hidrolik basınç uygulanarak otuz kiloluk, çelik kaplı kutulara dönüşecek şekilde sıkıştırılıyor. Her devriyede böyle yaklaşık dört yüz kutu oluşuyor ve sonra bunlar denize atılıyor.</p>

  <p>Alkol tüketemiyorsunuz, sigarayı da sadece “Taş Kırıcı” adı verilen, on iki silindirli Firbank Morris dizel yedek motorun yanında içebiliyorsunuz. Bu dizel motor, “Göbekli Soba” adı verilen nükleer güç santralinin yedeği olarak iş görüyor.</p>

  <p>Eğer mürettebattansanız, geminin orta kısmının üçte birini dolduran, karinadan yukarı doğru, dört güverteyi de kateden tüpler içinde depolanan ve yirmi dört saat hazır tutulan Trident nükleer başlıklı füzelerden sadece iki metre uzakta uyuyorsunuz. Ranzalı odaların önündeki füze tüpleri, üç yüz metre uzunluğundaki kompartımanda mürettebatın derinlik algısını artırmak için turuncunun farklı tonlarına boyanmış; ön kısım daha açık, arka kısımsa daha koyu turuncu. Füze tüplerinin üzerine, Eğlence Kulübü tarafından satılan video filmler ve şekerlemelerle dolu dolaplar yerleştirilmiş.</p>

  <p>Etrafınız renkli borular ve vanalarla çevrili. Mor, soğutucu anlamına geliyor. Mavi, içme suyu. Yeşil, deniz suyu. Turuncu, hidrolik sıvı. Kahverengi, karbondioksit. Beyaz, buhar. Taba, düşük basınçlı hava.</p>

  <p>Hanlon’a, Smith’e ve Altın Mürettebat’ın Gemi Komutanı Ken Biller’a göre, gözlerinizi merkezi füze kompartımanının ötesine odaklayamasanız da, derinlik algısı sorun değilmiş. Yemek güvertesinde kahve içen bir mürettebatın söylediğine göre, gün ışığına çıktığınız ilk gün gözlerinizi kısmak zorunda kalıp, güneş gözlüğü takıyormuşsunuz ve Donanma, karaya çıktığınız ilk iki gün, olası derinlik algısı sorunlarından ötürü araba kullanmanızı tavsiye etmiyormuş.</p>

  <p>Birkaç füze tüpü üzerinde, füzenin atıldığı zaman ve yeri belirten pirinç plakalar bulunuyor. Beş nolu tüpün üzerindeki plakada DASO’nun 18 Aralık 1997’de saat 15:00’da fırlatıldığı yazıyor. Füzeyi Mavi Mürettebat atmış.</p>

  <p>“Arada sırada,” diyor Altın Mürettebat’ta görevli Yüzbaşı Smith, “gemi, füzesini atabilecek kadar şanslı oluyor.”</p>

  <p>Altın Mürettebat hiç füze atmamış.</p>

  <p>Karinanın dışına yerleştirilmiş bir pencere ya da kamera yok. Yani eğer size bir şey saldıracak olursa, ses radarından gelen veriler dışında, tamamen körsünüz, mesela...</p>

  <p>“...dev bir mürekkepbalığı mı?” diye tamamlıyor cümlemi Yüzbaşı Smith, kaşını kaldırarak. “Şimdiye kadar böyle bir şey yaşanmadı.”</p>

  <p>“Bir keresinde bir balinaya çarptık,” diyor, Altın Mürettebat’ın İkinci Kaptanı Cedric Daniels. “Bununla ilgili pek çok hikâye var.”</p>

  <p>Karinaya çarpan açıklanamayan şeyler balina olarak nitelendiriliyor. Suyun derinliklerindeki ses radarı aracılığıyla balina, yunus ve domuz balıklarının çağrılarını, karides sürülerinin tıkırtılarını dinleyebiliyorsunuz. Mürettebattakiler bunlara “biyolojik” sesler diyor.</p>

  <p>Denize çıkarken denizaltına 360 kilo kahve, 750 litre kutu süt, 900 düzine büyük yumurta, 3000 kilo un, 600 kilo şeker, 350 kilo margarin ve 1750 kilo patates stokluyorsunuz. Bunlar karada ambarlarda doldurulan ve gemiye bir ambar ağzı aracılığıyla indirilen, sekiz metre genişliğinde, iki metre yüksekliğinde “yemek modülleri”nde saklanıyor. Gemide ayrıca 600 adet video film, 13 adet torpido, 150 kişilik mürettebat, 15 subay ve 165 “yarıyol kutusu” bulunuyor.</p>

  <p>Gemi yola çıkmadan önce, gemideki herkesin ailesi Gemi Komutanı Ken Biller’a ayakkabı kutusu büyüklüğünde bir paket veriyor ve devriyede “yarıyol noktasına” gelindiği gece, ki buna “Yarıyol Gecesi” deniyor, Biller kutuları dağıtıyor. Smith’in eşi kutunun içine birkaç fotoğraf, kurutulmuş et ve ona karadaki motorunu hatırlatması için oyuncak bir motosiklet koymuş. Greg Stone’un kutusundan, karısı Kelley’nin fotoğrafının basılı olduğu bir yastık kılıfı çıkıyor. Biller’ın karısı da köpeğinin ve silah koleksiyonunun fotoğraflarını uygun görmüş.</p>

  <p>Ayrıca Yarıyol Gecesi’nde, açık artırmaya çıkarılan subaylar için teklif verebiliyorsunuz. Para, Eğlence Fonu’na gidiyor ve açık artırmaya çıkarılan subaylar bir sonraki nöbette en yüksek teklifi verenin yerini alıyor.</p>

  <p>Başka bir Yarıyol Gecesi geleneği de pasta açık artırması. En yüksek teklifi verip kazananlar, istediği kişiyi mürettebatın önüne yerleştirilmiş bir sandalyeye oturmak üzere çağırıyor ve suratına pastayı yapıştırıyor.</p>

  <p>Gemideki herkes İkmal Subayı Smith’e “Pirzola” diyor; çünkü yakasındaki, meşe yaprağı gibi görünmesi gereken apoletler daha ziyade domuz pirzolası gibi görünüyor. Gemi Komutanı Boat Keller’a “Koçan” diyorlar. İdari Müdür Hanlon’a ise “Öküz”. Yemekhane Yöneticisi Lonnie Becker gibi en başından beri burada olan mürettebata ise “arkası sağlam” deniyor. Burada film izlemiyor, “film çakıyor”sunuz. Kapıya, ağız deniyor. Şapkaya “kapak”. Füzeye “bumerang”. Yeni ve “siyaseten doğru” hale getirilmiş donanmada devriye esnasında mürettebattakilerin giydiği koyu mavi tulumlara artık “bok bezi” denmiyor. Yemek güvertesinde görev yapanlara da artık “yemekhane ahmakları” denmiyor. Alman sosisi artık “eşek siki” değil. Ravioli “ölüm yastıkları” değil. Tost ekmeği üzerine, doğranmış, kremalı biftek “çakıl üzerindeki bok” değil. Sığır konservesi de “babun kıçı” değil.</p>

  <p>Yani resmi olarak. Ama bunları hâlâ duyuyorsunuz.</p>

  <p>Hamburger ve çizburger hâlâ “kayıntı”. Tavuk köfteleri hâlâ “tavuk tekerlekleri”. Ranzalara hâlâ, yelkenli gemilerde hamakları tutan kafeslerden ötürü “kafes” deniyor. Tuvaletlere, bu gemilerin pruvalarında bulunan deliklerden ötürü hâlâ “baş” deniyor. Gemi omurgasının üzerindeki, dalgaların dövdüğü güvertede açılmış delikler bunlar: Mürettebat için iki, subaylar için bir delik.</p>

  <p>Öküz’ün söylediği gibi: “Bu heriflerin tuvalet kâğıdına ihtiyacı yok.”</p>

  <p>Devriye esnasında yapılan bir diğer geleneksel gece de “Jefe Kafe” gecesi. Hef-ey diye okunan ve İspanyolca’da “Patronun Kafe’si” anlamına gelen bu gecede subaylar mürettebat için yemek pişiriyor. Yemek güvertesindeki ışıkları kapatıyor ve masalara mum yerine kimyasal lazer çubukları koyarak, mürettebattakilere garsonluk yapıyorlar. Başgarson bile yok.</p>

  <p>Dini görevler için ise “mürit liderleri”, yani Protestan ya da Katolik ayinlerini yönetebilen bir mürettebat mevcut. Noel’de denizciler ranzalı odalarına sıra sıra ışıklar asıyor ve folyodan, küçük ağaçlar yapıyorlar. Subayların yemekhanesini, Subay Salonu’nu kar taneleri ve çelenklerle süslüyorlar.</p>

  <p>USS <i>Louisiana</i>’yla denize açıldığınızda, hayatınız bundan ibaret oluyor. Mürettebattakiler on sekiz saatlik bir döngüde yaşıyorlar. Altı saat mesai. Altı saat uyku. Ve dinlenebileceğiniz, egzersiz yapabileceğiniz ya da önlisans diploması almak için bilgisayar destekli dersleri takip edebileceğiniz altı saatlik boş zaman. Haftada yaklaşık bir kez, sekiz saatlik bir “ayar” uykusu çekiyorsunuz. Mürettebattakilerin yaş ortalaması yirmi sekiz. Odanızdan tuvalete şort ya da havlunuzla gidiyorsunuz. Bunun dışında denizcilerin çoğu tulum giyiyor.</p>

  <p>Subaylar yirmi dört saatlik bir döngüde yaşıyorlar. Devriye görevindeyken subaylara selam vermiyorsunuz.</p>

  <p>“Bu tüpe hapsolduğumuz andan itibaren,” diyor Yüzbaşı Smith, “artık biz bir aileyiz ve onlara da ailemizden biri gibi davranıyoruz.”</p>

  <p>Çerçevelenip, yemek güvertesinin duvarına asılmış “Hizmet Yemini”ne işaret ediyor ve şöyle diyor: “Mürettebattan biri, gününü harika geçirmiş olsa da, eğer yemek yemek için buraya geldiğinde servis özensizse, yemekler sıcak değilse, ona ev atmosferini sağlayamıyorsak, bütün gününü bir anda mahvedebiliriz.”</p>

  <p>Görevdeki son birkaç günde herkes “kara humması”na yakalanıyor. Kimse uyumak istemiyor. Herkes eve gitmek istiyor. Bu noktada devreye filmler ve bütün gün servis edilen pizza ve abur cuburlar giriyor.</p>

  <p>Karada, eşler ve diğer yakınlar “ilk öpücük” için çekiliş yapıyor. Pastalardan, açık artırmalardan ve çekilişlerden toplanan paralar eve dönüş için yapılan mürettebat partisine gidecek.</p>

  <p>USS <i>Louisiana</i>’nın karaya vardığı gün aileler ellerinde pankartlarla limanda olacaklar. Birlik komutanı her zaman karaya ilk çıkan kişi oluyor ve ondan sonra...</p>

  <p>Çekilişi kazanan kişi açıklanıyor ve o adam ile o kadın herkesin gözü önünde öpüşüyor. Ve herkes tezahürat yapıyor.</p>

  <p><br /></p>

  <p>HAMİŞ: Bu yazının fotoğraflarını çeken Amy Eckert, <i>Nest</i> dergisinde yayımlanan bu yazıyı mümkün kılmak için birçok zorlu hükümet engelini aştı. <i>Nest</i> bir “tasarım” dergisi olduğu için, Donanma’daki yüksek rütbeli subayların, derginin geniş bir eşcinsel okur kitlesine sahip olmasından ve bu yazının da denizaltı dünyasındaki eşcinsel faaliyetleri gün ışığına çıkaracağından endişe duydukları konusunda Eckert beni uyarmıştı.</p>

  <p>Amy Eckert, denizaltılarda yapılan anal seks meselesini hiç açmamam gerektiğini vurgulamıştı. Ne tuhaftır ki o bundan bahsedene kadar bu konu üzerine hiç düşünmemiştim. Denizaltı mürettebatına özgü argo kelimelerle daha çok ilgileniyordum. Benzersiz kelimelerin resmini yapmak istiyordum. Argo, bir yazarın renk paletidir. Yazı dergide yayımlanmadan önce Donanma’nın, “eşek siki” ve “babun kıçı” da dâhil olmak üzere bütün argo kelimeleri sansürlediğini öğrenince yüreğim burkuldu.</p>

  <p>Yine de, seks fobisi göz ardı edilemeyecek “büyük görünmez fil” olmuştu.</p>

  <p>Bir gün dar bir koridorda bir subayla birlikte oturuyordum. Denizciler daracık yerden zar zor geçiyor, işlerine devam ediyorlardı. Ellerim belimin hizasındaydı ve konuşurken bir yandan da not almaya çalışıyordum.</p>

  <p>Konuyla hiç alakası yokken subay, “Bu arada Chuck,” dedi, “bu heriflerin sana bu şekilde sürtünmesinin altında bir anlam arama.”</p>

  <p>O zamana kadar fark etmemiştim. Ama artık bir şey ifade ediyordu. Bütün o sürtünmeler falan...</p>

  <p>Başka bir gün, denizciler yemekhane güvertesinde öğle yemeğinden sonra, kadınların denizaltılarda görev yapmasına izin verilmesinin doğuracağı sorunlardan bahsediyorlardı. İçlerinden biri, çok geçmeden iki kişinin birbirine âşık olacağını, kadının hamile kalacağını ve limana dönmek için doksan günlük zorunlu görevi yakmak zorunda kalacaklarını söyledi.</p>

  <p>Bu sözler üzerine, hayır, imkânsız dedim. Denizaltındaki hayatlarının ne kadar iç içe olduğunu görecek kadar uzun süre kalmıştım orada. İki insanın seks yapmak için gereken mahremiyeti sağlayacak bir oda bulması imkânsızdı.</p>

  <p>Başka bir denizci kollarını göğsünde birleştirip, sandalyesinde öne doğru eğilerek, “Yok canım, oluyor böyle şeyler!” dedi. Sırıtarak, yüksek sesle ve net bir biçimde, “Hem de çok oluyor!” dedi.</p>

  <p>Sonra ne söylediğini fark etti. Görünmez filin varlığını kabul etmişti.</p>

  <p>Odadaki herkes ona dik dik bakıyordu.</p>

  <p>Bunu Donanma tarihinin en uzun öfkeli sessizlik anı izledi.</p>

  <p>Bir başka gün, benden koridorda, günlük duyuruların asıldığı panonun karşısında beklemem istendi. İlk duyuru yeni mürettebat üyelerinin listesinden ve onların karşılanmasına dair bir nottan ibaretti. İkinci duyuru, Anneler Günü’nün yaklaştığına dair bir uyarıydı.</p>

  <p>Üçüncü duyuru ise “kendi kendini yaralama” oranının denizaltılarda hiç olmadığı kadar yüksek olduğu yönündeydi. “Denizaltılarda kendi kendini yaralama vakalarının önlenmesi Donanma’nın birincil önceliğidir.” Donanma’nın “intihar” eylemi için kullandığı ürpertici bir ifadeydi bu. Bir diğer görünmez fil de buydu.</p>

  <p>King’s Körfezi Deniz Üssü’nden ayrıldığım gün, subaylardan biri bana güzel bir yazı yazmamı söyledi. Orada durup, denizaltına son bir kez daha baktım ve subay, kendisinin en çok değer verdiği bu hizmete gitgide daha az insanın değer verdiğini söyledi.</p>

  <p>Ben bu değeri verdim. O insanları ve yaptıkları işi takdir ediyorum.</p>

  <p>Ama Donanma, denizaltında yaşanan zorlukları saklayarak bu insanları görkemli zaferlerinin büyük bir kısmından mahrum bırakıyor gibi görünüyor. Donanma, bu işi eğlenceli ve kolay göstermeye çalışarak, tam da zorlayıcı bir şey isteyen insanları kendinden uzaklaştırıyor olabilir.</p>

  <p>Ne de olsa herkes kolay, eğlenceli bir iş istemiyor.</p>
</body>
</html>
