<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaliforniyalı Gibi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Kaliforniyalı Gibi</h2>

  <p>Bugün posta kutusundaki paketi aldığımda, kazınmış kafamdaki enfeksiyon nihayet iyileşmeye başlamıştı.</p>

  <p>İlk romanım <i>Dövüş Kulübü</i>’nden uyarlanan senaryo elimdeydi.</p>

  <p>20th Century Fox göndermişti. New York’taki ajansım bunun olacağını söylemişti zaten. Yani bu konuda uyarılmıştım. Hatta sürece bir parça da dâhil olmuştum. Los Angeles’a gidip, hikâyeyi evirip çevirdiğimiz iki günlük toplantıya katılmıştım. 20th Century Fox’takiler bana Century Plaza’da bir oda ayarladılar. Kalıcı stüdyoyu gezdik. Bana Arnold Schwarzenegger’i gösterdiler. Otel odamda devasa bir jakuzi vardı. Orta yerine oturdum ve köpük jetlerini açabilmek için yaklaşık bir saat boyunca yeterince dolmasını bekledim. Elimde küçük, mini-bardan çıkma cin şişesi vardı.</p>

  <p>Kafamdaki enfeksiyon Hollywood’a gitmeden bir gün önce baş göstermişti. LAX’e uçuyordum, Gap’e koşup balkabağı rengi, polo yaka bir tişört aldım. Amaç Güney Kaliforniyalı gibi görünmekti.</p>

  <p>Bu enfeksiyonu, bir tüy dökücü krem tüpünün üzerindeki kullanma talimatını okumadığım için kapmıştım. Nair ya da Neet gibi bir şeydi bu ama siyahi erkeklerin yüzlerini tıraş etmeleri için tasarlanmıştı.</p>

  <p>Magic marka, erkekler için tüy dökücünün tüpünün üzerinde büyük harflerle JİLETLE KULLANMAYINIZ yazıyor. Hatta cümlenin altı bile çizilmiş. Yani bu enfeksiyon Magic’teki ambalaj tasarımcılarının suçu değildi. Bandı hızla ileri sararak Century Plaza’da, jakuzimde oturduğum zamana gidiyoruz. Su hızla akıyor ama jakuzi o kadar büyük ki yarım saat sonra bile kazınmış kafam ve elimde cinimle, küçük bir ılık su birikintisinde popomu oynatıyorum, jakuzinin kenarları mermerden ve klimadan ötürü buz gibi olmuş. Badem özlü küçük sabunları bavuluma attım bile.</p>

  <p>Film uyarlaması için avans olarak verilen para banka hesabıma geçti bile.</p>

  <p>Banyo devasa aynalarla kaplanmış ve gizli aydınlatmalar var; yani kendimi her açıdan görebiliyorum. Çıplağım ve elimde ısınan içkimle bir karış suyun içinde debeleniyorum. Bu tam da gerçekleşmesini istediğim şeydi. İnsanın beyninde o kadar da Zen meraklısı olmayan bir polip, LAX’e <i>first class</i> uçmak ister. Kitap kapağı fotoğrafı için poz vermek istersiniz. Uçaktan indiğinizde bir gazeteci kalabalığının sizi bekliyor olmasını ve baş döndürücü bir röportajdan şaşaalı bir kitap imza gününe götürülmek, hayır götürülmek de değil, özel şoförle götürülmek istersiniz.</p>

  <p>Hayaliniz budur. Kabul edin. Muhtemelen bundan daha da sığ olursunuz. Muhtemelen David Letterman Show’da konuk olarak sahneye çıkmadan hemen önce yeşil odada Demi Moore’la ayak tırnağı bakım tüyoları hakkında konuşmak falan istersiniz.</p>

  <p>Evet. Hadi bakalım, edebiyat piyasasına hoş geldiniz!</p>

  <p>Kitabınız resmen bir fiyasko ilan edilmeden önce kitapçı raflarında yaklaşık yüz gün durur.</p>

  <p>Bundan sonra, kitapçılar kitaplarınızı yayınevlerine iade etmeye başlarlar ve fiyatlar da düşüşe geçer. Kitaplar yer değiştirmezler. Kâğıt öğütücüyü boylarlar.</p>

  <p>Kalbinizden sunduğunuz o küçük parça, o küçük ilk romanınız, kalbiniz yüzde yetmiş indirime girer ama yine de kimse onu istemez.</p>

  <p>Sonra kendinizi Gap mağazasında pastel tonlarda tişörtler denerken bulursunuz ve aynaya bakarken iyi gibi görünmek için kıvranırsınız. Kaliforniyalı gibi görünmek için. Kitabınızı kurtaracağını ümit ettiğiniz, desteklemeniz gereken bir film anlaşması vardır. Büyük bir yayıncının ilk kitabımı yayımlamış olması beni çekici kılmıyor. Tembel ve aptal tanımları geliyor aklıma. Mesele çekici ve eğlenceli görünmek olduğunda, kimseyle aşık atamazdım. Saçlarım boyalı, üzerimde polo yaka tişört, Los Angeles’ta uçaktan inmek, vaziyeti kurtarmayacaktı.</p>

  <p>O büyük yayınevindeki yayıncının herkesi aramasını ve benim çekici ve eğlenceli biri olduğumu söylemesini sağlamak insanları boş yere umutlandırmaktan başka bir şey olmazdı.</p>

  <p>LAX’e çirkin gitmekten daha feci olan tek şey, oraya çirkin gidip, iyi görünmek için gerçekten çaba sarf ettiğinizi belli etmektir. Elinizden geleni yaparsınız ama nafile. Saçınız düzgün kesilmiştir, teniniz bronzdur, dişleriniz fırçalanmıştır, burun kıllarınız kesilmiştir ama yine de çirkin görünüyorsunuzdur. Gap’ten alınma, yüzde yüz pamuklu, spor bir tişört vardır üzerinizde. Ağzınızı da çalkalamışsınızdır. Göz damlası ve deodorant da kullanmışsınızdır ama uçaktan indiğinizde birkaç kromozomunuz eksiktir.</p>

  <p>Benim başıma böyle bir şey gelmeyecekti.</p>

  <p>Kimsenin iyi görünmeye çalıştığımı düşünmemesini sağlayacaktım. Her zaman giydiğim şeyleri giyecektim. Kötü saç stili riskini göze almamak için, saçımı kazıyacaktım.</p>

  <p>Bu, saçımı ilk kazıyışım değildi. <i>Dövüş Kulübü</i>’nü yazarken çoğu zaman kafam kazınıktı. Sonra, ne diyebilirim, saçım tekrar uzadı. Hava soğuktu. Kitap kapağı için fotoğrafımı çektirme zamanı geldiğinde, saçım uzamıştı ama işe yaramadı.</p>

  <p>Fotoğrafçılar, henüz çekim aşamasındayken, fotoğrafların kötü çıkacağını açıkça söylediler ve bu onların suçu değildi.</p>

  <p>Balkabağı rengi, toprak rengi, safran sarısı ve uçuk yeşil de dâhil olmak üzere bütün polo yaka tişört seçeneklerini Gap’te bırakıp, eve gittim ve tüy dökücü kremin tüpü üzerindeki kullanma talimatını okumadım. Kremi kafama sürdüm ve kafatasıma jiletle darbeler indirmeye başladım. Yapabileceğiniz daha feci tek şey, tüy dökücü kremi suyla temas ettirmekti. Ben de kafamdan aşağı bir güzel sıcak su döktüm.</p>

  <p>Kafatasınızın jilet kesikleriyle dolu olduğunu ve kesiklerin üzerine de alkali çözelti boca ettiğinizi düşünün.</p>

  <p>Ertesi gün Hollywood’a gidecektim. O gece kafatasımdaki kanamayı durduramadım. Şişmiş kafatasımın her yerine küçük tuvalet kâğıdı parçaları yapışmıştı. Kâğıt hamurundan yapılmış bir şey gibiydi ama içinde beynim vardı. Kafa derim kabuk bağlamaya başladığında biraz daha iyi hissettim kendimi ama kırmızı kısımlar hâlâ şişti. Saçın mavi kökleri kabukların altından çıkmaya çalışıyordu. Kabukların içinde uzayan saçlar, sıkmak zorunda kaldığım küçük beyaz sivilceler oluşturuyordu.</p>

  <p>Vaziyet şuydu: Fil Adam Hollywood’a gidiyor.</p>

  <p>Havaalanındaki insanlar beni hızla uçağa bindirdiler, sanki bağışlanmış bir organ gibi. Koltuğumda geri yaslandığımda, kafamdaki kabuklar koltuğun baş kısmındaki kılıfa yapışıp kaldı. Biz indikten sonra, hostes kabukları kılıftan soyup çıkarmak zorunda kalmıştır. Bu muhtemelen <i>onun</i> da gün içinde yaşadığı en iyi tecrübe değildi.</p>

  <p>İşte bu yüzden yazıyorum.</p>

  <p>Kafamdaki enfeksiyon daha da kötüleşti. Tanıştığım bütün herifler muazzam görünüyordu, sanki hepsi birer JFK Jr.’dı. Bütün kadınlar da Uma Thurman. Gittiğimiz bütün restoranlarda Warner Brothers ve Tri-Star yöneticileri yanımıza gelip, en son projelerinden söz ediyorlardı.</p>

  <p>İşte <i>tam da</i> bu yüzden yazıyorum.</p>

  <p>Hiç kimse benimle göz teması kurmak gibi bir hata yapmadı. Herkes en son dedikodulardan bahsediyordu.</p>

  <p><i>Dövüş Kulübü</i>’nün yapımcısı bana Fox’un stüdyolarını gezdirdi. <i>NYPD Blue</i>’yu çektikleri yeri gördük. Televizyon izlemediğimden bahsettim. Ağzımdan kaçıracağım en kötü bilgi bu değildi oysaki.</p>

  <p>Malibu Colony’ye gittik. Venice Beach’e gittik. Gitmek istediğim tek yer Getty Müzesi’ydi ama bir ay önceden rezervasyon yaptırmanız gerekiyordu.</p>

  <p>İşte bu yüzden yazıyorum. Çünkü çoğu zaman hayatınız ilk seferinde eğlenceli değildir. Çoğu zaman, ona zar zor katlanırsınız.</p>

  <p>Kafatasım kanayıp duruyordu. Şirkette önemli bir yere sahip olmayan birinin arabasına biniyordum. Bana o beton el ve ayak izlerini gösterdiler ve ben kafalarını eğip Marilyn Monroe’yu arayan diğer turistler gibi etrafta dolaşırken, onlar bir kenara çekilip, <i>Kasırga</i> ve <i>Görevimiz Tehlike</i>’nin yaptığı hasılatı tartışmaya koyuldular.</p>

  <p>Beni arabayla Brentwood, Bel-Air, Beverly Hills ve Pacific Palisades’te gezdirdiler.</p>

  <p>Sonra da beni otele bıraktılar. Akşam yemeğine hazırlanmak için iki saatim vardı. Odamdaydım ve karşımda yağmalanmayı bekleyen bir mini-bar ve yaşadığım yerden daha büyük bir banyo vardı. Banyo aynalarla donatılmıştı ve ben her yerdeydim, çırılçıplaktım ve kafamda patlayan sivilcelerin içinden nihayet temiz bir sıvı akıyordu. Mini-bardan çıkma, küçük cin şişesi elimdeydi. Devasa küvet doluyor, doluyor ama asla birkaç santimden fazla derinleşmiyordu.</p>

  <p>Yıllar yılı yazıp duruyorsunuz. Karanlıkta oturuyor ve günün birinde... diyorsunuz. Bir kitap sözleşmesi. Bir kitap kapağı fotoğrafı. Bir kitap turnesi. Bir Hollywood filmi. Ve günün birinde bunları elde ediyorsunuz ama planladığınız gibi olmuyor.</p>

  <p>Sonra posta kutunuzda kitabınızın senaryolaştırılmış halini buluyorsunuz, üzerinde, “Jim Uhls’un kaleminden <i>Dövüş Kulübü</i>,” yazıyor. Evet, işte karşınızda Bay Senarist! Bu yazının bir hayli aşağı kısmında, parantez içinde, senaryonun sizin romanınızdan uyarlandığı belirtiliyor.</p>

  <p>İşte bu yüzden yazıyorum, çünkü hayat ancak geri dönüp bakıldığında bir şeye benziyor. Ve yazmak da geri dönüp bakmanızı sağlıyor. Yazıyorum, çünkü hayatınızı kontrol edemediğinize göre, en azından kendi versiyonunuzu kontrol edebilirsiniz. Çünkü ılık Los Angeles suyunun oluşturduğu o birikintide otururken bile, bana bu seyahati sorduklarında arkadaşlarıma ne anlatacağımı düşünüyordum. Onlara kaptığım enfeksiyondan, Malibu’dan ve dipsiz küvetten bahsedecektim ve onlar da bana şöyle diyecekti:</p>

  <p>Bunları yazmalısın.</p>
</body>
</html>
