<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Amy’yi Kovalamamak</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Amy’yi Kovalamamak</h2>

  <p>Tom Spanbauer’in atölyesinde minimalizm üzerine çalıştığınızda, okuduğunuz ilk hikâye Amy Hempel’in “The Harvest”ı oluyor. Sonra, Mark Richard’ın “Strays” adlı hikâyesini okuyorsunuz. Sonrasında da mahvoluyorsunuz.</p>

  <p>Eğer kitapları seviyorsanız, eğer okumayı seviyorsanız, bu geçmek istemeyeceğiniz bir sınır olabilir.</p>

  <p>Şaka yapmıyorum. Eğer bu noktanın ötesine geçerseniz, okuduğunuz neredeyse bütün kitaplar berbat gelecek size. Günümüz gazetelerinin haber sayfalarından alınma bütün o üçüncü tekil şahıs, olay ağırlıklı, kalın romanlar... Amy Hempel’den sonra hem zamandan hem paradan tasarruf edeceksiniz diyelim.</p>

  <p>Ya da tam tersi. Her yıl gider pusulamda, Hempel’in üç kitabı <i>Reasons to Live</i>, <i>At the Gates of the Animal Kingdom</i> ve <i>Tumble Home</i>’un yeni kopyalarını almak için daha fazla para harcadığımı görüyorum. Her yıl insan bu kitapları paylaşmak istiyor. Sorun şu ki o kitaplar bir daha geri gelmiyor. İyi kitaplar asla geri gelmez. Ofisimdeki rafların insanların çoğunun iğrenç bulduğu inceleme kitapları –çoğunlukla adli otopsi ders kitapları– ve nefret ettiğim tonlarca romanla dolu olmasının nedeni de bu.</p>

  <p>Geçen sene New York’ta bir barda, East Village’deki KGB adlı bir “edebiyat” barında Hempel bana ilk kitabının baskısının tükendiğini söyledi. Bildiğim tek kopya Powell’ın nadir kitaplar dükkânında, vitrin camının ardında duruyor; 75 dolara satılan ciltli bir ilk baskı, imza yok.</p>

  <p>Eserlerini sevdiğim insanların bizzat kendileriyle tanışma konusunda bir kuralım var. Bu kuralı sona saklıyorum.</p>

  <p>Hempel’in kitapları yeniden basılmazsa, daha fazla para harcamaya ve daha az arkadaş edinmeye başlayabilirim. Bu kitapları zorla insanlara dayatıp, “Oku şunu,” diyemezsiniz. “Sadece bana mı öyle oldu; yoksa seni de ağlatacak mı?”</p>

  <p>Bir keresinde, <i>Animal Kingdom</i>’ı bir arkadaşıma vermiş ve, “Eğer bunu sevmezsen, hiçbir ortak noktamız yok,” demiştim.</p>

  <p>Her cümle özenle işlenmiş demek az gelir; her cümleye <i>işkence edilmiş.</i> Bütün alıntı ve espriler, Hempel’in tam bir komedyen edasıyla yansıttığı tüm bu şeyler, yıllarca unutamayacağınız kadar komik ve derinlikli. Nasıl ki Hempel bunları hiç unutmuyor, el altında tutuyor, gerçekten parıldayacakları bir yer bulana kadar sarıp saklıyorsa, işte aynı şekilde. Ürkütücü bir mücevher metaforu kullanacağım ama onun eserleri çarpıcı taşlarla bezeli. “Matrix” usulü tatsız kurabiyelerden değil bunlar; ceviz parçacıklı gerçek birer kurabiye her biri.</p>

  <p>Böylece onun yaşadığı tecrübe, sizin tecrübeniz oluyor. Öğretmenler, öğrencilerin bilgileri muhafaza etmeleri için duygusal bir kırılma, “aha!” dedikleri bir keşif anı yaşamaları gerektiğinden bahsederler. Fran Lebowitz halen, bir saate ilk kez baktığı ve zamanı söyleme mefhumunu kavradığı ana dair şeyler yazıyor. Hempel’in eserleri de tamamen bu ani aydınlanma anlarıyla dolu ve her aydınlanma anı size acı verici bir farkındalık hissi yaşatıyor.</p>

  <p>Şu anda Tom Spanbauer, editörü, Spanbauer, Hempel ve Richard’a, Spanbauer aracılığıyla da bana minimalizmi öğretmiş Gordon Lish olan <i>The Quarterly</i> dergisinin eski bir sayısından “The Harvest”ı fotokopiyle çoğaltarak başka bir öğrenci grubuna ders veriyor.</p>

  <p>İlk bakışta “The Harvest” uzun bir detaylar listesi gibi görünüyor. Yedi sayfanın sonuna geldiğinizde neden ağlamak üzere olduğunuzu anlamıyorsunuz. Biraz kafanız karışmış ve dengeniz bozulmuş oluyor. Birinci tekil şahsın ağzından yazılmış bir olaylar listesinden ibaret olmasına rağmen her nasıl oluyorsa parçalarının toplamından daha fazlasını ifade ediyor. Olayların çoğu acayip komik ama son anda, kahkahalarla süngünüzü düşürmüşken, içinizi burkuyor.</p>

  <p>Evet, içinizi burkuyor. Her şeyden çok bunu yapıyor. O şeytan Amy Hempel bunu yapıyor. Tom’un size öğrettiği ilk şey bu. İyi bir hikâye sizi güldürmeli ve bir dakika sonra da içinizi burkmalı. Son öğrettiği şey ise <i>asla bu kadar iyi yazamayacağınızdır.</i> Bu kısmı bir sürü kâğıt harcayana, elinizde bir kalemle boş vakitlerinizi yıllarca çarçur edene kadar öğrenemeyeceksiniz. Berbat bir anınızda Amy Hempel’i elinize alabilir ve yazdığınız en iyi şeyin bile onun yazdığı en kötü şeyden ucuz bir apartma olduğunu görebilirsiniz.</p>

  <p>Minimalizmin ne olduğunu iyice görüp kavramak için öğrenciler on hafta boyunca Spanbaeur’un mutfak masasında oturup, “The Harvest”ı parçalarına ayırıyorlar.</p>

  <p>Çalışılan ilk unsur Tom’un atlar dediği şey oluyor. Buradaki metafor şu: Eğer Utah’tan Kaliforniya’ya bir atlı arabayla giderseniz bütün yol boyunca aynı atları kullanırsınız. Bu kelimeyi “temalar” ya da “koro” ile değiştirirseniz, olayı kavrarsınız. Minimalizmde hikâye bir senfonidir, sürekli yeni şeyler inşa edersiniz ama asıl melodiyi asla kaybetmezsiniz. Bütün karakterler ve sahneler, birbiriyle alakasız gibi görünen şeyler, hikâyenin belli bir yönünü ifade eder. “The Harvest”ta, böbrek bağışlarından, katılaşmış parmaklara ve televizyon dizisi <i>Dynasty</i>’ye kadar bütün detayların fanilik ve çözülmenin bir yönü olduğunu görüyoruz.</p>

  <p>Bir sonraki unsur ise Tom’un “yanık dil” dediği şey. Bu bir şeyi okuru yavaşlatmak için yanlış söyleme, çarpıtma biçimidir. Böylece okuru soyut imgeler, kısa yol işlevi gören zarflar ve klişelere şöyle bir göz atmaktansa, daha dikkatli, hatta belki de iki kez okumaya zorlarsınız.</p>

  <p>Minimalizmde klişelere “hazır metin” denir.</p>

  <p>“The Harvest”ta Hempel şöyle yazıyor: “Bir cümleyi bitirmeye çalışan kopmuş bir kafa gibi günlerin içinden geçtim.” Burada ölüm ve çözülmeyi hatırlatan “atlar”ı <i>ve</i> sizi yavaşlatıp, daha dikkatli bir okumaya sevk eden cümle yazımını görüyorsunuz.</p>

  <p>Ha bu arada, minimalizmde soyut şeyler yoktur. “Uykulu bir halde”, “sinir bozucu bir şekilde” ve “üzgün üzgün” gibi aptalca zarflar da kullanmayınız lütfen. Ölçüler, santimler, kilometreler, dereceler, bilmem kaç yaşındalar da yoktur. “On sekiz yaşında bir kız” ifadesi <i>ne</i> anlama gelir ki?</p>

  <p>“The Harvest”ta Hempel şöyle diyor: “<i>Mandalin</i> yerine <i>mandalina</i> demeye başladığım yıl, pek tanımadığım bir adam kazara az daha beni öldürüyordu.”</p>

  <p>Yavan bir yaş ya da ölçü yerine, burada, daha sofistike bir hal alan birinin görüntüsüyle karşılaşıyoruz. Ayrıca bir de, yanık dil ve fanilik “atı”nı kullanıyor.</p>

  <p>Bunların birbirine nasıl eklemlendiğini görüyor musunuz?</p>

  <p>Minimalizmle ilgili öğrendiğiniz bir diğer şey de “kayıt meleği”dir. Yargıda bulunmadan yazmak anlamına gelir bu. Hiçbir şey okura “şişman” ya da “mutlu” diye sunulmaz. Olayları ve görünüşleri ancak okurun zihninde bir yargı oluşturacak şekilde betimleyebilirsiniz. Bu yargı her neyse artık, bunu detaylara serpiştirirsiniz ve okur bunları tekrar bir araya getirir.</p>

  <p>Amy Hempel tam da bunu yapıyor. “The Harvest”taki erkek arkadaşın pisliğin teki olduğunu söylemek yerine, bize onu, kız arkadaşının kana bulanmış kazağı elinde, ona, “Sen iyileşirsin ama kazağın mahvoldu,” derken gösteriyor.</p>

  <p>Böylece az, çok oluyor. Bir genelgeçer detay akışı yerine, tek cümlelik paragrafların ağır ağır damladığını, her birinin kendi duygusal tepkisini oluşturduğunu görüyorsunuz. Hempel en iyi ihtimalle, davasını adım adım sunan bir avukat. Her seferinde tek bir kanıt sunuyor. En kötü ihtimalle ise, insanları kandıran bir büyücü. Ama onu okurken, nereden geldiğini anlamadan kurşunu yiyorsunuz her zaman.</p>

  <p>Şimdiye kadar “atlar”dan, “yanık dil”den ve “kayıt meleği”nden bahsettik. Şimdi sıra “beden üzerine” yazmaya geldi. Hempel bize, bir hikâyenin okurun ilgisini zorla çekmeye yönelik kesintisiz bir zırvalıklar yığını olması gerekmediğini gösteriyor. Okurun iki kulağına birden yapışıp, her anı boğazına tıkmak zorunda değilsiniz. Hikâye dediğiniz şey leziz, hoş kokulu, dokunulası bir ayrıntılar dizisi de olabilir. Tom Spanbauer ve Gordon Lish buna, okurda hoş bir fiziksel tepkiye yol açmak, okuru içgüdüsel düzeyde olaya dâhil etmek için “bedene işlemek” diyor.</p>

  <p>Hempel’in fragmanlar sarayındaki tek sorun, alıntı yapmak. Herhangi bir parçayı bağlamı dışına çıkardığınızda, gücünü kaybediyor. Fransız felsefeci Jacques Derrida kurmaca yazmayı zihninizin donanımında çalışan bir yazılım koduna benzetiyor. Bir araya geldiklerinde bir etkiye yol açacak komutları birbirine bağlamaya benzetiyor. Bunu Hempel kadar iyi yapan bir yazar daha yok ama bütün hikâyeler o kadar yoğun ki, öyle bir damıtılıp çıplak gerçeklere indirgenmiş ki çömelip yüzünüzü yere eğerek methiyeler düzmekten başka bir şey gelmiyor elinizden.</p>

  <p>İnsanlarla tanışma konusunda şöyle bir kuralım var: Eğer eserlerini seviyorsam, onları osururken ya da dişlerini karıştırırken görme riskini göze almak istemiyorum. Geçen yaz Union Square’deki Barnes &amp; Noble’da gerçekleştirdiğim bir okuma gecesinde Hempel’i methetmiş ve dinleyicilere eğer Hempel yeterince yazsaydı bütün gün yataktan çıkmayıp onu okurdum demiştim. Ertesi gün Village’deki okuma geceme o da geldi. Ben yarım bira içtim ve yellenmemeyi başararak konuştuk.</p>

  <p>Yine de onu bir daha görmemeyi ümit ediyorum. Ama 75 dolar verip o ilk baskıyı aldım.</p>
</body>
</html>
