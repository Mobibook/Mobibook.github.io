<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Teselli Ödülleri</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Teselli Ödülleri</h2>

  <p>Başka bir garson da bana, “o herif” olduğum için yemek ısmarladı.</p>

  <p>Ben o kitabı yazan herifim. <i>Dövüş Kulübü</i>’nü. Kitapta dövüş kulübü kültünün bir üyesi olan sadık bir garsonun anlatıcıya bedava yemek verdiği bir sahne var. Film versiyonunda ise Edward Norton ve Helena Bonham Carter birlikte bedava yemek yiyor.</p>

  <p>Sonra bir dergi editörü öfkeli ve heyecanlı bir ses tonuyla beni arıyor; bir yazarı kendi bölgesindeki yeraltı dövüş kulübüne göndermek istiyor.</p>

  <p>“Hiç endişelenme,” diyor New York’tan. “Bana nerede olduğunu söyleyebilirsin; merak etme, işin içine etmeyiz.”</p>

  <p>Öyle bir yer olmadığını söylüyorum ona. Koca koca adamların birbirlerini pataklayıp, boş hayatlarından, içi boş kariyerlerinden ve ilgisiz babalarından yakındığı öyle gizli kulüpler falan yok. Dövüş kulüpleri uydurma şeylerdir. Oraya gidemezsiniz. Ben uydurdum onları.</p>

  <p>“Hadi bakalım,” diyor. “Öyle olsun. Bize güvenmiyorsan, cehenneme kadar yolun var.”</p>

  <p>Yayıncımdan bir mektup destesi daha geliyor: New Jersey, Londra ve Spokane’de dövüş kulüplerine gittiklerini söyleyen gençlerden gelen mektuplar bunlar. Bana babalarından bahsediyorlar. Bugünkü posta kutusundan kol saatleri, rozetler ve kahve fincanları çıkıyor; babamın kız kardeşlerimle beni her kış soktuğu yüzlerce yarışmadan kazanılan ödüller.</p>

  <p><i>Dövüş Kulübü</i>’nün bazı kısımları gerçekti. Bu bir romandan ziyade arkadaşlarımın hayatlarını anlatan bir antoloji aslında. Ben de uykusuzluk çekiyor ve haftalarca uyumadan etrafta dolaşıyorum. Yemeklere pislik karıştıran kızgın garsonlar tanıyorum. Kafalarını da kazıyorlar. Arkadaşım Alice sabun yapıyor. Arkadaşım Mike aile filmlerine müstehcen kareler ekliyor. Tanıdığım bütün erkekler babalarının onları yüzüstü bıraktığını hissediyor.</p>

  <p>Babam bile babasının onu yüzüstü bıraktığını hissediyor.</p>

  <p>Ama artık, kurmaca olan az sayıdaki kısım da gitgide gerçeğe dönüşüyor.</p>

  <p>1995’te, kitabın birkaç yüz sayfa kâğıttan ibaret olan taslağını bir yayıncıya göndermeden önceki gece, bir arkadaşım şakayla karışık, Brad Pitt’le tanışmak istediğini söylemişti.</p>

  <p>Ben de şakayla karışık, bütün gün dizel kamyonlar üzerinde çalışan bir teknik yazar olarak işten ayrılmak istediğimi söylemiştim.</p>

  <p>Şimdi o sayfalar David Fincher’ın yönettiği, Pitt, Norton ve Bonham Carter’ın oynadığı bir filme dönüştü. Ve ben de işsizim.</p>

  <p>20th Century Fox birkaç arkadaşımı film çekimlerine götürmeme izin verdi ve biz de Santa Monica’da her gün aynı kafede kahvaltı ettik. Her kahvaltıda garsonumuz, film yıldızı görünümlü Charlie’ydi. Charlie’nin gür saçları vardı, ta ki kasabada geçirdiğimiz son sabaha kadar. O sabah Charlie saçlarını kazıtmış bir halde çıktı mutfaktan. Charlie artık filmde oynuyordu.</p>

  <p>Anarşist, kafaları kazınmış garsonlar olan arkadaşlarıma şimdi kafası kazınmış yalandan bir anarşisti canlandıran bir aktör olan gerçek bir garson yumurta servisi yapıyordu.</p>

  <p>Bu, berberde iki ayna arasına girip de sonsuza dek yansımalarınızın yansımasını iç içe gördüğünüzde kapıldığınız hisle aynı şey.</p>

  <p>Şimdi garsonlar benden para almıyor. Editörler homurdanıyor. Kitap imza günlerinde bazı adamlar beni kenara çekip o bölgedeki kulübün nerede toplandığını öğrenmek için yalvarıyor. Kadınlar kısık ve ciddi bir sesle, “Kadınlar için böyle bir kulüp var mı?” diye soruyor.</p>

  <p>Tanımadığınız birini seçip, ikinizden biri yere serilinceye kadar yumruklarınızı savurabileceğiniz bir gece yarısı dövüş kulübü yok mu?</p>

  <p>Bu genç kadınlar, “Evet, böyle bir şeye gitmeye gerçekten ama gerçekten ihtiyacım var,” diyorlar.</p>

  <p>Alman bir arkadaşım, Carston, sadece komik, modası geçmiş klişelerle İngilizce konuşmayı öğrenmişti. Carston için bütün partiler “herkesin şarkı söylediği, herkesin dans ettiği piyesler”di.</p>

  <p>Şimdi Carston’ın hantal, melez kelimeleri milyonlarca insan karşısında 15 metre yüksekte duran Brad Pitt’in ağzından dökülüyor. Arkadaşım Jeff’in dökük getto mutfağı Hollywood stüdyolarında yeniden yaratıldı. Aşırı doz Xanax alan arkadaşım Jeff’i kurtarmaya gittiğim gece, şimdi Brad’in Helena’yı kurtarmaya gittiği sahnede hayat buluyor.</p>

  <p>İnsan geri dönüp baktığında her şey daha komik, sevimli ve fiyakalı geliyor. Yeterince uzakta durursanız, her şeye gülüp geçebilirsiniz.</p>

  <p>Artık bu hikâye benim hikâyem değil. David Fincher’ın hikâyesi. Edward Norton’un yuppie apartman dairesi için hazırlanan film seti, David’in eskiden kaldığı bir dairenin yeniden yaratılmış hali. Edward da kendi repliklerini yazdı, sildi ve yeniden yazdı. Brad dişlerini kırdırttı ve saçlarını kazıdı. Patronum bunu kendi <i>talepkâr</i> patronunu memnun etme mücadelesinin hikâyesi olarak gördü. Babam ise bu hikâyenin, karısını ve kendini av tüfeğiyle öldüren babasının, yani benim dedemin hikâyesi olduğunu düşündü.</p>

  <p>Babam, 1943 yılında, anne babası kavga ederken ve on iki kardeşi ormanlık alana doğru kaçarken yatağın altına saklandığında dört yaşındaymış. Sonra annesi ölmüş ve babası elinde av tüfeğiyle, ona seslenerek, onu arayarak evin içinde dolaşmış.</p>

  <p>Babam, babasının çizmelerinin yatağın önünden geçişini ve tüfeğin namlusunun yere yakın bir mesafede sürüklenişini hâlâ hatırlıyor. Sonra da cesetleri ari ve sineklerden korumak için üstlerine kova kova talaş döktüğünü.</p>

  <p>Kitap ve şimdi de film, bütün bu insanların ürünü. Ve üzerine eklenen her şeyle birlikte dövüş kulübü hikâyesi daha güçlü, daha berrak bir hal alıyor; sadece bir hayatın değil bir kuşağın kaydına dönüşüyor. Sadece bir kuşağın kaydına da değil, insanların kaydına.</p>

  <p>Bu kitap, Nora Ephron, Thom Jones, Mark Richard, Joan Didion, Amy Hempel, Bret Ellis ve Denis Johnson’ın ürünü, çünkü ben bu insanları okuyorum.</p>

  <p>Ve şimdi eski arkadaşlarımın çoğu; Jeff, Carston ve Alice, ya taşınıp gitti ya evlendi ya öldü ya mezun oldu ya da çocuk yetiştirdi. Geçen yaz biri Idaho dağlarında babamı öldürdü ve cesedini yaktı; ondan geriye sadece birkaç parça kemik kaldı. Polis ellerinde gerçek bir şüphelinin olmadığını söylüyor.</p>

  <p>Bana ölüm haberini Cuma günü yayıncım verdi; Latah Eyaleti Şerif Ofisi’ndekiler onu internet aracılığıyla bulmuş. Zavallı yayıncım Holly Watson telefon edip, “Pis bir şaka olmalı bu ama Moscow, Idaho’daki bir dedektifi araman gerekiyor,” dedi.</p>

  <p>Şimdi, bedava yemeklerle dolu bir masada oturuyorum. Bedava bento ve balığın tadının harika olacağını düşünebilirsiniz ama her zaman öyle olmuyor.</p>

  <p>Hâlâ geceleri uykusuz dolaşıyorum.</p>

  <p>Geriye kalan tek şey bir roman ve şimdi de bir film; komik, heyecan verici bir film. Yırtıcı, şahane bir film. Başkaları için kamçılayıcı, vahşi bir yolculuk olan bu şey, arkadaşlarım ve benim için nostaljik bir kupür albümü gibi. Bir yadigâr gibi. Öfkemizin, hayal kırıklıklarımızın, çabalarımızın ve hıncımızın bizi birbirimize ve şimdi de dünyaya nasıl birleştirdiğine dair büyüleyici, iç rahatlatıcı bir kanıt bu.</p>

  <p>Geriye kalan, gerçeği yaratabileceğimizin kanıtıdır.</p>

  <p>Brad’in kafasını kazıyan kadın, Frieda, Noel kartlarım için bana Brad’in saçlarını vereceğine söz verdi ama unuttu. Ben de bir arkadaşımın golden retriever’ının tüylerini kırptım. Babamın arkadaşı olan başka bir kadın kendini kaybetmiş bir halde arıyor. Onu beyaz ırkın üstünlüğüne inanan ırkçıların öldürdüğünden eminmiş ve Idaho’da Hayden Gölü ile Butler Gölü civarına “üstü kapalı şeyleri” aydınlatmak üzere gitmek istiyormuş. Benim de ona eşlik etmemi ve “destek ünitesi” vazifesi görüp, onu “kollamamı” bekliyormuş.</p>

  <p>Yani maceralarım devam ediyor. Ya Idaho topraklarına gideceğim ya da polisin benden istediği gibi evde oturup, Zoloft alacağım ve beni aramalarını bekleyeceğim.</p>

  <p>Ya da, bilmiyorum işte.</p>

  <p>Babam bir çekiliş bağımlısıydı; her hafta posta kutumuza halen küçük ödüller geliyor. Kol saatleri, kahve fincanları, golf havluları, takvimler... Asla büyük ödüller; araba ya da gemi falan olmuyor bunlar. Hep böyle küçük şeyler. Başka bir arkadaşım, Jennifer, kısa süre önce babasını kanserden kaybetti ve o da babasının onu aylar önce dâhil ettiği çekilişlerden benzer küçük ödüller alıyor. Her seferinde kalbini acıtan hediyeler bunlar; kolyeler, çeşit çeşit çorbalar, taco sosu, video oyunları ve diş fırçaları.</p>

  <p>Teselli ödülleri.</p>

  <p>Ölmeden birkaç gece önce babamla, kardeşim ve benim için yaptığı bir ağaç eve dair, şehirlerarası, üç saatlik bir telefon görüşmesi yaptık. Yetiştirdiğim tavuklardan, onlara nasıl kümes yapacağımdan ve her tavuk için koyacağım kuluçka kutusunun tel kafesi olmasının gerekip gerekmediğinden falan bahsettik.</p>

  <p>O da hayır, tavuk, yuvasına pislemez, dedi.</p>

  <p>Havalardan, geceleri havanın ne kadar soğuk olduğundan bahsettik. Yaşadığı ormanlık bölgede yabanhindisi yavruları yumurtadan yeni çıktığında, erkek hindilerin alacakaranlıkta kanatlarını açıp, bütün yavruları nasıl kanatları altına topladığını anlattı. Dişi hindinin koruyamayacağı kadar büyük olan yavruları sıcak tutmak için yapıyormuş bunu.</p>

  <p>Ben de ona hiçbir erkek hayvanın bu kadar koruyup kollayıcı olamayacağını söyledim.</p>

  <p>Şimdi babam öldü ve tavuklarım yuvalarına kavuştular.</p>

  <p>Şimdi bana hem babam hem de ben yanılmışız gibi geliyor.</p>

  <p><br /></p>

  <p>HAMİŞ: Holly Watson’ın beni arayıp haberi verdiği günün ertesinde kardeşim Güney Afrika’dan gelecekti. Bazı mutat banka ve vergi meselelerini halletmeye geliyordu; bunun yerine, polisin babamıza ait olabileceğini söylediği cesedi teşhis etmek için Idaho’ya gittik. Silahla vurulmuş olan ceset, Kendrick, Idaho yakınlarında bir dağda, yıkık bir garajda bir kadın cesedinin yanında bulunmuştu. 1999 yazıydı. <i>Dövüş Kulübü</i> filminin gösterime girdiği yaz. Babamın Spokane yakınlarındaki dağ evine gidip, bir tren kazasından sonra sakat kalan babamın sırtındaki iç içe geçmiş iki omurgayı gösteren röntgen filmlerini bulmaya çalıştık.</p>

  <p>Babamın dağ evi çok güzeldi; yüzlerce dönümlük arazide yabanhindileri, muşlar ve geyikler her yerdeydi. Eve çıkan yola yeni bir levha konmuştu. Yolun kenarındaki büyük bir taşın hemen yanındaydı. Üzerinde “Kısmet Taşı” yazıyordu. Levhanın ne anlama geldiğini hiç bilmiyorduk.</p>

  <p>Biz daha röntgen filmlerini bulamadan, polisler arayıp bulunan cesedin babamıza ait olduğunu söyledi. Onlara daha önce gönderdiğimiz diş kayıtlarını kullanmışlardı.</p>

  <p>Babamı öldüren Dale Shackleford’un yargılandığı duruşmada, babamın, eski kocasının kendisini ve yanında bulacağı erkeği öldürmekle tehdit ettiğini söyleyen bir kadının verdiği arkadaşlık ilanına cevap verdiği ortaya çıktı. İlanın başlığı “Kısmet”miş. Babam ilana cevap veren beş adamdan biriymiş ve kadın babamı seçmiş.</p>

  <p>Latah eyaleti dedektiflerine göre, Shackleford benim onu taciz ettiğimi, ona <i>Dövüş Kulübü</i>’nün kopyalarını gönderdiğimi iddia etmiş. Hâlbuki o tarihte, Ocak 2000’de elimizdeki yegâne kopyalar Oscar Ödülleri gösterim kopyalarıydı.</p>

  <p>İlanı veren kadın babamın yanında ölü bulunan Donna Fontaine’miş. Daha ikinci ya da üçüncü görüşmeleriymiş. Babamla hayvanları beslemek üzere onun evine gitmişler, sonrasında da babam onu kendi evine götürüp, “Kısmet Taşı” ile ona sürpriz yapacakmış. Bu, yeni ilişkilerinin adını koyan bir işaret taşı gibiymiş.</p>

  <p>Kadının eski kocası onları bekliyormuş ve yol boyunca takip etmiş. Mahkeme kararına göre, kadının kocası, öldürdükten sonra garajda cesetlerini ateşe vermiş. Birbirlerini tanıyalı henüz iki ay bile olmamış.</p>

  <p>Dale Shackleford idam cezasını temyize götürüyor.</p>
</body>
</html>
