<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bodhisattvalar</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Bodhisattvalar</h2>

  <p>“Miami’den geçip Tegucigalpa’ya uçtuk,” diyor Michelle Keating, “dehşet verici beş günün ardından. Mayınlar vardı. Yılanlar vardı. Açlıktan ölmek üzere olan insanlar vardı. Tegucigalpa valisi bir hafta önce bir helikopter kazasında ölmüştü.”</p>

  <p>Bir yığın fotoğraf albümü içindeki fotoğraflara bakarak devam ediyor: “Mitch Kasırgası’nı yaşadık. Böyle bir felaketin tam ortasına düşeceğim hiç aklıma gelmezdi.”</p>

  <p>Ekim 1998’de Mitch Kasırgası, saatte 180 mil hızla esen rüzgârlar ve şiddetli yağmurlarla –günde metre kareye yetmiş santim yağmur– Honduras Cumhuriyeti’ni sarstı. Dağlar çöktü. Nehirler taştı. Orta Amerika’da 9701 kişi hayatını kaybetti. Sadece Honduras’ta ölenlerin sayısı 5657’ydi ve 8508 kişi de kayboldu. Bir milyon dört yüz bin kişi evsiz kaldı ve ülkenin tarım mahsullerinin yüzde 70’i heba oldu.</p>

  <p>Kasırgayı takip eden günlerde başkent Tegucigalpa, çamur ve cesetlerle kaplı açık bir kanalizasyona dönüştü. Sıtma patlak verdi. Ve sonra da dang humması. Fareler insanlara, ciğer ve böbrek yetmezliğinden ölüme sebebiyet veren leptospiroz bulaştırdılar. Deniz seviyesinden beş bin fit yükseklikte olan bu maden şehrinde binaların üçte biri yerle bir oldu. Şehrin valisi helikopterle hasar tespiti yaparken öldü. Her yer yağmalanıyordu.</p>

  <p>Michelle Keating ve köpeği Yogi, 6.5 milyon insanın yüzde 50’sinin Birleşmiş Milletler’in belirlediği yoksulluk sınırının altında yaşadığı ve yüzde 30’unun da işsiz olduğu bu ülkeye gidip, ölülerin bulunmasına yardımcı oldular.</p>

  <p>Keating, Yogi’nin bir American Airlines koltuğunda oturmuş, önündeki tepside duran, havayolu şirketinin menüsünden bir yemeği yediği fotoğrafa bakıyor.</p>

  <p>Başka bir arama kurtarma gönüllüsünden bahsederken, “Harry dedi ki, ‘Bu insanlar aç, senin köpeğini yemek isteyebilirler,’ ” diyor. “Onunla görüştükten sonra arabayla eve giderken, ‘Ölmek istemiyorum!’ diye düşündüm ama oraya gitmek istediğimi de biliyordum.”</p>

  <p>Honduras’ta uyudukları itfaiye binasının fotoğraflarına bakıyor. Meksika’dan arama kurtarma köpekleri gelmiş ama pek de faydaları dokunmamış. Şehrin yukarı kesimindeki bir baraj gece ikide çökmüş.</p>

  <p>“On metrelik bir duvarın gerisindeki su, şehri bastı ve sonra geri çekildiğinde ardında yoğun mu yoğun çamur yığınları bıraktı,” diyor Keating. “Su ve çamurun içinde, her yerde bir ceset vardı; kokuları duyabiliyordunuz. Meksika’dan gelen köpekleri şaşırtan şey de buydu. Bir o yana bir bu yana koşuşturuyorlardı.”</p>

  <p>Kabarmış, çamurlu Choluteca Nehri’nin fotoğraflarına bakarak, “Dang humması patlak vermişti,” diyor. “Her yerde mikroplar vardı. Gittiğiniz her yerde burnunuza ceset kokuları geliyordu. Yogi de bundan kurtulamıyordu ve artık hiç hoplayıp zıplamıyordu. Su sıkıntısı vardı ama her şeyi elimizden geldiğince yıkıyorduk.”</p>

  <p>Fotoğraflarda hükümetin verdiği yiyeceklerin karşılığında sokaklardan çamurları küreyen insanlar vardı. “Çok keskin bir ceset kokusu vardı,” diyor. “Tadını bile alıyordunuz.”</p>

  <p>“Ülkenin dört bir yanında on bin kişi hayatını kaybetmişti ve ölenlerin önemli bir kısmı Tegucigalpa’daydı, çünkü burada toprak kaymaları da yaşanmıştı. Ayrıca, şehri basan baraj suyunda boğulan insanlar vardı. Futbol sahası da içe göçmüştü.”</p>

  <p>Yarısına kadar çamurla ve kırık mobilyalarla kaplı loş odaların fotoğraflarını gösterdi. “İlk gün, bir ailenin tüm fertlerinin öldüğü Çin restoranına gittik,” diyor. “İtfaiyeciler cesetleri çıkaracaktı ve biz de onlara hem zaman kazandırdık hem de daha az ıstırap çekmelerini sağladık, çünkü cesetlerin tam olarak nerede olduğunu tespit ediyorduk. Restoranın içine girerken burnumuza mentollü krem sürdük ve birer maske ile içerisi karanlık olduğu için birer lambalı kask taktık. Yengeç benzeri bütün yiyecekler çürümekteydi, kanalizasyon boruları patlamıştı ve dizimize kadar çamura batmıştık. Bir de etrafa yayılmış olan kirli pedler vardı. Yogi’yle mutfağa gittik ve ben, ‘Tanrım, ne bulabilirim ki burada?’ diye düşündüm.”</p>

  <p>Fotoğraflarda, ön tarafına lamba yerleştirilmiş bir madenci kaskı ve bir ameliyat maskesi takmıştı.</p>

  <p>“Bütün kıyafetleri ve kişisel eşyaları çamura gömülmüştü,” diyor. “İnsanların bütün hayatları çamura batmıştı.”</p>

  <p>Ezilmiş ve çarpılmış cesetleri nihayet bulmuşlar. “Cesetler bir platformun altından çıktı. Masa ve sandalyelerin üzerinde durduğu alçak bir platform vardı ve su, cesetleri oraya sürüklemişti.”</p>

  <p>Michelle oturma odasında, kanepede oturuyor; fotoğraf albümleri ise önündeki masada duruyor. Yogi ise yerde, onun dibinde yatıyor. Başka bir golden retriever –adı Maggie– de odanın diğer ucundaki deri bir koltuğa kıvrılmış. Her iki köpek de beş buçuk yaşında. Maggie’yi bir hayvan barınağından almış. Sokakta hasta ve açlıktan ölmek üzereyken bulunmuş. Muhtemelen bir besici artık daha fazla yavru veremeyecek kadar çok yavru verdikten sonra onu kendi kaderine terk etmiş.</p>

  <p>Yogi’yi de bir besiciden almış; altı aylıkmış ve yürüyemiyormuş.</p>

  <p>“Eklem displazisi varmış,” diyor. “Birkaç yıl önce onu Eugene’de bir veterinere götürdüm; bir ameliyat geçirdi ve yürümeye başladı. Eklem ameliyatla yerine oturtuldu. Bu küçük eklem destek işlevi görmesi gerekirken, bütün ağırlığı üstleniyor ve bu yüzden de yerinden oynuyormuş, bu da Yogi’ye büyük acı veriyormuş.”</p>

  <p>Deri koltuktaki köpeğe bakarak, “Maggie şu kızıl, küçük türlerden. Muhtemelen otuz beş kilo falandır. Yogi ise ailemizin büyük, sarı uzun tüylü üyesi. Kışın kırk beş kiloyu geçiyor. Türünün tipik koca kıçı onda da var,” diyor.</p>

  <p>Daha eski fotoğraflara bakarak, “Yaklaşık sekiz yıl önce falan Murphy diye bir köpeğim vardı,” diyor. “Border collie ve Avusturalya çoban köpeği kırmasıydı. İnanılmaz bir köpekti ve, ‘Bir bağlılık ilişkisi geliştirmek ve belki de insanlarla tanışmak için iyi bir yol bu,’ diye düşündüm. O zamanlar Hewlett-Packard’da çalışıyordum, ofis işinde ve biraz dengeye ihtiyacım vardı.”</p>

  <p>“Bunu yapmaya devam ettikçe,” diyor, “karşıma çıkan vakalar daha da fazla ilgimi çekmeye başladı. Köpek-odaklı bağlılık alıştırması olarak başladı ve gerçekten tutkunu olduğum bir şeye evrildi.”</p>

  <p>Honduras fotoğraflarında Michelle ve Yogi bir diğer gönüllü Harry Oakes Jr. ve bir border collie, schipperke ve Avusturalya çoban köpeği kırması olan köpeği Valorie’yle beraber çalışıyor. Oakes ve Valorie, Oklahoma City bombalama olayında Federal Mahkeme binasının yıkıntılarında arama kurtarma çalışmalarına katılmışlar.</p>

  <p>“Valorie bir ceset –ya da aradığı şey her neyse onu– bulduğunda havlamaya başlıyordu,” diyor Michelle. “Çok gür bir sesi vardı. Yogi ise kuyruğunu sallıyor ve fazlasıyla heyecanlanıyor, çok nadiren havlıyordu. Eğer bir ölü bulursa, inliyor, kuyruğunu kıstırıyor ve gergin olduğu zamanlarda verdiği tepkiyi veriyordu.”</p>

  <p>“Valorie kontrolden çıkıp, ağlamaya başlıyordu,” diyor. “Eğer çamurun altında biri varsa kazmaya başlıyor; eğer suda biri varsa suya atlıyordu.”</p>

  <p>Yıkık evlerin fotoğraflarına bakarak, “İnsanlar gerginken, öfkeliyken falan epinefrin salgılarlar. Şiddet ya da ölüm vakalarında bu kokular daha da yoğun bir şekilde salgılanır. Bir de buna cansız bedenlerden yayılan gaz ve sıvıları ekleyin. Vahşi yaşamda bunun bir sürü için neden bu denli önemli olduğunu hayal edebilirsiniz. Bir hayvan için bu, ‘Burada biri ölmüş, sürümden biri ölmüş,’ anlamına gelir. Köpekler bir insan öldüğünde çok üzülüyorlar, çünkü biz de onların sürüsünün bir parçasıyız,” diyor.</p>

  <p>“Arama kurtarma çalışmalarının neredeyse yüzde doksanı, köpeklerin doğal olarak yaptıkları şeyleri insanların anlamasına yöneliktir,” diyor. “Mesela Yogi’nin gergin olduğunda yaptıklarını okumak gibi.”</p>

  <p>“İtaat kontrolün sizde olduğunu gösterir,” diyor. “Madem öyle, köpeklerden oyuncakları saklarsınız; bunu hâlâ yapıyorum. Bayılıyorum buna. Kim önce bulacak diye bir yarışa giriyorlar. Yapılan bir diğer şeyse, biri köpeği tutarken sizin koşup saklanmanızdır. Daha da karmaşık durumlarda bunu tekrarlayıp durursunuz. Nereye gittiğinizi göremezlerse, kokunuzu alırlar.”</p>

  <p>Bir grup insanın fotoğrafına bakarak, “Bu Venezüella itfaiye ekibi,” diyor. “Kendimize Pan-Amerikan Kurtarma Timi derdik.”</p>

  <p>Başka bir fotoğrafı göstererek, “Burası araba mezarlığı dediğimiz yer,” diyor.</p>

  <p>Bayır aşağı kayan devasa bir çamur yığınını göstererek, “Burası o çöken futbol sahası,” diyor.</p>

  <p>Çamur dolu bir evin içini gösteren bir fotoğrafa bakarak, “Yağmalanan bu evde yürürken duvarlarda el izleri gördüm,” diyor. “Yağmacıların dengelerini sağlamaya çalışırken bıraktıkları çamurlu izlerdi bunlar.”</p>

  <p>Bütün duvarlarda, geniş bir şerit halinde, kahverengi çamurdan oluşan kusursuz el izleri var.</p>

  <p>Diğer fotoğraflarda, Yogi’nin devrilen duvarların, yatakların altında cesetler bulduğu odalar görülüyor.</p>

  <p>Bir diğer fotoğrafta da dik bir çamur yamacından aşağı yuvarlanan evler.</p>

  <p>“Bu tepedeki bütün evler çökmüştü,” diyor. “Ama insanların evlerini neden terk etmediklerine dair yüzlerce hikâye anlatılıyordu: Yağmacıların, eşyalarını almalarını istemiyorlardı. Çocuklu bir kadın, kocasının bara gittiğini ve ona orada kalmasını söylediğini dile getiriyordu. İç paralayıcı, trajik hikâyeler.”</p>

  <p>Başka bir fotoğrafta Valorie kamyonetin arkasında uyurken görülüyor: Oldukça büyük, koyu renkli plastik torba rulosunun yanında cüce gibi kalmış.</p>

  <p>“Valorie burada, ceset torbalarının yanında uyuyor; iyice yorulmuştu.”</p>

  <p>Yaptığı ilk aramadan bahsediyor: “Kelso’daydım. Bir adamın karısı kaybolmuştu. Kadının eve gelen çeşitli tiplerle takıldığına dair söylentiler dolanıyordu etrafta. Arabayla, son derece bakımlı bir çiftliğe gittik. Atlar ve içinde bir boğa bulunan bir otlak vardı. Kulübedeki köpekler büyük bir ‘ölüm’ uyarısı yaparcasına uludular. Kuyruklarını kıstırıyor ve işiyorlardı. Dışkılarını yapmaları normaldir bu durumda; aslında işemeleri, inlemeleri ve ağlamaları da. Sanırım, bu durum onların midesini de bulandırıyor. Yogi olay yerinden uzaklaştı. Oraya yaklaşmak istemedi. Valorie oraya doğru gidip, toprağı kazmaya ve havlamaya başladı, sonra da iyice kendini kaybetti, çünkü bir şey anlatmaya çalışıyordu: ‘Tam burada!’</p>

  <p>Bu ailenin dört yaşlarındaki küçük çocuğu babaannesine, ‘Babam annemi suyun altına soktu,’ gibi bir şey söyledi. Sonra onu oradan uzaklaştırdılar ve tek başına kalmasına izin vermediler.”</p>

  <p>Başka bir Tegucigalpa fotoğrafında uzun bir beton kütlesi bir nehir yatağının orta yerinde yanlamasına uzanıyor.</p>

  <p>“Bir köprünün kalıntıları,” diyor Michelle.</p>

  <p>Bütün fotoğraflarda, suyun dört bir yana saçtığı küçük kokmuş domuz yağı paketleri görülüyor.</p>

  <p>“Aklıma geldikçe hâlâ boğazımın düğümlendiği, en iç burkucu an, otistik bir çocuğu arama çalışmasıydı,” diyor. Çocuk dört yaşındaymış. Ailesi dış kapıyı daima kilitli tutarmış ama annesi üst katta ütü yaparken bir yolunu bulup kapıyı açmış. Dış kapıdan çıkar çıkmaz kıyafetlerini de çıkarmış. Bir sürü insan onu aramaya gönüllü oldu. Ne var ki bu ideal bir durum değil, çünkü aynı güzergâhta yürüyen her bir şahıs kokuyu başka bir yere taşıyabiliyor.”</p>

  <p>Şimdi gösterdiği bu daha eski fotoğraflarda Michelle, Rusty ile birlikte çalışıyor. O da bir golden retriever.</p>

  <p>Fotoğraflarda sık ağaçlıkların arasında koyu renkli, ağır ağır akan bir bataklık görülüyor.</p>

  <p>“Oraya gittikten sonra bir saat içinde bataklığa ulaştık. Burası öncelikli noktaydı, çünkü küçük çocuk oyuncaklarını bataklığa atıp, tekrar almayı severmiş. Bataklığın yanında, etrafı bitki kökleri ve ağaçlarla çevrili küçücük bir tümsekti burası.”</p>

  <p>“Rust gerçekten huzursuz ve üzgündü,” diyor. “Burası çocuğun bataklığa girdiği ilk noktaydı; bu yüzden bir koku vardı ve bataklıktaki hafif akıntıyı takip ettikçe koku yoğunlaşmaya başladı. Böylece dalgıçları çağırdık. Bataklığın iki yakası arasında bir menfez vardı.”</p>

  <p>Fotoğraflara bakarak, “Çocuğun cesedi bu menfeze sıkışmış ve çamur altında kalmış,” diyor.</p>

  <p>Yogi’nin başını okşayarak, “Burası çok büyük bir bölgeydi ve etrafta dolaştıkça bu devasa bataklık alanda ölüm uyarıları alıyordum,” diyor, “ve uyarıları aldığım her yeri işaretliyordum. Cesede değen her bir su damlasında ölüm kokusu vardı. Bazen, uyarıların geldiği noktaları birleştirerek bir üçgen oluşturup, cesedin nerede olduğunu tespit edebiliyorsunuz.”</p>

  <p>“Rüzgârın ne yönden estiğini, sıcaklığın kaç derece olduğunu, aramayı yapanın kim olduğunu ve saatin kaç olduğunu gösteren bir etiket hazırlıyoruz,” diyor. “Bütün bunları bir haritaya yerleştiriyoruz ve cesedin nereye doğru sürüklendiğini bulmaya çalışıyoruz.”</p>

  <p>“Havayı koklamak... Söz konusu kişinin çıkış noktasını tam olarak bilmediğiniz durumlarda da havada bir koku vardır. Şöyle giden bir koku eğrisi...” diyor elini havada sallayarak. “Köpeğin bir Z çizerek ilerlemesini sağlayabilirsiniz. Bunu doğal olarak yapabiliyorlar. Köpeklerin kokunun kaynağına doğru gitmesini istiyoruz.”</p>

  <p>Yogi’nin başını okşamaya devam ediyor ve gözyaşlarıyla parıldayan gözlerini kırpıştırıyor. “Kafamı kaldırdığımda çocuğu menfezden çekip çıkardıklarını gördüm,” diyor. “Bu benim gördüğüm ilk kazazedeydi, çünkü çoğu zaman, Honduras’ta olduğu gibi, kazazedeleri biz gittikten sonra gelip çıkarıyorlar. Onu gördüğüm anda derin bir şok yaşadım ve fena halde ona, bu küçük çocuğa sarılmak istedim.”</p>

  <p>“Sonra eve geri döndük,” diyor, “birkaç röportaj verdik ve eve girip, ailenin moralini düzeltmeye çalıştık. Güya köpeklerin ailenin moralini düzeltmesi gerekiyordu... Ve bir auranın, bir enerjinin içinde yürür gibi hissettik kendimizi; çevresel bir faktör vardı sanki... sisin içinde yürüyor gibiydik.”</p>

  <p>“Bu halin üstesinden gelemedik,” diyor Michelle. “Eve döndüm, Rusty’yi oynaması için diğer iki köpeğin yanına bıraktım ve işe gittim. Rust yanımdayken hep böyle kendimi köşeye sıkışmış gibi hissederdim, çünkü onunla konuşamazdım ve sanırım bunun üstesinden nasıl geleceğimi de bilmiyordum. O derin şok yüzünden, olup bitenleri idrak edemedim sanırım, ta ki Honduras’a gidene kadar.</p>

  <p>Köpeklerin yaşayan insanları da bulmasına izin vermeniz gerekiyor. Ben de öyle yaptım. Her şeyi yıkamanız gerekiyor. Köpeklere giydirdiğiniz şeyleri, kendi giydiklerinizi, üzerinizdeki her şeyi. Arabayı ve ölüm kokusuyla temas eden her şeyi yıkamalısınız. Koku belli belirsiz kalsa dahi köpekler hemen üzüntüye boğuluyor.”</p>

  <p>“Eve dönerken koku arabaya bayağı sinmişti,” diyor, “yani arabayı da yıkamam gerekiyordu.”</p>

  <p>Rusty ve Murphy (Michelle’in border collie ve Avusturalya çoban köpeği kırması) tıpkı buldukları kazazedeler gibi artık hayatta değiller. Murphy, üç yıl boyunca omurgasındaki sorunlarla boğuştuktan sonra, on dört buçuk yaşındayken uyutulmuş. Rusty de böbrekleri iflas ettikten sonra uyutulmuş.</p>

  <p>Yogi’ye sarılan çocukların görüldüğü fotoğraflara ardı ardına bakarken Tegucigalpa’da küçük bir kız çocuğuyla tanışmasından bahsediyor. Bacakları stafilokok enfeksiyonuna kesmiş adeta; bir pis su birikintisinden su içiyormuş. Michelle kızın suyuna dezenfekte edici tabletler atmış. Bir gazeteci de bacaklarına antibiyotik krem sürmüş.</p>

  <p>“Çoğu yerde yürümek zorunda kaldık,” diyor, “çünkü her yer çamur kaplıydı. Yogi’yi gören herkes gülümsüyordu. Bir yerde durduğumuzda insanlar etrafımıza toplanıp, ‘<i>Dame lo</i>! <i>Dame lo</i>! Biraz sevelim şunu!’ diyorlardı. Bu da Yogi’yi çok heyecanlandırıyordu. İlgi hoşuna gidiyordu. Yaptığımız işin ne kadar önemli olduğunun farkındaydı ve yolda ona hep, ‘Bu çok önemli bir şey; insanlar için iyi bir şey yapıyorsun,’ diyerek durumu açıklamaya çalışıyordum.” Çöken futbol sahasını gösteren fotoğrafta uzak bir köşede duran insan kalabalığına işaret ederek, “İnsanlar sahanın kenarında durup, bizi izliyorlardı,” diyor, “ve şu çocuk da bize İngilizce teşekkür etmişti.”</p>

  <p>“Böyle şeyler beni mahvediyordu,” diyor. “Böyle insani bir temas kurduğumda yüreğim parçalanıyordu.”</p>

  <p>Bir fotoğrafa bakıp gülümsüyor ve, “Köpeklerin moralini yerine getirmek için bir yetimhaneye gittik,” diyor. “Çocuklardan biri koşup saklanıyor ve köpekler de onu buluyordu.”</p>

  <p>Sonraki fotoğraf için de, “Burası bir ada,” diyor. “Oraya ulaşmak için bir damperli kamyonun kasasında bozuk yol boyunca ilerleyip, keskin virajlardan geçip iki saat yol gittik. Burası kamyonun kasası, her yeri küf kaplı. Orada üç ceset bulduk.”</p>

  <p>Yogi’nin başını okşayıp, “Sanırım, bunlar onu yaşlandırdı. İki yaşındaki çoğu yavrunun karşılaşmayacağı şeyler gördü ve kokladı.”</p>

  <p>Başka bir fotoğraf albümünde Yogi çok zayıf; gülümseyen adamlarla otururken görülüyor.</p>

  <p>“Bodhisattvalar’a inanıyorum ben,” diyor Michelle. “Budizm’de, aydınlanmış ve diğerlerine yardım etmek için geri dönen insanlar var. Sanırım, Yogi’nin benim yanımda bulunma amacı, benim daha iyi bir insan olmama ve bir şeyler yapmama yardımcı olmak. Eğer o olmasaydı, Bizim Ev’e girmek benim için çok zor olurdu; ama onun sayesinde kendimi yuvamda gibi hissettim.”</p>

  <p>Yogi’yi götürdüğü, AIDS’li hastalara bakımevinden bahsederken, “Zorlayıcı ve anlamlı bir şey yapmak istiyordum ve insanların Bizim Ev’den bahsettiklerini duymuştum,” diyor. “İlk başta Reiki isteyip istemediklerini sordum; hayır dediler. Sonra da çok uslu bir köpeğim olduğunu söyledim; onlar da buyurun gelin dediler. Böylece her hafta oraya gitmeye başladık.”</p>

  <p>“Hastaların çoğu evcil hayvanlarını kaybetmiş,” diyor. “Bazen şu, yatıştırıcı bir faktör oluyor: <i>Eğer evcil hayvanım olsaydı, Bizim Ev’e kabul edilmezdim.</i> Ayrıca, evcil hayvanlar ölüyor ve bununla özdeşleştirilen çok acı var burada. Bizim Ev’de yaşayan herkes bir parça sığınmacı aslında. En azından sevgililerini kaybetmişler. Ve maddi olarak da, evlerini.”</p>

  <p>Yogi’nin kulaklarını kaşıyarak, “Bu işin bir parçası da bu; rahatlatmak,” diyor. “Bodhisattva ile kastettiğim şey bu; kendi rahatından çok başkalarını rahatlatmaya ve yardımcı olmaya odaklanması.”</p>

  <p>“Honduras yolculuğu benim için gerçekten ufuk açıcıydı,” diyor. “Yaşadığım dönüm noktalarından biriydi. Bir açıdan her şeyin tavan yaptığı bir dönemdi. Oradayken amacım ne diye hiç düşünmedim, çünkü her şey çok netti. Kendimi olayların akışına tamamen bırakabiliyordum.”</p>

  <p>Şehir dışındaki bu gri çiftlik evinde şimdi her iki köpek de deri koltukta uyuyor. Arka bahçeye açılan sürgülü cam kapılara etrafta koşuşturan köpeklerden çamur sıçramış.</p>

  <p>“Okulu Honduras’a gitmeden hemen önce bitirmiştim,” diyor Michelle. “Yüksek lisans diplomamı yeni almış ve Hewlett-Packard’dan ayrılmıştım. ‘Bu aptal şirket kültürüne uyum sağlamanın ötesinde, çok yönlü koca bir dünya var,’ diye düşündüm. ‘Bu dünyada anlamı <i>nerede</i> bulabilirim?’ Honduras’ta arama yaparak geçirdiğim bir gün, iş dünyasında, şirkette geçireceğim yirmi yıldan katbekat daha anlamlıydı ve bunu daha oradayken düşünmüştüm.”</p>

  <p>“O kadar güzel ki!” diyor Michelle. “İster görme engellilere rehberlik eden bir köpek ister benim Yogi’m olsun, bir köpeği çalışırken gördüğümde için için ağlıyorum. Huşuya kapılıyorum.”</p>

  <p>Tegucigalpa, Honduras albümünü –Mitch Kasırgası’nın fotoğraflarını– kapatıyor ve albümü bir yığın albümün üzerine koyuyor.</p>

  <p>“Sadece sekiz gün kaldık,” diyor. “Sanırım, elimizden geleni yaptık.”</p>
</body>
</html>
