<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sınırlar</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Sınırlar</h2>

  <p>“Herkes uçurumdan atlasa,” derdi babam, “<i>sen de</i> atlar mıydın?”</p>

  <p>Birkaç yıl önceydi. Vahşi bir panterin Sacramento’da bir koşucuyu öldürdüğü yaz mevsimiydi. Doktorumun bana anabolik steroid vermediği yaz mevsimi.</p>

  <p>Yerel bir süpermarket şu özel kampanyayı düzenlemişti: Eğer elli dolarlık fiş getirirseniz bir düzine yumurtayı bir sente alabiliyordunuz. Bu yüzden en yakın arkadaşlarım Ed ve Bill otoparkta durup insanlardan fiş istiyordu. Ed ve Bill kalıp kalıp donmuş yumurta akı yiyordu. Fırın tedarikçisinden aldıkları beş kiloluk kalıplardı bunlar. Yumurta akı en kolay sindirilen proteindi.</p>

  <p>Ed ve Bill steroidlerini, Dianabol’u alıp, kaçak olarak getirmek üzere San Diego’ya gidiyor, sonra da diğer günübirlikçi gringolarla birlikte Tijuana’daki sınırı yürüyerek geçiyordu.</p>

  <p>Bu, Uyuşturucuyla Mücadele Departmanı’nın başka önceliklerinin olduğu yaz mevsimiydi herhalde.</p>

  <p>Ed ve Bill onların gerçek isimleri değil.</p>

  <p>Kaliforniya’ya doğru bir yolculuğa çıkmış ve birkaç arkadaşı ziyaret etmek için Sacramento’da durmuştuk ama evde kimse yoktu. Havuzlarının yanında bütün bir öğleden sonra bekledik. Ed’in oksijenli suyla rengi açılmış alabros tıraşlı saçları uzamıştı. Havuz kenarındaki platformdan havuza doğru eğildi ve kafasını kazımamı istedi.</p>

  <p>O esnada panter halen vahşice koşuyordu. Burası kırsal bölgeydi ama bir yandan da değildi. Vahşi doğa iki buçuk dönümlük mini arazilere bölünmüştü. Orada bir yerde yayınlarıyla, klasik orta sınıf annelerin ve yüzme havuzlarının arasına sıkışmış dişi bir panter vardı.</p>

  <p>Bu bir tatilden çok, Batı Sahili boyunca bir Gold’s Spor Salonu şubesinden diğerine yapılan bir hac yolculuğuydu. Yolda tonbalığı konservesi almış ve hiç katıksız yediğimiz konservelerin boş kutularını arka koltuğa fırlatmıştık, üzerine diyet soda içmiş ve Interstate Five boyunca osurmuştuk.</p>

  <p>Ed ve Bill kendine, önceden hazırlanmış, D-ball şırıngalarından enjekte etti ve ben de her şeyi denedim. Arjinin, ornitin, smilaks, inosin, DHEA, cüce palmiye, selenyum, kromium, açık havada beslenen Yeni Zelanda koyunu testisi, vanadil, orkide özü...</p>

  <p>Spor salonunda, arkadaşlarım kendi ağırlıklarının üç katı ağırlık kaldırır, pazılarını şişirip kıyafetlerini parçalarken, ben onların devasa dirsekleri etrafında dolaşırdım.</p>

  <p>“Ben bu işlenmiş yohimbe ürünleri sayesinde hakikaten iyi vücut yapıyorum sanırım,” derdim.</p>

  <p>Evet, <i>işte o</i> yazdı.</p>

  <p>Benim etrafta dolaşmama izin vermelerinin tek nedeni kontrast yaratmaktı.</p>

  <p>Gelin daha güzel görünsün diye çirkin nedimeler seçme mantığına dayanıyordu:</p>

  <p>Aynalar vücut geliştirmenin metadonudur sadece. Gerçek bir seyirci kitlesine ihtiyacınız vardır. Hatta şöyle bir espri yapılır: Bir ampulü takmak için kaç vücut geliştirmeciye ihtiyaç vardır?</p>

  <p>Üç: Biri ampulü takar, diğer ikisi de, “Hakikaten dev gibisin lan!” der.</p>

  <p>Evet ya, işte böyle bir espri vardır ve aslında espri de değildir bu.</p>

  <p>Mexico’dan eve dönerken, Sacramento’da ziyaret etmeye çalıştığımız kişilerin evine uğradık yine. İnzivaya çekilmiş birkaç arkadaşları için mangal partisi yapıyorlardı.</p>

  <p>Bu inzivada her biri, bir aydınlanma yaşayana kadar dolaşmak üzere çöle gönderiliyormuş. Şimdi meşaleler titreşir ve tüplü mangaldan dumanlar yükselirken, biri elinde buruşmuş bir beysbol sopasına benzeyen bir şeyle ayağa kalktı. Aydınlanma arayışı esnasında bulduğu ölü bir kaktüsün kurumuş iskeletiydi bu ama aslında daha da fazlasıydı.</p>

  <p>“Bu kaktüs iskeletinin,” dedi, “ben olduğumu fark ettim. Bu benim erkekliğimdi; dışarıdan bakıldığında yıpratıcı ve sert ama aslında kırılgan ve içi boş.”</p>

  <p>İskeleti uçakta, dizlerinin üzerinde eve getirmişti.</p>

  <p>Havuz kenarındaki herkes gözlerini kapattı ve başıyla onayladı. Gülmemek için çenelerini sıkıp, başka tarafa bakan arkadaşlarım hariç. Devasa kollarını göğüslerinin üzerinde birleştirmişlerdi ve birbirlerine dirsek atıyorlar, tarihi bir kayayı görmek üzere yukarı doğru yürümek istiyorlardı.</p>

  <p>Ev sahibesi bizi kapıda durdurdu ve, “Gitmeyin! Sakın gitmeyin!” dedi.</p>

  <p>Şarap soğutucusu elinde, bize değil, jakuziden yükselen buhardan ve meşale ışıklarından öteye bakarak, etrafta bir panter dolaştığını söyledi. Panter havuzun hemen yanına kadar gelmişti; ev sahibesi bize çalılıklara takılmış kısa, sert ve sarı tüyleri gösterdi.</p>

  <p>O sene arabamızı sürdüğümüz her yerde, bütün yolculuk boyunca çitler, bahçe duvarları ve her şeyin üzerinde isimler göze çarpıyordu.</p>

  <p>Ed dizlerinin dermanı kesilene kadar birkaç yıl daha ter dökmeye ve ağırlık kaldırmaya devam etti. Bill’in de nihayetinde sırtındaki bir disk kaydı.</p>

  <p>Doktorum nihayet, babamın öldüğü geçen sene istediğim şeyi bana verdi. Kilo vermeye devam ettim ve doktorum da nihayetinde reçete kâğıdını elinin tersiyle iterek, “Otuz gün Anadrol deneyelim,” dedi.</p>

  <p>Böylece ben de uçurumdan atladım.</p>

  <p>İnsanlar bana gözlerini kısarak baktılar ve neyin değiştiğini sordular. Kollarım biraz daha irileşmişti ama çok değil. Boyutundan ziyade, bu his bana yetiyordu. Dik duruyordum, omuzlarımsa genişti.</p>

  <p>Prospektüse göre Anadrol (oksimetelon) bir anabolik steroid, testosteronun sentetik bir türevi. Olası yan etkileri: testis atrofisi, iktidarsızlık, kronik priapizm, libido artışı ya da kaybı, uykusuzluk ve saç dökülmesi. Yüz tableti yüz dolar. Sigorta karşılamıyor.</p>

  <p>Ama işte o his yok mu?.. Gözleriniz sonuna kadar açık ve uyanık. Kadınlar hamileyken çok güzel olurlar, ışıltılı ve yumuşaktırlar ya, işte Anadrol da bir o kadar erkeksi hissedip, erkeksi görünmenizi sağlıyor. O taşkın priapizm dönemi ilk birkaç hafta devam etti. Bu haldeyken, bacaklarınızın arasındaki maldan ibaretsiniz. Alis’i üzerinde “Ye Beni” yazan kekleri yiyip, kolu dış kapıdan çıkana dek büyümeye devam ederken gösteren, <i>Alis Harikalar Diyarında</i> kitabında yer alan eski çizimlerdeki gibi bir şey bu. Şu farkla ki dışarı sarkan şey kolunuz değil ve Spandex bisiklet taytı giymeniz söz konusu bile olamaz.</p>

  <p>Üçüncü hafta civarı priapizm azaldı ya da bütün vücuduma yayılır gibi oldu. Ağırlık kaldırmak seksten daha cazip bir şey haline geldi. Antrenman, orji gibi bir şeydi. Orgazm oluyorsunuz: Omuz kaslarınızda, testislerinizde, sırt ve boyun kaslarınızda kramplara yol açan, yoğun, şiddetli orgazmlar bunlar. O eski tembel penisi unutuyorsunuz. Kimin ihtiyacı var ki penise? Bu bir bakıma huzur demek, seksten kaçıp kurtulmak demek. Libido tatili demek. Seksi bir kadın görüp, “Hırrrrr,” diye tepki verebiliyorsunuz ama bir sonraki sırf yumurta akından omletiniz ya da bir sonraki squat maçınız size çok daha çekici geliyor.</p>

  <p>Kendimi bu şeye aptalca bırakmadım. Bu tuhaf bir ek bilgi ama tıp fakültesindeki bir arkadaşım onu Brad Pitt’le tanıştırırsam beni gizlice içeri alıp, kadavra keserken kendisine yardım etmeme izin vereceğini söylemişti. Arkadaşım, Brad’le tanıştı ve ben de tıp fakültesi birinci sınıf öğrencileri inceleyebilsin diye kadavraları parçalara ayırırken ona yardım ettiğim uzun bir gece geçirdim. Üçüncü kadavramız altmış yaşında bir hekime aitti. Yirmili yaşlardaki birinin kas oranına sahipti ama göğsünü açtığımızda kalbinin neredeyse kafası kadar olduğunu gördük. Ben göğsünü açık tutarken arkadaşım, ciğerleri sıvı üzerinde yüzene kadar içeri Formalin boşalttı. Arkadaşım acayip büyük kalbine ve aynı oranda acayip büyük penisine baktı ve, “Testosteron,” dedi. Yıllarca testosteron almıştı.</p>

  <p>Göğsündeki küçük, sarmal kabloları ve kalp pilini gösterdi ve merhumun defalarca kalp krizi geçirdiğini söyledi.</p>

  <p>Aşağı yukarı aynı zamanlarda ulusal bir vücut geliştirme dergisi arka sayfalarında arada sırada kısa bir özel bölüm yayımlıyordu. Her sayıda bu özel bölüm bulunmuyordu ve bulunanların sayısı da çok fazla değildi. Her özel bölüm 1980’lerden bir vücut geliştirme yıldızına ait özet bir profil içeriyordu. Ed ve Bill’in olmak istediği heriflerdi bunlar. O zamanlar bu yıldızlar poz verir ve röportajlarında, hiçbir zaman steroid kullanmadıklarına, harika bir genetik yapıya ve azme sahip olduklarına, sıkı çalışıp iyi beslendiklerine dair yemin ederlerdi. Harbiden yemin ederlerdi.</p>

  <p>Daha sonraki yayınlarda bu aynı heriflerin solgun ve peltemsi görüntüleriyle karşılaşıyor; diyabetten kansere, çeşitli sağlık sorunlarıyla boğuştuklarını okuyordunuz. Ve steroid kullandıklarını, insülin seviyeleriyle oynadıklarını ve büyüme hormonu aldıklarını kabul ediyorlardı.</p>

  <p>Bütün bunları biliyordum ama yine de uçurumdan atladım.</p>

  <p>Arkadaşlarım beni durdurmadılar. Bu yatırımın hakkını vermek için yeterli miktarda protein tüketmemi söylediler sadece. Ama ben beş kiloluk yumurta akı kalıplarından almadım. Ed ve Bill’in yaptığı gibi buzdolabımı folyoya sarılmış, kemiksiz, derisiz tavuk göğüsleri ve patateslerle doldurmadım. Her steroid döngüsü için, altı haftalık kuşatmaya hazırlanırcasına yiyecek stoklarlardı. Ben o kadar azimli değildim.</p>

  <p>Sadece o küçük beyaz hapları aldım, antrenman yaptım ve bir gün duştayken, taşaklarımın küçüldüğünü fark ettim.</p>

  <p>Tamam, üzgünüm. Bir sürü arkadaşıma bu konuya girmeyeceğime dair söz verdim ama dönüm noktası buydu benim için. Eski kaz yumurtaları büzüşüp, pingpong topuna, sonra da miskete dönüştüğünde ve doktorunuz tekrar Anadrol yazmasını isteyip istemediğinizi sorduğunda, hayır demek kolaydır.</p>

  <p>İşte, harika görünüyorsunuz, ışıltılı ve uyanıksınız, enerjik ve havalısınız, hiç olmadığınız kadar erkeksi görünüyorsunuz ama asıl önemli noktada erkekliğiniz azalmış durumda. Bir erkeksilik simülasyonuna dönüşüyorsunuz.</p>

  <p>Ayrıca, bu şeye başlarken, ucubemsi, devasa bir kas yığını olmak, cazibesini yitirmeye başlamıştı bile. Elbette, ilk başlarda, süslü püslü, eski püskü bir Viktoryan konağa sahip olmak gibi, eğlenceli olacaktı; ama ilk birkaç haftadan sonra daimi bakım onarım hayatımı yiyip bitirecekti. Spor salonundan asla çok uzaklaşamayacaktım. Her saat başı yumurta proteini yemek zorunda kalacaktım. Ve bütün bunları yapmama rağmen bütün proje bir gün çökecekti.</p>

  <p>Babam ölmüştü, Ed ve Bill mahvolmuştu ve ben somut zırvalara olan inancımı hızla yitiriyordum. Somut, geçici zırvalara. İşte bir kitap yazdım, uydurma bir kitap ve bu bana yaptığım gerçek işlerin hepsinden daha fazla para kazandırdı. Kitap yükümlülüklerim ve <i>Dövüş Kulübü</i>’nün galası arasında otuz günlük bir boşluğum vardı. Ve ben de otuz günlük bir deneye giriştim; küçük kahverengi bir şişe içine konmuş, çağdaş bir Jack London macerasına.</p>

  <p>Uçurumdan atladım, çünkü bu bir maceraydı.</p>

  <p>Ve otuz gün boyunca kendimi bir bütün gibi hissettim. Ama sadece minik beyaz haplar tükenene kadar. Geçici ama daimiydim. Eksizdim ve her şeyden bağımsızdım. Anadrol hariç her şeyden.</p>

  <p>Yıllar önce Sacramento’da o mangal partisini veren kadın, “Senin şu arkadaşların kafayı yemiş,” diyordu.</p>

  <p>Havuzun kenarında o adam erkekliğinin kırılgan kaktüsünü özenle kucaklıyor; kadınlar halen, benim Ed’in alabros tıraşından kırptığım, oksijenli suyla rengi açılmış “panter kürkü” tutamlarına bakıyordu. Kolsuz tişörtleri içinde kaslı ve devasa görünen Ed ve Bill hantal hantal yoldan aşağıya doğru yürüyerek gözden kayboldu. Karanlıkta bir yerlerde panter vardı. Ya da diğer panterler.</p>

  <p>Ev sahibesi, “Erkekler neden böyle aptalca şeyler yapmak zorunda ki?” diye sordu.</p>

  <p>“Amerika’nın keşfedilecek yeni sınırları olduğu sürece,” derdi Thomas Jefferson, “Amerika’nın uyumsuzlarının ve maceraperestlerinin gidecek bir yeri olacaktır.”</p>

  <p>Ed ve Bill, insanın göz zevkini bozan birer şişkoya dönüştü; ama o yaz, hakikaten dev gibiydiler lan. Şişkin kaslar... babam... Anadrol... geriye kalan tek şey soyut bir hikâye. Efsane.</p>

  <p>Ve evet, sınırlara dair şeyi söyleyen belki de Thomas Jefferson değildi ama siz ne demek istediğimi anladınız.</p>

  <p>Dışarıda bir yerde her zaman panterler olacak. Hayatın sonsuza kadar devam edeceğini düşünmek çok saftirikçe bir şey.</p>
</body>
</html>
