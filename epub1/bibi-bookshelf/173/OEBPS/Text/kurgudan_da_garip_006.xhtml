<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gerçek ve Kurmaca: Giriş</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Gerçek ve Kurmaca: Giriş</h2>

  <p>Eğer fark etmediyseniz, söyleyeyim; bütün kitaplarım diğer insanlarla bağlantı kurmanın yolunu arayan yalnız bir insanla ilgili.</p>

  <p>Bu bir bakıma Amerikan rüyasının tersidir: Yükselip, bütün ayaktakımının, otobanlardaki ya da daha kötüsü, <i>otobüslerdeki</i> bütün o insanların üzerinde bir yerde konumlanabilecek kadar zengin olmanın tersidir. Amerikan rüyası ücra bir köşede yalnız duran büyük bir evdir. Howard Hughes’unki gibi bir çatı katıdır. Ya da William Randolph Hearst’ünki gibi dağ başında bir şatodur. Sadece sevdiğiniz güruhu davet edebileceğiniz güzel, yalıtılmış bir yuvadır. Kontrol edebileceğiniz, çatışma ve acıdan uzak bir çevredir. Hâkim olduğunuz yerdir.</p>

  <p>Bu ister Montana’da büyük bir çiftlik, ister binlerce DVD’nin ve en hızlı internet bağlantısının bulunduğu bir bodrum katı olsun, sonuç değişmez. Oraya gideriz ve artık yalnızızdır. Yapayalnız.</p>

  <p>Yeterince dibe vurduktan sonra –<i>Dövüş Kulübü</i>’nün, apartman dairesine tıkılmış ya da <i>Görünmez Canavarlar</i>’ın, kendi güzel yüzünden ötürü yalıtılmış anlatıcısı gibi– o güzel yuvamızı yok eder ve kendimizi tekrar, daha büyük dünyanın parçası olmaya zorlarız. Aslında birçok açıdan roman yazmak da böyledir. Plan ve araştırmalar yaparsınız. Yalnız vakit geçirip, her şeyi ama her şeyi kontrol ettiğiniz bu güzel dünyayı kurarsınız. Telefonları açmazsınız. E-postalar birikir. Ta ki onu yok edene kadar kendi hikâye dünyanızda kalırsınız. Sonra, diğer insanların arasına karışmak için geri dönersiniz.</p>

  <p>Eğer hikâye dünyanız yeterince iyi satarsa, kitap turnesine çıkarsınız. Röportajlar verirsiniz. <i>Gerçekten</i> insanlarla birlikte olursunuz. Çok sayıda insanla. İnsanla, insanla, ta ki insanlardan mideniz bulanana kadar. Ta ki kaçmaya, uzaklaşıp...</p>

  <p>...başka bir güzel hikâye dünyasına gitmeye can atana kadar.</p>

  <p>Bu böylece sürer gider. Yalnız. Beraber. Yalnız. Beraber.</p>

  <p>Bunları okuduğunuza göre muhtemelen bu döngüyü biliyorsunuzdur. Kitap okumak bir grup aktivitesi değildir. Filme ya da konsere gitmeye benzemez. Yalnız olma halidir bu.</p>

  <p>Bu kitaptaki bütün hikâyeler diğer insanlarla birlikte olmakla ilgili. Benim diğer insanlarla olmamla ya da insanların beraber olmasıyla ilgili.</p>

  <p>Şato inşa edenler için, aynı rüyaları paylaşan insanları cezbedecek kadar büyük bir yer mozaiği sallamak demektir bu.</p>

  <p>Biçerdöver parçalama yarışlarına katılanlar için, bir araya gelmenin bir yolunu; çiftlik malzemelerini parçalayarak topluluklarını yeniden inşa ederken kuralları, amaçları ve insanların yerine getireceği rolleri olan bir toplumsal yapı bulmak demektir.</p>

  <p>Marilyn Manson için ise yüzmeyi bilmeyen Ortabatılı bir çocuğun, toplumsal yaşamın okyanusta cereyan ettiği Florida’ya taşınması demektir. Burada, o çocuk halen diğer insanlarla bağlantı kurmaya çalışmaktadır.</p>

  <p>Bu kitapta, romanlar arasında yazdığım, kurgusal olmayan hikâyeleri ve denemeleri bulacaksınız. Benim döngüm şöyle işliyor: Gerçek. Kurmaca. Gerçek. Kurmaca.</p>

  <p>Yazmanın dezavantajlarından biri de yalnız olmaktır. Yazma kısmıdır. Yalnız-çatı-katı kısmıdır. İnsanlara göre, yazar ile gazeteci arasındaki fark budur. Gazeteci, muhabir, hep koşuşturur, avlanır, insanlarla tanışır, gerçekleri bulup çıkarır. Hikâyeyi pişirir. Gazeteciler hep insanlar arasında ve kısıtlanmış bir zamanda yazarlar. Kalabalık ve telaşlı. Heyecan verici ve eğlenceli.</p>

  <p>Gazeteciler dış dünyayla bağlantı kurmanız için yazarlar. Bir iletişim kanalıdırlar.</p>

  <p>Ama <i>yazar</i> olan bir yazar farklıdır. Kurmaca yazan herkes –diye düşünür insanlar– yalnızdır. Belki bunun nedeni kurmacanın sadece başka insanın sesiyle bağlantı kurmanızı sağlıyor gibi görünmesidir. Belki de okumanın <i>yalnız</i> bir eylem olmasıdır. Bizi diğer insanlardan ayıran bir hobidir okumak.</p>

  <p>Gazeteci, hikâyeleri araştırır. Yazar ise hayal eder.</p>

  <p>İşin garip yanı şu ki, bir romancının bu tek, yalnız sesi, bu güya yalıtılmış dünyayı yaratmak için diğer insanlarla geçirmek zorunda olduğu süreyi bilseniz, afallayıp kalırsınız.</p>

  <p>Romanlarıma “kurmaca” demek zor.</p>

  <p>Yazmamın sebebi, büyük ölçüde, yazmanın beni haftada bir diğer insanlarla bir araya getirmesiydi. Kitapları yayımlanmış bir yazarın, Tom Spanbauer’in Perşembe geceleri mutfak masasının etrafında gerçekleştirdiği bir atölye çalışmasına katılıyordum. O zamanlar, bütün arkadaşlıklarım fiziksel yakınlığa dayalıydı; komşular ya da iş arkadaşları. Her gün onların yanında oturmaktan başka bir şansınız olmadığı için tanıdığınız insanlar.</p>

  <p>Tanıdığım en komik insan olan Ina Gebert, insanın iş arkadaşlarını “uyduruk aile” diye tanımlıyor.</p>

  <p>Fiziksel yakınlığa dayalı arkadaşlıklarda sorun, gidici oluşlarıdır; bu arkadaşlar ya ayrılır ya da kovulurlar.</p>

  <p>Bir edebiyat atölyesine katılana kadar arkadaşlık fikrinin ortak bir tutkuya dayanabileceğini bilmezdim. Edebiyat. Tiyatro. Ya da müzik. Ortak bir hayal. Değer verdiğiniz bu belirsiz, soyut beceriye değer veren diğer insanlarla birlikte olmanızı sağlayan ortak bir arayış. Bunlar ayrılmaya da kovulmaya da dayanıklı arkadaşlıklardır. Bu hiç aksamayan, düzenli Perşembe gecesi sohbetleri yazmaktan bir kuruş bile kazanamadığım yıllarda beni yazmaya teşvik eden yegâne şeydi. Tom, Suzy, Monica, Steven, Bill, Cory ve Rick. Birbirimizi hırpalar ve överdik. Ve bu bize yeterdi.</p>

  <p><i>Dövüş Kulübü</i>’nün neden başarılı olduğuna dair en gözde teorim, oradaki hikâyenin insanların bir araya gelmesi için bir yapı sunmasıdır. İnsanlar bağlantı kurmanın yeni yollarını görmek istiyorlar. <i>Kırkyama Yorgan Yapmanın Yolları</i>, <i>Ya-Ya Kardeşliğinin Kutsal Sırları</i> ya da <i>Talih Kuşu</i> gibi kitaplara bir bakın. Bunlar insanların bir araya gelmesi ve hikâyelerini paylaşması için bir yapı –yorgan dikmek ya da mahjong oynamak– sunan kitaplardır. Bu kitapların hepsi, ortak bir aktiviteyle birbirine bağlanan kısa hikâyelerden oluşur. Elbette, bütün bunlar kadın hikâyeleri. Erkeklerin toplumsal etkileşimi için çok fazla yeni model görmüyoruz. Spor var mesela. Ya da imece usulü ev inşa etmek. Hepsi bu kadar.</p>

  <p>Hayır mı şer mi bilmem ama şimdi bir de dövüş kulüpleri var.</p>

  <p><i>Dövüş Kulübü</i>’nü yazmadan önce, ölümcül hastaların kaldığı bir bakımevinde çalışmıştım. İşim insanları arabayla randevulara ve destek grubu toplantılarına götürmekti. İnsanlar bir kilisenin bodrum katında oturur, semptomlarını karşılaştırır ve New Age egzersizleri yaparlardı. Bu toplantılar benim için rahatsız ediciydi, çünkü ne kadar kendimi gizlemeye çalışırsam çalışayım insanlar her zaman benim de onlarla aynı hastalıktan mustarip olduğumu varsayıyorlardı. Sadece gözlem yaptığımı, bakımevindeki işine geri dönmeyi bekleyen bir turist olduğumu söylemenin bir yolu yoktu. Bu yüzden ben de kendime, kendi amaçsız yaşamında daha iyi hissetmek için ölümcül hasta destek gruplarına musallat olan bir adamın hikâyesini anlatmaya başladım.</p>

  <p>Bu yerler –destek grupları, on iki adımda iyileşme grupları, araç parçalama yarışları– birçok açıdan, eskiden dinin üstlendiği işlevi üstlenmeye başladı. Eskiden en kötü yönlerimizi, günahlarımızı ifşa etmek için kiliseye giderdik. Hikâyelerimizi anlatmak için. Fark edilmek için. Affedilmek için. Ve kefaretimizi ödeyip, tekrar topluma kabul edilmek için. Bu ritüel insanlarla bağlantımızı sürdürmek ve insanlıktan tamamen uzaklaşıp, yok olmadan önce kaygılarımızdan kurtulmak için kullandığımız bir yoldu.</p>

  <p>Bu gibi yerlerde en gerçek hikâyeleri buldum. Destek gruplarında. Hastanelerde. İnsanlar kaybedecekleri hiçbir şeyin kalmadığı yerlerde en çıplak gerçekleri anlatırlar.</p>

  <p><i>Görünmez Canavarlar</i>’ı yazarken, teleseks hatlarını arar ve insanlardan en edepsiz hikâyelerini anlatmalarını isterdim. Arayıp, “Selam millet, <i>seksi</i> kız kardeş-erkek kardeş ensest hikâyeleri arıyorum; anlatın bakalım!” ya da “En edepsiz, en pis karşı-cinsin-kıyafetlerini-giyme fantezinizi anlatın!” diyebiliyor ve saatlerce not alabiliyorsunuz. Sadece sesten ibaret olduğu için, müstehcen bir radyo programı bu. Bazı insanlar berbat rol yapıyor ama, öte yandan bazıları da insanın içini burkuyor.</p>

  <p>Bir seferinde, bir çocuk bir polisin kendisini şantajla sekse zorladığını anlatmıştı. Polis, çocuğu, ailesini istismar ve ihmalle suçlayacağını söyleyerek tehdit etmiş. Polis, çocuğa belsoğukluğu bulaştırmış, çocuğun kurtarmaya çalıştığı ailesi ise... onu sokağa atmıştı. Çocuk, hikâyesini anlatırken sonlara doğru ağlamaya başladı. Anlattıkları yalansa bile, harika bir performanstı bu. Tek kişilik, minik bir tiyatro oyunuydu. Eğer gerçek bir hikâyeydiyse de, <i>müthiş</i> bir hikâyeydi.</p>

  <p>Elbette, bu hikâyeyi kitapta kullandım.</p>

  <p>Dünya hikâye anlatan insanlardan oluşuyor. Borsaya bakın. Modaya bakın. Ve bütün uzun hikâyeler, romanlar, kısa hikâyelerin bileşiminden başka bir şey değildir.</p>

  <p>Dördüncü kitabım <i>Tıkanma</i> için araştırma yaparken, altı ay boyunca her hafta iki kez, seks bağımlıları konuşma terapisi seanslarına katıldım. Çarşamba ve Cuma geceleri.</p>

  <p>Bu tartışma seansları, eskiden katıldığım Perşembe-gecesi yazar atölyesine birçok açıdan benziyordu. Her iki grup da hikâyelerini anlatan insanlardan oluşuyordu. Seks bağımlıları hikâye “sanatını” o kadar önemsemiyor olabilirlerdi ama anonim sauna seksine ve fahişelere dair hikâyelerini, dinleyicilerden iyi tepkiler almaya yetecek bir kabiliyetle anlatıyorlardı. Bu insanların çoğu bu toplantılarda o kadar uzun yıllardır konuşuyordu ki onları dinlerken harika bir monoloğa şahit oluyordunuz. Sahnede kendini oynayan şahane bir oyuncuya. Temel bilgileri yavaşça ifşa etme, dramatik gerilim yaratma, çözüm yolları inşa etme ve dinleyiciyi tamamen ele geçirme konusunda doğal bir yetenek sergileyen tek kişilik bir monoloğa.</p>

  <p><i>Tıkanma</i> için, gönüllü olarak Alzheimer hastalarıyla da çalıştım. Görevim onlara, her hastanın dolabındaki bir kutuda sakladığı fotoğrafları gösterip, hafızalarını sınamak ve harekete geçirmekti. Hemşirelerin yapmaya vakit bulamadıkları bir işti bu. Ve yine tamamen hikâye anlatmakla ilgiliydi. Hastaların her gün aynı fotoğrafa bakıp, başka bir hikâye anlatması <i>Tıkanma</i>’daki alt olay örgülerinden birine ilham verdi. Göğüsleri çıplak kadın, bir gün karıları, ertesi gün Donanma’da görev yaparken Meksika’da tanıştıkları bir kadın, bir sonraki gün ise işyerinden eski bir arkadaşları oluyordu. Beni çarpan şey... bu kadının kim olduğunu açıklamak için bir hikâye yaratmak <i>zorunda</i> olmalarıydı. Kim olduğunu unutmuş olsalar bile, bunu asla kabul etmiyorlardı. Yanlış ama iyi anlatılmış bir hikâye, bu kadını tanımadıklarını kabul etmelerinden daha iyi bir şeydi.</p>

  <p>Teleseks hatları, hasta destek grupları, on iki adım grupları; bütün bunlar bir hikâyeyi nasıl etkili bir şekilde, yüksek sesle, insanlara <i>anlatacağınızı</i> öğrendiğiniz birer okuldur. Burada sadece fikir bulmayı değil, nasıl <i>performans</i> sergileyeceğinizi de öğrenirsiniz.</p>

  <p>Hayatlarımızı hikâyelere göre yaşıyoruz. İrlandalı ya da siyahi olmaya, çok çalışmak ya da eroin enjekte etmeye, erkek ya da kadın olmaya dair hikâyelere göre. Ve hayatımızı hikâyemizi destekleyecek kanıtlar –gerçekler ya da ipuçları– bulmaya çalışarak geçiriyoruz. Yazar olarak, insan doğasının bu yönünün ayırdına varıyorsunuz. Bir karakter yarattığınızda, dünyaya bu karakterin gözünden bakıyor, bu gerçekliği tek hakiki gerçeklik kılan detayları arıyorsunuz.</p>

  <p>Mahkeme salonunda sanığı savunan bir avukat misali, okurun, karakterinizin dünya görüşünün hakikiliğini kabul etmesi için uğraşan bir avukata dönüşüyorsunuz. Okuru kendi hayatından, kendi hayat hikâyesinden bir süreliğine uzaklaştırmak istiyorsunuz.</p>

  <p>Ben karakterlerimi böyle yaratıyorum. Her karaktere, dünyaya bakışını şekillendiren bir eğitim ve bir dizi beceri atfetmeye çalışıyorum. Bir temizlikçi, dünyayı çıkarılması gereken sonsuz lekeler dizisi olarak görür. Bir manken, dünyayı ilgi için yarıştığı bir dizi rakip olarak görür. Başarısız bir tıp öğrencisi ise ölümcül bir hastalığın ilk işaretleri olabilecek cilt lekeleri ve seğirmelerden başka bir şey görmez.</p>

  <p>Yazmaya başladığım aynı dönemde arkadaşlarımla “Oyun Gecesi” dediğimiz haftalık bir gelenek başlattık. Her Pazar buluşup, sessiz sinema gibi oyunlar oynardık. Bazı geceler oyuna hiç başlamazdık. Bütün ihtiyacımız olan bir araya gelmek için bir bahane ya da bazen bir düzenlemeydi. Yazılarımda tıkandığımda, bir temayı geliştirmenin yeni bir yolunu aradığımda, daha sonra “kalabalığı yemlemek” demeye başladığım şeyi yapardım. Ortaya bir konu atar, belki hemen ardından hızla küçük, komik bir hikâye anlatır ve insanları kendi versiyonlarını anlatmaya teşvik ederdim.</p>

  <p><i>Gösteri Peygamberi</i>’ni yazarken temizlik tüyoları konusunu açmıştım ve insanlar saatlerce bundan konuşmuştu. <i>Tıkanma</i>’yı yazarken konumuz şifreli güvenlik anonslarıydı. <i>Günce</i>’yi yazarken, üzerinde çalıştığım, evlerin duvarları arasına hapsedilmiş, bırakılmış, mühürlenmiş hikâyeleri anlattım. Anlattığım bir avuç hikâyeyi duyan arkadaşlarım da kendi hikâyelerini anlattılar. Misafirleri de kendi hikâyelerini eklediler. Ve bir gecede kitap için yeterince hikâyem olmuştu.</p>

  <p>Böylece, tek başına yazma eylemi bile insanlarla birlikte olmak için bir bahane oluyor. İnsanlar da hikâye anlatma sürecini besliyor.</p>

  <p>Yalnız. Beraber. Gerçek. Kurmaca. Bir döngü bu.</p>

  <p>Ve işe de yarıyor; ama hiçbir yerde fazla takılıp kalmadığınız sürece.</p>
</body>
</html>
