<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dudak Dolgunlaştırıcı</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Dudak Dolgunlaştırıcı</h2>

  <p>Brad’in dudaklarından ve dudaklarına ne yaptığından ilk Nina bahsetmişti. Brad’le geçen yaz Los Angeles yakınlarında, San Pedro’da, Crip ve Blood çetesinin dört bir yanda kol gezdiği, altı dönümlük beton, çorak bir bölgenin orta yerinde tanışmıştık. Çok da hatırlamadığım bir romanımdan uyarlanan bir filmin setindeydik. Bundan hemen önce, komşulardan biri buradaki bir otobüs durağının oturağına bağlanmıştı. Bağlanıp, silahla vurulmuş adamı set ekibi bulmuş. Ekip milyon dolarlık, Viktoryan tarzı, metruk bir konak inşa ediyormuş.</p>

  <p>Bütün bunlar, inşa edilen şeyler, bütün bu dekor sayesinde çok aptal görünmüyorum.</p>

  <p>Bütün mesele Brad Pitt’le alakalıymış gibi görünecek.</p>

  <p>Ina’yla birlikte oraya gittiğimizde gece bir ya da iki civarıydı. Prodüksiyon üssünde figüranlar biçimsiz siyah kütleler gibi arabalarında kıvrılmış uyuyor, sıralarını bekliyorlardı. Arabayı park ettikten sonra bir güvenlik görevlisi gelip, filmin çekildiği yere kadar iki sokak boyunca korumasız yürümek zorunda olduğumuzu açıkladı.</p>

  <p>Yakındaki karanlık bölgeden bir silah sesi, sonra bir silah sesi daha geldi.</p>

  <p>Arabadan açılan ateş, dedi güvenlik görevlisi. Sete ulaşmak için başımızı eğip, koşmamız gerektiğini söyledi. Hadi koşun, dedi. Hemen!</p>

  <p>Biz de koştuk.</p>

  <p>Ina’ya göre Brad’in olayı, dudaklarını yalaması. Hem de çok. Yine Ina’ya göre, bu rastlantı değil. Ina’ya göre, Brad’in harika dudakları var.</p>

  <p>Kız kardeşim bir ara bana Oprah Winfrey’in video kasetini gönderdi; Brad’le röportaj yapılıyordu ve Ina gerçekten haklıydı.</p>

  <p>İlk tanıştığımız gün Brad gömleğinin düğmeleri açık bir halde, bronzlaşmış teni ve gülümsemesiyle önümden koşarak geçmiş ve, “Kariyerimin en acayip rolünü verdiğin için teşekkürler!” demişti.</p>

  <p>Bütün hatırladığım bu.</p>

  <p>Bu ve bir de dolgun dudaklara sahip olmak istediğim.</p>

  <p>Dolgun dudaklar her yerdeydi. Mankenlerde, film yıldızlarında. Oregon’da yaşadığım ormanlık bölgede dünyanın büyük bir kısmını görmezden gelebiliyorsunuz. Ne var ki günün birinde posta kutumuzda bir katalog bulduk ve içinde Dudak Dolgunlaştırıcı vardı.</p>

  <p>Brad bu film için ön dişlerindeki kaplamaları çıkarttırmış ve bunun yerine çarpuk çurpuk, iğrenç dişler takılmıştı. Saçını da kazıtmıştı. Çekimler arasında kostümcüler kıyafetlerini yerde toza buluyordu. Ve Brad hâlâ o kadar iyi görünüyordu ki Ina iki lafı bir araya getiremiyordu. Civar mahallelerden gelen kızlar iki sokak ötedeki barikatların arkasına yığılmış, “Brad! Brad!” diye bağırıyorlardı.</p>

  <p>Benim de öyle dudaklarım olmalıydı.</p>

  <p>Facial Sculpting Inc.’deki görevliler kolajen dudak enjeksiyonu yapılabildiğini ama bunun uzun ömürlü olmadığını söylüyorlar. Kolajen dudaklar size yılda 6.880 dolara mal oluyor. Ayrıca kolajen, dudağın içinde hareket ediyor, bu da sarkık dudaklı görünmenize neden oluyor. Ayrıca, enjeksiyon işlemi, iyileşmesi bir haftayı bulabilen morarma ve şişmelere neden olabiliyor ve her ay da yeni bir kolajen enjeksiyonu yapılması gerekiyor.</p>

  <p>Dürüst olmak gerekirse, Oregon’da dudak ameliyatı yapan beş plastik cerrahı da aradım ve Dudak Dolgunlaştırıcı’dan bahsetmek bile istemediler. Yüz dolarlık muayene ücretini ödemeyi kabul etmeme, diz çöküp yalvarmama rağmen.</p>

  <p>Ah Dr. Linda Mueller, siz kim olduğunuzu çok iyi biliyorsunuz.</p>

  <p>Dudak Dolgunlaştırıcı bana yirmi beş dolara mal oldu; birkaç dolar da kargoya ödedim. Bir de üstüne, siparişi alan heriflerin o küçümseyen ses tonuna maruz kaldım. Bu ürün erkeklere pazarlanmıyor aslında. Biz erkeklerin böyle şeyleri aşmış olması gerekiyor. Ama yine de Dudak Dolgunlaştırıcı, piyasadaki sayısız, penis büyütme yöntemlerine benziyor.</p>

  <p>Bunlar, satın alıp kullandıktan sonra hakkında komik, aptal yazılar yazarak paranızın bir kısmını iade alabileceğiniz yöntemler. Söylemeye bile gerek yok; böyle birçok “yöntem” şimdi benim posta kutumda duruyor.</p>

  <p>Buradaki anahtar kelime “emiş gücü”. O penis büyütme yöntemleri gibi, Dudak Dolgunlaştırıcı da dudaklarınızı şişirmek için hafif bir emiş gücü kullanıyor, yani onları vakumluyor. Temelde bu, bir ucu mühürlenmiş iki parçalı bir teleskop borusuna benziyor. Borunun açık kısmını dudaklarınıza yerleştiriyor, sonra da mühürlenmiş kısmı ileri doğru çekip, teleskop borusunu uzatıyorsunuz. Bu işlem, dudaklarınızı borunun içine doğru çeken bir emiş gücü yaratıyor ve yaklaşık iki dakika içinde size dolgun, şişkin dudaklar sağlıyor.</p>

  <p>Kullanma talimatındaki güzel genç kadının dudakları tüp tarafından o kadar çok vakumlanmış ki kadın öpücük atan bir gurami balığı gibi görünüyor.</p>

  <p>Bu işlem bazı insanların ağzının etrafında kocaman bir iz oluşmasına neden oluyor. Bu, çocukken plastik bir bardağı ağzınıza ve çenenize dayayıp ta ki ağzınızın çevresinde, Fred Flintstone ya da Homer Simpson’ın bir günlük sakalı gibi görünen bir morluk oluşana kadar bütün havayı içinize çektiğinizde oluşan şeye benziyor.</p>

  <p>Şeker hastasıysanız ya da herhangi bir kan hastalığınız varsa, Dudak Dolgunlaştırıcı kullanmamanız gerekiyor.</p>

  <p>Kataloğa göre, dolgun ve şişkin yeni dudaklarınızın ömrü yaklaşık altı saat.</p>

  <p>Sindirella da kendini böyle hissetmiş olmalı.</p>

  <p>Meme uçlarınızı büyüten, dikleştiren benzer emiş sistemleri de var.</p>

  <p>Yakın gelecekte bütün önemli geceler, saatlerce öncesinden kendinizi vücudunuzun çeşitli yerlerini birkaç saatliğine dolgunlaştıran çeşitli aletlere emdirmenizle başlayacak. O zaman bütün bir gece, bu çeşitli yerleriniz küçülüp tekrar asıl haline dönmeden önce soyunup sevişmek için bir yarış halinde geçecek.</p>

  <p>Testislerinizi büyütmek için bile bir yöntem var.</p>

  <p>Dudak Dolgunlaştırıcı sitesindeki 921. ziyaretçiydim.</p>

  <p>Herhangi bir penis büyütücü sitesinde ise 500.000 bilmem kaçıncı ziyaretçiydim.</p>

  <p>Dudak Dolgunlaştırıcı’yı kullandığınız ilk hafta dudaklarınıza günde iki defa bakım yapmanız gerekiyor. Bu bakım dudaklarınızı hafifçe emdirdiğiniz kısa seansları da içeriyor. Ama bu kulağa geldiği kadar heyecan verici bir şey değil.</p>

  <p>İnce dudakları da, kalın dudakları da öpmüşlüğüm vardır. “Karma” denilen türde dudaklara sahibim. Altdudağım kalın, üstdudağım ise neredeyse yok gibi. Bazı kültürlerde insanlar yüzlerine bıçakla yara izleri açıyor. Bazı kültürlerde bebeklerin başı özel beşik levhalarıyla düzleştiriliyor. Bazı kültürlerde boyunlar bobinlerle uzatılıyor. Arabamda, Dudak Dolgunlaştırıcı’yı sımsıkı ağzıma yapıştırmış, dudaklarımı tüpün içine doğru çekerken ve kafamı önerilen kırk beş derecelik açıyla geriye doğru atmış bir halde otururken, bütün bu <i>National Geographic</i> görüntüleri aklımdan geçiyordu. Güzellik, kültürün inşa ettiği bir şeydir. Üzerinde uzlaşmaya varılmış bir standarttır. Hiç kimse George Washington’a, o ahşap rengi dişlerine ve pudralı peruğuna bakıp, Moda Kurbanı demiyordu.</p>

  <p>İki dakika sonra –tavsiye edilen maksimum uygulama süresi– Brad gibi falan görünmüyordum. Konuşmaya çalıştığımda bütün ünsüz harfleri B gibi telaffuz etmeye başladım; Cumartesi sabahları Şişko Albert adlı çizgi filmde dev dudaklı karakterin biraz ırkçı bir tavırla konuşturulduğu gibi.</p>

  <p>“Biştt Bişko Alberb,” dedim dikiz aynasına, “bu bubaklar basıl börünüyo?”</p>

  <p>Dudaklarım, sanki kovalar dolusu tuzlu patlamış mısır yemişim gibi kıpkırmızı ve şişti.</p>

  <p>Dudak Dolgunlaştırıcı ürünlerin tanıtım broşürlerinde yer alan güzel mankenlerin neden hiç gülmediğini anlayabiliyordum.</p>

  <p>Arabadan hızla çıktım; halen, dudaklarım büzülüp hiçe dönüşmeden ve sıradan, normal halime geri dönmeden önce bana tanınan kısa zaman dilimi içerisindeydim. Yazar atölyesine gittim ve arkadaşım Tom bana, “Senin bıyığın yok muydu?” diye sordu.</p>

  <p>Brad’in Oprah’ın programında yaptığı gibi yalamaya çalıştım dudaklarımı.</p>

  <p>Arkadaşım Erin bana doğru eğildi, gözlerini iyice kıstı ve, “Sen bugün dişlerini mi yaptırdın?” diye sordu.</p>

  <p>Aklıma Brad geldi; kaplamalarını çıkarttırıp, daha kötü görünsün diye kırık dişler takılırken dişçi koltuğunda çektiği acıyı düşündüm. Bir gün güzel dişlere sahip olmamız gerekirken ertesi gün kırık ve ufalanmış dişlere sahip olduğumuzu. Her kaplamanın dişçide geçirilecek daha fazla zaman ve çekilecek daha fazla acı anlamına geldiğini.</p>

  <p>Ne garip; insan kendini belli bir şekilde görüyor ve herhangi bir değişimi anlamak zor oluyor. Daha iyi mi, yoksa daha mı kötü göründüğüme karar veremedim. Bence bu tüyler ürpertici bir şey, tıpkı eski çizgi romanlardaki, “zenci dudakları” ya da “Yahudi burnu” ısmarlayabildiğiniz o reklamlar gibi. Bir şeyin karikatürü bu. Bu durumda, güzellik karikatürü.</p>

  <p>Paketten çıkan kılavuza göre, Dudak Dolgunlaştırıcı’yı sabun ve suyla yıkayabiliyorsunuz. Web sitesine göre, harika bir hediye bu. Şu anda aleti yıkayıp, paketledim ve Ina’nın doğum günü 16 Ekim’de.</p>

  <p>Posta yoluyla, herhangi bir kamyon kasasında ya da kargo uçağında, çeşitli emiş sistemleri halen benim adresime doğru yol alıyor. Diğer insanlara da on binlercesi gönderiliyor. Bizi kurtaracak bir şey. İhya edecek bir şey. Mutlu edecek bir şey. Ve evet, böyle bir özel efektin bir oyuncu için kabul edilebilir olduğunu söyleyebilirsiniz. Zira oyuncu rol yapıyordur. Ben de o zaman size, “Kim yapmıyor ki?” diyeceğim.</p>

  <p>Anlayacağınız, bu yazı Brad’le alakalı değildi.</p>

  <p>Her şeyle alakalıydı.</p>
</body>
</html>
