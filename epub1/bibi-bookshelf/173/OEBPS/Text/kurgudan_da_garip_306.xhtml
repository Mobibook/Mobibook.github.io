<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şimdi Hatırlıyorum...</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Şimdi Hatırlıyorum...</h2>

  <p>Kalem 1: Yirmi yedi kutu Sevgililer Günü mumu: 298 dolar.</p>

  <p>Kalem 2: On dört adet konuşan robotik kuş: 112 dolar.</p>

  <p>15 Nisan tarihi yaklaştıkça, muhasebecim Mary arayıp, “Bunlar ne böyle?” diye soruyor.</p>

  <p>Kalem 3: Carson, Kaliforniya’daki Carson Hilton’da iki gece konaklama. Tarih 21 Şubat 2001.</p>

  <p>Mary niye Carson’da olduğumu soruyor. Yirmi biri benim doğum günümdü. Bunu işle alakalı diye gösterip, vergi indirimi alamaz mıyız?</p>

  <p>Sevgililer Günü mumları, konuşan kuşlar, Carson Hilton’da geçirilen geceler... Bunlar beni o kadar mutlu ediyor ki faturaları saklıyorum. Saklamasam aklımda hiçbir şey kalmazdı. Bir sene sonra, bu bir bir sayılan kalemlerin neyi ifade ettiğine dair hafızamda hiçbir şey canlanmazdı.</p>

  <p><i>Memento</i>’da Guy Pearce’ı gördüğüm an, birinin nihayet benim hikâyemi anlattığını hissetmemin sebebi de buydu. İşte zamanımızın baskın sanatsal formuna ilişkin bir film:</p>

  <p>Not almak.</p>

  <p>PalmPliots ve cep telefonu kullanan bütün arkadaşlarım yapacakları şeyleri hatırlamak için kendilerini arıyor ya da hatırlatıcı not bırakıyorlar. Kendimize Post-it’lerle not bırakıyoruz. İstediğiniz her bir boku gümüş kaplama bir kutunun üzerine kazıdıkları o dükkâna gidiyor ve bütün özel olaylar için bir hatırlatıcı ediniyoruz, zira hayat bizim hatırlayamayacağımız kadar hızlı akıyor. Bir ses çipine mesaj kaydedebildiğimiz o resim çerçevelerinden alıyoruz. Her şeyi video kasete kaydediyoruz! Ha bir de şimdi şu dijital kameralar var; böylece kendi fotoğraflarımızı her yere anında e-postayla gönderebiliyoruz. O sıkıcı, tatil slaytı gösterilerinin bizim yüzyılımızdaki eşdeğeri bu. Her şeyi düzenliyor ve yeniden düzenliyoruz. Kaydediyor ve arşivliyoruz.</p>

  <p>İnsanların <i>Memento</i>’yu sevmiş olması beni şaşırtmıyor. Filmin Oscar’ı kazanamamış ve kaydedilebilir CD’ler, boş sayfalı kitaplar, Diktafonlar, GünZamanlayıcılar ve hayatımızı kayıt altına almak için kullandığımız diğer bütün gereçlere yönelik o devasa piyasayı yok etmemiş olmasına da şaşırmıyorum.</p>

  <p>Dosyalama sistemim benim için bir fetiş. Freightliner Corporation’dan ayrılmadan önce tanesi beş dolardan –kelepir fiyatı– dört tane dört çekmeceli çelik siyah dolap aldım. Şimdi faturalar, mektuplar, sözleşmeler ve diğer şeyler yığılıp biriktiğinde, CD çalara yağmur sesi kaydı koyup, dosyalama işlemine başlıyorum. Halkalı klasörler ve her rengi ayrı bir şeyi kodlayan plastik dosya etiketleri kullanıyorum. Ben Guy Pearce’ın kaslı ve yakışıklı olmayan haliyim. Her şeyi tarihine ve harcama kalemine göre düzenliyorum. Aklıma gelen hikâyeleri ve tuhaf gerçekleri düzenliyorum.</p>

  <p>Geçen yaz Palouse, Washington’da bir kadın bana kolza tohumunun bir yiyecek ya da kayganlaştırıcı madde olarak üretilebildiğinden bahsetti. Tohumun iki çeşidi varmış ve kayganlaştırıcı yapılan çeşidi maalesef zehirliymiş. Bu yüzden ülkedeki bütün eyaletlerin, çiftçilerin, kolza tohumunun yiyecek mi, yoksa kayganlaştırıcı madde olarak mı üretmesine izin verme konusunda bir karara varması gerekiyormuş. Bir eyalette yanlış tohum türünden birkaç tane olsa bile insanlar ölebilirmiş. Ayrıca barajları yıkmaya yönelik tabandan örgütlenen hareketi finansal olarak destekleyenlerin balıkları kucaklayan ve raftinge bayılan çevreciler değil, hidroelektrik gücü istemeyen Amerikan kömür endüstrisi olduğunu söyledi. Böyle olduğunu biliyormuş, çünkü onların web sitelerini kendisi tasarlıyormuş.</p>

  <p>Tıpkı robotik kuşlar gibi bunlar da ilginç gerçekler ama bunlarla ne yapabilirim ki?</p>

  <p>Bunları dosyalayabilirim. Bir gün bir işe yarayacaklardır. Tıpkı babamın ve dedemin işe yaramaz eşyaları ve hurda arabaları, bedava ya da ucuz olup da gelecekte kullanılma ihtimali olan her şeyi eve getirmeleri gibi ben de şimdi olayları ve rakamları not ediyor ve gelecekteki bir proje için dosyalıyorum.</p>

  <p>Andy Warhol’un ağzına kadar kitsch nesnelerle, kurabiye kavanozları ve eski dergilerle dolu olan kır evini düşünün. Benim zihnim de tıpkı öyle işte. Dosyalar zihnim için bir ek hizmet binası gibi.</p>

  <p>Kitaplar da bir diğer ek hizmet binası aslında. Yazdığım kitaplar artık yakın dönem hafızamda tutamadığım hikâyeler için kullandığım bir taşma engelleyici sistem gibi. Okuduğum kitaplarda daha fazla hikâye için olay toplamamı sağlıyor. Mesela şu an itibariyle, Sokrates ile Phaedrus adlı genç bir Atinalı arasındaki hayali bir sohbeti kayda geçiren <i>Phaedrus</i>’u okuyorum.</p>

  <p>Sokrates, genç adamı konuşmanın yazılı iletişimden –ya da film de dâhil herhangi bir kayıtlı iletişimden– daha iyi olduğuna ikna etmeye çalışıyor. Sokrates’e göre, antik Mısır’daki tanrı Theuth rakamları, cebiri, kumarı, geometriyi ve astronomiyi icat etmiş... ve bir de yazıyı. Sonra da icatlarını büyük tanrı-kral Thamus’a sunup, bunlardan hangisinin Mısır halkına armağan edilmesi gerektiğini sormuş.</p>

  <p>Thamus, yazının <i>pharmakon</i> olduğuna kanaat getirmiş. “İlaç” kelimesi gibi bu da hem iyi hem kötü anlamda kullanılabilir. Hem zehirleyebilir hem de iyileştirebilir.</p>

  <p>Thamus’a göre, yazı insanların hafızalarını güçlendirip, bilgileri paylaşmalarına olanak tanıyacaktır. Ama daha da önemlisi, yazı insanların bu dışsal kayıt araçlarına çok fazla bel bağlamalarına yol açacaktır. Kendi hafızamız zayıflayacak ya da yok olacaktır. Notlarımız ve kayıtlarımız zihnimizin yerini alacaktır.</p>

  <p>Daha da kötüsü, Thamus’a göre, yazılı bilgi insanlara bir şey öğretemez. Yazılı bilgiyi sorgulayamazsınız ve insanlar yanlış anladığında ya da yanlış sunduğunda, yazılı bilgi kendisini savunamaz. Yazılı iletişim, insanların, Thamus’un “sahte bilgi kibri” dediği şeye, yani bir şeyler anladıklarına dair yanlış bir katiyete ulaşmalarını sağlar.</p>

  <p>Peki, çocukluk yıllarınıza dair bütün o video kasetler kendinizi daha iyi anlamanızı sağlayacak mıdır? Yoksa kusurlu hafızanızı su yüzüne mi çıkaracaktır? Oturup, ailenize soru sormanızın yerini alabilir mi bunlar? Dede ve ninelerinizden bir şeyler öğrenmenizin yerini alabilir mi?</p>

  <p>Eğer Thamus burada olsaydı, ona hafızanın kendisinin bir <i>pharmakon</i> olduğunu söylerdim.</p>

  <p>Guy Pearce’ın mutluluğu tamamen geçmişine dayanıyor. Pek hatırlayamadığı bir şeyi tamamlaması gerekiyor. Çok acı verici olduğu için yanlış hatırlıyor bile olabileceği bir şeyi.</p>

  <p>Guy ile aramızda bir göbekbağı var.</p>

  <p>Carson, Kaliforniya’da geçirdiğim iki geçeyi, kredi kartı makbuzuna bakarak hatırlayabiliyorum. Bir bakıma. &lt;İ&gt;GQ&lt;/İ&gt; dergisi için poz veriyordum. İlk başta benim bir kauçuk dildo yığını arasına uzanmamı istediler ama sonra orta yolu bulduk. Grammy Ödülleri’nin verildiği geceydi, bu yüzden L.A.’deki bütün düzgün otel odaları tutulmuştu. Başka bir fiş de bana taksiyle fotoğraf çekimine gitmenin bile yetmiş dolara mal olduğunu gösteriyor.</p>

  <p>Şimdi hatırlıyorum.</p>

  <p>Moda tasarımcısı bana Şivava’sının kendi penisini yalayabildiğinden bahsetmişti. İnsanlar köpeğini severmiş, ta ki partilerde orta yere çıkıp, kendi sosisini emmeye başlayana dek. Bu olay evindeki birkaç partinin dağılmasına neden olmuş. Fotoğrafçı da bana Minnie Driver ve Jennifer Lopez’in fotoğraf çekimleri esnasında yaşanan korku hikâyeleri anlattı.</p>

  <p>Abercrombie &amp; Fitch kataloğu için yapılan benzer bir çekimde, fotoğrafçı bana Şivava’nın “ereksiyon kaybetme bozukluğu”ndan mustarip olduğunu söylüyor. Küçük köpek ne zaman erekte olsa, bu Abercrombie fotoğrafçısının duruma müdahale edip, köpeğin minik penis ucu derisinin çok gergin olup olmadığını kontrol etmesi gerekiyormuş.</p>

  <p>Anılar sel olmuş akıyor şimdi.</p>

  <p>Artık gece gündüz kafamda şu not var: ASLA ŞİVAVA ALMA.</p>

  <p>GQ’daki fotoğraf çekiminden sonra –pahalı kıyafetler giymiş ve film stüdyosunda yaratılmış bir uçak tuvaleti taklidi içinde poz vermiştim– bir film yapımcısı beni Santa Monica’da, sahil kenarında bir otele götürdü. Büyük ve pahalı bir oteldi; okyanus üzerinde batan güneşi gören gösterişli bir barı vardı. Grammy Ödül Töreni’nin başlamasına bir saat kalmıştı ve güzel, meşhur insanlar gece kıyafetleri içinde kaynaşıyor, akşam yemeği yiyip, içki içiyor ve telefon edip limuzinlerini çağırıyorlardı. Günbatımı, insanlar... Bu arada ben biraz sarhoştum ve GQ için yapılan makyaj hâlâ suratımdaydı; profesyonel bir sanat yönetimi ürünüydüm. Ölmüş ve Hollywood cennetine gelmiştim, ta ki tabağıma bir şey düşene kadar.</p>

  <p>Bir tel toka.</p>

  <p>Saçımı yokladım ve elime onlarca tel toka geldi; hepsi de kafamdaki spreyli saç kütlesinden dışarı fırlamıştı. Müzik aristokrasisinin önünde, sarhoş bir Olive Oyl’dum, kafam tokalarla doluydu ve kafamı her oynatışımda birkaç toka düşüyordu.</p>

  <p>Ne garip! O fişler olmasa bunların hiçbirini hatırlamazdım.</p>

  <p><i>Pharmakon</i>’la kastettiğim şey bu. Hiç zahmet edip not etmeyin bunları.</p>
</body>
</html>
