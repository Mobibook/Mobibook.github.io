<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Son Dakika Kahramanlığı</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Son Dakika Kahramanlığı</h2>

  <p>O barda bira şişenizi masaya koyamıyordunuz, zira hamamböcekleri şişeye tırmanıp, kendilerini birada boğuyorlardı.</p>

  <p>Biranızı her masaya koyduğunuzda, bir sonraki yudumda ağzınıza ölü bir hamamböceği geliyordu. Gösteri aralarında ipkinileriyle bilardo oynayan Filipinli striptizciler vardı. Beş dolar karşılığında, bira kutusu yığınları arasındaki gölgelere birer plastik sandalye çekiyor ve size kucak dansı yapıyorlardı.</p>

  <p>Oraya giderdik, çünkü Good Samaritan Hastanesi’ne yakındı.</p>

  <p>Ağrı kesiciler onu uyutana kadar Alan’ın başında durur, sonra da Geoff ve ben bira içmeye giderdik. Geoff bira şişesiyle, masada koşuşturan hamamböceklerini ezerdi.</p>

  <p>Striptizcilerle, diğer masalardaki heriflerle laflardık. Gençtik, yani genç sayılırdık, yirmilerin sonlarındaydık ve bir gece garsonlardan biri, “Daha bu yaşta böyle bir batakhanede dansçıları izliyorsanız, yaşlandığınızda ne yapacaksınız siz?” diye sordu.</p>

  <p>Yan masada bir sürü bilgi veren yaşlıca bir doktor oturuyordu. Sahnenin, dansçıların vücutlarındaki morlukları ve iğne izlerini gizlemek için kırmızı ve siyah ışıklarla aydınlatıldığını söyledi. Tırnaklarının, saçlarının ve gözlerinin çocukken geçirdikleri hastalıkları nasıl ele verdiğini gösterdi bize. Dişleri ve ciltleri iyi beslendiklerine işaret ediyordu. Yüzünüze vuran nefeslerinden ve ter kokularından, muhtemelen nasıl öleceklerini anlayabilirdiniz.</p>

  <p>Barda yerler, masalar, sandalyeler, her şey yapış yapıştı. Biri bana Madonna’nın Portland’da <i>Body of Evidence</i>’ı çekerken bu bara sıkça gittiğini söyledi; ama o zamanlar ben oraya gitmeyi bırakmıştım. O zamanlar Alan ve kanseri artık namevcuttu.</p>

  <p><br /></p>

  <p>Daha önce anlattığım hikâyelerden birinde, bir arkadaşıma, eğer tıp fakültesindeki kadavraları parçalara ayırmasına yardım etmeme izin verirse onu Brad Pitt’le tanıştıracağıma söz vermiştim, hatırlarsanız.</p>

  <p>İşte o arkadaşım, hazırlık sınıfında üç kez kalmıştı. Ne var ki babası doktordu ve bu yüzden denemeye devam etti. Benim şimdi olduğum yaşta, yani orta yaşlıydı ve sınıfındaki en yaşlı hazırlık sınıfı öğrencisiydi ve biz, ertesi gün birinci sınıf öğrencileri inceleyebilsin diye üç kadavrayı parçalara ayırdık.</p>

  <p>Her bir bedenin içi, hep bahsini duyduğum ama ziyaret edeceğimi hiç düşünmediğim bir ülke gibiydi. İşte karşımda dalak, kalp ve ciğer duruyordu. Kafanın içinde hipotalamus, Alzheimer’ın yol açtığı plak ve düğümler. Yine de beni en çok, orada olmayan şey şaşırttı. Bu sarı, tıraşlanmış, kösele gibi bedenler testere ve bıçaklarla kendilerini doğrayıp biçen arkadaşımdan çok farklıydı. Hayatımda ilk kez insanların bedenlerinden ibaret olmayabileceğini anladım; ruh diye bir şey de olabileceğini.</p>

  <p>Brad’le tanıştığı gece, Fox stüdyolarındaki 15 nolu hangardan çıkıyorduk. Saat gece yarısını geçmişti ve <i>Hello, Dolly</i>!’de Barbra Streisand için kurulduğundan beri milyonlarca yapımda kullanılan kalıcı, karanlık New York dekorlarının içinden geçtik. Yanımızdan New York plakalı bir taksi geçti. Sahte rögar kapaklarından buharlar yükseliyordu. Kaldırımlar kışlık kıyafetlerini kuşanmış, Gumps ve Bloomingdales alışveriş çantaları taşıyan insanlarla doluydu. Bir dakika sonra, bize –üzerinde şort ve tişört olan ve sırıtan– biri el sallayarak <i>NYPD Blue</i>’nun Noel bölümüne girmemize engel oldu.</p>

  <p>Başka bir tarafa doğru yürüdük. Açık bir hangarda, mavi ameliyat önlükleri giymiş, üzerlerine spot ışığı tutulan aktörler bir ameliyat masasının üzerine eğilmiş, birinin hayatını kurtarır gibi yapıyorlardı.</p>

  <p><br /></p>

  <p>Bir keresinde mutfakta yerleri silerken sağ tarafımdaki bir adaleyi incitmiştim. Yani başta böyle olduğunu hissettim.</p>

  <p>Üç gün boyunca pisuvarın başına gittim ama işeyemedim ve işten çıkıp, doktorun ofisine giderken, acıdan kıvranıyor, ördek gibi yürüyordum. Striptiz bardaki o doktor artık benim doktorumdu. Sırtıma dokundu ve, “Hastaneye gitmen lazım, yoksa bu böbreği kaybedersin,” dedi.</p>

  <p>Birkaç gün sonra doktoru, bir çiş ve kan birikintisi içinde oturmuş, Kaliforniya şampanyası içip, ağzıma Vicodin atarken aradım. Telefonda ona, “Taşı düşürdüm,” dedim. Elimde ise, her biri ustura keskinliğinde, dokuz milimetrelik minik oksalik asit kristalleri tutuyordum.</p>

  <p>Ertesi gün Spokane’e uçtum ve Pasifik Kuzeybatı Kitapçılar Birliği’nin <i>Dövüş Kulübü</i> için verdiği ödülü kabul ettim.</p>

  <p>Bir hafta sonra, ikinci muayene için randevu günüm geldiğinde, biri beni arayıp doktorun öldüğünü söyledi. Gece vakti kalp krizi geçirmiş ve yatağının yanında, yerde yapayalnız ölmüş.</p>

  <p>Fiberglas küvetimin etrafında hâlâ kan kırmızı bir halka var.</p>

  <p><br /></p>

  <p>Siyah ve kırmızı ışıklar. Kalıcı dekorlar. Mumyalanmış kadavralar. Doktorum, arkadaşım, yatak odasının zemininde cansız yatıyor. Şimdi bütün bunların sadece birer hikâye olduğuna inanmak istiyorum. Fiziksel bedenlerimizin sadece birer sahne dekoru olduğuna inanmak istiyorum. Hayatın, fiziksel hayatın bir yanılsama olduğuna.</p>

  <p>Ve öyle olduğuna da inanıyorum ama sadece bir an için.</p>

  <p><br /></p>

  <p>Ne gariptir ki babamı canlı olarak en son kayınbiraderimin cenazesinde görmüştüm. Kayınbiraderim kalp krizi geçirdiğinde gençti, genç sayılırdı, kırklarının sonundaydı. Kilise bize bir menü verdi ve iki ilahi, bir mezmur, bir de dua seçmemizi istedi. Çin yemeği sipariş etmek gibi bir şeydi.</p>

  <p>Kız kardeşim kocasının naaşını gösterdikleri odadan çıktığında, annemize hayır anlamında el sallayıp, “Bir hata olmalı,” dedi.</p>

  <p>Tabutun içinde yatan, bedensi sıvılardan arındırılmış, giydirilmiş ve boyanmış o şey Gerard’a hiç benzemiyordu. Kız kardeşim, “Bu o değil,” diyordu.</p>

  <p>Babam, bu onu en son görüşümde bana mavi çizgili bir kravat uzattı ve nasıl bağlayacağını sordu. Ona kıpırdamamasını söyledim. Gömleğinin yakasını kaldırıp, kravatı boynuna geçirdim ve bağladım. “Yukarı bak,” demiştim ona.</p>

  <p>Bu, bana mağaranın çevresinde koşan tavşanın yaptığı numarayı gösterip, ilk ayakkabılarımı bağladığı anın tam tersiydi.</p>

  <p>Yirmi otuz yıldan beri ilk defa ailecek kiliseye gidiyorduk.</p>

  <p><br /></p>

  <p>Ben bunu yazarken annem arayıp dedemin üst üste kalp krizi geçirdiğini söylüyor. Yutkunamıyormuş ve ciğerleri su toplamış. Bir arkadaşım, belki de en iyi arkadaşım arayıp akciğer kanserine yakalandığını söylüyor. Dedem beş saatlik bir mesafede. Arkadaşım kasabanın diğer ucunda. Ama benim yapacak işlerim var.</p>

  <p>Garson, “Yaşlandığında ne yapacaksın?” demişti.</p>

  <p>Ben de, “Yaşlanınca düşünürüz onu,” demiştim.</p>

  <p>Eğer yaşlanabilirsem.</p>

  <p>Bu yazıyı teslim tarihine ucu ucuna yetiştiriyorum.</p>

  <p>Kayınbiraderim bu davranışa, “son dakika kahramanlığı” derdi; şeyleri son ana kadar erteleyip, olaylara daha büyük bir dram ve stres katmak ve zamana karşı yarışarak kahraman gibi görünmek.</p>

  <p>“Doğduğum yerin,” diyordu Georgia O’Keeffe, “ve nerede, nasıl yaşadığımın önemi yok.”</p>

  <p>“Sizi ilgilendirmesi gereken şey,” diyordu, “bulunduğum yerde ne yaptığım olmalı.”</p>

  <p>Bütün bunlar biraz aceleyle ve çaresizce kaleme alınmış gibi görünüyorsa, kusura bakmayın.</p>

  <p>Öyleler hakikaten.</p>
</body>
</html>
