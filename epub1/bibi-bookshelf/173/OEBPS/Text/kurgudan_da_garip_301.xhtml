<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Refakatçi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Refakatçi</h2>

  <p>Refakatçilik yaptığım ilk gün, ilk “randevulaştığım” kişinin tek bacağı vardı. Isınmak için bir gay hamamına gitmiş. Öyle dedi bana. Belki de seks için gitmiştir. Saunada, ısıtıcının yanında uyuyakalmış. Biri onu bulana kadar, sol baldırındaki etler tamamen “pişene” kadar, bilinci yerine gelmemiş.</p>

  <p>Adam yürüyemiyordu ve annesi Wisconsin’den onu ziyarete geliyordu. Bu durumda bakımevinin de, ikisini arabayla yerel turistik yerlere götürecek, şehir merkezinde alışverişe çıkaracak, plajı ve Multnomah Şelalesi’ni gezdirecek birine ihtiyacı vardı. Hemşire, aşçı ya da doktor değilseniz, gönüllü olarak yapabileceğiniz tek şey buydu.</p>

  <p>Refakatçilik yaptığım bu yer, sigortası olmayan genç insanların gidip ölümü beklediği bir bakımeviydi. Adı neydi hatırlamıyorum bile. Tabela falan yoktu ve buraya girip çıkarken her şeyi gizli tutmanızı istiyorlardı sizden, çünkü komşular sokaklarındaki bu devasa, eski binada neler olup bittiğini bilmiyorlardı. Metruk evlerle dolu, insanların arabaların camlarından ateş ettikleri bir sokaktı burası ama yine de hiç kimse bu şeyin yanında yaşamak istemiyordu: Oturma odasında dört, yemek odasında iki kişi ölmek üzereydi. Üst kattaki her yatak odasında en az iki kişi yatağında ölümü bekliyordu ve çok sayıda yatak odası vardı. Bu insanların en azından yarısı AIDS’liydi ama ev ayrım gözetmiyordu. Oraya gidip, herhangi bir nedenden ötürü ölebilirdiniz.</p>

  <p>Oraya gitmemin nedeni işimdi. İşim de, üzerimde tulum, göğsüm boyunca ve bacaklarımın arasından geçip ayaklarıma kadar uzanan yüz kiloluk bir ağır kamyon şaftıyla, tekerlekli tahtanın üstüne sırtüstü yatmaktan ibaretti. Montaj hattında ilerleyen kamyonların altına girip, bu şaftları takmaktı. Sekiz saatte yirmi altı şaft. Kamyonlar geçip, beni birkaç metre aşağıdaki devasa, alev alev yanan boya fırınlarına doğru çekerken, hızla çalışmak zorundaydım.</p>

  <p>Gazetecilik diplomam bana saatte beş dolardan fazla kazandırmıyordu. Fabrikadaki diğer herifler de aynı diplomaya sahipti ve biz, sanat seminerlerinde kaynak yapmayı da öğretselerdi bari de fabrikada kaynak yapabilenlere ödenen fazladan iki doları alabilseydik diye şakalaşıp dururduk. Biri beni kendi kilisesine çağırmıştı ve ben de kendimi son derece çaresiz hissettiğim için gitmiştim. Kilisede, “Fedakârlık Ağacı” dedikleri, saksıda yetiştirilen bir kauçuk ağacı vardı ve ağaç, üzerinde yapacağınız bir iyiliğin yazılı olduğu kâğıtlarla süslenmişti.</p>

  <p>Benim kâğıdımda şu yazıyordu: Bakımevindeki bir hastayla “randevulaş”.</p>

  <p>Kullandıkları kelime buydu: “Randevu.” Ve bir telefon numarası vardı.</p>

  <p>Tek bacaklı adamı, sonra da onu ve annesini her yere götürdüm; manzaralı yerlere, müzelere falan. Katlanabilir tekerlekli sandalyesi on beş yıllık Mercury Bobcat’imin bagajındaydı. Annesi sessizce sigara içip duruyordu. Adam otuz yaşındaydı ve annesi iki haftalık izindeydi. Geceleri annesini otoban kenarındaki TravelLodge’a götürüyordum; o da arabamın kaportasında oturup sigara içiyor, oğlundan geçmiş zaman kullanarak bahsediyordu. Piyano çalardı, dedi. Müzik bölümünü bitirmiş ama nihayetinde alışveriş merkezlerinde elektrikli piyano satmaya başlamış.</p>

  <p>Duygularımız tükendiğinde böyle konuşmalar yapıyorduk.</p>

  <p>Yirmi beş yaşındaydım ve ertesi gün, üç dört saatlik uykuyla tekrar kamyonların altına giriyordum. Ama artık kendi sorunlarım çok kötü gelmiyordu bana. Ellerime ve ayaklarıma bakıyor, kaldırabildiğim ağırlıklara, fabrikadaki pnömatik gürültüye rağmen sesimi duyabiliyor olmama şaşıyordum. Bütün hayatımın bir hata değil, bir mucize olduğunu hissediyordum.</p>

  <p>İki hafta sonra adamın annesi evine döndü. Üç ay sonra da adam öldü. Öldü, göçtü gitti. Kanserli hastaları son bir defa görmeleri için okyanusa götürdüm. Hâlâ vakitleri varken bütün dünyayı görebilsinler diye AIDS’li hastaları Mount Hood’a götürdüm.</p>

  <p>Birilerinin ölüm döşeğinin kenarında otururken hemşire bana ölüm anında nelere dikkat etmem gerektiğini anlattı; böbrek yetmezliğinden ötürü ciğerleri su toplayan birinin uykusunda boğulurken nefes nefese kalması ve şuursuzca çırpınması gibi. Hastaya morfin enjekte edildikçe monitör beş ya da on saniyede bir “bip” sesi çıkarıyordu. Hastanın gözbebekleri geriye devriliyor, gözler öne doğru çıkıyor ve tamamen beyazlaşıyordu. Başka bir refakatçi imdadınıza yetişene ya da artık siz hissizleşene kadar hastanın soğuk ellerini saatler boyunca tutuyordunuz.</p>

  <p>Wisconsin’den bir anne bana tığ ile işlediği, mor ve kırmızı renkli bir el örgüsü battaniye gönderdi. Refakat ettiğim başka bir anne ya da büyükanne de mavi, yeşil ve beyaz renkli bir battaniye gönderdi. Başka bir battaniye de kırmızı, beyaz ve siyah renkliydi. Üzerinde nine işi kareler, zikzak desenler olan battaniyeler. Ev arkadaşlarım bunları tavan arasında saklamayı önerene kadar koltuğun bir kenarında üst üste yığıldılar.</p>

  <p>Tek bacaklı adam ölmeden, bilincini kaybetmeden hemen önce eski dairesine gitmem için bana yalvardı. Seks oyuncaklarıyla, dergiler, dildolar, deri kıyafetlerle dolu küçük bir oda varmış. Annesinin bunları bulmasını istemiyormuş. Ben de hepsini atacağıma söz verdim.</p>

  <p>Böylece küçük stüdyo daireye gittim. Mühürlenmişti ve boş kaldığı aylar içerisinde ağır bir koku sinmişti içeriye. Bir yeraltı mezarlığı gibiydi, diyebilirim ama doğru kelime bu değil. Kulağa çok dramatik geliyor. Ucuz pavyon şarkıları gibi. Belki de sadece acıklı demeliyim.</p>

  <p>Seks oyuncakları ve anal zamazingolar daha da acıklıydı. Öksüz kalmışlardı. Bu da doğru kelime değil ama aklıma ilk gelen bu.</p>

  <p>El örgüsü battaniyeler hâlâ tavan arasında, kutuların içinde duruyor. Her Noel ev arkadaşlarımdan biri ağaç süslerini aramak için tavan arasına çıkıyor ve kırmızı, siyah, yeşil, mor battaniyeleri, her biri ölü birini, bir oğul ya da kızı ya da bir torunu ifade eden battaniyeleri kendi yataklarımızda mı kullansak yoksa bir yardım kuruluşuna mı bağışlasak diye soruyor.</p>

  <p>Ve her Noel ben, hayır diyorum. Hangisinin beni daha fazla korkuttuğunu bilmiyorum; bütün o çocukları atmak mı yoksa onlarla birlikte uyumak mı?</p>

  <p>Niye diye sormayın diyorum insanlara. Bu konuda konuşmaya bile yanaşmıyorum. On yıl önceydi bütün bunlar. Bobcat’i 1989’da sattım. Refakatçiliği bıraktım.</p>

  <p>Belki de buna, tek bacaklı adam öldükten, seks oyuncakları çöp torbalarına tepildikten, çöp konteynerinde ezildikten, dairenin camları açılıp da deri, lateks ve bok kokusu gittikten, daire iyi görünmeye başladıktan sonra karar verdim. Koltuk leylak rengi, duvarlar ve halılar krem rengiydi. Mutfak tezgâhı meşe kaplamaydı. Banyo bembeyaz ve tertemizdi.</p>

  <p>Keyifli bir sessizlik içinde orada oturdum. Orada yaşayabilirdim.</p>

  <p>Herkes orada yaşayabilirdi.</p>
</body>
</html>
