<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  
<br/><br/>
  <h3 style="text-align: right;"><span style="font-weight:bold;">ŞEFTALİ HIRSIZI</span></h3>
<br/>
  <p style="text-align: right;" id="uPZzzx6Gap3zrvjYUbNbrGE"><span style="font-weight:bold;">BİR</span></p>

  <p>Şehrin boşaltıldığı sıralarda babamdan kalan arsayı satmıştım. Tırnovo’nun yeni mahallelerinde, bir zamanlar bağlık olan Sevlievo şosesi boyunda inşaata elverişli bir arsaydı.</p>

  <p>Sıcak bir yaz günü, satışı yapmak için şehre geldim. Şehir tahliye edilenlerle doluydu. Her evde ikişer-üçer aile oturuyordu. Susuz bir yer olduğu için su yetmiyordu, yiyecek yetersizliği de söz konusuydu… öğlende daracık kaldırımlar insanla dolup taşardı ve lokantalarda, bu kadar işe alışık olmayan garsonlar, masalar arasında binbir zahmetle koşuşurlardı.</p>

  <p>Akşamları alarm verilince, insanlar ellerinde çanta ve valizlerle dik ve karanlık sokaklardan şehrin altındaki iki tünele doğru koşuşurlardı..</p>

  <p>«Boris» otelinin taraçasında on kadar Alman subayı oturmuş bira içiyordu. Sessiz, bedbindiler. Ot bürümüş ve yeşilliğe gömülmüş eski kaleye bakıyorlardı boşu boşuna. Az konuşuyorlardı ve bakışları bir Bulgar’ın bakışı ile karşılaşınca, gözleri güvensizlik ve nefretle doluyordu.</p>

  <p>Doğduğum bu şehri çoktan, on iki yaşlarında bir çocukken, tam Birinci Dünya Savaşı sona ererken terketmiştim. Ve gök yeşili üniformalar, saman sarısı ve kızıl saçlar, mavi gözler ve yorgun gergin yüzler, hâlâ hep burada imişler izlemini yarattı bende. Sadece üniformalarında dikili kırık haçlar ayırıyordu onları o zamanki babalarından, dayılarından. Belki de bu Almanlardan kimileri, o zamanlar demir işliği ile bir ağırlık bölüğünün bulunduğu şehir kenarına barakalarını kuran o Almanların oğlu, yada yeğeni idiler.</p>

  <p>Bu ağırlık bölüğü yirmi kadar savaşmayan askerden ibaretti. Barakaların önünde yere çakılı masalar ve peykeler vardı. Bunların arasında yere bir kazık kakılmış, etrafı daire içinde bir atmaca duruyordu. Uzun, çıplak ve yırtıcı ayağından sarı pirinç bir köstekle kazığa bağlıydı. Askerler onu etle ve diri kedilerle beslerdi.</p>

  <p>Dik kulaklı kesik kuyruklu, ceylan gibi koşan Fritsi’yi hatırladım. Almanların kırmızıya boyalı demir kapılı, buzluk gibi soğuk kasap dükkanının bulunduğu dik sokakta koruyuculuk yapardı. Kasabın üst tarafında bir Fransız Yahudisi olan Jan Granjan oturuyordu, şehirde biricik çamaşır ve buharlı ütü makinesinin sahibiydi o. Ve biz, yalın ayak çocuklar, semiz, kanlı sığır etlerine bakarak oradan geçerken, Fritsi çirkin bir hırlama ile üzerimize atılırdı.</p>

  <p>Geçmişin tekrarından daha sıkıcı bir şey yoktur. Bu şehrin üzerinde o zaman da yazın ayni yorgun gökyüzünü görürdüm ve gökyüzünün boş, mavimsi uçsuzluğundan şehrin üzerine ayni bilinmeyen şeyin çöktüğü belli oluyordu. Tırnovo biraz değişmişti; sanki birbiri üzerine kurulmuş, bahçesiz ayni eski evler; boyaları ve sıvaları dökülmüş, zamanla renkleri solmuş, ekşi nem kokusu yayılmış ve üç dört kuşağın barındığı evler… Ana sokağın esnaf hattını bozacak yeni yapılar pek azdı. Varoş mahalleleri ile Yantra boyu, bıraktığım gibiydiler.</p>

  <p>Vaktiyle oynadığım Sokakları dolaştım, şimdi tanımadığım kimselerin oturduğu doğduğum evin önünden geçtim, meydanlıktaki küçük fırını seyrettim. Yirmi beş yıl önce karabuğday ve çavdardan yapılma çamur gibi bir parça ekmek için elimizdeki karnelerle sıraya dizilirdik bu fırın önünde. Fırının üstünde ilkokul öğretmeni Andreev oturuyordu. Biz, çocuklar ona Topaç derdik. Ufak tefek, saçları ağarmış, ağzında birkaç sarı diş kalmış bir adamdı. Ama çok ciddiydi. Ailesi oldukça kalabalıktı. Yedi çocuğu vardı. Evi, fırına has maya kokuyordu, tahtakurusu doluydu. Çocuklarından, Lazar, Petko, Sena, Liza, Mita ve Roza, hepsi bu yıllarda yan açlıktan ve veremden ölmüştü…</p>

  <p>Ne ağır şartlar altında yetişmişti bizim kuşak! Babasızdık! Babalarımız, yarı aç yarı tok, yarı çıplak ve bit içinde cephede yok olmuş; analarımız, aşın yorgunluktan, açlıktan ve ağlayıp çırpınmaktan eriyip gitmişlerdi. Ekmeğimizi mi düşüneceklerdi, eğitimimizi mi, bilemiyorlardı… Hemen hepimiz sokak çocukları olmuştuk, çünkü sokakla esir kampları arasında, bu düşüncesizce savaşın keşmekeşliği, ahlaksızlığı, açlığı içinde yetişiyorduk…</p>

  <p>Akşam üzeri, dar ve eğri sokaklardan bir kez daha geçtim. Sessiz bir karanlığa gömülmüşlerdi. Soluk ışıklı bir kaç elektrik lambası aydınlatamıyordu bu sokakları. Evler, koyu gölgeler içindeydi. Karanlığın içinde tek tük bir kaç camın ışıldadığı görülüyordu. İzbe, küf kokan bir mahzenden ansızın bir kedi fırlıyordu. Kıyılmaz bir şeyden ayrılma acısını daha fazla duymamak için arsayı görmeden satmıştım.</p>

  <p>Çocukluğumdaki o kuru, sıcak yazları o arsada geçirmiştim. Yazları çeşmeler kurur, kuraklık başlar ve çoğunlukla salgın hastalıklar baş gösterirdi. Gene de dayanamadım, bir zaman üzüm bağları olan bu yerlerin şimdi nasıl göründüğünü merak ederek, ertesi gün gittim, gördüm.</p>

  <p>Çok iyi bildiğim eski yoldan, gün doğarken yürüdüm. Sokaklar ıssızdı. Kaldırımlardaki iri taşlar, güneş ışınlarını yansıtarak sedef gibi parlıyorlardı. Yarım saat sonra şehrin kıyısındaydım. Ve o zaman buranın tanınmayacak kadar çok değiştiğini hayretle gördüm. Koca bir mahalle olmuştu burası, eskiden iki üç ev birkaç da kireç kuyusu vardı sadece, bir de taşlı yol. Kök damarları yolu kesen akasyaların mor ve beyaz başaklarını güzün toplar, tatlı özlerini emerdik.</p>

  <p>Akasya kokusu da kaybolmuştu. Birbirlerine eklenmiş küçük avlu içlerindeki Japon gülleri pembe bulutlar gibi açmıştı. Havalanması için asılan örtülerin sarktığı açık pencerelerde tanımadık insan yüzleri vardı. Bir yerlerde radyo çalışıyordu. Ve yürüdükçe bütün çevre tamamen değişmiş olarak görünüyordu. Eski bağları saran ve boz renkli, yosun kaplı duvarların yerinde evler ve villalar yükseliyor, yemiş bahçeleri görünüyordu.</p>

  <p>Sadece, bir zamanlar esirlerin geçtiği o yol yine aynıydı. Yine öyle tekerleklerden oyulmuş, taşlı, engebeli, kurumuş bir dere yatağı gibiydi. Mühendislerin çizdikleri planlara göre arsalara bölünmüş, bağ ve bahçelerin arasında kaybolan yeni mahallenin ardındaki o dar alanı hayli güç buldum. Bir villanın içinden geçmek gerekiyordu şimdi. Sık vişne ağaçlarının arasında kaybolmuş villanın sadece kiremitleri görünüyordu.</p>

  <p>Başında müslinden yapılma gecelik takkesi yaşlı bir ihtiyar göründü kapıda. Bir emekli öğretmen görünüşlü bir adamdı bu. Beni gördü, yaklaşarak sert bir dille ne aradığımı sordu. Buralarda bir yerlerde bulunan bir arsanın sahibi olduğumu söyleyince, ihtiyar gür kaşlarını dikerek acı acı gülümsedi ve kuvvetle elimi sıktı.</p>

  <p>— Hay sen miydin be Kolyo!. .. Yaramaz çocuk, tanıyamadın mı beni?</p>

  <p>Kanlı gözler, kızarmış koca bir burun, dişsiz bir ağız ve şimdi elimi sıkan deri ve kemikten ibaret elin, vaktiyle kendisini az üzmediğim matematik öğretmenime benzer yanı kalmamıştı. Zavallı Petrov! O’nun yaramaz öğrencileri! Keçi derdik ona! Kalem gibi sivri, küçük bir sakalı vardı bir zamanlar. Karatahta başında bizi imtihan ederken çenesini oynatmayı severdi. Yoktu o sakal şimdi. Pek fazla seyrekleştiği için kesmiş olmalı. Ama hep öyle dinç çevik, içki ve sigara içmeyen ihtiyarlar gibi tertemizdi. Muntazam bir hayat yaşamaya alışmış dedelerimiz ve babalarımız gibi düzgün görünüşlüydü.</p>

  <p>Niçin geldiğimi söylediğim zaman:</p>

  <p>— Sakın arsayı satmış olmayasın? Allah allah bu zamanda mülk satılır mı hiç? dedi.</p>

  <p>Gözlerinde bir üzüntü belirdi. Belli bir hayal kırıklığı ile yavaşça elimi bıraktı.</p>

  <p>Villanın avlusundaki otlar çiğden ıslanmışlardı. Yeni ilaçlanmış asmalar, güneşte geniş yapraklarını kurutuyorlardı. Latin çiçeklerinden bir küme kapının çevresini süslüyordu. Merdivenlerdeki gül, yaprakları dökülecek gibi açmıştı.  </p>

  <p>On iki yaşlarında bir kız çocuğu sandalye getirdi. öğretmenimin ikram ettiği vişne tatlısını yerken, bağındaki düzenliliği övdü bana ve yeri sattığım için beni tekrar suçlamayı da unutmadı.</p>

  <p>Bana çocukluğumun güzel sabahlarını hatırlatan sarıasma kuşlarının ötüşlerini dinledim. ihtiyacım olmasaydı bu yeri satmazdım hiç bir zaman. Yeri görünce, bu iyi yürekli ihtiyarın bana darılmakta haklı olduğuna inandım. Arsamda, nereden bittiği bilinmeyen birkaç ceviz ağacı, körpe palmiyeye benzeyen iri, sarı, yeşil yapraklarıyla, ot bürümüş toprağa uzun gölgelerini seriyorlardı. Vaktiyle burasının bağ olduğunu hatırlatan bir şey kalmamıştı. Karşıda bir villâ yükseliyordu. Başında kocaman hasır bir şapka olan bir adam taraçaya dikilmiş merakla bizi izliyordu. Ağıl olan bir yapı yıkılmış ve daha temizlenmemiş temellerinin yanında yeni yapılmakta olan bir evin tuğla duvarları yükseliyordu.    </p>

  <p>Bir tek albayın kulübesi nasıl bıraktıysam öylece duruyordu. Bir virane gibi yaban otlarına bürünmüştü. Kiremitleri kararmış, sarı, boz yosun tutmuşlardı. Taştan, dört köşe, eski bir barut deposunu andırıyordu ve yere o kadar gömülmüştü ki, insan arka tarafından kiremitliğine basabilirdi. Arka tarafı toprak içinde, ön tarafı topraktan birkaç metre yüksekti sadece. Böyle kurulmuştu. üst dalları kurumuş, gövdesi kovuklaşmış bir ceviz ağacı, büsbütün serinlik ve çiğlere gömülmüş bu acıklı harabe üzerine şeffaf yeşil gölgesini sermişti. Buraya ulaşan ne bir patika vardı, ne de bir insan izi.</p>

  <p>Kulübeye yaklaştığımız zaman öğretmenim:</p>

  <p>— Albayı hatırlıyor musun? diye sordu.</p>

  <p>— Kulübe, ayni kulübe dedim.</p>

  <p>— Ya karısı ile olan olayı… hatırlamıyor musun? Bütün şehir onu konuşmuştu.</p>

  <p>Karısıyla olan olayı unutmuştum. Ama kulübeyi çok iyi hatırlıyordum. Unutabilir miyim! .. Masalların bütün büyücü ve kahramanlarıyla dolaşmak için çocukluk hayallerimin en uygun yeriydi orası.</p>

  <p>Bir gün kulübe önünde bir kadın görmüştüm. Hırsızlık etmeye gelmiştim. Albayın yemiş dolu dalları sarkan koca zerdali ağacına doğru sokulurken o kadına rastladım. Kadın, kapının önünde alçak bir iskemlede oturuyordu. Sırtında geniş yenli, süt mavisi bir entari vardı. Yenlerinden, gözleri kamaştıran beyaz, çıplak kolları görünüyordu. Altın renginde, gür, dalgalı saçları kucağına kadar uzanıyordu. Dalıp gitmişti… Eski kulübenin sessizliğinde bir peri kızını andırıyordu. Onu gördüğüm zaman beni bir korku almış, yüreğim çarpmaya başlamıştı. Onun başka bir dünyadan, masallardaki dünyadan biri sanarak, donup kalmıştım. Ansızın yüzünü bana dönmüş, ben de gözlerini görmüştüm. Yumuşak, aydınlık ve hüzün dolu derin mavi gözleri vardı. Korkudan bağırarak var kuvvetimle kaçmıştım oradan. Şehre doğru koşarken periler dünyasına inanmadığıma pişman oluyordum. Onun sıradan bir insan olduğuna inanabilmek için dönüp yeniden görmek arzusu ile birkaç kez durmuştum. Eve vardığım zaman serüvenimi anneme anlattım.</p>

  <p>Benim heyecan ve korku içinde olduğumu gören annem:</p>

  <p>— Albayın karısıdır o dedi.</p>

  <p>Albayın karısı mı?!.. Onu sonraları, bir kez bizim yanımızdan geçerken görmüştüm :uzun siyah entarisi, geniş şapkası, siyah eldivenleri ve arkasından hoş bir koku bırakan parfümü ile benim için yine öyle esrarengiz bir güzelliği vardı.</p>

  <p>Albaya gelince, onu çok iyi tanırdım. Herkes korkardı ondan ama en çok sık sık onun bağı dolaylarında oynayan biz çocuklar korkardık. Bize lanet okuyan, korkutan çirkin sesini duyduk muydu, bir telâş, bir korku alırdı hepimizi. Elli yaşlarında kadardı. Şişmanca, geniş omuzlu, kısa boyunlu idi. Kulakları kafasına iyice yapışıktı, sert bakan kül rengi gözleri vardı. Saçları ağarmış, alabros kestirilmişti. Bu alabros tıraşlı kafası bir vaşağı andırıyordu.</p>

  <p>Onu Marno ovasında askerlerin talimini teftiş ederken görüyorduk sık sık. Askerler onu görünce ağaç gibi donup kalırlardı. Assubaylar talim ettirdikleri bölüğün üzerine titrerlerdi. Subaylar, süngü vuruşları yeteri kadar kuvvetli çıkmayınca, kızıl bozul olurlardı. Çavuş, elinde ucuna paçavradan bir top geçirilmiş uzun bir sırıkla süngülü erin karşısına geçerdi. Ve er, savunmayı beceremezse, sırıkla göğsüne, yada yüzüne vururdu. Böyle hallerde albay kudurur kısacık boynu felçli gibi kızarırdı. Küfür, tehdit ve tokatlarla zavallı köylü erin üzerine atılarak öfkesini alırdı. Ona göre disiplin körü körüne ve kayıtsız şartsız itaat, askerliğin en büyük ustalığı da süngü vuruşlarıydı.</p>

  <p>Rusya’dan, askeri bilgi ve çarlığa sonsuz bağlılık duygusuyla birlikte, askerlere sövmek için bütün Rus küfürlerini de birlikte getirmişti. «Haşmetlû» Birinci Ferdinant’a karşı olan duyguları da aynen böyleydi. 1912 ve 1913 yıllarında Türklere ve Sırplara karşı savaşmıştı. O zaman şarapnelle uyluk kemiğinin üst kısmından yaralanmıştı ve o zamandan beri topallıyordu. Avrupa savaşında şehir komutanı olmuştu.</p>

  <p>O zamanlar şehir esirlerle doluydu. Marna oyasında muazzam yulaf ve saman yığınları yükseliyordu, orası askerler için de bir üs vazifesi görüyordu aynı zamanda. Yiyecek depoları eski tüccar mağazalarındaydı. Yığınlarda, çoğu Sırp ve Romen olan esirler çalışıyordu. Şehrin batısında kampta Ruslar yaşıyordu. özel bir saygı ve sevgi vardı onlara karşı. Fransızlar, İtalyanlar ve İngilizler ise hiçbir iş yapmazlardı.</p>

  <p>Bu çeşitli esirlerin yönetimi albaya verilmişti. Romenlerden hoşlanmıyordu ve Sırplardan, Balkan Savaşının «kahpe ve alçak müttefiklerinden» nefret ediyordu. Kendisini o zaman yaralamışlar ve askerlik mesleğinde yükselmesine engel olmuşlardı. Sakat olduğundan ve artık yaşı ilerlediğinden babasından kalan mülkle uğraşır olmuştu. Günün birinde buraya bir villâ kurup, yaşlılık yıllarını burada geçirmeyi tasarlamıştı. Sık sık gelir, bağın kazılması ve ilaçlanmasının nasıl yapıldığına bakardı. Bir köylü pintiliği ile, harcanan her kuruşun hesabını tutardı. Komşuları onunla kavga etmekten ve davalı olmaktan bıkmış usanmışlardı. Bağının kenarına gelişigüzel atılan bir taştan dolayı kavga çıkarır, komşusunu dövmeye kalkardı.</p>

  <p>Bana bu olayları hatırlatan öğretmenim:</p>

  <p>— Bizler yanına pek sokulmazdık, insan yerine koymazdı bizi, diyordu.</p>

  <p>Bağa kolayca girilmesin diye emirerine, bağı çevreleyen dikenli tellerin arasına bir ip germesini, ucuna da bir çan takmasını emretmişti.</p>

  <p>Albay’ın karısı eski kulübe pek sağlığa uygun olmadığından buraya pek uzak olmayan akrabalarının yanına giderdi yazları. Emireri bağ bozumuna kadar bekçilik ederdi burada. Uzun boylu, cılız bir köylüydü emireri. Karısı yeni ölmüştü. Yumuk gözleriyle köre benzerdi, kumral bıyıkları incecik dudaklarının üstünden mısır püskülü gibi sarkardı. Sessiz, kendi halinde bir adamdı. Uyurgezer gibi dolaşır, albayın emirlerini körü körüne yerine getirirdi. Emireri olmasaydı mutlaka bir manastırda papaz olurdu.</p>

  <p>Şimdi nasıl albaya hizmet ediyorsa piskoposa da öyle, köle gibi hizmet ederdi.</p>

  <p>Bin dokuz yüz on sekiz yılının yaz ayları sonunda şehirde tifo salgını başlamıştı. Görülmemiş bir kuraklık her şeyi yakıp kavuruyordu. Güneşin ısıttığı şehir toza ve kokuya gömülmüştü. Şehrin üstüne kurulduğu kayalar, geceleri bile fırın duvarları gibiydi. Yarı kurumuş ırmaktan ağır bir balçık kokusu yükseliyordu. Hamam böcekleri, eski ahşap evleri sarmışlardı. Çeşmeler günde birkaç saat akıtılır sonra suyu kesilirdi. Gece yarılarından beri tenekeleri, çeşit çeşit su kaplarıyla çeşme başında bekleşen kadınlar arasında kavgalar olurdu. Solmuş, tozlu bir gökyüzü altında donup kalmıştı şehir. öğle saatlerinde boğucu bir sıcağa gömülür, beş kilisenin ölüm haberi veren çan sesleriyle inlerdi. Dükkânlar bir iki saat ancak açarlardı kapılarını. insanlar el sıkışmaz olmuştu. Kaynatılmış su içerler, ellerini asitfenikli suyla yıkarlardı. Herkes bağlara göçüyordu. Savaşın yaklaşan belirsiz sonu, açlık, cephedeki yakınlar unutulmuştu. Salgın korkunç bir şekilde yayılıyordu. Esir kamplarında kolera da görülüyordu. Esir alınmış sömürge askerleri getirmişti kolerayı.</p>

  <p>O zaman albay karısıyla birlikte buraya, bu eski kulübeye kaçmıştı.</p>

  <p>Eşyasını, yani yatağı yorganı, büyük bir tahta karyolayı, bir iki sandalyeyle mutfak masasını bir askeri araba getirmişti. Bir mahzen gibi serin taş kulübeye yerleştiler. Bir tek odası vardı kulübenin, kireç boyalıydı. Duvarlarında dolaplar, raflar vardı. Kurt yeniğinden delik deşik olan, kalın meşe kapı, bir ağaç sürme ve kocaman bir anahtarla doğrudan doğruya odaya açılırdı. Kepenkli, demir parmaklıkları olan iki camsız pencere aydınlatırdı odayı.</p>

  <p>İyi kötü yerleşmişlerdi. O boğucu sıcak serin kulübede pek duyulmuyordu. öğle ve akşam yemeklerini, geceleri kocaman bir baykuşun konduğu ceviz ağacının gölgesine kurulmuş çardakta yerlerdi.</p>

  <p>Emireri çevredeki böğürtlenleri temizledi, otları biçti ve her yıl meyvadan dalları sarkan büyük zerdali ağacının yanına bir peykeyle bir fırın yaptı. Şehrin kenar mahallesinden Maröla adlı, yoksul bir kadın o sıcakta her sabah yemek yapmaya gelir öğleyin de dönerdi. Salgın hastalık korkusundan, kulübeden içeri kimseyi almıyordu albay. Hizmetçi kadın bile yemeği dışarıda hazırlardı. İşe başlamadan önce hanımın bir eski elbisesini giyer, kendininkileri de fırının yanındaki ayva ağacına asardı. Emirerine gelince, hiç sesini çıkarmadan dışarıda, avluda yatardı.</p>

  <p>Albay, şehirden geldiği faytondan atlar, ağacın altında beyaz, yazlık üniformasını çabucak çıkarır, ellerini yıkayıp karısının getirdiği elbiselerini giyer, ancak bunlardan sonra kulübeye girerdi. İçine biraz iyot konulmuş bir bardak suyla değişmez dezenfekte işi biterdi. Albay, tanıdığı tek ilâç olan bu ilâçların antiseptik (mikrop öldürücü) etkisiyle mikropların öldüğüne inanır, rahat rahat öğle yemeğine otururdu.</p>

  <p>Beş dekarlık bağıyla ilgilenmekten de geri kalmazdı. Her akşam eve döner dönmez arkasına emirerini takar bağı dolaşmaya çıkardı.</p>

  <p>Buraya geldiklerinden bir iki gün sonra şeftali ağaçlarından birinin meyvalarının toplanmış olduğunu gördüler. Hırsız gece girmişti bağa, kimseler duymamıştı. Müthiş öfkelenmişti albay. iri, tatlı meyvalar veren bu şeftali fidanlarıyla övünürdü. Emireri, bu fidanlar kurumasın diye, bir topçu beygirine su tulumlarını yükler, her gün suya giderdi. Uzaktan, seyrek yapraklı fidanlara konmuş portakal renkli birer kuş gibi görünürdü şeftaliler.</p>

  <p>Emireri , hırsızı yaklamak konusunda aldığı sert emre göre bundan böyle bağda yatacaktı.</p>

  <p>Bu güç yıllarda her gün bir hırsızlık olurdu bağlarda. Aç çocuklar, yoksul insanlar salgın hastalığı umursamadan üzümleri, meyvaları çalarlardı. Köylerden kovulan sahipsiz köpekler bağlarda dolaşır, üzüm yerlerdi. Ayrıca esir kamplarından kaçanlar da hırsızlık yapar, meyvalar, elbiseler çalarlardı. Kimi zaman devriyeler bu zavallı kaçakları vurur, cesetleri günlerce gömülmeden kalırdı.</p>

  <p>Albaylar insanlardan uzak bir hayat yaşıyorlardı. Kimsenin evine gitmezlerdi, başkaları da gelmezdi onlara. Her sabah fayton gelir, albayı alıp şehre götürür, öğleyin de geri getirirdi. Öğle yemeğinden sonra serin kulübede biraz kestirir yeniden işe giderdi. Akşam üstleri, kızgın güneş kampın yanındaki karaağaç korusunun ardında batarken dönerdi. Akşam yemeğini çardakta yerler sonra iskambil oynayıp savaştan söz ederlerdi.</p>

  <p>Her öğleden sonra, üçle beş arasında emireri suya giderdi. Bağ sulak bir yerde değildi, kuraklıktan çevredeki bütün çeşmeler kurumuş olduğu için gittiği yer epeyce uzaktı. Bu sırada albayın karısı Elisaveta yalnız kalırdı.</p>

  <p>Öğleden sonraki bu durgun saatlerde ağaç gölgeleri kısalır, gökyüzünden gözleri kamaştıran kuru bir ışık yayılır ve her şey hüzne dalardı. Sararmış bağlar üstünde küçücük sinekler dolaşır, bulutsuz gökte tek bir kuş uçmazdı. Ağır bir sessizlik çöker ve ancak şehir tarafından taa uzakta bir karartı gibi görünen garda cepheye asker götüren, erzak ve cephane yüklü dizi dizi vagonları çeken, arada bir koyu, kara bir duman salan lokomotifin çığlıkları duyulurdu.</p>

  <p>Elisaveta bu saatleri çardakta geçirir, bir şeyler diker yada kitap okurdu. Güzel bir kadındı. Baharını aşmış, hayat mevsiminin geçmekte olan yazını yaşıyordu. Kısırdı. İri gözlerinde doyumsuz kadınların gözlerinde görülen bir hüzün vardı.</p>

  <p>— Ben onu, albay gibi bir adama göre ruhsuz, duygusuz bir kadın sanıyordum önceleri, diyordu yaşlı öğretmen. Ama karım başka türlü düşünüyordu. Sonraları karımın haklı olduğunu anladım.</p>

  <p>Evliliği mutlu bir evlilik olmamıştı. Çiğ bir adamdı albay; sert kişiliği, kadının kendini yalnız ve yaşlı hissetmesine sebep olmuştu. Bugün herhangi bir kızın duyduğu sevginin, mutluluğun yarısını bile tatmamıştı mutlaka… Evliliği, yedi yıl içinde üç savaş gören günlere rastladı. Evliliğinde iyi geçen olsa olsa bir iki gün hatırlıyordu. Balkan Savaşı öncesinde şehrin en güzel kadınıydı. O zamanlar mazurka yapılan baloların gözdesiydi. Bizim subaylar, Çarlık Rusya’sının subaylarını, onların ün düşkünlüğünü, aşağılık müsrifliklerini taklit ederlerdi o zamanlar. Albay onunla evlenmek istediğinde Elisaveta şehirde öğretmendi. Halk saygı ve sevgi duyardı ona, tanınmış ama sonradan yoksul düşmüş bir ailedendi çünkü. Kendinden on beş yaş büyük bu yüzbaşıyla evlenmeye, belki de bu durum itmişti onu, belki de üniformasına vurulmuştu yüzbaşının. O zamanlar aptalca bir anlayış vardı: eşraf eşraftan, biriyle evlenmeliydi. Subaylar da yüksek tabakadan sayılırdı. Sonraları, çocuk doğurma umudunu da yitirince, gençliğini boşa harcadığı bu talihsiz hayata boyun eğdi. Büyük savaş kaderine boyun eğmeyi öğretmşti ona. Elisaveta kocasının cepheye gitmediğine, yükseldiği görevin onlara başkalarında olmayan her şeyi sağladığına şükrediyordu.</p>

  <p>Her gün, büyük bir yalnızlık içinde geçirdiği bu saatlerde, yaşlılığın eşiğine gelmiş çocuksuz kadınların duyduğu umutsuzluğu, boşluğu duyuyordu. Onu avutan tek şey kitaplarıydı. Bir de kocasının ve Maröla’nın şehirden getirdikleri haberler. Felâkete uğramış bir insanın başkalarının felâketleriyle avunması gibi o da bu haberlerle avunuyordu. Kötüydü haberler, ekmek kıtlığı gittikçe artıyordu, salgın hastalık her gün kurbanlar götürmekteydi, bunlar arasında tanıdığı insanlar da vardı.</p>
<br/>
  <p><a id="bookmark2"></a></p><p style="text-align: right;" id="uDpb6aIeIHYecyvhBPMSaa3"><span style="font-weight:bold;">İKİ</span></p>

  <p>Ceviz ağacının gölgesinin susuzluktan (kuraklıktan) çatlamış toprağa bir yas bayrağı gibi serildiği bir öğleden sonra Elisaveta çardakta dinleniyordu. Albay henüz gitmişti, havada atlardan yayılan ekşi koku hâlâ duyuluyordu. Emireri suya gitmiş, Maröla da faytoncuya yalvarmış, yanına oturup şehre yollanmıştı.</p>

  <p>Kızgın topraktan bir sıcaklık yükseliyordu. Havada titreşimler oluyor, boğucu sıcak ufku kaplıyordu. Damın eski kiremitlerinde kertenkeleler güneşleniyordu. Yolunu şaşırmış bir ağustos böceği saçak altına girmiş ötüyor, hüzünlü sesi yaklaşan akşamı hatırlatıyordu.</p>

  <p>Elisaveta, ansızın korkuluğun içindeki gizli çanın sesini duydu. önce bir kere, bir süre sonra da iki kere çaldı çan. Yalnız kaldığı saatlerde hırsızların gelebileceğini düşünmüştü daha önce. Korkmuyordu, korkak değildi. Zaten komutanın bağına güpegündüz girmeyi kim göze alabilirdi? Biri girdiyse, bir hafta önceki yaramazlara bağırdığı gibi bağırırdı ona da. önceki hafta komşuları olan yaşlı öğretmeni de çağırmıştı yardıma. Albay bu komşuyla iyi geçinirdi. Terliklerini giydi, isteksiz isteksiz bağa doğru yürüdü. Kimseler görünmüyordu. Şeftaliler kızarmış, bağların yaprakları susuzluktan sararmıştı. Tıs yoktu çevrede.</p>

  <p>— Bir köpek olmalı, kovalıyayım, dedi kendi kendine. Bu aç hayvanlar çok zarar veriyorlardı bağa.</p>

  <p>Patika boyunca yürüdü. Sıcak havanın bedenine çarptığını, kızgın toprağın ince terliklerinden geçip ayaklarını yaktığını duyuyordu. Bir köpek de görünmüyordu bağda. Ne bir asma, ne de en küçük bir dal kımıldıyordu. Eşek arılarının vızıltısı yankılanıyordu.</p>

  <p>— Huu, huu, diye bağırdı.</p>

  <p>Ses sıcak havaya çarptı, hemen yok oldu. Elisaveta korkuluğu gördü birden, yüzü asıldı. Korkuluk yana devrilmişti.</p>

  <p>Yaşlı öğretmen de zil sesini duymuş, villâsından albayın bağı göründüğü için hırsızı kovalamaya çıkmıştı.</p>

  <p>— Albayın karısının bağ çubukları arasında yürüdüğünü, asmalara baktığını gördüm, diye anlattı öğretmen. Dizlerine kadar gelen, açık yeşil incecik bir elbise vardı. üstünde. Altın gibi saçları güneşi yansıtıyordu. Ağır ağır yürüyordu, ama adım atışından telâşlı olduğu belliydi.</p>

  <p>Ortadaki şeftali fidanının yanına gelince birden bağırdı. Buralarda sık sık gördüğümüz bir karayılandan korktuğunu sanmıştım. Sonra, «Kim var orada? Git hurdan.» diye bağırdığını duydum.</p>

  <p>Hırsızdan korkmaması için hemen yanına koştum. Yanına ulaştığımda asmaların ardından genç bir adam çıktı. Asker kepine doldurduğu üzümleri, şeftalileri göğsüne doğru bastırıyordu.</p>

  <p>Hırsız bir Sırp esiriydi.</p>

  <p>Bir an sessizce baktık ona. Yırtık pırtık subay elbisesinin altından güneşte yanmış, cılız bedeni görünüyordu. Fanilası yoktu besbelli. Yalın ayaktı. Esmerdi, üstü başı dökülse de yakışıklı bir adam olduğu belliydi. Çoktandır berber yüzü görmemiş, katran gibi kara,. kıvırcık saçları, açlığın parlaklaştırdığı iri gözleriyle kaçak bir mahpusa benziyordu. Elisaveta’ya şaşkın şaşkın bakıyor, gözlerini ondan ayırmaya gücü yetmiyordu sanki.</p>

  <p>Elisevata korku içinde:</p>

  <p>— Nasıl cesaret ettiniz buraya girmeye? Kimin bağı burası biliyor musunuz? dedi.</p>

  <p>— Bağışlayın madam… Açtım.</p>

  <p>Sakin, nazik bir sesi vardı. Biraz da gülünçtü. Başına  gelebileceklerden habersiz olduğu belliydi. Suçlu olduğu halde gülümsemişti bile. incecik dudaklarının arasında parlayan iki sıra diş, gençlere özgü bir pervasızlık veriyordu yüzüne.</p>

  <p>Elisaveta, «n’apalım» der gibi baktı bana. Adamı bağışlamaya hazır olduğunu anladım.</p>

  <p>— Gelip istemeliydiniz. istediğiniz kadar koparıp verirdim size, dedi Elisaveta. Ama birden utandı. Adam onun nasıl biri olduğunu bilmiyordu ki, gelip istesin! Emireri burada olmadığı için dua etmeliydi. Yoksa kötüye varırdı iş.</p>

  <p>Elisaveta, gözlerini kendinden ayırmayan esirin bakışlarından sıkıldı. Sustu. Sonra sıkılganlığını yenerek:</p>

  <p>— Çok açsanız gelin benimle, dedi.</p>

  <p>Söze karıştım:</p>

  <p>— Buralarda devriyeler var, biliyor musunuz? Kamptan kaçanları vuruyorlar, dedim.</p>

  <p>— Kaçmadım ben, geçerken sapıverdim buraya, dedi sakin sakin.</p>

  <p>— Gelsin de karnını doyurayım, dedi Elisaveta. Sıkılmasın. Anlatın bunu ona. .</p>

  <p>— Ben anlıyorum, dedi esir.</p>

  <p>— öyleyse gelin, dedi Elisaveta. Benim de birlikte gelmemi istedi.</p>

  <p>Yürümesini işaret ettim. Meyvayla dolu kepini koltuğunun altına sıkıştırarak Elisaveta’nın peşi sıra yürüdü.</p>

  <p>Kulübeye geldiğimizde, çardakta kalmamızı istedi Elisaveta. Esirin yanına oturdum, konuşmaya başladık. Split taraflarındanmış. Babası Hırvat, anası Sırpmış, Müzisyenmiş. Belgrat liselerinden birinde müzik öğretmenliği yapıyormuş. Bütün bunları anlatırken hep kulübeden yana bakıyordu. Elisaveta kapıda görününce, yırtık pantalonundan görünen dizini saklamak ister gibi bacak bacak üstüne attı.</p>

  <p>Elisaveta bir tepsiyle yemek getirdi. Tepsiyi uzattı. Esir elleri titreyerek tepsiyi aldı, ama yemeğe başlayamıyordu. Çok aç olduğundan bizim yanımızda yemekten sıkılıyordu anlaşılan. Yanında durmamakla iyi . edeceğimizi anladık. Kulübeden uzaklaştık. Elisaveta’ya esirle neler konuştuğumuzu anlatmaya başladım.</p>

  <p>— Elbise verebilir miyim ona, dedi Elisaveta.</p>

  <p>— Çok iyi olur, dedim. O da öğretmen. Meslektaşımız.</p>

  <p>— Öğretmen mi?</p>

  <p>— Evet, müzik öğretmeni. Müzisyen.</p>

  <p>Anladığım kadarıyla bu çok etkiledi Elisaveta’yı.</p>

  <p>Beni yalnız bırakıp kulübeye girdi. Biraz sonra elinde bir paketle geldi. Konuğumuzun yanına döndük. Karnını doyurmuş, düşüncelere dalmıştı. Kepindeki şeftali ve üzümleri de tepsiye boşaltmıştı. Yırtık, yağlı kepini eliyle büküyordu. Çaldıklarını geri vermişti.</p>

  <p>Elisaveta paketi ona uzattı:</p>

  <p>— Alın bunu, dedi. Başka zaman da gelebilirsiniz. Gene bir şeyler vermeye çalışırım. Şeftalileri de . alın. Neden boşalttınız şapkanızı?</p>

  <p>Aslında buraya gelmesinin tehlikeli olduğunu söylemesi, yeniden çağırmaması gerekirdi. Ama komutanın karısı olduğunu söylemeye cesaret edememişti. Esir herhalde komutanı tanıyor ve nefret ediyordu ondan. Elisaveta’nın onu çağırmasına şaşmıştım.</p>

  <p>— Gene bu saatlerde gelin. Ne daha geç ne de daha erken. Aynı saatte, yalnız olduğum zaman.</p>

  <p>Sanki randevu veriyordu ona.</p>

  <p>Esir başıyla peki dedi. Gözleri parlamıştı. Elisavetan’ın davranışlarını büyük bir hayranlıkla izliyordu. Gideceği zaman Elisaveta adını sordu ona.</p>

  <p>— İvo Obreteniç, dedi esir.</p>

  <p>— İvo, İvan demektir, dedim.</p>

  <p>Albay’ın karısının esiri gizliden gizliye süzdüğünü farkettim. Oval yüzlü, erkeksi çeneli, açık alınlıydı. Ne kadar yıpranmış olsa, bir sanatçıya yaraşır, ince, uzun parmakları kendini belli ediyordu. Aralarında geçen bu kısacık konuşmanın Elisaveta’yı çok heyecanlandırdığını anlamıştım. Artık şose kıyısındaki avluya gelmiştik. Elisaveta ayrılmak için elini uzattı. İvo, ince bir davranışla Elisaveta’nın elini öptü, kara gözlerine bir sıcaklık yayılmıştı, Elisaveta’nın elini gereğinden uzun tuttu elimle. Elisaveta da elini çekmek için bir çaba göstermedi. Tam tersine gülümsedi ona, hoşuna gitmişti anlaşılan.</p>

  <p>Yalnız kalınca, albaya bir şey söylemememi istedi benden.</p>

  <p>— Sırplardan nefret ediyor, bu adama yardım ettiğimi duyarsa kızar bana, dedi.</p>

  <p>Kendisine söz verdim.</p>

  <p>— Esirler böyle mi yaşıyor? diye sordu.</p>

  <p>— Çok daha kötü, dedim. Anladığıma göre bunun durumu iyi ötekilerden. Her halde özel bir durumu var. Akşamüstleri kampa gitmek için buradan geçiyorlar. Görmek istersesiz gelin, dedim.</p>

  <p>— Ne kötü yıllar, dedi Elisaveta. Sonra kulübeye doğru yürüdü gitti.</p>

  <p>Az sonra gözlerini bir yere dikmiş, donup kalmış gibi durduğunu gördüm. Dalmış gitmişti. Kulübenin önünde gezindi, tepsiyi topladı sonra biraz önce esirin oturduğu peykeye oturdu. Bir kitap aldı eline. Ama çok geçmeden canı sıkıldı, bıraktı elinden kitabı.</p>

  <p>Sessizlik eziyordu insanı. Güneşin yakıcılığı altında cansızlaşan çevrede her şey solmuştu. Kulübeden doğru bir serinlik ve karbol kokusu geliyordu. Ceviz ağacının koyu renkli, hareketsiz yapraklarına bile aynı tedirgin sessizlik vardı. Sanki ağaç bile çevredeki hüzünden etkilenmişti.</p>

  <p>Emireri döndüğünde Elisaveta onu çağırdı.</p>

  <p>— Yarın şehre git. Evden kocamın eski çizmelerini al getir. Hiç kimseye söylemeyeceksin bunu. Doğru buraya getireceksin. Ayakkabısız kalmış birine vermek istiyorum.</p>

  <p>Emireri hayretle baktı, sustu. Başıyla olur dedi ve yumuk gözleriyle kötü kötü gülümsedi.</p>
<br/>
  <p><a id="bookmark3"></a></p><p style="text-align: right;" id="uIOopmwJ4ZtdzpNPjjMHZm5"><span style="font-weight:bold;">ÜÇ</span></p>

  <p>Akşam Elisaveta bu konuda albaya hiçbir şey söylemedi. Yalnız yemekte, bilerek sözü esirlere getirdi. Albay hoşlanmamıştı bundan.</p>

  <p>— Onların eline esir düşen Bulgarların durumunu düşünüyor musun hiç! Biliyor musun onlara nasıl davrandıklarını? Esir düşmektense savaşta ölmek çok daha iyi.</p>

  <p>— Peki ama, neden daha insanca davranmayalım? diye ısrar etti Elisaveta.</p>

  <p>— Görmüyor musun, ekmek yok, elbise yok… Askerlerimiz yalın ayak dolaşıyorlar. Aç karnına savaşıyorlar. Sense kalkmış esirleri düşünüyorsun! Bırak şu öğretmen masallarını…</p>

  <p>Elisaveta yüzünü astı, sustu. Albayın öne sürdüğü delil karşısında yenilmiş miydi? Hayır. «Öğretmence» sözünden alınmıştı yalnız, bir de albayla bu biçimde konuşmanın faydasız olduğunu anlamıştı. Albay her türlü duygusallıktan tiksiniyordu. Arkasına yaslanarak Elisaveta’ya sordu:</p>

  <p>— Sakın şoseye çıkıp görmüş olmayasın onları?</p>

  <p>— Kimleri?</p>

  <p>— Esirleri. Her akşam buradan geçiyorlar. Gidip bakmamanı öğütlerim. Senin yapacağın bir şey değil bu. Bu çirkinliği hiçbir namuslu kadın görmemeli. İnsan değil onlar. Ne olduklarını da şeytan bilir.</p>

  <p>— Aç olduklarına, yorgun olduklarına, acı çektiklerine göre başka nasıl olmalarını bekliyorsun?</p>

  <p>— Aç? Cephede olmadıklarına şükretsinler. Karınları tok olursa isyan ederler.</p>

  <p>Albay karısının yüzünden bu sözlerden hoşlanmadığını anladı, sözü hemen değiştirdi.</p>

  <p>— Kavarnaliev izine gelmiş. İki sandık da şeker getirmiş namussuz. Sınır kasabasında komutan olmanın anlamı bu işte… Romanya’dan kaçak tuz getirdiğine eminim. Subay olacak bu alçak… Keselerini doldurmaya bakıyorlar.</p>

  <p>İğrenmiş gibi yüzünü buruşturdu albay, onlara gözdağı verir gibi kalın bıyıklarını burdu. Komutanlığını, cephedeki hiçbir subaylığa değişmezdi ama, gene de haksızlığa uğramış hissetti kendini. ülkenin iç bölümlerindeki bütün öteki subaylar gibi albay da çalıp çırpmıyordu gerçekten. Evine, bir tek türk karabinasından (karabina tüfeği) başka ganimet getirmemiş olmakla övünürdü hep, arkadaşlarının böyle davranışlarla subaylık mesleğini lekelediğini düşünür, kızardı.</p>

  <p>Karısının, sözü değiştirmek için açtığı bu konuşmaya hiç katılmadığını görünce yarası aklına geldi. Ayağındaki sızıdan yakınmaya başladı. Elisaveta, başka zaman onu avutmaya çalışırdı ama bu kez gayet sakin:</p>

  <p>— Hava bozacak, dedi. Ayağının sızısı ondan. Romatizman var senin.</p>

  <p>Sıcak su istedi. Biraz sonra emireri papaz şapkasına benzeyen bir kapta suyu getirdi. Tuz koydular. Albay çizmelerini çıkarıp, ayaklarını suya soktu. Ne zaman ayağı ağrısa bu ilkel yola başvururdu. Tuzlu suda, deniz suyunun bütün iyileştirici yanlarının bulunduğunu sanıyordu. Yumuşak koltuğa iyice yerleşti, yarı uzanmış bir durumda ayaklarını sokup çıkarmaya başladı. Sıcak su ayaklarını yakıyor, ayakları yandıkça da albay yüzünü ekşitiyordu.</p>

  <p>Elisaveta’yı zaman zaman eğlendirirdi bu iş. Bütün bu gevezeliğin ne olduğunu biliyordu Elisaveta. Albay, haksızlıklardan, kaderinden, sızılarından yakınması bittikten sonra, iyi yürekli, duygulu ve gülünç derecede nazik bir insan olurdu. Ama şu anda bütün bunlar dokunuyordu ona. Albayın gene, «Liza, kocadık kızım, kocadık» diyeceğini de biliyordu. Ve bu sözleri yaşlandığını farkettiği için değil de, karısını da yaşlandığına ikna etmek için söylüyordu.</p>

  <p>Elisaveta gazeteyi alıp duvarda asılı duran lâmbanın altına doğru yürüdü. Lâmbanın çevresinde bir sürü sinek, pervane uçuşuyordu.</p>

  <p>Gece böceklerinin hüzünlü, inler gibi ötüşleri duyuluyordu. Havaya ot, duman ve kızartılmış et kokusu yayılıyordu. Emireri kebap pişiriyordu çünkü. Yakınlardaki çayırdan yaşlı bir atın öksürük sesi geliyordu. Şehirden doğru tatlı bir borazan sesi duyuldu. Kışladaki yeni askerleri duaya çağırıyordu. Birkaç dakika sonra erkek seslerinin hep bir ağızdan söylediği sözler buralara kadar ulaştı. « … Haşmetli çarımız Ferdinant hazretleri…»</p>

  <p>Yüzlerce ağız hep bir ağızdan duayı okuyor ve bu kara kubbe altındaki kızgın dünyada kalmaktan başka çaresi olmayan insanların umut dolu haykırışları olarak yıldızlı gökyüzünde kaybolup gidiyordu.</p>

  <p>Elisaveta aklı hep bunlara kaydığından satırları anlamadan okuyordu. Savaş uzaklarda, güneyde ve kuzeyde bir yerlerdeydi, ama ülkenin üstüne çöken sessiz üzüntüde, askerlerin duasında; hattâ boğucu sıcak ağustos gecelerinde bile kendini duyuruyordu. Her şeyin doğal, her şeyin sakin olması için bir şeyler eksikti; erkekler, gençler eksikti, gençliğin kendisi eksikti. Ve bütün bu düşüncelerin ardından, karnını doyurmak için yerlerde sürünen bugünkü esir geliyordu gözünün önüne. «Radi boga, gospojo» dediğini duyuyordu. Binbir türlü haksızlığa uğramış bir insandı o. öfkeleniyordu bu duruma. Onun da hayatını zehreden savaş değil miydi? Geçen yıllar geri dönecek miydi? Şu anda bile boşu boşuna geçip gitmiyor muydu?</p>

  <p>Kocasına, önünde kızarmış ensesiyle duran bu yaşlı askere karşı birden bir nefret uyandı içinde. Zehrolan hayatının suçlusu oydu, onu aldatmıştı; subay oluşunun parlaklığıyla, mutlu, güvenli bir hayat vaatleriyle satın almıştı onu. Elisaveta’nın gözünde savaşın bir simgesiydi o, gençliğini yok etmişti. Bu yüzden, onu hiçbir zaman bağışlamayacağını biliyordu.</p>

  <p>Daha önceler de kocası için böyle kötü duygular duyduğu olmuştu, ama hiçbir zaman bu duygulara kapılıp gitmemişti. Şimdi engelleyemiyordu bunları, boyun eğmişti duygularına. öylesine uzaklara dalıp gitmişti ki, bunları düşünmeye nasıl cesaret ettiğine şaşarak kendine geldi. San başını kaldırıp kocasına baktı.</p>

  <p>Albay «deniz banyosu»nu yapmış, yumuşak koltuğuna gömülmüş oturuyordu. Sudan çıkardığı kızarmış çıplak ayaklarını su kabının kenarlarına dayamıştı. Dalıp gitmişti o da. Başını göğsüne doğru eğmiş, kısa boynu gerilmişti.</p>

  <p>— Liza, dedi ansızın dönerek. Duyuyor musun?</p>

  <p>— Neyi?</p>

  <p>— Top atışları… Top sesleri.</p>

  <p>Elisaveta kulak kabarttı. Gerçekten de güneyden doğru, hafif,, güçlükle duyulabilir gümbürtüler geliyordu. Sanki yer altından geliyordu gümbürtüler. Gece, çok sessizdi.</p>

  <p>— Evet, duyuyorum, dedi ve ürperdiğini duydu.</p>

  <p>— Büyük bir savaşa girdi bizimkiler. Tanrı yardımcıları olsun. Bu savaştan da yenik çıkacağımızdan korkuyorum.</p>

  <p>— Hepsi aptallık bunların, dedi Elisaveta.</p>

  <p>Albay pufladı, hiçbir şey söylemedi. Kadın şaşarak baktı ona. Böylesine düşünceli, böylesine insancıl pek az görmüştü onu.</p>

  <p>«Kötü haberler almış olmalı» dedi kendi kendine. Sonra içine bir pervane düşen lâmbayı düzeltmek için kalktı yerinden.</p>

  <p>Bir saat sonra yattılar. Uykuya dalmadan önce Elisaveta, savaşı, yaklaşan barışı, esirin kötü kaderini düşündü uzun uzun. Esir çok belirgin bir şekilde gözlerinin önündeydi. Yeniden kendisine bakan o kara, parlak gözlerini, çıplak dizini, geniş omuzlarını görmüş, o güzel, tenor sesini duymuştu sanki. Emirerinin şehirden getireceği çizmeleri verebilmek için mutlaka bir daha gelmesini istiyordu onun.</p>
<br/>
  <p style="text-align: right;" id="u6vydK7o7FIyMLWSlmn56x2"><span style="font-weight:bold;">DÖRT</span></p>

  <p>Esir, ertesi gün görünmedi. Elisaveta, yol kenarına çıkıp beklemişti onu. Düşleri kırılmış bir halde kulübeye döndü ve dayanılmaz bir can sıkıntısı kapladı benliğini. Kalkıp öğretmenlere gitti. Karısıyla iyi anlaşıyordu. Albay eve döndüğünde emireri gelip çağırıncaya kadar orada kaldı.</p>

  <p>Öğretmenlerdeki konuşmalar canlandırdı onu. Bir sürü haber aldı. Cephede, askerler arasında ayaklanmalar başlamıştı. Savaş. sırasında «kötü son» yaklaştığı zaman olduğu gibi şehirde de türlü sözler dolaşıyordu. Kurşuna dizilen askerlerden, yargılanan subaylardan söz ediliyordu. ülkede büyük bir hoşnutsuzluk başlamıştı. Köylüler mallarına el koyan resmi makamlara karşı direniyorlar, cepheden kendini bilmez bir muhtarın yada yöneticinin haddini bildirmek için izin alıp ayrılanlar oluyordu. öğretmenlerin, eskiden boyacılık yapan, bir komşuları, Sırbistan’da yağma ettiği iki çuval eşya getirmişti. Getirdiklerinin çoğu elbise, çorap gibi şeylerdi. Çocukları birkaç çift çorabı üst üste giyerler de ayakkabı yerine geçer diye düşünmüştü adam. «Her halde öldürülen Sırpların ayaklarından çıkarılmıştır» demişti öğretmenin karısı.</p>

  <p>Her akşam olduğu gibi uzun, ağır masada karşılıklı yemek yiyorlardı. Albay tedirgindi. Karısına kışlada iki tifüs olayı görüldüğünü, depolarda hırsız olduğunu anlattı.</p>

  <p>Karanlıktı, ağır bir hava vardı. Taa karşıda, şosenin arkasındaki villalardan köpek havlamaları geliyor, gaz lâmbalarının ışığı belli belirsiz görünüyordu. Ağır bir gölge sarkıyordu yere. Çevreye garip bir sessizlik çökmüştü. Sveta Gora ormanının ardından kıpkızıl bir ay göründü az sonra. Elisaveta, İtilâf Devletlerinin arasında çıkan savaş sırasındaki depremi hatırladı. Havada yaklaşan bir felâketi haber veren bir şeyler vardı sanki.</p>

  <p>O gece ilk defa yağmur yağdı. Bir bulut gibi sessizce çiseleyip geçti. Islak toprak kokusu bir canlılık getirdi. Ama ertesi gün güneş ortalığı kavurmaya başladı. Gökyüzünde tek bir bulut parçası bile görünmüyordu. öğleyin albay bir başka haber getirdi. Gece, buralarda uçan bir Alman zeplini şehrin doğusuna düşmüştü. Zeplin paramparça olmuş, albay, parçalanan zeplinden aldığı bir alüminyum ve ipek kumaş parçası getirmişti Elisaveta’ya.</p>

  <p>— Hepsi ölmüş, dedi üzüntüyle. Yollarını kaybetmişler, benzinleri bitmiş. Bazıları ip sarkıttıklarını söylüyorlar. Ne olduğunu kesin olarak anlamak mümkün değil. Şu benzin gitgide çok önemli bir şey oluyor.</p>

  <p>Öğleden sonra yalnız kalınca düşen zeplini görmeye çalıştı Elisaveta. Askeri dürbünle, kart bir hıyara benzeyen kırık zeplinin uzun gövdesini gördü. Çevresinde bir sürü kadın ve çocuk vardı. Herkes onu görmek, anı olarak şurasından burasından bir şeyler koparmak için doluşmuştu. Birkaç saat sonra zeplinden bir şey görünmez oldu. Kalabalık dağılmış, bekçiler zeplinin kalıntılarını beklemeye başlamışlardı.</p>

  <p>Albay yada öğretmenler Elisaveta’ya her gün böyle haberler taşırlardı. Barış antlaşması yapılacağından söz ediliyordu. Ama albay inanmıyordu buna. Elisaveta da aynı görüşteydi.</p>

  <p>—Ayrı bir barış antlaşması yapmamıza Almanlar izin vermez, diyordu albay. Ben askerlerimize güveniyorum.</p>

  <p>Bağdaki olayın üstünden iki gün geçmişti, ama esirden hâlâ bir haber yoktu. Çizmeleri, köşedeki üç ayaklı masanın altına gizlemişti Elisaveta. Masanın üstünde kitaplar duruyor, bir masa saati de durmadan işliyordu. Her akşam öğretmenlere uğruyordu Elisaveta. Onların villası yol kenarındaydı. Esirler kampa giderken bu yoldan geçiyorlardı. Elisaveta’nın aklı fikri esirdeydi. Onu görme isteği gittikçe şiddetleniyordu.</p>

  <p>Yol kenarına çıktığı bir gün, kendileriyle birlikte ağır bir kokunun da yürüdüğü, üsleri başları dökülen esirleri gördü. Gürültülü gürültülü Yugoslavca konuşmaları duydu ama aradığı esir yoktu aralarında. Yaşlı askerlerden seçilmiş nöbetçiler kalabalığın çevresinde başlarını önlerine eğmiş, hüzünlü hüzünlü yürüyorlardı. öğretmenin karısıyla birlikte esirlere bir senet üzüm vermeye çalıştı Elisaveta. Ama bu yarı diri insanların üzümlere doğru atılmalarını, açlıktan çıldırmış maymunlar gibi dört ayak üstünde sürünüp üzüm kapmaya çalıştıklarını görünce korkup kaçtılar. Bu olaydan sonra Elisaveta yol kenarına çıkmadı bir daha. Çizmeleri verebilmek umudu artık kalmamış gibiydi.    </p>
<br/>
  <p style="text-align: right;" id="ucJM3lYomrmepdBHQndUKL6"><span style="font-weight:bold;">BEŞ</span></p>

  <p>Hafta soununa doğru sıcak, kuru bir rüzgâr esmeye başladı. Güneyden doğru uzak bir çölden geliyordu sanki, yeri süpürerek esiyor, gökyüzüne küçücük bir bulut parçası bile getirmiyordu. Ağaçlar arasındaki şosede toz dumana karışıyor, tozlar bir bulut gibi çevreyi kaplıyorlardı. Gökyüzünün maviliği karardı, hüzünlü bir hava çöktü her yere. Bitkiler boz yeşil, tozlu bir renge büründüler. Ağaçların seyrekleşmiş yaprakları sıcak rüzgârın etkisiyle durmadan titreşiyor, çardakta, ceviz ağacından dökülen yapraklar birbirini kovalıyordu.</p>

  <p>Elisaveta hasta gibiydi. Başı ağrıyor, sinirleri garip bir şekilde geriliyordu. Akşamları doğan ay onu heyecanlandırıyor, sıcak rüzgârın sonsuz hareketi eziyor, başını döndürüyordu.</p>

  <p>Yarı karanlık kulübede uzanmış kitap okumaya çalışıyordu şimdi. Emireri gene suya gitmiş, Elisaveta yalnız kalmıştı. Dalgın dalgın Güliver’in Yolculukları’nı okuyordu. Gölgesi hafifçe kitap yapraklarına vuran pencere kepenklerinden birinin durmadan gıcırdaması sinirine dokunuyordu.</p>

  <p>Birden, kulübenin çevresinde biri geziniyormuş gibi belli belirsiz ayak sesleri duydu. Yatağından doğrulup kulak kabarttı. Rüzgâr sesinin arasında, birinin korka korka ayaklarının ucuna basarak dolaştığını duydu… üzerinden battaniyeyi atıp çıplak ayaklarını terliklerine uzattı. Sonra yatağının üstüne oturdu.</p>

  <p>Açık kapının önünde bir gölge belirdi. Hemen sonra esir göründü kapıda. Başıyla selâm verip bir şeyler söyledi Elisaveta’ya… Elisaveta göğsünde hafif . bir sızı duydu. Eli, fazlaca açılmış buluzunun yakasına gitti. Esir, kapıda donakalmış ona bakıyordu. Birdenbire çekilip gitti kapıdan. Şimdi ne açık yeşil üniforma ne de esmer yüzü vardı kapıda.</p>

  <p>Elisaveta gözleri iri iri açılmış kala kaldı. Soluk almakta güçlük çekiyor, hâlâ buluzunun yakasını tutuyordu. Bir düş müydü bu, diye düşündü. Dışarıda bir ayak sesi duyabilmek için dikkatle dinledi. Kapıdan gözlerini ayırmadan sabahlığını geçirdi üstüne. Birden onu bulamayacağı korkusuna kapılıp dışarı koştu. Esir peykeye oturmuş onu bekliyordu. Elisaveta’yı görünce kendini topladı, onu karşılamak için ayağa kalktı. </p>

  <p>Elisaveta ona doğru yürüdü. Sıcak rüzgar vücuduna çarpıyordu, hoş bir etki bırakıyordu. Birdenbire bu hareketli gürültülü boşlukta tanımadığı bir erkekle yalnız olduğunu düşündü. Bir düş gibi geliyordu bütün bunlar ve bir türlü kendine hâkim olamıyordu. Anlamsız bir şeyler söyledi, sıkıldı, gülümsedi ve birden nasıl olduğunu anlamadan küçücük beyaz elini uzattı ona.. Esir tuttu, eğilip öptü. Siyah, kıvırcık saçlarının göğsüne doğru yaklaştığını gördü Elisaveta.</p>

  <p>— Unuttuğunuzu sanmıştım…. dedi. «Beni» sözcüğü dilinin ucundaydı ama söyleyemedi.</p>

  <p>— Hep gelmek istedim imkânsızdı, dedi esir. Sözcükleri yanlış vurguluyor, heceleri uzatıyordu.</p>

  <p>— öğretmenin karısıyla birlikte bekledik sizi.. Yol kenarında… öteki esirlerle birlikte geçmiyor musunuz buradan?</p>

  <p>— Hayır, kampta çalışıyorum ben, diye cevap verdi, isteksiz isteksiz. Esirin kara kaşlarının hafifçe çatıldığını farketti Elisaveta.</p>

  <p>Sustular. Ayakta, karşı karşıya duruyorlardı. Sıcak rüzgâr bedenlerine çarpıyor, Elisaveta’nın sabahlığını bedenine yapıştırıyor, eteklerini kaldırıyor, yuvarlak dizlerini açıyordu. Yüzü kızarmıştı, esirin gözlerine bakamıyordu. Zerdali ağacından küçücük bir dal düştü saçlarına.</p>

  <p>Pırıl pırıl gözleriyle Elisaveta’ya bakıyordu esir. Elisaveta’yı yakıyordu sanki bu bakışlar. Sıkılıyor, utançtan kızarıyordu. Tanımadığı bir erkekle yalnız kaldığı düşüncesi kapladı beynini yeniden. Birden kendini topladı.</p>

  <p>— Biraz bekleyin, deyip koşar gibi kulübeye gitti.</p>

  <p>«Tanrım n’apıyorum ben, diyordu kendi kendine. Çıldırdım mı, n’oluyor bana. Çizmeleri vereyim gitsin buradan.»</p>

  <p>Onuru kendini toplamasına yardım etti. Masanın altından çizmeleri çıkardı, soğuk bir tavır takınıp dışarı çıktı.</p>

  <p>— Bu çizmeler sizin dedi, soğuk soğuk.</p>

  <p>Esir, şaşırmış gibi baktı. Elisaveta neden şaşırdığını anlayamadı esirin. Soğuk, sakin tavrından mı, çizme verişinden mi?</p>

  <p>Esir çizmeleri aldı. Elisaveta gözlerini eğip esirin sarı, eski ayakkabılarına baktı. Sırtında geçen günkünden başka sağlam bir asker ceketi olduğunu, yıpranmış kareli bir pantalon giydiğini, ayakkaplarının yeşilimsi bir sargıyla sarıldığının ancak şimdi farkına varmıştı. Daha yakışıklı, daha uzun boylu görünüyordu bu haliyle. Bit pazarından çıkmış bir adama benzese de elbiseleri yakışıyordu ona.</p>

  <p>— Sağolun, dedi esir.</p>

  <p>— Ayağınıza uyar sanıyorum, dedi Elisaveta. Kocamın çizmeleri ama kullanmıyor.</p>

  <p>— Kocanız nerede? diye sordu esir.</p>

  <p>— Şehirde, memurdur.</p>

  <p>Esir gülümsedi. Elisaveta’nın yalan söylediğini biliyordu.</p>

  <p>— Neden yalnızsınız? Çocuklarınız yok mu?</p>

  <p>— Hayır, yok, dedi Elisaveta.</p>

  <p>Esir elindeki çizmeleri sallıyor, iri gözleriyle Elisaveta’yı süzüyordu. Birden:</p>

  <p>— Kocanızı tanıyorum, Şehir komutanı, dedi.</p>

  <p>— Kim söyledi?</p>

  <p>— öğrendim. Kamptaki askerlere sordum. Karısısınız. Neden gizliyorsunuz?</p>

  <p>Elisaveta utandı, bir şey demedi. Sonra:</p>

  <p>— Esirlere sert davranır ,dedi.</p>

  <p>— Sizse o kadar iyi davranıyorsunuz ki…</p>

  <p>— Çok dikkatli olmanız gerekli buraya gelirken, her zaman yalnız değilim…</p>

  <p>— Biliyorum. Emireriniz bir de hizmetçiniz var.</p>

  <p>— Nerden biliyorsunuz?</p>

  <p>— Gözleyip öğrendim ben.</p>

  <p>Elisaveta neşeyle gülümsedi. Esir, darılmış bir çocuk gibi ciddî ciddi bakıyordu ona.</p>

  <p>— Beni bağda yakaladığınız günden sonra da geldim ben. Ama yalnız değildiniz. Emirerini o zaman gördüm. Peykeye oturmuş, dal yontuyordu.</p>

  <p>Elisaveta rahatlamıştı..</p>

  <p>— Kendinizi tehlikeye atıyorsunuz, dedi. Bir şeyler yemek ister misiniz?</p>

  <p>— İkram ederseniz reddetmem.</p>

  <p>Elisaveta kararsızlığını, sıkılganlığını üstünden atmış bir halde kulübeye girdi. Bir parça ekmek kesti, bir parça peynirle birlikte gazeteye sardı. Emirerinin dönüşü yaklaşıyordu. Esir gitmeliydi artık. Bunu söylemeliydi ona.</p>

  <p>Kulübeden çıkarken, biraz önce esirin anlamlı anlamlı kendisine baktığını hatırladı. «Sevimli çocuk» diye düşündü.</p>

  <p>Paketi uzattı, emirerinin her an gelebileceğini söyledi. Esir paketi aldı, allahaısmarladık deyip bağın kenarındaki patikadan yürüyüp gitti.</p>

  <p>Elisaveta, taş duvara kadar baktı ardından. Esir orda durup elini salladı. Elisaveta da karşılık verdi. Esir duvardan atlayıp kayboldu. Elisaveta birden eski yalnızlığını duydu. Garip bir üzüntü sardı benliğini. Kulübeye girdi, geniş yatağına yüzükoyun uzandı kaldı. Hiç bir şey düşünmüyordu, canı sıkılıyordu. Gözlerinin önündeydi hâlâ esir. O yüreğini hoplatan bakışlarıyla bakıyordu yüzüne.</p>

  <p>«Belki de bir daha gelmez artık» diye düşündü. Bu düşünce aklını başına getirdi Elisaveta’nın. Hem onu bir daha görmemekten korkmuş hem de rahatlamıştı. Kimin karısı olduğunu öğrenmişti esir. Yeniden gelmeyi göze alabilecek miydi acaba? «Daha iyi» diyordu kendi kendine. «Bugün aklım başımda değil benim. Havadan, bu sıcak rüzgarları herhalde.»</p>

  <p>Onun yeniden geleceğini biliyordu. Bundan korkuyla karışık bir sevinç duyuyordu.</p>

  <p>Atın ayak seslerini duymuştu. Yataktan kalktı. Emireri kapıda dikilmiş duruyordu. Elisaveta öfkeyle sordu:</p>

  <p>— Ne var?</p>

  <p>— Taze su isterseniz getirdim.</p>

  <p>Esiri verdiğim çizmelerle görmüş olmalı diye düşündü Elisaveta. Asker kuşkulanmış gibi bakıyordu. Bakışları biraz anlamlı gibi geldi ona. Kapıdan çekilmişti emireri, sırtında dolu su tulumlarıyla duran ata bağırdığını duydu.</p>

  <p>«Görmüş olsa da Mihail’e söylemeyi göze alamaz» dedi kendi kendine. Kalkıp öğretmenin karısına gitmeye karar verdi. Sırrını bilen bu ekşi suratlı adamı görmek istemiyordu.</p>
<br/>
  <p><a id="bookmark4"></a></p><p style="text-align: right;" id="uX8PbQPQz8JDNzNKR3WaCJB"><span style="font-weight:bold;">ALTI</span></p>

  <p>Ertesi gün rüzgar dinmiş, ortalığı garip bir sessizlik kaplamıştı. Yeşil adına bir şey kalmamıştı çevrede. Sanki güz vaktinden önce gelmiş yazın yerini alıvermişti. Hava sakin, temiz, yumuşaktı, ışıl ışıldı her yer. Tepedeki villalar, küçük akasya korularının ardından görünüyordu. Sararan yaprakların arasında güneş kolayca giriyor, görüş ufkunu genişletiyordu. Kulübenin gölgesi kısalmış, koyuluğu kaybolmuştu. Patikada sararmış yapraklar uçuyordu. Atın durduğu çayırda otlar seyrekleşmişti. Bağın kenarına yığılmış taşlara güneş vurmuş, parlıyordu, taşlar topraktan çıkmış kemiklere benziyorlardı.</p>

  <p>Elisaveta emirerine masayı dışarı çıkartmış, üstüne koyduğu dikiş makinesine Maröla’nın küçük çocuğu için eski elbiselerinden kestiği bir elbiseyi dikiyordu. Makinenin tıkırtısı taa uzaklardan duyuluyor, Elisaveta makinenin ritmine uyarak annesinden öğrendiği bir türküyü mırıldanıyordu. Belki annesi de dikiş dikerken söylerdi bu türküyü. İnsan çocukluğuyla ilgili bir şey hatırlayınca nasıl hüzünlenirse, bu türkü de Elisaveta’yı hep hüzünlendiriyordu.</p>

  <p>Yanındaki peykeye Maröla oturmuş, eski elbiseyi söküyordu. Hizmetçi kadının küçücük yüzü kırış kırıştı, baş örtüsünden seyrelmiş saçları sarkıyor, yıkanmaktan ağarmış elbisesinin yakasından ince ince kırışmış, hafifçe sarkmış gerdan, güneşten yanmış boynu görünüyordu. Albayın haberi yoktu burada kaldığından, büyük bir mutluluk duyuyordu şu anda. Mutfak bıçağının çentik çentik yaptığı iri parmakları ustalıkla söküyordu eski elbiseyi.</p>

  <p>Elbiseyi bitirmeye çalışan kadınlar kendilerini işe vermişler, pek az konuşuyorlardı.</p>

  <p>Saat üç olmuştu, emireri her gün olduğu gibi suya gitmişti. Elisaveta tedirgin bakışlarla bakmıştı ardından. Dünkü olaydan sonra bu adamdan hoşlanmaz olmuştu. Boynunun eğriliğini, kısık omuzlarını, terli ve sarı avuçlarını yeni farketmişti. Ama Elisaveta’yı en çok iğrendiren seyrek saçlı ensesiydi. Atla birlikte yola çıkmadan önce dik dik bakmıştı Elisaveta’ya. Yada ona öyle gelmişti.</p>

  <p>El makinesinin kolunu çeviriyor, dikiş dikiyordu. Başını kaldırdığında gözleri ayva ağaçlarına takıldı. Ağaçların gövdelerini çit gibi böğürtlenler kaplamıştı. Onların arasından iki tanıdık göz bakıyordu ona.</p>

  <p>Elisaveta başını eğdi, sonra gözlerinin kendisini aldatıp aldatmadığını anlamak için yeniden kaldırdı başını. Ve gene sessiz, heyecan dolu gözlerle karşılaştı gözleri. Rengi sarardı hiçbir şey görmemiş gibi işine devam etmek istedi. Ama parmakları titriyordu. İplik koptu. İpliği iğneye geçirmeden önce yeniden ayva ağaçlarına doğru baktı. Gözler ona bakmaya devam ediyordu…</p>

  <p>Yüreği hızlı hızlı çarpmaya başladı. Hemen bir karar vermesi gerekiyordu. Ya bu uygunsuz arkadaşlığın sürmesi için duyduğu isteğe yada onurunun sesine uyacaktı. İkisinden birini seçmesi gerekiyordu. Biliyordu, yiyecek istemeye değil onu görmeye gelmişti.</p>

  <p>«Gidip bir daha buraya gelmemesini söyleyeyim» dedi kendi kendine. Ama bunu söylemeye gücü yetecek miydi? Ona karşı anlaşılmaz bir yakınlık duyuyordu yüreğinde. Çok eskiden beri tanıyordu sanki onu, yüreğinde yeri olan bir insandı. Bu düşünce iyice şaşırttı onu. Bir yanıyla hemen kalkıp yanına gitmek istiyor, bir yanı da «otur oturduğun yerde. Görmezlikten gel. Ne demek istediğini anlar, gider» diyordu. Sonunda ikisinin ortası bir davranış yapmaya karar verdi. Gidip, bir daha gelmemesi gerektiğini anlatacaktı ona. Kocası duyarsa ne düşünürdü?</p>

  <p>Bu düşünceden ürkmüş, gidip konuşmaya iyiden iyiye karar vermişti. Duygularını gemleyebilmiş, elleri de titremez olmuştu. Maröla’ya güzel, yumuşak sesiyle :</p>

  <p>— Bağdaki çan ‘ çaldı gibi geldi bana. Gidip bir bakayım, köpek falan girmiş olmasın, dedi.</p>

  <p>Sesi sakindi. Ama yabancıydı. Bu sözleri başka biri söylemişti sanki. Sandalyesinden kalkarken davranışının doğruluğundan kuşkuya düştü, ama kalkıp gitmesini engellemedi bu.</p>

  <p>Hizmetçi kadının ne tarafa gittiğini görmemesi için öbür taraftan dolaşarak gitti ayvalığa. Esirin olduğu yer çukurca bir yerdi. Elisaveta, arkasını bir ağaca dayamış oturur buldu esiri. Elisaveta’yı beklediği apaçıktı. Elisaveta ürkek ürkek yürüyor, yürürken yüzünde beliren gülümsemeyi saklayabilmek için yan tarafa bakıyordu. Durmadan geçti esirin önünden. Esir şaşırmıştı, bu davranışa bir anlam vermeye çalışırken «gelin arkamdan» dedi Elisaveta.</p>

  <p>Esir kalktı, yarı eğilmiş bir şekilde arkası sıra yürüdü Elisaveta’nın. Ağaçların arkasına gizlene gizlene yürüyordu.</p>

  <p>Elisaveta, ayva ağaçlarının yirmi adım kadar ötesinde bekliyordu onu. Burası dutluktu. Tam ortada da büyük bir ıhlamur ağacı vardı. Kökünün çevresindeki filizler temizlenmişti. Bu yer dut ağaçlarının ortasında kaldığı için çevreden görülme tehlikesi yoktu.</p>

  <p>Yüzüne tedirgin, biraz da kırgın bir anlam vermek istedi ama dudaklarının gülümseme isteğine karşı koyamadı. Esir önünde duruyordu şimdi. Buraya gelmekle akıllıca davranmadığını şimdi anlayabilmişti Elisaveta. Kendinden ürküyor ama esirin nasıl davranacağını görmeyi de çok istiyordu. «Benden ne istiyorsun?» yada Buraya gelmekle hayatınızı büyük bir tehlikeye attığınızı unutmayın» demeye hazırlanmıştı ama esirin gözlerindeki sıcaklığı, gözlerini pırıl pırıl yapan sevinci görünce vazgeçti.</p>

  <p>Esir elini uzattı ona. Elisaveta durakladı, sonra tuttu esirin elini. Yıkanmış elbise ve karbol kokusu geliyordu esirden. Kareli pantalonu da ütülenmişe benziyordu, tabii olsa olsa yatak altında. Elisavete’nın verdiği çizmeler daha da gösterişli yapmıştı onu. Esir ona doğru yürürken bu öğle saatlerinin aydınlığında hafif,ritmik yürüyüşüne, kibarlığına, mertliğine hayran oldu. Şimdi önünde sakin, geniş omuzlarını, esmer, oval yüzünü, hafifçe ileri doğru uzanan küçük sakalını, güçlü çenesini görüyordu. Yüreğinin derinliklerinde bir şeyler kıpırdadı, belirsiz bir sevinç, bir umut uyandı içinde. Sonra bu duygularından ürküverdi. Yüreğinde şahlanan bu isteği bastırmaya çalıştı.    .</p>

  <p>— Gene geldim, dedi esir, utanarak gülümsedi.</p>

  <p>Onun çekingenliği Elisaveta’yı yüreklendirdi:</p>

  <p>— Peki nasıl çıkabiliyorsunuz kamptan? diye sordu.</p>

  <p>— Orada bir Fransız binbaşıya hizmet ediyorum. Sinir hastası. İçki içmemesine göz kulak oluyorum. Ama bu saatlerde sızmış oluyor.</p>

  <p>— İçmemesini sağlamanız gerekmez mi?</p>

  <p>— Askerler rakı taşıyorlar ona. İmkansız. İçmeden duramıyor.</p>

  <p>— Demek hastabakıcılık ediyorsunuz, dedi Elisaveta laf olsun diye.</p>

  <p>Başını salladı esir. Yüzü kararmıştı.</p>

  <p>— Mutsuz bir adam binbaşı, dedi. On beş yıl sömürge ordularında bulunmuş. Sağlığını orada kaybetmiş. Rakı, şarap bulunursa çok iyi bir adam ama bir de bulunmazsa katlanılmaz oluyor. .</p>

  <p>Ihlamur ağacından bir yaprak koparıp parmakları arasında çevirdi. Ne diyeceğini bilemiyor yada sözü başka yerlere çevirmek istiyordu. önceden düşündüğü bir şeyi söylemeye hazırlandığını hissetti Elisaveta. Yeniden heyecanlandı. Esir başını kaldırdı, ona baktı, sıkılarak gülümsedi.</p>

  <p>— Sizi rahatsız ediyorum değil mi? dedi.</p>

  <p>— Yoo, neden?</p>

  <p>— Bu üçüncü gelişim. Ve herhalde gene geleceğim. Ama yiyecek istemeye değil, sizi görmeye…</p>

  <p>Yüzünün yandığını hissetti Elisaveta. Sıkılgan bir tavırla devam etti esir; sesi Elisaveta’yı heyecanlandırıyordu :</p>

  <p>— Söyleyin bana. Size baktığımı görünce neden geldiniz buraya? Bir saat dikiş dikişinizi seyrettim. Gelmeyebilirdiniz.</p>

  <p>— Hizmetçi kadının sizi görmesini istemiyordum. Sonra… Kendinizi tehlikeye attığınızı söylemek istiyordum.</p>

  <p>Elisaveta ürkek bir göz attı ona. Yüzü altınımsı bir renk almıştı. Güneşten yanmış derisinin altında bir solgunluk vardı. Gözleri parlıyordu, küçük burun delikleri belli belirsiz titriyordu. Bu bakışı korkuttu Elisaveta’yı. Ona kimse bu kadar ateşli, bu kadar yanık, bu kadar yürekten bakışlarla bakmamıştı. Yapmacık değildi bu bakışlar. Bir anda onu tanımış, bütün ruhunu anlamıştı sanki.</p>

  <p>İstemeden, anlatılmaz bir biçimde, bütün varlığıyla bu bakışlara karşılık verdiğini anladı, sanki esirin duygularının taşkınlığı ona da geçmişti. Kendini toplaması, bu duygulara kapılmaması gerekliydi.</p>

  <p>Soluk alıp verişinin güçleştiğini, kanının kaynamaya başladığını, şakaklarının atmaya başladığını hissetti, gözlerini kaçırdı. Kendini mıknatıs gibi çeken, bedeninin her noktasını titreten bu gözlerden uzaklaşmak, kurtulmak istiyordu ama bunu yapacak yerde esirin sözlerini dinlemeye’ devam ediyordu .</p>

  <p>— Sizi hep görmeliyim, diyen esirin sesi Elisaveta’nın taa yüreğinde yankılanıyordu. Sizi düşünürken çok kolay geçiyor günlerim… O zaman kamp o kadar korkunç gelmiyor bana. Ve her şeye kolayca dayanabiliyorum… Hayata olan inancımı bana geri veriyor bu anlar…</p>

  <p>Kendi anadiliyle birkaç sözcük söyledi esir. Elisaveta ne dediğini anlamadı ama bu sözcüklerin yakıcı içtenliğini yüreğinde duydu.</p>

  <p>— Hiçbir şey bilmiyorum hakkınızda… neredeyse tanımıyorum, diye esirin sözünü kesti.</p>

  <p>— Neyi bilmek istiyorsunuz ? Bir esirim ben, ne olduğunu kendi de bilmeyen bir esir.</p>

  <p>— Karınız yok mu? diyen sesini duydu Elisaveta. Bunu nasıl söyleyebildiğini düşününce dehşet içinde kaldı.</p>

  <p>Esir gülümseyerek yüzüksüz, uzun parmaklarını gösterdi. Elisaveta utandı.</p>

  <p>— Gitmeliyim artık, dedi, kulübeye doğru baktı.</p>

  <p>Hizmetçi kadın merak eder, aramaya çıkar beni, dedi.</p>

  <p>— Biraz daha kalın.</p>

  <p>— Gitmem gerek. Çok işim var bugün…</p>

  <p>Elisaveta akşama kadar bitirmesi gereken elbiseyi hatırladı. Birden tedirginleşti, yüreğine bir ağırlık çöktü, gözlerinin parıltısı kayboldu. «Elbiseyi hatırladım diye mi acaba» diye düşündü. «Hayır. Elbise değil… başka bir şey. O… yarın gene gelecek.» Gene büyük bir korku sardı varlığını.</p>

  <p>Esir Elisaveta’nın elini tuttu:</p>

  <p>— Gerçekten mi gidiyorsunuz ? dedi.</p>

  <p>— Evet, gitmeliyim. Sesi yumuşak, sıcak ama tedirgindi.</p>

  <p>Birden parmaklarım Elisaveta’nın parmaklarına kenetledi esir. Elisaveta yıldırım çarpmışa döndü. öteki elini de beline koyduğunu farketti. Bu tehlikeli sevgiden kaçmak istedi, geri çekti kendini. Ama el inmedi belinden. kendine doğru çekti ve Elisaveta’nın ne olduğunu anlamasına fırsat vermeden sıcak, titreyen dudaklarıyla öptü onu…</p>

  <p>Elisaveta esirin kollarından kurtulup, korku ve heyecan içinde, yüzü ateş gibi yanarak, kafasında kasırga gibi dolaşan bin bir düşünceyle kulübeye doğru kaçtı. Ve dut ağaçları arasında koşarken kulaklarında, sanki kendini kovalayan şu sözler yankılanıyordu: «Yarın bu saatlerde, gene…»</p>
<br/>
  <p style="text-align: right;" id="ufDbp5JMggoyxPj7ma4Mxv6"><span style="font-weight:bold;">YEDİ</span></p>

  <p>Başından geçmiş başka serüvenleri pek olmadığından Elisaveta’nın kafasından, o hem korkup hem istediği olayın geçtiği öğleden sonraki o sıcak saatler hiç çıkmıyordu. Kocası yanında uyurken geçirdiği o uykusuz saatlerden, kendi duygularına karşı bunca direnmeden sonra ıhlamur ağacının altına gitmeyi nasıl göze alabildiğini düşünüyordu. Kocasının horultusu da yardımcı olmuştu buna. Sabahleyin nasıl gitmemeye karar verdi. Ama hizmetçi kadının gitme saati gelip çatınca onu alıkoymak için hiçbir davranışta bulunmadığı gibi istenmeyen bir tanıktan bir an önce kurtulma isteğiyle yanan bir hırsız gibi hizmetçi kadının patika boyunca yürüyüp şehre doğru uzaklaştığını büyük bir rahatlama duygusuyla seyretmişti.</p>

  <p>Yüreği çarpıyordu, zaman zaman da soluğu kesilir gibi oluyordu. Ihlamurun yanına geldiğinde oturup dinlenmek zorunda kaldı, yoksa dayanamıyacağmı sanmıştı. Sonra esirin geldiğini gördü. Birden bire deli gibi kaçıp kulübeye kapanmak istedi. Ama geç kalmıştı. Kaçmak elinde değildi artık. Kendine yenilmiş, isteklerine boyun eğmişti…</p>

  <p>Bugünden sonra Elisaveta, bildiği Elisaveta değildi artık. Ihlamurun gölgesi altında yüreği ikiye bölünmüştü sanki. Biri kaderine boyun eğmiş, kaygılı, umutsuz bir halde yaklaşan yaşlılık günlerini bekleyen bir kadın, öteki de bugüne kadar tanımadığı, inanan, seven, sevinen, özgür ve mutlu yaşamak isteyen bir varlıktı. Birincisinden iyi yada kötü bir şey beklemiyordu artık. Birinci yanı akıllıca davranıyor, rahat olmaktan başka bir şey beklemiyordu yaşamaktan. Rahmetli ana-babasının verdiği eğitim gereği ikinci yanını ayıplıyor, azarlıyordu. Ama ikinci yam, onun bu uyarıcı sesine gün geçtikçe aldırmaz oluyordu. İki savaş arasındaki yıllarda, şehirdeki büyük, loş, ıssız evde geçirdiği günleri, dudaklarının kanı çekilmiş, uzun boylu anasının bekçi gibi başında beklediği, sertliğinden çekinip ona yüreğini açamadığı o uzun günleri, geceleri hatırladığı zaman duyduğu can sıkıntısını, bu uyarıcı sesleri duyduğu zaman da duyuyordu. Anası, atalarının dağlı ahlak anlayışını koruyan yarı küçük burjuva, yarı kapitalist Tırnavo eşrafının sert ahlak anlayışıyla, hayatın her türlü hazzından kaçınmayı, duygulara kapılmamayı öğütleyen o ilkel ahlak anlayışıyla yetiştirmişti onu. Şimdi bu rahmetli ana-baba asık yüzlü Bizans azizleri gibi geliyordu ona. Ve korkmuyordu artık onlardan. Çünkü ikinci varlığı bütün bunların kof şeyler olduğunu anlamıştı. Bu ikinci varlık, yeryüzüne çıkan bir yeraltı ırmağı gibi, yıllar boyu bastırılan, doyurulmayan kadınlığını uyandırmıştı Elisaveta’nın. Onu küçük düşme korkuları içinde korku ve sabırsızlıkla beklediği gibi, çoğu zaman da itmiş, kovmuştu. isteklerini dizginleyemediği, tutkunluğunu anladığı anda iradesi çöküyor, ikinci varlığı güçleniyor, daha güvenli bir hale geliyordu. Mertçe hiç sıkılmadan bütün ahlâk yasalarına hayır diyerek hakkını istiyordu.</p>

  <p>Her öğleden sonra ıhlamurun altında soluğu kesilmiş bir halde esiri bekliyordu. Bu bekleyiş anlarında çevredeki sessizliğin ağırlaştığını, yüreğinin hızla çarptığını, dudaklarının kuruduğunu duyuyordu. Ve onun dut ağaçları arasından gizlenerek kendine doğru geldiğini görünce yüreği hopluyordu.</p>

  <p>Artık o ilk buluşmalarındaki korku, iç ezikliği, kararsızlık kalmamıştı. Duyguları günden güne daha da güçleniyor, doğan bir sevginin büyüsüne kapılmış sevdalı bir kadın gibi kendini ona veriyordu. Hayatında ilk kez, bütün bedeniyle, bütün duygularıyla bir erkeğe veriyordu kendini. Kadınlığına hayran oluyor, ilk gençliğinde hiç duymadığı bu duyguların karmaşıklığı, gücü karşısında şaşkına dönüyordu. Evini, kocasını, korkularını unutuyor, onu her şeyi yapmaya hazır bir şekilde emirerinin dönüşüne kadar bırakmıyordu. Ve esir gidince, mutlu, apaydınlık bir yüzle, gözleri bambaşka bir dünyaya dalmış, kulübeye dönerdi. Sırtım kulübeye dönüp peykeye oturur, henüz uçup gitmiş mutlu saatleri düşünerek dalıp giderdi.</p>

  <p>Ihlamur ağacı canlı bir varlık gibiydi onun için. Bu ağaca sessiz, sadık bir sırdaşa bakar gibi sevecen gözlerle bakar; akşam üstleri, kuraklıktan sararmış otlara uzun ve koyu gölgesini bir manto gibi serdiği saatlerde altına giderdi. Yaşadığı hayattan memnun, anılarına dalar giderdi.</p>

  <p>Bedeni, dış dünyaya karşı daha hassaslaşmıştı şimdi. Ayakları toprağın sıcaklığını cildi havayı, gözleri ışığı daha iyi duyuyordu sanki. Çevrenin görüntüsünde bir yenilik vardı sanki. Büyük bir güç yalnız kulübeye, evine dokunmamıştı onun. Kulübe şimdi daha hüzünlü, eskimiş, terkedilmiş bir hapishane gibi geliyordu ona. Gündüzleri pek az kalıyordu kulübede. Ve sevdalı bir kadın gibi ayna karşısında geçiriyordu bu anları. Yüzüne bir tazelik, bir pembelik gelmişti. Cildi yumuşacıktı şimdi. Gözleri pırıl pırıldı. Büyüyen göz bebeklerinin gölgesi şimdi daha irileştirmiş, derinleştirmişti gözlerini. Ağzının ucunda esrarlı bir gülümseme vardı.</p>

  <p>Aynanın karşısında canlanır, heyecanlanırdı. Sonra dışarı çıkar, başıyla ıhlamur ağacını selâmlardı. Kimi zaman, bu ağacın yas elbiselerini hatırlatan koyu gölgesi, boşa geçen gençliğini hatırlatırdı ona. Hüzünlenir, yaşlılığını düşünür yüreği sızlardı. Hemen arkasından sevgisini düşünür, bütün umutsuzluklar bir anda kayboluverirdi. Hiçbir eziklik duymadan kocasından ayrılabileceğini, sevgilisi nereye derse oraya gidebileceğini düşünürdü. Kendine güveniyordu artık, gülüşü bile başkalaşmıştı. Sesine bir sıcaklık, yürüyüşüne, davranışlarına bir yumuşaklık gelmişti. Eskisi gibi başını önüne eğip durmuyor, o güzel ayaklarıyla umutsuzca basmıyordu artık toprağa. Gözlerindeki o sert parlaklık, ellerinin sinirli jestleri kaybolmuştu. Hizmetçi kadın ona hayran hayran bakıyor, «kız gibi görünüyorsun, o kadar gençleştin ki» diyordu.</p>

  <p>— Sana öyle geliyor, diye cevap vermişti bir keresinde Elisaveta.</p>

  <p>— Herhalde yüreğiniz şen. Yüreğinde derdi olmayan insan gençleşir, demişti yaşlı kadın. Hafif bir ayıplama sezilen bu sözlerin doğruluğuna Elisaveta şaşıp kalmıştı.</p>
<br/>
  <p><a id="bookmark5"></a></p><p style="text-align: right;" id="uwwuDVbZL9jnvzZhVKj2xS4"><span style="font-weight:bold;">SEKİZ</span></p>

  <p>Elisaveta’yı geçmene bağlayan, bir türlü kurtulamadığı tek bağ, bu ağır, sağlam zincir, üzgün, yaşlanmış, son günlerde saçı sakalı ağarmış olan kocasıydı.</p>

  <p>Cepheden gelen haberler apaçık bir şekilde felaketin yakın olduğunu gösteriyordu. Köylülerin mallarına el koyan resmi makamlar elleri boş dönüyordu köylerden. Köylerdeki ambarlar boşalmıştı çünkü. Asker kaçakları durmadan artıyor, ilçe çevresinde eşkiyalık beliriyordu. Vasil adlı bir asker kaçağı, hemen her karşılaştığı insanı öldürüyordu. Vasil’i yakalama çabaları hiçbir sonuç vermemiş, albay eşkiyaların hakkından gelemediği için Savaş Bakanlığı’ndan sert bir tekdir almıştı. Kamplardan esirlerin kaçışı gitgide sıklaşıyor, dizanteri ve tifüsten ölenlerin sayısı artıyor, gıda maddesi stokları tükeniyordu. Rus devriminin uzak yankıları subaylar ve aydınlar arasında hızla yayılıyordu. Bütün bunlar yetmiyormuş gibi Almanlar durmadan yiyecek gönderilmesi isteğinde bulunuyordu. Askeri Levazım Dairesi yöneticileri bu istekleri yerine getirmemezlik edemezlerdi.</p>

  <p>Albay, şehirdeki Fon Makenzen kurmayındaki bütün subayları kendini beğenmiş buluyor, nefret ediyordu onlardan. Bu yüzden de yiyecek maddelerini onlara vermemek için elinden geleni yapıyordu. Her sabah, ellerindeki son stoklardan Almanlara et, yağ, un verme emri askeri levazım memurunun şikayetlerini dinlemek zorundaydı. Albayın sert yüreğinde ilk kez umutsuzluk, düşmanlık duyguları uyanmıştı. Makenzen’in karargahının kurulduğu posta yapısının yanından geçerken, kapıda nöbet tutan siyah parlak miğferli, besili askerleri görmemek için başını çevirirdi hep.</p>

  <p>Askeri levazım memuruyla birlikte depoları dolaşır, nemli mahzenlere girer, küf tutmuş bomboş depoları görür, tütün kokan tozlu, ıslak bölmeleri inceler, sudan nedenlerle ambarcıları azarlar, depoların boş olmasında hiçbir suçları olmadığını bildiği halde, ayağını öfkeyle yere vurup, «kurşuna dizdireceğim sizi» diye bağırırdı. Salgından korkmaz olmuştu artık. Ama eşyalarını, bedenini dezenfekte etmekten de  vazgeçmiyordu. Çevresindekilere de kaynatılmış su içmelerini öğütlerdi hep.</p>

  <p>Sinirleri bozulduğundan öğle yemeklerinde az konuşuyor, iştahsızlıktan yakınıyordu, isteksiz isteksiz Elisaveta’ya bir iki haber anlatıyordu. Yemekten sonra ayaklarını sundurmanın parmaklıklarına dayıyor, Elisaveta kalkıp yatmasını söyleyene kadar öylece, sandalyenin üstünde kestiriyordu.</p>

  <p>Elisaveta, albayın zayıfladığını farketti. Şakakları çökmüş, kulak kemikleri çıkmıştı. Yanakları sarkmış, gerdanı torbalaşmaya başlamıştı. Bu haliyle bir vaşağa benziyordu yüzü. Gözleri sanki daha mavileşmiş, nemli, cansız bir görünüş almışlardı.</p>

  <p>Albaya karşı ilgili davranıyordu Elisaveta. Eskisi gibi gönlünü almaya çalışıyordu. Sağlığıyla biraz fazla bile ilgileniyordu. «Nasıl da çöktü. Oysa ben ne kadar mutluyum» diye düşünürdü geceleri. üzülüyordu buna. Onu aldattığı, çoğu zaman ölmesini bile istediğini hatırlar ayıplardı kendini. kendisi gibi o da mutlu olsaydı… Eskiden, çoğu zaman nefret ederdi albaydan, şimdi acıyordu ona. Her akşam albayın faytonla gelmesini beklerdi. Hele esirle ilk buluştukları günlerde büyük bir telaş ve sabırsızlıkla gözlemişti yolunu. Sızlayan yüreğini yatıştırmak, albayın da kendisinin de iyi olduğunu anlamak için gelmesi gerekliydi onun.</p>

  <p>Elisaveta’nın kendisine karşı daha ilgili davrandığının ilk günler farkına varmadı albay. Ama sonraları dokunmaya başladı bu durum ona. Şımartılmaktan hoşlanırdı, ama çocuk gibi davranılmasına da katlanamazdı. Elisaveta’nın bu aşırı ilgisi onun hırçın, pek kendine özgü kişiliğine dokunmaya başlamıştı.</p>

  <p>— Şaşılacak şey, gittikçe gençleşiyorsun, dedi bir akşam yemeğinde Elisaveta’ya. Çok değiştin. Yürüyüşüne bile bir başkalık geldi.</p>

  <p>Gözlerini Elisaveta’ya dikmişti. Bir ayıplama, bir güvensizlik, bir korku okunuyordu bu bakışlarda.</p>

  <p>— Kötü mü? dedi Elisaveta. Yaşlanmamı mı istiyorsun yoksa ?</p>

  <p>Albay gözlerini kaçırıp sofraya baktı:</p>

  <p>— Hayır. Ama şaşıyorum. Çok değiştin. Gençliğinde bile böylesine neşeli değildin. Aslında pek genç de sayılmazsın. Ne sanıyorsun, kırkına merdiven dayadın artık.    ^</p>

  <p>Elisaveta hınçla baktı albaya, birden bütün varlığıyla ondan nefret ettiğini duydu ama sesini çıkarmadı.</p>

  <p>Her akşam olduğu gibi o akşam da sundurmada oturdular. Elisaveta sundurmanın bir köşesine çekilmiş, albay da karşısına geçip kumaş kaplı sandalyeye yerleşmişti. Saçları gaz lambasının ışığında hafif hafif parlıyor, ikisi de susuyorlardı. Albay bir şeyler düşünüyordu. Elisaveta da ondan nefret ettiğini düşünüyor, gözlerini ufka dikmiş tepenin ardından görünen şehre bakıyor, sevgilisini hatırlıyordu. Yarın gene görecekti onu. Kollarına sığınacak, kendini bırakacaktı. Kocası üzülüyormuş, ona neydi bundan? Bütün gençliğini ona vermemiş miydi? Yaşlılığına, o kocasının bir an önce gelmesini istediği yaşlılığına kaç yıl kalmıştı şunun şurasında? Onun sağlığıyla ilgilenmekten fazla ne gelirdi elinden? Kendini ayıplamamalıydı. Neden ayıplasındı? Mutlu olduğu için mi? Neyin ne olduğunu biliyordu artık. Tanrı bile çıksa karşısına hakkını arayacaktı…</p>

  <p>Göğsünün inançla dolduğunu duyuyordu. Hayır, hiçbir şekilde dönmeyecekti. Savaş bitince, hiç duraksamadan sevdiği adamın ardına takılıp gidecekti buradan.</p>

  <p>Gece böceklerinin artan ötüşlerini, akşam rüzgarının ceviz dallarında hışırdamasını dinliyor, yıldızlı, lacivert gökyüzüne gözlerini dikmiş hayallere dalıp gidiyordu. Albayın dönüp dönüp kendisine baktığının ne düşündüğünü anlamaya çalıştığının farkına vardı. Albay, Elisaveta’nın yüzündeki onurluluğa, güvene şaşmıştı. Bu yüz sonsuz bir şekilde, ondan uzaklaşmıştı artık. Bu yüzde, onun tatlı hayallere dalıp gittiği okunuyordu.</p>

  <p>Albay’ın şu sözleriyle kendine geldi Elisaveta:</p>

  <p>— Ne düşünüyorsun?</p>

  <p>Başım çevirmeden, göz ucuyla baktı ona:</p>

  <p>— Hiçbir şey.</p>

  <p>— Hayır, bir şeylere dalıp gitmişsin. Neden gizliyorsun, söylesene.</p>

  <p>Sesinde garip bir dargınlık vardı. Elisaveta’ya kocalık haklarını hatırlatmak isteyen bu ısrar dokundu ona.</p>

  <p>— Yaşlılığı düşünüyorum, diye alaylı bir cevap verdi.</p>

  <p>— Hangi yaşlılığı, benimkini mi?</p>

  <p>— Hayır, kendi yaşlılığımı.</p>

  <p>Albay gür kaşlarını çatarak baktı ona.</p>

  <p>Seninki ne de olsa daha uzak. Bir süre daha kaygısız yaşayabilirsin.</p>

  <p>— Kaygısız ? Seninle hiç kaygısız geçirdiğim günüm oldu mu benim? dedi öfkeyle Elisaveta.</p>

  <p>Albay dönüp ona baktı.</p>

  <p>— Öyle mi? dedi. .</p>

  <p>Elisaveta hiçbir şey olmamış gibi önüne bakıyordu.</p>

  <p>— Ne demek istiyorsun?</p>

  <p>Elisaveta döndü, albaya baktı. Bakışları kaygısızdı. Sıkılmadan bakıyordu. Bu gözlerin yapma sakinliğinin arkasında her şeye hazır bir anlam okunuyordu. Bir an albay bu bakış karşısında ezildi. Omuzları çöktü ama birden kendini topladı.</p>

  <p>— Çok geç söyledin bunu… Daha önce söylemeliydin. Sana bir şeyler olmuş…</p>

  <p>Elisaveta, emirerinin peykede oturup konuşmalarını dinlediğini farketti. Ağzındaki sigaranın ateşi, çukur gözlerini aydınlatıyordu. Bu kötü adam, çizmelerle ilgili bir şeyler mi anlatmıştı kocasına?</p>

  <p>Kalktı kulübeye girdi. Canını sıkan bir sessizlik ve karanlıkla karşılaştı. Dışarıya çıkıp gezinmek, düşünceleriyle baş başa kalmak, kocasının bakışlarından kurtulmak istiyordu. Omuzlarına bir şal alıp, sessiz, hızlı adımlarla sundurmadan geçti, patikadan dağa doğru yürümeye başladı. Albay şaşkınlık içinde ona bakıyordu.</p>

  <p>Arkasını dinleyerek ağır ağır yürüyordu Elisaveta. Çevredeki asmalar sık ve uzun karaltılar gibi görünüyor, ağaçlar kara birer bulut gibi üstüne doğru sarkıyorlardı. Yıldızların belli belirsiz ışığında patika kıvrılarak uzayıp gidiyor, öğretmenlerin villasına doğru gözden kayboluyordu. Avluya astıkları birer fener asmayı aydınlatıyordu. Elisaveta öğretmenlerin akşam yemeğine oturmak üzere olduklarını gördü. Konuşmalarını, yemek takımlarının tıngırtısını duydu.</p>

  <p>Patikadan ayrılıp dutluğa girdi, ıhlamur ağacının altında durdu.</p>

  <p>Ağacın altında gündüzden kalma bir gazete vardı. Eğildi aldı gazeteyi, buruşturdu attı. Bugün esire getirdiği etten kalmış bir kemik parçası geldi eline. Sonra bugün durdukları yere oturup, çiğnenmiş otların üzerinde elini gezdirdi. Kuru otların sertliği canlandırdı onu. Ihlamurun koyu renkli yapraklarını, çevresindeki seyrek otları, dut ağaçlarını, sürekli mutlu olduğu bu yerin her karış toprağını bütün varlığıyla duyuyordu. Konuşmaları, anıları geliyordu aklına. Bugün gitmeye hazır olduğunu çıtlatmıştı ona. Nasıl da sevinmişti buna. Ellerini tutup, şakalaşarak nasıl birlikte yaşayacaklarını anlatmıştı.</p>

  <p>Bir ses kendine getirdi onu.</p>

  <p>— Lizaaaa! diye bağırıyordu kocası. Sesinden darıldığı belli oluyordu.</p>

  <p>Sesini çıkarmadı Elisaveta. Kocası yeniden bağırdı. Telaşı, son heceye basmasından anlaşılıyordu…</p>

  <p>Elisaveta kalkıp kulübeye doğru yürüdü. Kocası hâlâ bağırıyordu. Elisaveta cevap verdi ve birden kocasının sesini pek yakından duydu.</p>

  <p>— Neredesin? diyordu kocası. Neredesin, göremiyorum !</p>

  <p>Dut ağaçları Elisaveta’yı görmesine engel oluyordu. Elisaveta da göremiyordu onu.</p>

  <p>— Buradayım işte, burada, dedi Elisaveta.</p>

  <p>İkisi de karanlıkta körler gibi birbirlerini arıyorlardı. Bu karanlıkta kör gibi dolaşmaktan korkmuştu Elisaveta. Ağaçların arasından çıkıp çayıra gitti. Yumuşak bir sesle:</p>

  <p>— Buradayım Mihail, gel, dedi.</p>

  <p>— Neredesin Liza? Neden cevap vermiyorsun.</p>

  <p>Birden karanlıkta karşısında dikildiğini gördü kocasının.</p>

  <p>— Biraz dolaşmak istemiştim, dedi.</p>

  <p>— Anlamıyorum seni, ‘hemen alınıyorsun. Sesinde bir uzlaşma isteği vardı. Barışmaya hazır olduğu seziliyordu.</p>

  <p>Elisaveta sesini çıkarmadı. Albay aynı yakınına dolu sesiyle devam etti:</p>

  <p>— Ne anlıyorsun karanlıkta dolaşmaktan? Hiç yoktan darılıyorsun. Belki biraz kırdım seni ama bambaşka insan oldun sen de.</p>

  <p>Koluna girdi Elisaveta’nın.</p>

  <p>— Bırakalım bu konuyu, dedi Elisaveta.</p>

  <p>— Ama anlatmalısın bana.</p>

  <p>— Neyi?</p>

  <p>— Sendeki bu değişikliği… Neden içine kapandın böyle, neden benden uzaklaştın?</p>

  <p>— Sana öyle geliyor Mihail.</p>

  <p>— Hayır, aldandığımı sanmıyorum. Benden sakladığın bir şeyler var senin, diye ısrar etti albay.</p>

  <p>— Değişen sensin aslında! Dayanılmaz oldun. Hep susuyorsun, öfkeyle bakıyorsun hep. Bende bir değişme yok. Hep aynıyım ben.</p>

  <p>— Hayır, değiştin sen, dedi. Topal ayağıyla ağır ağır yürüyordu. Uzaklaştın benden. Görüyorum bunu… işlerin durmadan kötüye gittiğini görürken neşeli olamam ki ben. Güzün neler olacak kim bilir… Cephede güçlükle tutunabiliyoruz.</p>

  <p>Daha sonra sözlerini duymadı Elisaveta. «Evet… Güzün, onun ülkesine dönme günü gelince neler olacak kim bilir» diye düşünüyordu çünkü. O günü düşününce bir korku kapladı içini. Belki de, gitmek için kendinde yeterli gücü bulamayacak, gene burada, şu anda kolundan tutan, biraz gerisinde yürüyen kocasıyla kalacaktı. Bu düşünce yüreğini sızlattı. Telaşlandı, kendine duyduğu güvenin azaldığını hissetti.</p>

  <p>— Daha hızlı yürüyelim, iyi değilim, dedi Elisaveta.</p>

  <p>Üşütmüşsün kendini, dedi albay ve savaşın iyi gitmediğini, yenileceklerinden korktuğunu anlatmaya başladı. Ama Elisaveta’nın kulağına girmiyordu onun anlattıkları. Bir an önce kulübeye ulaşmak, uzanıp düşünmek, bu üzücü şeylerden kurtulmak istiyordu.</p>

  <p>Yattıkları zaman uzun süre uyuyamadı. Ama gözleri yumuluyordu. Sanki sonsuza kadar hep böyle, bu taş duvarlar arasında sessizlik ve yalnızlık içinde yaşayacağını düşündüren bu alçak tavanlı karanlık odayı görmek, kocasının nefes seslerini, gece böceklerinin umutsuzca bir yalvarışı andıran ötüşlerini dinlemek istemiyordu. Evlilik hayatından bazı parçaları hatırladı. Bir aydan beri görmediği şehirdeki eve gitti aklı. Bütün bunlar, geçmişiyle birlikte kendine çekiyordu onu. Kuşkularından kurtulabilmek için esiri düşünmeye çalıştı. Bir tek o kurtulabiliyordu onu geçmişe bağlı kalmaktan.</p>

  <p>Uyumadan önce kendi kendine:</p>

  <p>— Ne kadar yüreksizim. üzülüyorum, çünkü geçmişimden ayrılıyorum artık, dedi.</p>
<br/>
  <p><a id="bookmark6"></a></p><p style="text-align: right;" id="uCGRNWyFCQkDiZn3USQFjNE"><span style="font-weight:bold;">DOKUZ</span></p>

  <p>Ağustosun sonu yaklaşmıştı. Ama sıcak günler hep aynı biçimde sürüp gidiyordu. Ancak çiğ yağan sabahlar daha serin oluyor, toprağı sanki bir ölüm soğukluğu kaplıyordu. Bağdan sarı asma kuşları uçuşuyor, güneş gibi parlak tüyleri, tertemiz sabah ışığında parlıyordu. Kulübenin taş duvarları iyice soğumuştu. Kireç ve karbol kokusu daha keskin duyuluyordu şimdi. Yaprakları sararan, dökülen asmalardan sarı üzüm salkımlarının sarktığı görülüyordu.</p>

  <p>Şehirde salgın iyiden iyiye yayılmıştı. Albay hep neşesizdi. Eve öfkeli geliyor, gazeteleri gözden geçirirken haberlere kızıyor yere atıyordu onları. Durumu kurtarır diye baktığı Malinov Hükümeti’nin Rodoslavov Hükümeti’nden bir farkı yoktu. Makedonya cephesinden gelen subaylar aç ve çıplak kalan ordunun umutsuz ve perişan bir durumda olduğunu, Mayıs saldırısından sonra düşmanın Yarebiçna’da iyi mevziler ele geçirdiğini, daha da güçlendiğini ve büyük bir saldırıya hazırlandığını anlatıyorlardı. Bu kritik günlerde askeri anlaşmayı yerine getirmediği için utanmadan, piyade bölüklerini ve son topçu birliklerini geri çekmeye devam ediyordu Almanlar. üstelik Dobruca’yı da soyup soğana çeviriyorlardı. Yiyecek maddeleriyle yüklü Alman ve Avusturya katarları ülkenin batı sınırından ellerini kollarını sallayarak geçiyor, bu arada da Bulgar halkı ve ordusu açlıktan kırılıyordu. Cephe gerisinde rüşvet ve haksız kazanç alıp yürümüştü. Korkunç bir şekilde artan fiyatlardan subaylar bile yakınıyordu. Bir subay maaşıyla ancak on makara iplik ya da bir teneke gaz alınabiliyordu. Hükümet yanlısı gazetelerde yurtseverlik sözünden geçilmiyordu; bakanlar halkı yatıştırıcı demeçler veriyorlar, barışın yakın olduğunu muştuluyorlardı. Oysa Genel Kurmay gizlice saldırıya hazırlanıyordu. Düşmanın elindeki sarp, kayalık tepelere yalın ayak askerlerle saldırılacaktı!</p>

  <p>Albay yenilgiyi aklına bile getirmek istemiyor, böyle bir ihtimali, umutsuzluğu kafasından kovmaya çalışıyordu. Bu durum daha da sert, daha da acımasız yapıyordu onu. Sırplara duyduğu nefret alabildiğine artmıştı. Yorgun yüzlerinde, savaşın sonu yaklaşıyor diye bir umut, kendilerinin yenilgisine duydukları bir sevinç okuduğu zaman daha da nefret ediyordu onlardan. Esirler arasındaki disiplin gevşemiş, düzen bozulmuştu son zamanlarda. Çünkü başlarındaki askerler de emirlere kulak asmamaya, esirlere yumuşak davranmaya başlamışlardı.</p>

  <p>Albay acımıyordu esirlere. Bulgar ordusu cephede savaştığı sürece esir olduklarını unutmamalı, esir gibi çalışmalıydılar. Şehrin tozlu sokaklarında mezardan çıkmış ölüler gibi dolaşan esirler depolarda, yol yapımlarında, depremden yıkılmış yapıların enkazının kaldırılmasında çalıştırılıyorlardı.</p>

  <p>Halka karşı tutumu da değişmişti. Bulgar Hükümetinin Almanlarla kurduğu ittifaka karşı düzenlenen bir mitingi görmüştü. Mitingte, saçı sakalı ağarmış adamlar çocuk gibi ağlıyorlardı. Bu yıllarda halkın onuru o kadar ayaklar altına alınmıştı ki, aynı üzüntüyü, aynı kini albay da duymuştu mitingte.</p>

  <p>Ama mitingten sonra şehrin kenar mahallelerinden bir kadının kendi gibi aç komşularını toplayarak belediyenin camlarını taşlamaya başlamasını görünce, ayaklanma olur korkusuyla tutuklanmalı^ emretmişti. Askerlerin karargah koridorlarında itip kaktıkları kadınlar ağlaşıyor, lanetler savuruyorlardı. Bir bildiri de yayımlamıştı albay. Bu olaydan birkaç gün sonra, nöbetçiler demiryolu köprüsünü dinamitlemeye çalışan birini yakalamışlardı. Bu olayla birlikte albayın kuşkusu, güvensizliği artmış, artan korkusuyla birlikte hırçınlığı da son sınırını bulmuştu.</p>

  <p>Bağlarda çapulculuk da artmıştı üstelik. Aç kalan halk, kimin olduğuna bakmıyor, çalıp çırpıyordu. Bir gecede iki bağ birden soyulmuştu. Emireri albayın bağının çevresindeki tellerden birinin de koparıldığını görmüş ama söylemeyi göze alamamıştı. Farkına vardığında albay çok kızmış, şehirden bir av tüfeği getirmişti aynı gün. Tüfeği emirerine verirken:</p>

  <p>— Bağa giren birini gördüğün anda, kim olursa olsun vuracaksın. Sorumluluğu ben üstüme alıyorum, demişti.</p>

  <p>Asker geceleri bağda, şeftali ağaçlarından birinin altında kalmaya başlamıştı. Ağacın altına bir de tahta yatak yapmıştı kendine.</p>

  <p>Elisaveta bütün bunlarla hiç ilgilenmiyordu. Olayları gazetelerden ilgiyle izliyor, kocasının getirdiği haberleri cankulağıyla dinliyor cephedeki gerçek durumu anlamaya çalışıyordu. Hayatını değiştirecek gün yaklaşıyordu artık. Bu tehlikeli bekleyiş günlerinde, esirle birlikte geçirdiği saatlerin dışında yaşamıyordu sanki. Esirle buluştuğunda kendine güveni artıyor, kararım karardır, diyordu kendi kendine. Esir bazı günler gelmiyordu. O zaman Elisaveta’nın sinirleri geriliyor, üzülüyordu. Böyle günlerde geçmişi Elisaveta’yı etkisi altına alıyor, varlığı biri birine karşı iki bölüme ayrılıyordu. Bu iç kavga bitkin düşürüyordu onu. Hele akşam üstleri özlemi dayanılmayacak kadar artıyordu.</p>

  <p>Binbir düşünce, kuşku içinde üzülüyor, geceleri uyuyamıyordu.</p>





</body></html>