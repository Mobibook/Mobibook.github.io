<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
<br/>
  <p><a id="bookmark0"></a></p><p style="text-align: right;" id="uR5C97wrztP4LETetYPd7c3"><span style="font-weight:bold;">ON</span></p>

  <p>Son beş gündür esir görünmemişti. Elisaveta ıhlamurun altında onu bekliyor, geldiğini anlatan ıslığını duyabilmek için boşuna dinliyordu. Her yer büyük bir sessizlik içindeydi. öğleden sonraki bu boğucu, sıcak saatlerde yalnızca sineklerin vızıltısı duyuluyordu. Çevresinde, kendisinden ayrılmayan gölgesinden başka kimseler yoktu.</p>

  <p>Elisaveta yol kenarına çıkıp, eğri büğrü, tozlu yola bakıyordu ama, orada da kimseler görünmüyordu.</p>

  <p>Onu görme isteğiyle deli gibi oluyordu. Buluşma saatleri geçip gittiği halde, belki gelir umuduyla dutlukta dolaşıyor, kulübeye gidip yeniden ıhlamur ağacının altına dönüyordu. Beş gündür her akşam öğretmenlere gidiyordu. öğretmenlerin villası yol kenarındaydı. Asmanın altında oturuyor, esirlerin kampa dönmelerini bekliyordu heyecanla. Bu bir sürü yorgun yüze bakmaktan başı döner, gözleri yalnızca bir tek yüzü araştırırdı. Sonra bitkin, dalgın ve üzüntülü bir halde kulübeye dönerdi. Akşam yemeğinden sonra peykeye oturup, sessizce karşıdan doğan aya bakardı.</p>

  <p>Sabırlı olmam gerek, diyordu kendi kendine. Belki de Obretenoviç’i şehirde bir işe yollamışlardır.</p>

  <p>Belki de Fransız binbaşı ağır hastadır da başından ayrılamıyordur. Beklemek yada neden gelemediğini araştırmak kalıyordu ona. Salgın hastalığa yakalanmış olmasından da ürküyordu. Bu hastalıktan en çok ölenler de esirler olmuştu çünkü. Bunu düşününce durduğu yerde duramıyor, kalkıp bağa gidiyordu. üzüntüsünü kimseler göremezdi çünkü burada.</p>

  <p>Ertesi gün, rastlantı bir şeyler öğrenirim, diye kalkıp şehre gitti. Sıcağın fırın gibi yaktığı evlerin arasından, tanıdık sokaklardan geçti, kokularını duydu. Tıraavo üstüne tebeşir tozu serpilmiş bir şehir gibiydi. Tozlu, pis, ıssız bir şehirdi. Kurumuş, dökme demirden çeşmeler diz çökmüş anneleri hatırlatıyordu. Sımsıkı kapalı kapılar sırtlarını dönmüşlerdi bu çeşmelere, arada bir gelip geçenler üzüntüyle bakıyorlardı onlara. ötede beride ölüm ilanları, kapılara asılmış kara bezler görülüyordu. Okul avlularında, tozlu alanlarda yarı çıplak çocuklar oynaşıyordu.</p>

  <p>Hiçbir tanıdıkla karşılaşmadan, sıcaktan ve güneşten bitkinleşmiş bir durumda evine ulaştı. Renkli camlarla örtülü antreye açılan sokak kapısını açtığında bir havasızlık, toz kokusu çarptı burnuna. Perdeleri iyice örtülmüş, alaca karanlık odalar serinlikleriyle karşıladılar Elisaveta’yı. Ev, kendi hayatını yaşamaya devam ediyordu. Ona eski günleri hatırlatıyor, burada kalmaya devam etmesini istiyordu sanki ondan. Elisaveta odaları bir bir dolaştı. Bir iki çekmeceyi, gardrobu açıp gözden geçirdi. Ve hemen evden çıkmak istedi dışarı. Yüreğindeki ikircikliliği, bu evden ayrılmaya hiç bir zaman gücü yetmeyeceği kuşkuyu yeniden ağır basmaya başlamıştı çünkü.</p>

  <p>Marno ovasına gitti. Cepheden henüz getirilen ölü ve can çekişen öküzleri gördü orada. Uzaktan, beyaz, taş bir mezarlığı andırıyorlardı. Yan yana yerlere serilmiş, kiminin boynu, kiminin bacağı gerilmiş can çekişiyorlar, kimileri de uysal, hüzünlü gözlerle ölümü bekliyorlardı. Artık her şeyle ilgilerini kesmişler ses çıkarmaz olmuşlardı. Ama onların bu sessizliği bütün gürültülerden çok daha tüyler ürperticiydi.</p>

  <p>Köylerden gelen sahipleri, yaşlılar, kadınlar, çocuklar bu sadık ve yorulmak bilmez işçilerinin aralarında dolaşıyorlardı. Makendonya’nın dik ve taşlı yollarında, aç açına ağır arabaları çeken hayvancıklar bitkindi. üzgün yüzleriyle dudaklarını ısıran köylüler’ hayvanların arasında dolaşıyor, biri kendi Sivço yada Belço’sunu tanıyınca bir çığlık atıyor, bir yakınının ölüsü başında ağlar gibi ona diller döküyor, bütün bunlara sebep olanlara lânetler yağdırıyordu.</p>

  <p>Bu hayvancıklara bakan, onlarla ilgilenen yoktu. Gelip almaları için sahiplerine haber yollamıştı sadece. Sahipleri ya ölmüş öküzlerinin derisini sırtlayıp gidiyorlar yada can çekişen hayvanlarını bir arabaya yükleyip köylerine yollanıyorlardı.</p>

  <p>Elisaveta üzülerek geçti bu acıklı görüntünün arasından. Esiri görmek için boşuna bakınıyordu çevresine. Buralarda, nöbetçi barakalarının gölgesinde sigara tüttüren nöbetçilerden başka kimseler görünmüyordu. Esirlerle ilgili hiçbir şey öğrenemeden çıktı şehirden. Hastanenin çevresinde dolaşırken tanıdık bir doktorla karşılaşmıştı. Çekine çekine bir şeyler öğrenmeye çalışmıştı ama doktorun bildiği bir şey yoktu bu konuda. Büyük bir umutsuzluk, hayal kırıklığıyla ayrılmıştı oradan.</p>

  <p>Kampa gidip aramaktan başka yol yoktu artık.</p>

  <p>Ertesi gün gitmeye karar verdi. Kocasından bazı esirlerin başka kamplara gönderileceğini öğrenmişti çünkü.</p>
<br/>
  <p><a id="bookmark1"></a></p><p style="text-align: right;" id="uWvmgMCR2NJczbHBwclnE8B"><span style="font-weight:bold;">ON BİR</span></p>

  <p>O uğursuz gece öğretmen, albaydan kürek istemeye gelmişti. Kendininki geçen gün kırılmıştı çünkü.</p>

  <p>Albayla karısı sundurmada oturuyorlardı. Akşam yemeğinden henüz kalkmışlardı. Beyaz örtülü masanın üstüne bir sürü evrak yığılmıştı. Albay, gözlüğü burnunun ucuna düşmüş evrakları gözden geçiriyordu. Karısı masanın öteki ucuna oturmuş, iskambil kağıtlarıyla fal açıyordu. İkisi de kaygılı görünüyordu, her biri kendi işine dalmış gitmişti.</p>

  <p>Albay küreği vermemezlik etmemişti ama emireri küreği ararken öğretmeni oturmaya çağırmak da. aklına hiç gelmemişti. Öğretmen biraz gücenmiş bir halde evine dönmüştü.</p>

  <p>Villasına döndüğünde saat dokuzdu. Yükselen ay eylül gecesine gümüş renkli ışıklar saçıyordu. Patika bembeyaz, taa uzaklardan görünüyordu. Bağı çevreleyen telde ay ışıkları oynaşıyordu. Karşıki tepeler, tebeşir gibi bembeyaz villalarıyla ay ışığında parlıyorlardı.</p>

  <p>Karısı asma altında oturuyordu. Çocukların biri masa başında, öteki de annesinin kucağında uyukluyorlardı. Gaz kıtlığı olduğundan feneri söndürmüşlerdi.</p>

  <p>— Neden çabuk döndün? dedi karısı.</p>

  <p>— Konuklarını oturtma alışkanlığı yok albayın.</p>

  <p>— Elisaveta da mı otur demedi.</p>

  <p>— Hayır. Pek meşguldü, iskambil falı açıyordu.</p>

  <p>Öğretmen sivri sakalını ağzına alarak çiğnemeye başladı. Adetiydi bu onun.</p>

  <p>— Pek kaygılıydı bugün. Şehirden döndüğünde çağırdım ama gelmedi. Her gün dutluğa gidip dolaştığını farketmedin mi? Ne yapıyor korudu bilmem.</p>

  <p>— Kim bilir, dedi öğretmen. Kırgınlığının hâlâ geçmediği sesinden belliydi. Ne albayın ne de karısının sözünü etmek istemiyordu.</p>

  <p>Karısı çocukları yatırmaya gitmişti. öğretmen yalnız kalmış, gözlerini taa uzaklara dikmiş oturuyordu. Garip bir sessizlik çökmüştü ortalığa. Gece böceklerinin otlar arasında sıçrarken çıkardıkları sesler bile duyuluyordu. Gökyüzü açık ve parlaktı. Ağaçların gölgeleri hiç kımıldamıyordu. Villaların arasındaki yollarda kimseler görünmüyor, albayın bağındaki korkuluk çarmıha gerilmiş İsa gibi duruyordu.</p>

  <p>Yarın suya gitmesi, kuruyan vişne ağacını köklemesi, şehre uğrayıp gelmesi gerektiğini hatırladı. Sonra aklı Elisaveta’ya takıldı. Bu akşam neden bu kadar üzgündü Elisaveta? İskambil kağıtlarının üstüne eğdiği başını kaldırıp onu selâmlamış ama hiç konuşmamıştı. Herhalde fal bakıyordu. Sonra her gün dutlukta ne işi vardı? İki kez orada görmüştü onu. Hattâ birinde Elisaveta yalnız değil gibi gelmişti ona. Elisaveta’yı kendi halinde bir kadın olarak tanıyordu ama son günlerde sinirli ve kaygılı görünüyordu hep.</p>

  <p>Avludan tarafa yıkılan bir taşın sesi duyuldu. öğretmen irkildi, dönüp baktı, ama bir şey göremedi. İki karaağacın gölgesi vurduğu için duvar karanlıkta kalıyordu. Daha uzağı görebilmek için ayağa kalktı. Patikada sanki biri yürüyordu. Ay ışığında ışıldayan sık bağ kütüklerinin arkasına bir gölge sokuldu gibi geldi ona. Böyle gündüz gibi aydınlık bir gecede hırsızlık olacağı pek aklına gelmezdi insanın.</p>

  <p>Öğretmen asmanın gölgesine gizlenmiş kulak kabartmaya devam ediyordu. Arkasında villanın pencerelerine ay ışığı vuruyor, duvarlar ise güneş vurmuş gibi aydınlanıyordu. Merdivenin trabzanına asılmış çocukların bir elbisesi garip bir karaltı gibiydi.</p>

  <p>Hiçbir şey duyulmuyordu. Sessizlik daha da artmış, gökyüzü daha bir parlaklaşmıştı.</p>

  <p>Birden çayırdan bir adamın geçtiğini gördü. Atın otladığı yerin çevresindeki ağaçların gölgelerinden yararlanarak gizleniyor, eğilerek yürüyordu. Ve hemen öğretmenin gözünden kayboldu. Herhalde albayın bağına girmişti. Haber vermek için bağıracaktı ama tam o sırada emirerinin bağda yattığını hatırladı. Emireri yakalardı onu. Beklemeye karar verdi. Büyük bir heyecan içindeydi. Hırsızın mutlaka yakalanmasını istiyordu.</p>

  <p>Hafif bir ıslık sesi duyuldu. Daha sonra bir melodinin bir motifi tekrar edildi ıslıkla. Kuş ötüyor gibiydi ıslık sesi, o kadar ustaca çalınıyordu. öğretmen şaşırmıştı. Bir dakika kadar hiçbir şey duyulmadı. Sonra ıslık yeniden çalındı. Şimdi artık üçüncü defa çalınıyordu. Ama bu defaki daha ağır ve daha yüksek perdedendi. Aynı anda öğretmen emirerinin kısık sesini duydu. Sonra da ateşlenen bir tüfekten çıkan kırmızı yalımı gördü. Silah sesi gecenin sessizliğini yırttı ve bu sese boğuk bir çığlık karıştı. Sonra her şey sustu.</p>

  <p>Öğretmenin yüzünü ateş basmıştı. Sanki üstüne gerçekten ateş saçıyorlarmış gibi geri çekildi.</p>

  <p>Aynı anda albayların kulübesinden korkunç bir çığlık yükseldi. Biri patikada koşuyordu. Sonra albayın karısına seslendiği ve emirerine bağırdığı duyuldu. Acı bir kadın çığlığı cevap veren emirerinin sesini bastırdı. Gecenin sessizliği heyecanlı, anlaşılmaz sözlerle, ağlayış ve feryatlarla doldu. Karşıki villaların köpekleri de ürkmeye başlamışlardı.</p>

  <p>Öğretmen korkmuş, villasına kaçmıştı. Her türlü olaydan akıllıca davranıp kaçan yüreksiz adamlardandı öğretmen. Silah sesi ve çığlıklarla uyanan karısı dışarı çıktı ve Elisaveta’nın kendisini kulübeye götürmeye çalışan kocasıyla boğuştuğunu gördü.</p>

  <p>Sabahleyin korka korka patikadan yürüdü öğretmen. Albayların kulübesinden tek ses gelmiyordu. Her sabah bacadan çıkan duman da yoktu bu sabah.</p>

  <p>Bağa girip öldürülen adama baktı. Başı arkaya sarkmış, sırtüstü yatıyordu. Çizmeleriyle toprağı eşelemişti. Epeyce can çekişmişti anlaşılan. öğretmen esmer, genç yüzüne bakınca ölüyü hemen tanıdı. Bağda yakaladıkları esirin ta kendisiydi bu.</p>

  <p>Bir süre olduğu yerde kaldı. Keçi sakalını tutup düşüncelere daldı. Sonra yavaş yavaş kulübeye yürüdü. Kulübenin kapısı kapalıydı. Sundurmadaki masanın üstünde iskambil kağıtları olaydan önce Elisaveta nasıl dizip bıraktıysa öylece duruyordu. Masanın üstünde lamba, içinde tatlı kalıntısı olan kase vardı. Albayın kelebek gözlüğü de masanın üstündeydi.</p>

  <p>öğretmen bütün bu olanlardan sonra albayla karısının hâlâ nasıl uyuduklarına şaşarak dönmek istedi ama birden birinin kendisini gözetlediğini hissetti. Dönüp baktı. Emireri peykeye boylu boyunca uzanmış, başını da peykenin dirsekliğine dayamıştı. Yüzü şişmiş ve şaşılacak kadar yaşlanmıştı.</p>

  <p>— Uyuyorlar mı? diye sordu öğretmen kapıyı göstererek.</p>

  <p>Emireri eliyle belirsiz bir hareket yaptı.</p>

  <p>— Burada yok onlar, dedi. Şehre gittiler bu gece.</p>

  <p>öğretmen başını salladı. Asker yarı yumuk gözleriyle ona bakmaya devam ediyordu. Garip bir şekilde yutkundu. Sanki boğazında bir şeyler düğümlenmişti.</p>

  <p>— Hanımefendi saat dörde doğru albayın tabancasıyla kendini vurdu. Faytonla şehre götürdü albay. Daha yaşıyordu…</p>
<br/>
  <p><a id="bookmark2"></a></p><p style="text-align: right;" id="ujFJJIjHKnHkuG3PFF8N8B4"><span style="font-weight:bold;">ON İKİ</span></p>

  <p>Ekim sonunda Franşe d’Epre’nin işgal ordusu eski başkente girdi. üç renkli Fransız bayrağını taşıyan, kordonlar sarkan bakır müzik âletleriyle bir zenci bandosu ve birkaç Senegal birliği Tırnavo sokaklarında yürüyorlardı. Soğuktan morarmış, mavi kaputlu iri bir zenci bandonun önünde yürüyordu. Bandonun vahşi melodisi, korkudan susmuş evlere çarpıyordu.</p>

  <p>Kar yağıyordu. tik kar tanecikleri donmuş toprağa düşüyorlardı. Şehir ürkmüş, dili tutulmuştu sanki. Asık ve korkak yüzlü insanlar dolaşıyordu sokaklarda. Marno Ovasına Fransız çadırları kurulmuştu. Katırlarıyla birlikte sarı, dar yüzlü Cezayirlilerden oluşan mitralyözcü birlikleri geliyordu ordugâha. Çabucak. kurulan savaş mutfakları tütmeye başladı. Yarılarına kadar hindistan cevizi yağıyla dolu gaz tenekelerinde patates kızartılıyordu. Ve kasım ayının soğuk gökkubbesi altında, binbir dilden bir vaveyladır sürüp gidiyordu .</p>

  <p>Fırınlarda ekmek yoktu. Halk açlık çekiyordu. Kadınlar korkularından sokağa çıkamıyorlardı, zenciler sarkıntılık ederdi çünkü onlara. İşgalciler okullara yerleşmişlerdi. Ama caddenin en güzel yapısında Fransız bayrağı dalgalanıyordu. Kılıç gibi uzun bıçakları olan nöbetçiler vardı yapının önünde.</p>

  <p>Kenar mahalledeki yoksul insanlar yavaş yavaş yakınlaştılar işgalcilere. Fransızların katırlara verdikleri keçiboynuzlarını çalıyorlardı. Bu aç insanlar çuvallardan, at etli ve lahanayla hazırlanmış yemekten iğrenmiyorlardı. Aç çocuklar hurma, beyaz ekmek, hindistan cevizi yağı, tütün, sicim, çadır bezi, ne bulurlarsa yürütüyorlardı. Öte yandan sarı derililer ve zenciler hizmetçi kızlarla, süs eşyaları, satan dükkanlara dadanırlar, genelevlerin önünde toplanıp kendi aralarında kavga ederlerdi. Yaz ortalarına kadar Tınavo’da kaldılar.</p>

  <p>Albay görevinden atılmış, askeri suçlu olarak gösterilmişti. Ama mahkeme önüne çıkarılmadı. Stamboliyski Hükümeti İtilaf Kuvvetlerinin kurduğu mahkemelere bir tek Bulgar subayını bile teslim etmemişti. Yoksullaşmış ve yaşlanmış bir halde evine çekildi albay. Kimsenin ilgilenmediği, otlar bürümüş bağ köklenmişti. Kendi kaderine bırakılan kulübe de yarı yıkılmıştı.</p>

  <p>— Artık buraya gelmeyi göze alamıyordu ama satmak da istemiyordu malını. Şimdi mirasçılara kaldı burası. İki yıl önce ansızın kalp krizinden öldü albay, diye bitirdi yaşlı öğretmen sözlerini.</p>

  <p>Kulübenin üstüne doğru, sanki onu korumak istermiş gibi eğilen ceviz ağacını gösterdi. Kovuğu bir hayvan ağzı gibi açılmıştı. Kocamıştı ağaç.</p>

  <p>— Bir gün rüzgâr, kiremitliğe devirecek onu, dedi öğretmen. Kulübeden temelli hayır kalmayacak. Bir bakan da yok ona. Oysa buna lâyık değil bu kulübe.</p>

  <p>Elini salladı, sessizce geri döndük. Her birimiz geçmiş yılların anılarına dalmıştık. O yıllar da şimdiki yıllar gibiydi.</p>

  <p>Akşam, otele döndüğümde alarm sesleri kapladı ortalığı. Ve şehir karanlığa gömüldü. Sokaklar dik patikalardan sığınaklara koşan insanların ayak sesleriyle dolmuştu. İnsanlar toprağın derinliklerine sığınıyorlardı. Ben odamda kaldım. öğretmenin anlattıklarını düşünerek Elisaveta’yı kafamda canlandırmaya çalıştım. Kuzeyden gelen uçakların korkunç uğultusu pencere camlarını zangırdatıyordu. Tuna taraflarında bir yerde, Romanya kıyılarında yangınlar yükseliyor, yaklaşan bir şafak gibi gökyüzünü kızıllaştırıyordu.</p>

<br/><br/>

  <h3 style="text-align: right;" id="u6D5xHvo62ASuMe4Yek4P29"><span style="font-weight:bold;">SESSİZ BİR AKŞAM</span></h3>
<br/>
  <p style="text-align: right;" id="uNAllwbGoNla3ZFaAU5eZ6D"><span style="font-weight:bold;">BİR</span></p>

  <p>Gözlerini tavana dikmiş yatıyor, yarın olacakları düşünüyordu. Kovayı jandarmanın üzerine nasıl atacağını; kuraklıktan yanan ovada, çeşmenin dört yada beş yüz metre uzağındaki soluk yeşil, dar bir şerit gibi uzanan mısır tarlasına doğru var kuvvetiyle nasıl kaçacağını aklından geçiriyordu. Bu manzarayı düşündüğü zaman kasları geriliyor, kurşun yağmuruna tutulmuş gibi soluğu kesiliyor, ölümün peşinden koştuğunu hissediyordu.</p>

  <p>Küçük bir kilere benzeyen dar koğuşta, tahta ranzaya sırt üstü uzanmış, zarif bir dantela gibi örümcek ağlarıyla sarılı elektrik lambasının sarktığı tavana gözlerini dikmiş belki onuncu defa bunu düşünüyordu. Bütün bunları kafasında ne kadar iyi canlandırabilirse her şeyin daha kolay geleceğe, başarmak için daha fazla güç bulacağına inandırmıştı kendini. Ama gene de en önemlisi saniyeleri iyi hesaplamak, hızlı koşabilmekti.</p>

  <p>Kaçabileceğine inanıyor, yanılıp yanılmadığını anlamak için kendini yokluyordu. Duyduğu bu güveni korumak gerekiyordu. öldürülebileceğini bir kez bile aklından geçirmemişti. Sanki hesapta bu yoktu.</p>

  <p>Yaralanıp ele geçirilebileceğini de hesaba katmak istemiyordu. En kötüsü bu olurdu çünkü. Kimliği anlaşılır ve böylece de küçük ama değerli silâh deposu da elden giderdi.</p>

  <p>Pisi pisine bir ajan tarafından yakalanmış olmayı hazmedemiyordu. Gülünç bir şekilde yakayı ele vermişti. Ajan önüne geçtiğinde pazarda, börek satılan yerde duruyor, köylülere, sergilere bakıyordu. Ajan ardından gelmesini söyleyince kaçmanın imkânsız olduğunu anlamış, karşı koymamıştı. Ama böylesine kolayca teslim oluşunun nedeni kimliğinin ve kâğıtlarının düzgünlüğü ve ajanın onu sadece kuşkulandığı için tutuklamış olduğuna inanmasıydı.</p>

  <p>Alaylı bir şekilde gülümsedi, sakin sakin ajanla birlikte kaymakamlığa doğru yürümeye başladı, yolda böreğini yemeye devam ediyordu hâlâ. Ama gene de biraz ürkmüş, kuşkulanmıştı. Polislerin ellerinden defalarca kendini kurtaran sahte kimliği vardı. Ayrıca elinde bir de «doğum yeri Sofya olan üniversite öğrencisi Anton Ahtarov, boşaltma nedeniyle Pleve’nin falanca köyüne yollanmıştır. Kasabaya önemli bir özel işle ilgili olarak gelmektedir.» yazan bir belge vardı.</p>

  <p>Taşra polisini küçümsemişti, aydın görünüşlü, iyi giyimli oluşuna fazla güvenmiş, polisin kolayca aldanacağını sanmıştı. Polis şefi kuşkulu bir adam çıktı. Sessizce verdiği ifadeyi dinledi, belgelerini gözden geçirdi ve parmağıyla kocaman, biçimsiz burnunu karıştırarak yarı kuşkulu, yarı ilgisiz bir tavırla bir dakika Anton’u süzdü. Bir sinek son verdi bu süzüşe. Polis şefi birden utandı, kin dolu bir bakış fırlattı tutukluya ve hapsedilmesini emretti. Anton’un karşı çıkışına aldırış bile etmedi.</p>

  <p>O zaman yüreğini bir kuşku kapladı Anton’un.</p>

  <p>Gene bit başarısızlık olduğunu, kendisiyle buluşmaya geldiği adamın yakalanmış olabileceğini düşündü. Dikkatsizliğine, tedbirsizliğine, budalaca yakalanışına kızdı, öfkeyle dudaklarını ısırdı. Hiç direnmeden, ölmeden yada öldürmeden, bu kadar onursuz bir şekilde polisin eline düşebileceğini aklının ucundan bile geçirmemişti şimdiye kadar. Kendini tanıyor, sorgu sırasında işkenceye dayanamayacağından korkuyordu. Her şey öylesine birdenbire, öylesine beklenmedik bir şekilde ve öylesine onursuzca olup bitmişti ki…. Tanrıya şükür, hiçbir umudu kalmadığı anda kullanabileceği ceketinin yakasına dikili bir zehir vardı üzerinde. Yüreği sızlayarak parmaklarıyla yokluyordu zehiri. ölümü hiç duygusallığa kapılmadan düşündüğü çok olmuştu. Bütün sorun ölüm anında duyulacak olan korkudaydı. Ölüm korkusu da bu acıdan duyulan korkudan geliyordu. Ama bu acı hiç mi dinmeyecekti ? Bilinç kaybolacak onunla birilikte bu acı da dinecekti.</p>

  <p>Hayat planı çoktan hazırlanmıştı onun. Partiye adamıştı hayatını, Parti savaşta başarıya ulaşır, o da sonuna kadar sağ kalabilirse yaşayacaktı. Ama parti savaşı kaybedecek olursa bütün gücüyle savaşacak ve eninde sonunda bu savaşta ölecekti. Yirmi sekizini dolduruyordu. Gençliğinin en güzel, en güçlü yaşlarıydı bunlar. Ama o bir kez bile mutlu olamamış, yüzü gülmemişti hiç. Bir kez bile sevmemiş, bir kez bile kendini coşkun duygulara kaptırmamıştı; kızların yerine kitapları, zevk yerine savaşmayı, bütün başka şeylerin yerine «dâva»yı seçmişti hep. Bir metal işçisinin oğluydu. Bu ağır ve tehlikeli yola çok çalışarak, kendi kendini eğiterek hazırlanmıştı. Ona göre dünya bir düşman dünyası idi. Pek az dostu vardı. Arada bir gördüğü arkadaşları da kendisi gibi hep kuşkulu ve telâşlı idiler. Şimdiki birliğine girmeden önce önemli bir militandı. Direnişin örgütlenmesi sırasında ağır görevler verilmişti kendisine.</p>

  <p>Kendine duyduğu kızgınlıktan başka şimdi bir başka kaygı üzüyordu onu: Acaba fıçıyı doldurmak üzere yarın onu çeşmeye götürecekler miydi? Eğer götürmezlerse her şey bitmiş demekti, kaçabilmek için başka olanak kalmıyordu.</p>

  <p>Kimliği tespit edilene kadar tutuklu kalacağını biliyordu. Mutlaka bilgi topluyorlardı hakkında. Fotoğrafını çekmelerini başka türlü açıklayamıyordu. Karakola fotoğrafını çekmesi için cılız bir Macar yahudisini getirmişlerdi. Adam eski model fotoğraf makinasının siyah bezi altına başını sokmuş, kamburlaşmıştı. Anton, duvarın dibinde, ayakta dikilmiş dururken, polis şefi ve polis bir ona bir de ellerindeki resme bakıyorlardı. Neden sonra yüzlerinde bir hoşnutsuzluk gördü. Bu onu rahatlattı. Demek ellerindeki resim kendi resmi değildi. Polis onu yeniden hücresine götürdü. Anton, tekrar protestoya başladı, hattâ, keyfi olarak tutuklandığını öne sürerek polisi tehdit bile etti. Polis, «belki haklısınız ama ne biçim bir adam olduğunuzu ve kasabaya ne yapmaya geldiğinizi öğrenmemiz gerek» dedi. Adamın pek de kötü düşünceleri olmadığı anlaşılıyordu, hattâ ona bir battaniye bile verdi. Bu dün öğleden Önce olmuştu. öğleden sonra, biraz temiz hava alması için dışarı çıkarılmasını isteyince de suya yollamışlardı onu.</p>

  <p>Ufak tefek, yağız bir atın koşulduğu araba arka avluda duruyordu. Arabanın yanında bir başka tutuklu daha vardı. Kıvırcık saçlı, esmer, genç bir çocuktu tutuklu. İyiden iyiye topallıyor, fıçının çevresinde dönüp duruyordu. Anton’un soluğu kesildi birden. Bu çocuk kendisiyle buluşacağı, o altı tüfekle cephaneyi teslim edecek çocuk olmasındı?</p>

  <p>Anton onu burada, hem de pek dayak yemişe benzemeyen bir durumda sapasağlam gördüğüne şaşmış, ağzı açık bakakalmıştı.</p>

  <p>Eğer bu çocuk gerçekten buluşacağı çocuksa, yeni yakalanmış olmalıydı. Ve buraya çıkarılması da düpedüz bir provokasyondu!</p>

  <p>Kuşkusunda haklı olup olmadığını anlamak için polisin yüzüne baktı. Sonra birden gözlenebileceğini düşünüp başını çevirdi. Ama uzun boylu, esmer polis ata bakıyordu. Avluda da başka kimse yoktu. Anton heyecanla çocuğa yaklaştı. Yüzünde beliren tedirginliği yenmeye çalışıyordu. Yok yere tutuklandığı, üstüne üstlük su taşıttırıldığı için onuru kırılmış bir aydın rolünü oynaması gerekiyordu.</p>

  <p>Avlu kızgın bir ağustos güneşiyle kavruluyordu. Soluk gülkurusu rengindeki eski ahşap yapının gölgesi uzuyor, tekerlekleri çamurlu bir arabanın göründüğü sokağa doğru seriliyordu. üstlerine yataklar serilmiş birkaç somya sıcaktan pişiyor, gölgeleri pirinç bir musluğu olan kuru çeşmenin yosunlu taşlarına doğru uzanıyordu. Arka avlu taş duvarlarla çevriliydi. Sokağa bakan duvarın altında solmuş çiçekler vardı.</p>

  <p>Anton gemini ağzında sinirli sinirli çiğneyen atın yanında yürümeye başladı. İki kanatlı kapı dimdik inen daracık bir sokağa açılıyordu. Sokağın iki yanında taş duvarlar yükseliyordu. Duvarların ardında - erik bahçeleri, köhne evler görünüyordu.</p>

  <p>Kovayla huniyi Anton taşıyordu. Fıçıyı bunlarla dolduracaklardı. Sokak taşlıktı. Boş fıçı atın sırtında gümbürdüyordu. Bayır aşağı yürürken at direniyor, topal, ufak tefek çocuk güçlükle tutabiliyordu atı. Anton yaklaştı, dizgini yakaladı.</p>

  <p>— Tut kovayı, dedi çocuğa ve çocuk uzanıp kovayı alırken kulağına bir sözcük fısıldadı.</p>

  <p>Kahve gözleri iri iri açıldı oğlanın, şaşkınlıktan kocaman ağzı açık kaldı. Dişleri görünüyordu.</p>

  <p>— Blago yoldaş, dedi inler gibi.</p>

  <p>— Şşşt, dedi Anton. Tut kovayı, şaşırma. Sol tarafımdan yürü.</p>

  <p>Yan yana bir süre yürüdüler. Polis arkalarından geliyordu. Dar bir köşeye geldiklerinde Anton çocuktan yana bakmadan sordu:</p>

  <p>— Bu gece mi yakalandın?</p>

  <p>— Evet, dedi çocuk.</p>

  <p>— Değirmen yolunda mı?</p>

  <p>— Hayır, evde. Tam yola çıkacakken.</p>

  <p>— Neden?</p>

  <p>— Arama yaptılar, kitap buldular evde.</p>

  <p>— Tüfekler?</p>

  <p>— Tüfekler orada.</p>

  <p>— Nerede? diye heyecanla sordu Anton.</p>

  <p>— Değirmende, tabanın altında.</p>

  <p>Anton rahat bir nefes aldı.</p>

  <p>— Dövdüler mi seni ?</p>

  <p>— Biraz. Fazla döveceklerini sanmıyorum. Az mı çizmelerini yamadım onların…</p>

  <p>— İnkâr et hepsini.</p>

  <p>— Biliyorum.</p>

  <p>Sustular. Polis onlara yetişmişti. Küçük saka artık kasabanın dışına çıkmış, yumuşak, toprak yolda fıçı gümbürdemez olmuştu.</p>

  <p>Bir dakika sonra çeşmeye ulaştılar. Eski, taş duvarlı bir çeşmeydi bu. Uzun bir oluğu vardı. Bir çamur kokusu yükseliyordu havaya. Kuraklıktan suyu azalmıştı. Bu yüzden fıçının dolması zaman alıyordu.</p>

  <p>Çeşmenin önünde dümdüz bir ova uzanıyordu. önde bir otlak vardı. Otlağın arkasında yeni biçilmiş bir ekin tarlası, öteki ucunda da bir mısır tarlası vardı.</p>
<br/>
  <p style="text-align: right;" id="uHw8JEeu9X77zsxies4ZEpA"><span style="font-weight:bold;">İKİ</span></p>

  <p>Yüz metreyi on saniyede koşabilse bütün arayı otuz beş yada kırk saniyede bilemedin bir dakikada alabilecekti.</p>

  <p>Ansızın baktı, kapıya gidip dışarısını dinledi. Koridordan uyuyan polislerin horultusu geliyordu. Bir yerlerde bir fare bir tahta kemiriyordu. Bitişikteki odada çocuk vardı. Az önce duvarı tıklatarak mors alfabesiyle konuşmak istemişti ama zavallı ayakkabıcı çocuğun morstan haberi yoktu.</p>

  <p>Kapının önünde nöbetçi olmadığını anlayınca kollarını aşağı bırakıp sol ayağı üzerinde dimdik durdu. Sonra gövdesini birden geri çekerek, üzerine atılan bir şeyden korunmak istermişçesine ellerini, göğsüne doğru kaldırdı. Sol eliyle o üzerine atıldığını düşündüğü şeyi itti ve sağ elini beline doğru kaydırdı. Kalkık ayağıyla iki saniyeyi sayana dek eli orada kaldı. Sonra elini yatay bir şekilde kaldırdı.</p>

  <p>Düşünüyordu. Geniş çeneli, biraz eğrice burunlu yüzünde bir hoşnutsuzluk belirdi. Bu deneme süresince kalkık ayağıyla sadece beş saniye sayabilmişti. Demek ki, kovayı polisin üstüne atıp kaçarsa, polis ancak beş saniye sonra ateş edebilirdi.</p>

  <p>Yüzünü buruşturdu, olmaz, gibilerden başını salladı. Ağır, bakır huniyi polisin başına indirse daha iyi olacaktı. Ama polis çeşmenin duvarı üstünde durursa vuramazdı. Her şey o andaki duruma bağlıydı. Belki bu polis gelmez, başka bir polis dururdu başlarında. Belki de polis duvarın üstünde durmazdı.</p>

  <p>Yeniden tahta ranzaya uzanıp uyumaya çalıştı. Yarın sinirlerinin sağlam, bedeninin de güçlü ve dinlenmiş olması gerekiyordu. Battaniyeyi üstüne çekti ve yoğun bir ter ve yağ kokusu burnuna doldu. Geçen gece ayrıldığı kamp geldi aklına. Alevler çıkararak yanan ateşin çevresinde bölük komutanı siyasi komser ve Anton oturmuşlar kasabadaki silâhları ve cephaneyi nasıl ele geçirebileceklerini konuşuyorlardı. Bunlar yeni kurulan bir partizan bölüğü için ayrılmıştı. Ama beklenmedik bir başarısızlık kasabadaki on partilinin polisin eline düşmesine sebep olmuştu. Polis silâhları ele geçirememişti. Silâhların yerini büyük bir raslantı sonucu yakalanmayan topal bir ayakkabıcı çocuk biliyordu.</p>

  <p>O karanlık ovayı, ay ışığında hafifçe parlayan anızları, kadife gibi yumuşak tozlarla örtülü ıssız yolları, yol üstündeki kocaman ağacı, sonra da çevresinde sivrisineklerin vızıldayıp durdukları, kurbağaların bağırtılarıyla daha bir ıssızlaşan değirmeni düşündü. Değirmene doğru yaklaşmış, sonra yüzükoyun yere uzanmıştı. Dipçikli, ağır mavzerini doğrultmuş, gözlerini ayırmadan uzun bir süre değirmenin karanlık siluetine bakmıştı. Tek ses gelmiyordu değirmenden. Parolayı söyledi yüksek sesle. Gene ses yoktu. Değirmende birinin olup olmadığına bakmak için otlarla kaplı kuru dere yatağından değirmene doğru indi.</p>

  <p>Kapıya dayalı bastonu görünce rahatlamıştı. Baston ilişkiyi kasabada kurması gerektiğini gösteriyordu. Çevreyi iyice gözden geçirdi ve geceyi değirmenden uzakta bir yerde geçirmeye karar verdi. Sivrisinekler durmadan ısırıyor, bulut gibi başının ucunda uçuyorlardı. öyle ki mendilini boynuna sarmak, golf pantalonunun paçalarını bırakmak zorunda kalmıştı. Ortalık aydınlanıp, güneş ekin tarlalarındaki samanları, ağaçların tepelerini kızdırıncaya kadar uzandığı yerde kaldı. Sonra tabancasını değirmenin yakınlarında bir yere gömüp derede yıkanmaya niyetlendi. Yanındaki belgelere, kimliğine çok güvendiğinden hep şöyle davranırdı: Silâhlarını bırakır, ilişki kuracağı köye yada kasabaya rahat bir şekilde girerdi. Polislerle doğrudan doğruya görüşür, oraya neden geldiği konusunda geçerli nedenler gösterirdi. Sonra, otelcinin polis karakoluna götürdüğü kimlik cüzdanını herhangi bir polis incelerken o rahat rahat otelinde uyurdu.</p>

  <p>Kasabaya yürüyerek girdi. Sabah güneşinin vurduğu taş döşeli, uzun bir sokak geniş saçaklı, küçük küçük dükkânların, iki katlı eski evlerin çevrelediği küçük bir alana götürdü onu. Her evin geniş bir köy sokağı, arkasında da avlusu vardı.</p>

  <p>İlk defa geliyordu bu kasabaya. önce bulunduğu yeri öğrenmeliydi. Sokağın arkasında bir dere akıyordu. Yıkandığı dere olmalıydı. Kasaba bu dere boyunca uzanıyordu. Köhne, sakin bir kasabaydı. Tepeleri kurumuş kavak ağaçları sabahın soluk mavi gökyüzüne doğru yükseliyor, dere boyunca uzanıyordu. Küçük alanda lastikleri sökülmüş, tekerlekleri kocaman taşlara dayanmış iki kamyon duruyordu. Tıraş olmak isledi. Uykusuz geçirdiği gece, uzun yol onu yormuş, yüzünü çökertmişti. Döşemesi henüz sulanıp süpürülmüş küçük bir berber dükkânına girdi. Yan kapalı gözleriyle aynada kendine bakarak tıraş oldu. Nazik ve her şeyi bilmek, her şeyi öğrenmek isteyen berberin soruları karşısında az daha açık verecekti.</p>

  <p>Sonra pazara doğru yürümeye başladı. Bir yandan da yol üstündeki ayakkabıcıların tabelalarına bakıyordu. «Naçolo» adlı ayakkabıcı dükkânını bulması, bilerek söktüğü ayakkabısını diktirtmesi gerekiyordu.</p>

  <p>Alanda börek kızartıyorlardı. Kurt gibi acıkmış olduğunu anladı ve ayakkabıcıyı bulmadan önce kahvaltı etmek istedi. İşte ajan da o zaman yanına gelmişti.</p>

  <p>Bu gece, belki de hayatının son gecesiydi. Fırsatı değerlendirebilirse… Alınyazısı yoktu çünkü. Savaş ve savaşta binlerce fırsat vardı.</p>

  <p>İlk on saniyede polisle arasını yüz metre açmış olacaktı. Yüz metreden tabancayla bir insanı vurabilmek kolay değildi. Kısa namlu titrer ve kurşun hedeften sapardı. Dümdüz de koşmayacaktı üstelik, eğri büğrü gidecekti. Bir avantajı daha vardı: Polisin heyecanı. Eli mutlaka titreyecekti…</p>

  <p>Yüreğinden korkuyu kovmaya çalışarak:</p>

  <p>— Raslantı olarak vurursa vurur, dedi kendi kendine. Kolaylıkla yönettiği beyni hemen asıl konuya döndü. Battaniyenin altında ayağıyla saniyeleri saymaya, polisin yapabileceği bütün davranışları kafasında canlandırmaya başladı. Ağır, bakır huni elindeydi sanki, kapalı göz kapaklarının ardından huniyi görür gibiydi.</p>

  <p>Battaniyeye iyice sarındı, dizlerini karnına doğru çekti. Sonra ansızın kalkıp ayakkabılarını çıkardı. Partizan hayatı yatağına soyunarak yatma alışkanlığından uzaklaştırmıştı onu. Paltosunu çıkardı, büküp yastık yaptı kendine. Yeniden uzandığında şakaklarının ağrıdığını duydu.</p>

  <p>— Uyumalıyım, dedi kendi kendine.</p>

  <p>Ama öylesine heyecanlıydı ki uyuması mümkün değildi. Türlü türlü düşünceler, akşamki yürüyüş, ansızın tutuklanması, kaçma hazırlığı ve durmadan kuşkular içinde olmak sinirlerini gerginleştirmişti. Şimdi hapsedildiği bu ahşap yapıya çevrilmişti düşüncesi.</p>

  <p>İki katlıydı yapı. Alt katı belediye üst katı da kaymakamlık ve karakol olarak kullanılıyordu. Böyle bir yerde gündüz dövemezlerdi tutukluları. Demek sorgular sadece geceleri yapılıyordu. Belki de aşağıda bir mahzen vardı. Tutuklanan on partizana orada işkence yapılmıştı mutlaka.</p>

  <p>Rahatlamak için, yağmurlu günlerde ormandaki ıslak dallar üzerinde uyumak zorunda kaldıkları günler, birliğindeki arkadaşlarıyla uyguladıkları o eski, o denenmiş yola başvurdu: Aklından iyi, güzel şeyler geçirmeye çalıştı. Savaşın sona ermek üzere olduğunu; gelecekteki güzel günleri; kim olduğunu, kasabaya neden geldiğini öğrenseler bile sağ kalacağını düşünebilirdi…</p>

  <p>Bütün bunlar onu daha da heyecanlandırmış, yüreğini sevinçle doldurmuştu. Ama hemen yüreğindeki bu sevinci bastırdı. Bu sevinç iradesini zayıflatır, görevini yerine getirmekten alıkoyabilirdi onu.</p>

  <p>— Çocukça düşünceler, dedi kendi kendine. Sonra öteki tarafına döndü, hiçbir şey düşünmemeye karar verdi.</p>

  <p>Çevrede ezici bir sessizlik vardı. Bütün yapıda tek bir canlı yoktu sanki. Karanlık kasabayı koynuna almıştı. Gene de ahşap yapıyı sarsarak geçen bir kamyonun acı gürültüsünü duydu.</p>

  <p>Bu kamyon belki de bir grup jandarma götürüyordu bir yerlere. Burada hiç jandarma görmemiş olması şaşırtmıştı onu. Jandarma üssünün kasabadan yirmi kilometre kadar uzaktaki bir köyde olduğunu biliyordu çünkü.</p>

  <p>Bir gün küçük bir dağ kasabasına tuz aramaya gitmişti. Tuz çok önemliydi onlar için ve her zaman yokluğunu çekiyorlardı. Köyde kendilerine destek olan sempatizan köylülerle karşılaştı. Tuzu köyün dışında bir yere bırakmışlardı. Geçerken oradan alacaktı Anton. Köylüler bir partizan öğretmenin belediyede mahpus olduğunu anlatmışlardı. Gündüz bir bostan kulübesinde gizlenmişti. Akşam karanlık basınca tuz torbasını sırtına alıp dağa doğru yürümeye başladı. Tarlaların içinden ormana doğru sessizce yürüyordu. Küçük bir tepenin üstündeki köy kilisesine ulaştığında konuşmalar duydu ve durdu. Sonra kazma kürek sesleri geldi kulağına. Meraklanmıştı. Bir iki dakika olduğu yerde kaldı. Müthiş bir çığlık karanlık ve sakin geceyi yırttı. Ardından itip kakma sesleri ve küfürler kapladı ortalığı.</p>

  <p>Daha sonra burada öğretmenin öldürülüşüne tanık olduğunu öğrendi. Akşam köye jandarma gelmişti…</p>

  <p>Hayır, hiçbir zaman uyuyamayacaktı.</p>

  <p>Düşüncesini çocukluk yıllarına yöneltti, anasını hatırladı. Uzun boylu, zayıf, erkek yüzlü, geniş alınlı bir kadındı anası. Bu yüz onu sakinleştirdi, gerginliğinin kaybolup gittiğini duydu. Lozents’teki, bahçesinde çiçekler açan, arka duvar boyunca ekilmiş kabakların arkasında uzun boylu mısırların yükseldiği küçük köy evi geldi önüne. Sonra Vitoşa’da arkadaşlarının odalarında yaptıkları gizli toplantıları hatırladı. Büyüyüp yetiştiği, dünyanın ve partinin ne olduğunun kafasında biçimlendiği o eski günlere dönmüştü. Bütün bunları hatırlamak içini bir güvenle dolduruyor, inançları uğruna kendini feda etmeye hazır olduğunu hissediyordu. O günlerden bugünlere sağ kalanlar ölenlerden daha azdı. Hepsi savaşarak ölmüşlerdi. Yarın belki o da onların arasına katılacaktı.</p>

  <p>Uyumadan önce şu anda polis şefinin çekmecesinde tik-taklayan saati geldi aklına. Sahte belgelerinden olduğu gibi saatinden de ayrılmak zorunda kalmasına üzüldü. Belgeler gerçekten büyük kayıptı onun için. Bir belediye bürosunda çalışan bir arkadaşı dolayısıyla elde edebilmişti onları.</p>

  <p>Uyuyakaldığında alaturka saat biri vurmuştu.</p>

  <p>Tutukluları geçici olarak hapsetmek için yapılan dar ve karanlık odanın -bu bir hücreydi- arka avluya bakan küçük bir penceresi vardı sadece. Yıllardır silinmeyen camlar öylesine kirlenmişlerdi ki ışığı zor geçiriyorlardı. Camların ardındaki demir parmaklık hemen hemen görünmüyordu. Güneş ışıkları içeri pek girmiyor, lamba yanmasa insan elbiselerini bile zor buluyordu.</p>

  <p>Uyandığında saatin kaç olduğunu tahmin edemedi. Yapıdaki gürültülerden saatin kaç olduğunu çıkarabilmek için kulak kabarttı. Koridorda, merdivenlerde polis çizmelerinin çıkardığı sesler, koşuşmalar, bel kayışlarının şakırtısı duyuluyordu. Polisler avluda yıkanıyorlar, dolaşıyorlardı. Demek epeyce erkendi saat.</p>

  <p>Gürültüler biraz kesilinceye kadar bekledi ve kasaba saati yediyi vurdu. O zaman kapıya gidip vurmaya başladı. Bir iki dakika sonra kaba bir ses neden kapıyı çaldığını sordu. Elini yüzünü yıkaması için onu avluya çıkardılar. Polisler hüzünlü bir merakla bakıyorlardı ona. Tavırları öteki mahkumlara gösterdikleri tavırdan daha değişikti. Yüzünü yıkarken başında duran genç, köylü yüzlü sarışın polis eline su döktü. Bu davranış yüreklendirdi Anton’u. Polislerden kendisine sigara almalarını istedi. Koridorda durup sigarayı getirmelerini bekledi. Polisleri süzüyor, «bugün kim bana ateş edecek acaba» diye düşünüyordu. Uzun boylu esmer polis görünürlerde yoktu. Oysa iyice incelemek istiyordu onu. Şu anda odada giyinen polisler ağır ve tembel köy çocuklarıydı. Görevlerini isteksiz isteksiz yapıyorlar, faşist yönetimin güvenliğinden çok köylerini, topraklarını ailelerini düşünür görünüyorlardı.</p>

  <p>Polislere haksızlığa uğramış bir insan gibi davranıyor, şeflerinin keyfi davranışlarına katlanmak zorunda kalan, onuru kırılmış bir aydın rolünü oynamaya devam ediyor, yan yan bakıp suratını asıyordu. Polisler arada bir neden tutuklandığını öğrenmek istiyorlar, o zaman da öfkeli «Şefinize sorun o bilir» diye cevap veriyordu.</p>

  <p>Saat yedi buçuğa geliyordu. Resmi iş saati geldiği için onu yeniden hücreye kapadılar. Anton:</p>

  <p>— Kahvaltı etmek istiyorum, bana bir şeyler alın, diye seslendi.</p>

  <p>Kapıya gelen polis «peki» dedi. Parayı aldı, birkaç dakika sonra yağ ve ekşimikle yapılmış bir börek getirdi. Anton böreği büyük bir iştahla yedi ve tahta ranzaya oturup bir sigara yaktı. Sigara tiryakisi değildi, arada bir içerdi sigara ama ne de olsa nikotine alışmıştı bedeni. Böyle gergin anlarda sinirlerini gevşetirdi tütün.</p>

  <p>Karakolda kendisi ve çocuktan başka tutuklu olup olmadığını öğrenmek istiyordu. Ama kimseye sormayı göze alamamıştı bunu. Ama başka mahpus olmaması gerekirdi. Çünkü bütün bu süre içinde onu görmemesi imkânsızdı. Ayrıca böylesine küçük bir bir karakolda bu hücrede tek başına olması da bunu gösteriyordu. Bu durum işine geliyordu. Su taşımaya başka birini gönderemezlerdi. Ama gene de kesin değildi bu. Su taşımaya gönderemeyebilirlerdi. Sonra kaçta yapılacaktı bu iş. Bilmiyordu.</p>

  <p>Bugün kaçması gerekiyordu. Ertelemeye imkân yoktu bunu. Akşam iki arkadaşı, buradan yedi kilometre uzaklıktaki geçici durak yerlerinden birinde bekleyeceklerdi. Onları mutlaka görmesi ,olanları anlatması ,sonra hep birlikte değirmene gidip silâhları almaları gerekiyordu. Kurtuluş birliğinde silâhları olmayan partizanlar vardı. Ve her geçen gün yeni savaşçılar katılıyordu kurtuluş birliğine.</p>

  <p>Ajanı görmeyi çok istiyordu. Tutuklanmasına gene karşı çıkacak ve meselâ kendisini su taşımaya gönderecekler mi, şef için ne düşünüyor gibi soruların cevaplarını almaya çalışacaktı. Sesini duymak için kulağı kirişteydi ama açılıp kapanan kapı seslerinin, merdivenlerdeki konuşmaların, ayak seslerinin ajanın sesini ayırdedebilmesi çok güçtü. Çocuğun hücresinden hiç ses gelmiyordu. Gece uyurken alıp bir yere mi götürmüşlerdi acaba?</p>

  <p>Duvara yaklaşıp tıklattı. Çocuk karşılık verdi. Rahatladı Anton. Mutlaka uzanıyor, kendini hatırlayıp dışarı çıkarmalarını bekleyerek düşünüyor, dedi içinden.</p>

  <p>Çocuğa kızıverdi sonra. «Nene gerek senin evde kitap bulundurman» diye söylendi kendi kendine.</p>

  <p>Kilit açıldı, kapıda ajan belirdi. Çamur sarısı sık saçları ıslaktı, arkaya doğru taranmışlardı henüz. Çenesi parlıyordu. Pazarda börekle kahvaltı yapmış olmalıydı. Sivilceli yüzü ciddiydi ,açık mavi gözlerinde bir kendini beğenmişlik okunuyordu. Bakışları sertti.</p>

  <p>— Şefin yanına gel, dedi ve çıkması için başıyla işaret etti Anton’a.</p>

  <p>Koridora, oradan da döşemesi eskimiş, çamurlanmış küçük salona geçtiler. Burada bir sürü köylü yolculuk izni almak için bekliyordu. Ajan bir kapıyı vurdu sonra tutukluyu içeri itti.</p>

  <p>Yıpranmış, mavi bir kilimle kaplıydı odanın ortası. Kilimin ucu eski moda bir yazı masasına dayanıyordu. Masanın arkasındaki duvarda çarın ve Hitler’in resimleri asılıydı. Soğuk, sert bakışlı bir adamdı şef. Ucu gülünç bir şekilde kalınlaşan kocaman burnu, burnunun altında da incecik bıyıkları vardı. Elinde bir cetveli bükmüştü. Gözleri Anton’u tepeden tırnağa süzdü, yanık tenli zayıf yüzünde ,uçları kızıllaşmış saçlarında, elbiselerinde biraz durdu ve küstahça Anton’un yüzüne baktı.</p>

  <p>Şef daha ağzını açmadan Anton kaba bir tavırla:</p>

  <p>— Beni bir hırsız gibi tutuklamayı daha ne kadar sürdüreceksiniz?</p>

  <p>Polis şefi onun bu tavrına şaştı, öne doğru eğildi. Ne selam vermek, ne de bey diye hitap etmek! Anton hiçbirini yapmamıştı bunların .Şefin gözleri kötü kötü parladı.</p>

  <p>— Önce ben konuşacağım sonra sen, dedi. Elindeki cetvelle masaya vurdu.</p>

  <p>— Sizi şikayet edeceğim, dedi Anton hiç bozuntuya vermeden.</p>

  <p>Şef uzun uzun süzdü onu.</p>

  <p>— Bir iki soruya cevap ver önce. Sonra bakalım kim kimi şikayet edecek, dedi. Gözlerini nefretle kıstı ve sarı kaşları gözdağı verir gibi aşağıya doğru büküldüler.</p>

  <p>Anton tiksinti dolu bir bakışla karşılık verdi adama. Niyeti adamı sinirlendirmek, ipucu elde etmekti. Nasıl davranması gerektiğini biliyordu o. Çok düşünmüştü bunu. Hemen her görevine başlarken uzun uzun düşünmüştü. Mesele, bu rolü gerektiği gibi oynayabilmekti.</p>

  <p>Anton kendine güvenen bir sesle:</p>

  <p>— Ben emekli bir albayın oğluyum. Neden kötü bir iş yapmış olayım ? üstelik yaptıklarınıza karşı çıkmaya da hakkım var, dedi.</p>

  <p>Şef kaşının birini kaldırıp ona baktı. Sözlerinin doğruluğunu araştıran bir tavrı vardı.</p>

  <p>— Bunlar beni ilgilendirmez. Yani kişiliğiniz hakkında söyledikleriniz işimi yapmama engel olamaz dedi ama başka bir ton vardı sesinde. «Siz» diyordu üstelik. Sesini alçaltarak:</p>

  <p>— Kim olduğunuz saptanacak. Kasabaya neyle geldiniz ?</p>

  <p>Anton bu soruyu bekliyordu. Kolaylıkla cevap verdi :</p>

  <p>— Arabayla.</p>

  <p>— Ne zaman geldiniz ?</p>

  <p>— Dün sabah.</p>

  <p>— Arabacının adı?</p>

  <p>— Petro adında biriydi.</p>

  <p>— Tam adı ?</p>

  <p>Şef masaya eğilmiş aldığı cevapları yazıyordu.</p>

  <p>— Bilmiyorum. Yaşlı bir köylüydü.</p>

  <p>— Bilmiyorum iyi bir cevap değil. İnsanı doğrudan doğruya hapse götürür.</p>

  <p>— Yalancının biri söylerse elbette, diye cevap verdi Anton.</p>

  <p>— Hımmm… Arabayı nerede buldunuz?</p>

  <p>— Gorna Orehovista garında.</p>

  <p>— Siz mi kiraladınız?</p>

  <p>— Kiralamadım, beni arabasına almasını rica ettim.</p>

  <p>— Arabacı hangi köydendi?</p>

  <p>— Burada bir mahalleden olduğunu söylemişti bana ama… adını unuttum mahallenin.</p>

  <p>— Hımm, demek unuttunuz. Bilmiyorsunuz.</p>

  <p>Şef elinden kalemi bıraktı, sandalyesine yaslanıp alayla süzdü Anton’u.</p>

  <p>— Hatırlamaya çalışın bakalım, dedi. Gülümsüyordu alayla.</p>

  <p>— Çalışacağım ama hemen aklıma gelmiyor. Galiba Mirkova’ydı mahallenin adı.</p>

  <p>Böyle bir mahallenin olmadığını Anton çok iyi biliyordu.</p>

  <p>Şef yeniden kalemi eline alıp sordu:</p>

  <p>— Emin misiniz?</p>

  <p>— Pek emin değilim ama buna benzer bir şeydi.</p>

  <p>Şef Anton’un verdiği cevabı deftere yazdı.</p>

  <p>— Bana bak, nerede indin arabadan ? diye sert bir sesle sordu.</p>

  <p>— Kasabaya girmeden .</p>

  <p>— Neden kasabada değil de girmeden?</p>

  <p>Bu defa Anton gülümsedi alayla:</p>

  <p>— Aklıma öyle esti.</p>

  <p>— Yaa, demek aklınıza öyle esti de ondan kasabanın kenarında indiniz.</p>

  <p>— Benim yerimde olsaydınız siz de aynını yapardınız.</p>

  <p>— Neden ?</p>

  <p>— Demek istediğim şu. İnsan otuz kilometre arabayla gidince kasaba kenarına geldiğinde can atıyor arabadan inmeye. Bütün gece arabada sarsıldığınızı düşünün bir.</p>

  <p>— Neden otobüsü beklemediniz?</p>

  <p>— Bekleyecektim ama yer bulabildiğim otel o kadar pisti ki orada yatmaktansa istasyondan yaya yola çıkmayı tercih ederdim. O köylüyü bulmasaydım yaya gelecektim zaten kasabaya. Olur olmaz yerde uyuyamıyorum n’apayım.</p>

  <p>Bir sessizlik oldu. Polis şefi elindeki cetvelin ucuyla yanağına dokunuyor, köşede bir yere bakıyordu. Sonra hiç Anton’a bakmadan alçak sesle sordu:</p>

  <p>— Ne arıyorsunuz kasabada?</p>

  <p>— Bir işim var, dedi rahat bir sesle Anton.</p>

  <p>— Ne işiniz var?</p>

  <p>— Bunu size söyleyemem.</p>

  <p>— Söylemeye mecbursunuz ama. Madem sizi bırakmamı istiyorsunuz.</p>

  <p>— Yolculuk iznimde yazılı.</p>

  <p>— Yolculuk izninin süresi geçmiş. Tarihi bir ay öncesinin tarihi… Geçerli değil .Kasabada ne aradığınızı söyleyin bakalım.</p>

  <p>Anton cebinden sigara kutusunu çıkardı. Kendi evindeymiş gibi hiç sıkılmadan bir sigara yaktı. Yakmadan önce de paketin arkasına bir iki kere vurdu. Polis şefi hayretle baktı ona. Kaşlarını çattı ama bir şey söylemedi. Sonra sabrı tükenmeye başlayan bir adam gibi:</p>

  <p>— Buraya neden geldiğinizi söyleyin bana! dedi.</p>

  <p>— Söylemeyeceğim. özel hayatımı ilgilendiren bir mesele bu.</p>

  <p>Polis şefi birdenbire kükredi:</p>

  <p>— Madem söylemiyorsunuz, söyleyinceye kadar tutuklu kalacaksınız !</p>

  <p>— Bir saat için bile olsa tutuklamaya hakkınız yok beni !</p>

  <p>Şef ayağa kalktı:</p>

  <p>— Bu ne küstahlık, diye bağırdı. Sorduklarıma cevap vermezseniz mahzene göndereceğim sizi. Kiminle konuşuyorsunuz siz ? Neredesiniz ? Kahve mi sandınız burasını!</p>

  <p>Anton susuyordu.</p>

  <p>— Bir dakika izin size, kasabaya neden geldiğinizi söyleyin, dedi şef ve arkasını dönüp pencereye gitti.</p>

  <p>Kasabanın hafif, tekdüze gürültüsü geliyordu dışarıdan. Bir araba gıcırtısı ,gelip geçenlerin ayak sesleri, konuşmalar duyuluyordu. Bir yerlerde bir fıçıya çember geçiriyorlar ve çekiç sesleri evlerin duvarlarında yankılanıyordu.</p>

  <p>Pencerelerden sabah güneşi vurmuş dağların mavi-yeşil silsilesi görünüyordu. Dağların üzerinde gökyüzü tertemiz ve bulutsuzdu.</p>

  <p>— Güç durumda bırakıyorsunuz beni, dedi Anton. Sırrını açıklamak zorunda bırakılmış, yenik bir adam pozuna büründü. Başını çevirip ajana baktı. Sonra alçak sesle:</p>

  <p>— Bir kadın için geldim buraya…</p>

  <p>Pilis şefi döndü, şaşkın bir şekilde baktı Anton’a. Ajan neşeyle gülümsedi, eliyle ıslak ve parlak saçlarını düzeltti .Odaya bir sessizlik çöktü. Anton başını önüne eğmiş oturuyor, öfkeli bir şekilde kaşlarını çatıyordu. Polis şefi Anton’a doğru yürüdü.</p>

  <p>— Kim bu kadın?</p>

  <p>O anda telefon çaldı. Şef uzandı, telefonu açtı. Heyecanlı bir ses bir şeyler anlattı. Şefin yüzü karıştı.</p>

  <p>— Nerede bulundu ? diye sordu. Ses cevap verdi.</p>

  <p>— Ne zaman? Yola çıktı mı? Orası belli…. Yanında olsun… Kesin olarak tek başına göndermeyin… Bir dakika…</p>

  <p>Eliyle telefonun alıcısın kapadı, Anton’a hiç bakmadan ajan’a:</p>

  <p>— Götür, dedi. Çavuşa söyle kimliğini tespit etsin. Pordim’e sorsun. Polis odasına götür onu.</p>

  <p>Eliyle «güle güle» yada “başımdan götür bunu” anlamına gelebilecek bir hareket yaptı ve yeniden telefonla konuşmaya başladı.</p>

  <p>Anton’u salona çıkardı ajan.</p>

  <p>— Beni gene aynı odada bırakın lütfen, dedi Anton.</p>

  <p>— Neden? Burası daha iyi.</p>

  <p>— Polislerin durmadan benimle ilgilenmeleri, kimsin, necisin demeleri hoşuma gitmiyor. üstelik iş için gelen insanların beni görmelerini istemiyorum.</p>

  <p>Ajan düşündü, sonra:</p>

  <p>— Peki, dedi. Madem öyle istiyorsunuz… Anton’u hücreye götürdü.</p>
<br/>
  <p style="text-align: right;" id="ubUaYUHmFZzSFHuAqwaqASH"><span style="font-weight:bold;">ÜÇ</span></p>

  <p>O andan beri Anton geçmek bilmeyen saatleri sayıyor, kasaba saatinin ağır vuruşlarını bekliyordu. Dakikalar uzuyordu. Çarpan yüreği dakikaları birbiri ardınca büyük bir gayretle itiyordu sanki. Ajan’ın getireceklerini söylediği öğle yemeğini bekliyordu, su taşımaya göndermelerini bekliyordu, yeniden şefin yanına götürülmeyi bekliyordu. Koridordan gelen sesleri dinliyor, büyük bir gerginlik içinde oturuyordu. Belki de yolculuk izninin alındığı Pordim karakoluyla telefon bağlantısı kurmaya çalışıyordu çavuş. Oradan bu adda birine yolculuk izni verilmediği ruhsatın sahte olduğunu söyleyeceklerdi.</p>

  <p>Heyecandan bir ranzaya uzanıyor, bir kalkıp daracık odada volta atıyordu. Düşünceleri daldan dala konuyordu. Akşam kendisini bekleyecek, belki de şu anda kamp yerine doğru yürümekte olan arkadaşlarını düşünüyor; ölümden korkuyor, geçmiş günleri düşünerek orada umut ve teselli arıyordu. Zaman zaman tabanının altında altı tüfeğin gizli olduğu değirmene doğru kayıyordu düşüncesi. Kasabanın sakin hayatının tekdüze sesleri onu rahatlatıyor, gergin, savaş dolu dünyasından uzaklaştırıyordu. Kafası sürekli olarak kaçma planıyla ilgiliydi. Ve önceden kesinlikle nasıl olacağını bilemediği bir sürü ayrıntı olduğu ve her ihtimal için ayrı ayrı planlar kuruyordu. Kendini sakinleştirmeye çalışması boşunaydı.</p>

  <p>Saat on ikide ajan kapıyı açtı. Kapı kilitli değildi. Anton ajanın söyleyeceklerini bekliyordu.</p>

  <p>— Öğle yemeği getirttim size, dedi ajan. Elinde bir tepsiyle bir polis girdi içeri.</p>

  <p>— Telefon bağlantısı kuramadık henüz. Şimdi yaralı bir partizanı getirecekler. Çavuş meşgüldü.</p>

  <p>Anton rahat bir nefes aldı. Ama ikinci cümleyle beyninden vurulmuşa döndü. Ajan onun bu durumunu telefon bağlantısı kurulamadığı için sinirlenmiş olmasına verdi. üzüntüsünü yatıştırmak için:</p>

  <p>— Şansınız yok, dedi. Hatlar dolu. Akşam jandarmalar bir partizan grubuyla çatışmış. Şu anda partizanların peşindeler.</p>

  <p>Polis bir sandalye getirdi, tabağı, ekmeği, çatalı koydu üstüne. Anton heyecanını gizlemek için ranzaya oturdu, yemeye başladı. Dizleri titriyordu. Ama kendini tuttu, kayıtsız bir sesle sordu:</p>

  <p>— Nerede karşılaşmışlar partizanlarla?</p>

  <p>— Kasabanın doğusunda.</p>

  <p>«Olamaz» dedi içinden. «Bizim bölgemiz batıda. Her halde başka bir birlikti bu.» Ve bu haber onu hiç ilgilendirmiyormuş gibi:</p>

  <p>— Rica ederim ,beni su almaya yollayın da hava alayım biraz.</p>

  <p>— Avluda dolaşın isterseniz ,dedi ajan.</p>

  <p>— Mahpuslar gibi dolaşmaktan su almaya gideyim daha iyi.</p>

  <p>— Peki, atı getirdikleri zaman gidersiniz. Saat üçe doğru, dedi ajan.</p>

  <p>Tadını bile anlamadan çabucak yedi yemeğini Anton. Güç toplaması için yemesi gerekiyordu.</p>

  <p>Bir iki dakika sonra komşu hücrenin kapısı açıldı. Çocuğu dışarı çıkardılar. Sorguya mı götürüyorlardı acaba ? Anton yüreği çarparak dinliyordu. Çocuğun dediği gibi yumuşak mı davranacaklardı ona? Jandarmalara teslim ederlerse hapı yutardı. Hücrede sessizce dolaşıyor, kapıya gidip kulağını dayıyordu. Odalardaki alışılmış seslerden başka bir şey duyulmuyordu. Avludan bir araba tıkırtısı sonra da merdivenlerden ayak sesleri duyuldu. Paslı kapı tokmağını yavaşça çevirip kapıyı açtı. Koridorda kimseler yoktu.</p>

  <p>Yüreği hızla çarpmaya başladı birden. Neden şimdi kaçmayı denemesindi? Hızla merdivenlerden inip sokağa çıkabilirdi. Biri karşısına çıkıp onu durdurursa hücrede durmaktan bıktığını söylerdi. Kapıyı kilitlemediklerine göre ona güveniyorlar demekti. Polis odasına alınmasını şef emretmemiş miydi?</p>

  <p>Yarı karanlık koridorda sessizce yürüdü ve polis odasının kapısına geldi. Kapı açıktı. Gün aydınlığı bir şafak gibi giriyordu kapıdan. Başını uzatıp içeri baktı. Bir polis üniformasının mavi düğmesini dikiyordu. Yüzü kapıya doğruydu.</p>

  <p>Anton birden geri çekildi ve bastığı tahta gıcırdadı. Polis kapıya doğru yürüdü. Anton içeriye doğru yürüdü, az kalsın polise çarpacaktı.</p>

  <p>İkisi soğuk soğuk birbirlerine baktılar. Kısa boylu ,geniş omuzlu bir köylüydü polis. Kocaman suratında kedi gözü gibi parlayan, zeki bakışlı gözleri vardı. Anton gülümsedi.</p>

  <p>— Nereye gidiyorsun? Kimden aldın?</p>

  <p>— Senin yanına geliyordum.</p>

  <p>— Nasıl benim yanıma? Kapıyı nasıl açtın?</p>

  <p>Polisin gözleri iri iri açılmıştı.</p>

  <p>— Kapı kilitli değildi, dedi Anton, kapkaranlık hücrede oturmaktan sıkıldım.</p>

  <p>Polis güvensizlikle baktı ona.</p>

  <p>— Hadi içeriye!</p>

  <p>— Şefiniz polis odasında oturmama izin vermişti.</p>

  <p>— Hadi hadi, çok konuşma içeri!</p>

  <p>Anton polisin emrine uydu. Polis de arkasından geliyordu. Kapıyı Anton’un üstünden kilitledi. Düğmesini rahat rahat dikmek istiyordu anlaşılan.</p>

  <p>Polislere olan düşmanlığı, kini büsbütün arttı. Köylü polise karşı büyük bir nefret yükseldi içinde. Tehlikeli bir polisti. Kehribar renkli gözlerinin ezici, güvensiz bakışlarını görür gibi oldu.</p>

  <p>Dişlerini sıktı, tahta ranzaya oturdu. Kaçamamıştı. O allahın belâsı tahta neden gıcırdadı sanki! Koridorda düzensiz ayak sesleri duyuldu. Çocuğu getiriyorlardı hücresine. Çocuk bir şeyler söyledi. Nereye götürmüşlerdi acaba? Sorguya mı? Sorgunun bu kadar çabuk bitmesine imkân yoktu.</p>

  <p>Kapının kilidinin açıldığını, ajanın, «Seni Poruçik Diçevsky’e teslim etmeden önce iyi düşün. Anandan emdiğin sütü burnundan getirir o» diyen sesini duydu. Çocuk bir şeyler geveledi. Anton’un kapısının önünden geçerken «bakalım» diye mırıldandı ajan.</p>

  <p>Kasaba saati ikiyi vurdu. Koridorda polislerin ayak sesleri duyuldu, memurlar işlerine döndüler odalardan birinde bir yazı makinası tıkırdamaya başladı. Bir kadın sesi bir şeyler soruyordu:</p>

  <p>— Ölmüş, diye cevap verdi biri kadına. Az önce ölmüş, belki de yolda.</p>

  <p>Birden yaralı partizanı beklediklerini hatırladı Anton ve öldüğünü anladı. Ayakları karıncalanmaya başladı. Sanki ayakları yere basmıyordu.</p>

  <p>Sokaktan ağır bir yük kamyonu geçti. Ahşap yapı titredi, tavandan sıvalar düştü yere. Bu gürültü Anton’u kendine getirdi. Sinirleri gerilmişti, elleri titriyordu. Heyecandan boğulacak gibiydi. Aklına, bir ölü arkadaşı, bir sanki gözünün önündeymiş gibi capcanlı hatırladığı çeşme ,bir çavuş geliyordu.</p>

  <p>Zaman öldüresiye ağır geçiyordu. Polisler öldürülen partizanla ilgiliydiler şimdi. Ona ayıracak zamanları yoktu.</p>

  <p>Anton arada bir derin bir nefes alıyor, sonra da of çekerek boşaltıyordu ciğerlerini. Sonunda saat üçü vurdu. Tahta ranzaya oturup beklemeye başladı. Ama dakikalar geçiyor, kimse gelmiyordu yanına. Gerginlikten yüreği sıkışıyordu. Her an kapının açılmasını, bir polisin onu alıp şefin odasına götürmesini bekliyordu. Pordim’den bu adda birine çıkış izni verilmediği ortaya çıkarsa ne diyecekti? Gardaki otele de Anton Ahtararov adında biri uğramamıştı. Onu mutlaka Poruçik Diçevski’ye teslim edeceklerdi. O zaman da kendisini zehirleyecekti Anton.</p>

  <p>Uzandı ve bütün bu sorulara nasıl cevap vereceğini düşünmeye başladı. Artık yüreği eskisi gibi çarpmıyordu. Saat dörde geliyordu ama kimseler görünmemişti hâlâ. Kapıyı üstünden kilitlemiş olan polis gelip kapıyı açtığında bütün umutları kırılmıştı artık Anton’un.</p>

  <p>Eşikte durup:</p>

  <p>— Hadi çık, dedi polis.</p>

  <p>— Nereye, diye sordu Anton.</p>

  <p>— Avluya.</p>

  <p>Yüreğini bir sevinç kapladı birden, dizlerinin kesildiğini hissetti. Kalktı paltosunu giydi, golf pantalonunun kemerini sıktı, polisin önüne düşüp yürümeye başladı. Merdivenleri inip avluya çıktılar. At arabaya koşulmuştu ama ayakkabıcı çocuk görünürlerde yoktu.. Bir polis atı geminden tutuyor, saçak altına yığılmış polislere, memurlara bağıra bağıra bir şeyler söylüyordu .Küçük kalabalık avluya doğru uzanıyordu. Anlaşılan partizanın cesedini saçak altına koymuşlar adamlar da onu görmek için toplanmışlardı başına.</p>

  <p>— Ayakkabıcı çocuğu neden getirmedin, diye sordu atı tutan polis.</p>

  <p>— Kimse böyle bir emir vermedi bana, diye cevap verdi Anton’u getiren polis.</p>

  <p>— Atı kim götürecek?</p>

  <p>— Bu götürür.</p>

  <p>— İki kişi olmaları Iazım. Paştrapanov! Gidip ayakkabıcı çocuğu getir. O da gelsin suya.</p>

  <p>Kalabalığın arasından biri ayrıldı. Anton ajanı tanıdı.</p>

  <p>— Ne var ,diye sordu ajan polise.</p>

  <p>— Bir tutukluyla suya gidilmez ki, bu divaneyi kim tutacak ? diye cevap verdi polis öfkeyle. Ağzından saçtığı köpüklerle kolunu kirleten ata vurmak için elini kaldırdı.</p>

  <p>— Sen git, dedi ajan.</p>

  <p>— İşim var. Şef buradan kimsenin uzaklaşmamasını söyledi. Belki de jandarmalara yardım etmek gerekecek.</p>

  <p>— Kliment, işte anahtar. Git getir ayakkabıcı çocuğu, dedi ajan şişman polise.</p>

  <p>Polis uzaklaştı, Anton, belindeki kemerle çemberli bir fıçıya benzeyen kısa boylu, şişman polisin arkasından baktı. Upuzun bir ensesi, kocaman bir kafası, bu kocaman kafanın üstüne kondurduğu şapkanın gülünç bir görünüşü vardı.</p>

  <p>— Neden toplanmış bu kalabalık, diye sordu Anton.</p>

  <p>— Partizanı getirdiler. Kim olduğunu anlamaya çalışıyorlar. Bu taraflardan değil, diye cevap verdi ajan.</p>

  <p>— Ben de görebilir miyim?</p>

  <p>— Tabii.</p>

  <p>— Paştrapanov, atı hep ben mi tutacağım yahu, diye yakındı polis. Ama ajan aldırmadı bile ona. Omuzuna attığı paltosunun kollarını sallaya sallaya Anton’la birlikte saçak altına doğru yürüdü.</p>

  <p>Yüzü kireç gibi yürüyordu Anton. Bacakları titriyordu. Heyecandan soluğu kesiliyor, ajanın sözlerini güçlükle duyabiliyordu.</p>

  <p>— Büyük bir hata işlemişler. Yakaladıklarında ellerini bağlamaları gerekirdi. ölüden ne öğrenilir şimdi? Poruçik Diçevski tavuk boğazlar gibi boğazlayacak onları.</p>

  <p>Saçak altına vardılar. Küçük kalabalık onlara yol vermek için açıldı.</p>

  <p>Ölü otuz beş yaşlarında, iri yapılı, sarışın bir adamdı. Kocaman ayakları çıplak, kolları kuvvetliydi. Kahverengi kaba kumaştan bir elbise vardı üstünde. üzerindeki kurumuş kanlar eski pas lekeleri gibi görünüyordu. Sırt üstü, bacakları iki yana açık yatıyordu. Başı omuzuna doğru eğilmişti. Sakallı yüzünde garip bir düşünce, bir dalgınlık maskı gibi donup kalmıştı. Gür, sarı bıyıkları, halâ canlıymış gibi duran yarı kapalı gözleri, yüzündeki bu anlamı kuvvetlendiriyordu.</p>

  <p>Anton hemen sırtını döndü. Tanıdığı bir partizan değildi bu. Belki de Şumen Birliğinden biriydi. Kaçmayı planladığı şu anda daha fazla bakmak istememişti ona. Kim bilir, belki de yarım saat sonra onun yanına henüz soğumamış bir ceset olarak uzanacaktı.</p>

  <p>Omuzları titriyordu. Bir an için kendini onunla garip bir kader birliği içinde gördü. Onları diriler dünyasından ayıran bir kaderdi bu. Sanki bütün varlığıyla dehşet verici bir sırra dokunmuş, yüreği telâş ve acıyla dolmuştu.</p>

  <p>Ajan:</p>

  <p>— Tanımıyor musun? diye sordu. Anton’un yüzünü kaplayan tedirginliğe şaşarak baktı.</p>

  <p>— Hayır, nereden tanıyacağım ,dedi Anton.</p>

  <p>— Belki daha önce görmüşsünüzdür, dedi ajan. Yüzün bembeyaz olmuş…</p>

  <p>— İlk defa öldürülmüş bir adam görüyorum.</p>

  <p>— Yüreğiniz pek yufka. Ben artık her şeye bakabiliyorum. Tıpkı doktorlar gibi… Hadi gidin, sizi çağırıyorlar.</p>

  <p>Atı artık ayakkabıcı çocuk tutuyordu. Şişman polis kaşlarını çatmış, öfkeli öfkeli Anton’u çağırıyor. eliyle kovayı ve huniyi gösteriyordu. Çocuğun kahverengi gözleri. üzüntüden kararmış, canlılığını, parlaklığını kaybetmişti. Yüzü ürkek ve tedirgindi.</p>

  <p>Atın yanından geçen bir polis çocuğa:</p>

  <p>— Monka, gördün mü saçak altında yatanı? Seni de yanına uzatacağız. Beş paralık ayakkabı tamircisi olduğuna bakmadan sol kitaplar okumaya kalkıyorsun.</p>

  <p>Çocuğun saçlarından yakalayıp çekti. Çocuk sallandı acıdan.</p>

  <p>— Çek atı, ne bakıyorsun, dedi şişman polis.</p>

  <p>Anton dizginleri tuttu, araba yola çıktı. Çocuk kovayla huniyi taşıyordu.</p>

  <p>Boş fıçı gümbürtüsünün doldurduğu dar, eğri büğrü sokak boyunca yürüyorlardı. At koşmak istiyordu ama Anton’un güçlü kolları dizginlere öylesine asılıyordu ki atın şaha kalkmasına ramak kalıyordu. Anton kaslarının gerildiğini, yüreğinin büyük bir umutsuzlukla dolduğunu duydu. öldürülen partizanın yüzü gözünün önünden gitmiyordu, onu üzüyor, öfkelendiriyordu.</p>

  <p>Çevresine bile bakmıyordu. Fıçının ve tekerleklerin çıkardığı gürültüden sağırlaşmış, çevresindekileri göremeyecek bir körlük içine girmiş gibi başını öne eğmiş hızlı hızlı yürüyordu.</p>

  <p>Dar sokaktan çıktıklarında atın dizginlerini gevşetti. At koşmaya başladı. Anton dönüp arkasındaki polise baktı. Tabancasının kılıfı düğmelenmişti. Sol elinde küçük bir sopa vardı.</p>

  <p>«Tabancasını kılıfından çıkarıncaya kadar üç saniye geçecek, dolu değilse doldurmak için de bir saniye», diye düşünüyordu Anton. Bu köylü şişko polisten ölümden iğrendiği kadar iğreniyordu o anda.</p>

  <p>Başını kaldırıp hafif bir sisle gölgelenmiş mavi-yeşil dağlara baktı. Bir dev elbisesini andıran bir duvar gibi yükseliyordu dağlar. İçinde filizlenen şiddetli bir dağlara kaçma isteği yüreğini yaktı, saçlarını ürpertti. Dağların deniz gibi mavimsi dünyasında arkadaşları vardı. İçinden selâm yolladı onlara. Yeniden görebilecek miydi arkadaşlarını? Düşüncelerini anlatabilecek miydi ? Şu anda ne kadar değerliydi arkadaşları onun için, ne kadar bağlıydı onlara…</p>

  <p>Başını çevirip çocuğun gözlerini aradı. Bu topal arkadaşının yakalanmasından kendinin suçlu olduğunu sanmıştı. Kaçmayı başaramazsa bu çocuk onun sonunun sessiz bir tanığı olacaktı. Sanki bütün ömürlerince birbirlerini unutmayacakmış gibi bakıştılar uzun uzun.</p>

  <p>Çeşmeye gelmişlerdi. At oluğa doğru eğildi, polis atın gemini gevşetmelerini emretti. Anton titriyor, gözlerinde şimşekler çakıyordu .Polisin nerede duracağını izliyordu göz ucuyla. Beş altı adım arkalarındaydı polis. Anton üstüne çullansa tabancasını çıkarmaya zaman bulamayacaktı.</p>

  <p>Anton oluğa bastı, kovayı çeşmenin taşına bıraktı, ağır bakır huniyi kavradı. Ayakkabıcı çocuğun gözleri irileşti birden. Polis çocuğun bu bakışlarından bir şey anlayacak diye yüreği hopladı Anton’un. üstüne atılmak için yaklaşmasını beklerken polis çeşmenin üstüne çıktı birden. Anton ayaklarına baktı polisin. Polis bu bakışın farkına varmıştı sanki. Geri çekildi, elindeki sopayla çizmesinin topuğuna vurdu. Anton eğildi, kovayı oluğun altına koydu, huniyi fıçının deliğine yerleştirip sırtını polise döndü, gözlerini mısır tarlasına dikti. üçü de susuyorlardı. At sinekleri kovalamak için kuyruğunu sallıyor ,kuyruk boş fıçıya çarptıkça boğuk bir ses yayılıyordu ortalığa. Çeşme ağır ağır dolduruyordu kovayı. Ayakları oluk boyunda kara çamura batmış at ayaklarını yere vurdukça araba da ileri geri kımıldıyordu.</p>

  <p>Kova dolmuş Anton alıp fıçıya boşaltmıştı onu. Çocuk atın yularından tutuyordu. Fıçı işi bozacaktı biraz. Polisi hemen zararsız hale getiremezse fıçının çevresinden dolaşması gerekecekti.</p>

  <p>Çeşme yeniden şırıldamaya başladı. Anton doğruldu, polisin çeşmenin üst tarafındaki taşın arkasında oturduğunu gördü. Bu kadar uzaktan etkili bir şekilde ona vurması olacak gibi değildi. Çeşmenin üstüne tırmanması ya da yanından dolaşması gerekecekti. Ama bu arada polis de kendini savunmak için zaman kazanmış olacaktı. İkinci bir yol kalıyordu. Bu ikinci yola aklı yattı Anton’un. Zaten öldürmek istemiyordu bu köylüyü, karısı, çocukları vardı herhalde.</p>

  <p>Kova dolduğunda eğilip çocuğa bir göz attı. Çocuğun gözleri irileşti, ağzı açıldı. Dolu kova küçük bir kavis çizerek polisin üstüne doğru uçtu. Polis daha ne olduğunu anlayamadan kova üstüne dökülmüş, ağır huni de göğsüne inmişti.</p>

  <p>Anton başını iyice öne eğmiş çıplak otlakta koşuyordu. Şimdiye kadar hiç duymadığı bir ıslık çalıyordu kulaklarında hava. Bedeni öylesine ilerdeydi ki, ayakları son hızla koştuğu halde dengesini zor sağlayabiliyordu. Kolları uçan bir kuşun kanatları gibi ayaklarıyla birlikte hareket ediyordu. Dümdüz koşuyordu, kurşunlardan korunmak için eğriler çizerek koşması gerektiğini unutmuştu. Ardından ateş edilmesini beklerken bütün bedeni ürpermişti.</p>

  <p>İlk birkaç saniye çok uzun gelmişti ona. Polisin haykırışından başka bir ses duymaması şaşırtmıştı onu. Sol tarafınla küçük bir toz bulutunun kalktığını gördüğü, dokuz milimetre çapındaki tabancanın patlayışını duyduğu zaman otlağın ortalarına gelmişti artık. İkinci toz bulutu ayaklarının arasından kalktı, kurşunun üstünden atladığını sandı. Dördüncü patlamada kurşun üstünden geçti ,beşinci, altıncı… Sayabildiği kadar sayıyordu. Sonra tabanca sesleri kesildi. Polisin kurşunları bitmişti herhalde. Ya da tabancası tutukluk yapmıştı.</p>

  <p>Delicesine bir sevinç kapladı içini, kudurmuş gibi koştuğunu farketti, biraz yavaşladı. Başını kaldırıp mısır tarlasına baktı. Epeyce bir ara vardı daha. Sonra yeni bir hızla çıplak otlakta koşmaya başladı. Sırtına gelen bir kurşunla sendelediğinde anızlığa yaklaşmıştı. Birden karardı her taraf, ayaklarının altında toprak bükülüyordu sanki, ama dengesini korudu, aynı hızla koşmaya devam etti. Bütün varlığını sara,.. bir telâş içinde ne olduğunu anlamaya çalışıyordu. Bedeninde bir yerin ateş gibi yandığını, bir kurşunun anızlıkta bir toz bulutu kaldırdığını duydu.</p>

  <p>Hep acı duymayı, ölmeyi bekliyordu. Oysa hiçbir acı duymuyordu işte. Sadece bedeninin sağ yanında bir yerin hafifçe uyuştuğunu duyuyordu. Koşuyordu. Sadece yorgun soluğu, kendi ayak sesleri geliyordu kulağına. Koyu bir karanlık çökmüştü yüreğine.</p>

  <p>Anız tarlasının sarı zemini geriliyor, mısır tarlasının yeşil duvarı yaklaşıyordu durmadan. Kalbi kesik kesik atıyordu. Kupkuru ağzından hırıldayarak çıkıyordu soluğu. Ansızın dönüp arkasına baktı. Çeşmenin oralarda boş tabancasını sallayan polisi gördü. Çocuğu da elinden kaçırır korkusuyla peşine düşmemişti. Uzaktan iri bir sinek gibi duran ufak tefek yağız at, fıçı, çeşmenin üst yanındaki yamaç, yamaçtaki beyaz evler öyle olduğu gibi duruyordu. Polislerin çok geçmeden peşine düşeceklerini hatırladı, mısır tarlasına ulaşmak için yürümeye başladı. Vurulan yeri ağırlaşmıştı. Göğsünün sağ tarafına, vurulan yerine doğru soktu elini, gömleğinin emdiği sıcak kana bulandı eli. Yaralandığını o zaman anladı. Bir korku bir dehşet kapladı içini, birden acıdı kendine. Ne olduğunu pek anlayamayan, aciz bir çocuk gibi hıçkırdı. Sonra kendini toplayıp arkadaşlarını düşündü. Ölü ya da diri onların yanına ulaşmalıydı. Sadece orada yardım ederlerdi kendisine. Sadece orada, başka hiçbir yerde! Yarasını düşündü, boşuna kuvvet harcamamak, güç toplamak gerek, diye düşündü. Sağ kolunu pek kımıldatamıyordu. Kaldırıp baktı. Al kanlara boyanmıştı kolu. Kolunu böyle görünce fena oldu içi, sallandı, gözlerini kapadı, az kalsın yere düşüyordu. Yemyeşil mısır tarlasıyla arasında birkaç adım kalmıştı, orada gizlenebilirdi. Yetişip daldı mısır tarlasına. Ama bir iki saniye sonra bazı yerleri sürülmüş anızlığa çıkıverdi. Mısır tarlası uzayıp gidiyordu ama eni dardı, üç adımdan daha geniş değildi…</p>

  <p>Kapana kısılmış bir insan gibi donakaldı. Artık sadece ileri doğru kaçması gerektiğini biliyordu. Her büklüm, her dönemeç peşindekileri daha da yaklaştıracaktı ona. Ama kolayca vurulabileceği için çıplak ovada koşmayı göze alamadı. Geri döndü ve mısır tarlası boyunca koşmaya başladı. Tarlanın öte yanında bir yar vardı. Oralarda çukur bir yer olduğunu gösteriyordu bu. Orada saklanmayı düşündü. Yara vardığında, iki tarafı ağaçlı bir vadiye uzandığını gördü yarın.</p>

  <p>Vadiye indi, koşmaya devam etti. Vadi gitgide düzleşiyor, alçacık çalılıklar, seyrek söğüt ağaçlarıyla bir ovayı andırıyordu. Dip tarafında bir dere vardı. Ağaçların arasına gizlenmek için dereyi geçti ve önünde ansızın kapkara, ıslak, şurasında burasında beyaz çakıl taşları parıldayan bir araba yolu belirdi.</p>

  <p>Durdu, gömleğinin düğmelerini çözüp göğsüne baktı. Kıpkırmızı bir ağza benzeyen yaradan incecik bir kan sızdığını gördü. Titremeye başladı. Karnının, bacaklarının kana bulanmış olduğunu anladı. Yüreği yeniden büyük bir korku ve umutsuzlukla doldu.</p>

  <p>Ağır ağır soluyor, inip kalkan göğsüne bakıyordu, «öleceğim» dedi içinden. Bu soğuk düşünce iradesini kamçıladı.</p>

  <p>— Kampa kadar sürüklenebilmek için kuvvet toplamalıyım… Başka çarem yok, diye mırıldanırken yaşadığına inanmak istiyordu sanki. Kendi sesini, içinde yaşayan başka bir varlığın sesiymiş gibi dinledi, ama yakında ölecek olan bu varlık kendisi değildi sanki. Yeniden kuvvetini harcamaması, «akıllıca» davranması gerektiğini düşündü. Geniş adımlarla yürümeye başladı. Ama birden susadığını hissetti. Geri dönüp dereden kana kana su içti. Doğrulup arkasına baktı sonra. Tepenin tam üstünde, biraz önce geçip vadiye indiği yerde bir atlı gördü. Peşine düşmüşlerdi demek. Tek kurtuluş yolu bir yere gizlenmek, tavşan gibi beklemekti.</p>

  <p>Dere, kara dikenlerden örülmüş bir çitle çevrili bir bostanın ardında kayboluyordu. Patika boyunca yürüdü, hayvanlar içeri giremesin diye tarla sahibinin yaptığı bir merdivenle karşılaştı. Bostanda kimse yoktur belki, diye düşünüp içeri atladı. Ve fasülye sırıklarının arasında duran bir kadına çarptı. . Kadın çitin yanında durmuş bir şeyler yapıyordu. Anton’un içeri atladığını görünce doğruldu, boğuk bir çığlık attı. Bir çift ürkek göz gördü Anton karşısında, esmer, tombul, uysal yüzlü, genç bir köylü kadınıydı.</p>

  <p>Derin bir soluk aldı Anton, sonra fısıldar gibi:</p>

  <p>— Korkma yenge, korkacak bir şey yok. Ben raslantı… Sana bir kötülük yapacak değilim, dedi. Kadın ağzı yarı açık, şaşkın şaşkın bakıyordu Anton’a. Her an bağırabilirdi. Sararmış yanaklarından iki damla yaş süzüldü. Anton bütün gücüyle bağırmaması, korkmaması gerektiğine inandırmak istiyormuş gibi gözlerini kadının gözlerine dikmişti.</p>

  <p>Kadının hiçbir şey anlamadığını görünce üzgün bir sesle:</p>

  <p>— Peşimden geliyorlar, dedi.</p>

  <p>Kadın:</p>

  <p>— Kim? diye sordu.</p>

  <p>— Jandarmalar.</p>

  <p>Kadının gözlerinde bir korku belirdi. Anton hemen ekledi:</p>

  <p>— Ben, üniversite öğrencisiyim.</p>

  <p>Kadın:</p>

  <p>— Aman allahım! Benden ne istiyorsunuz?</p>

  <p>— Beni ele verme!</p>

  <p>Kadın hâlâ şaşkın şaşkın bakıyordu Anton’a. Anton yalvarır gibi:</p>

  <p>— Burada saklanayım, dedi. Yakalanırsam, bostana sana görünmeden girdiğimi söylerim.</p>

  <p>Kadın vadinin üstüne doğru baktı, sonra sessizce bahçenin öteki tarafına doğru çekildi. Anton çite doğru yaklaştı, fasülyelerin içine uzandı. Birdenbire kan boşandı ağzından, gevşeyiverdi bedeni. Yüzükoyun yatıyor, kanının karnını ıslattığını duyuyordu. Yolda ilerleyen nal sesleri duydu o anda. Kadın Anton’un uzandığı yerden yirmi adım kadar uzakta çömelmiş, eteğine fasülye topluyordu.</p>

  <p>Dere usul usul şırıldıyor, bir yerlerde bir kara tavuk ötüyordu. Islak toprak küf kokuyordu.</p>

  <p>Nal sesleri yaklaşmıştı artık. Anton eyerin gıcırdadığını, atın soluk seslerini duyuyordu. Atlı jandarma vadinin karşı tarafından kadına doğru geliyordu. Yaklaştığında kadın doğruldu.</p>

  <p>Polis biraz yorulmuş bir sesle sordu:</p>

  <p>— Buradan bir adam geçti mi?</p>

  <p>Anton soluğunu tutmuş kadının ne söyleyeceğini bekliyordu. Kadın cevap vermeden’ önce uzun bir süre sustu gibi geldi ona.</p>

  <p>— Nasıl bir adam?</p>

  <p>— Genç ,kasabalı gibi giyinmiş biri.</p>

  <p>Kadın gene sustu. Anton artık titriyordu.</p>

  <p>— Hayır, kimse geçmedi.</p>

  <p>— Emin misin?</p>

  <p>— Ben kimseyi görmedim.</p>

  <p>— Ne zamandan beri buradasın?</p>

  <p>— Çoktan, iki saat kadar oluyor.</p>

  <p>Bir sessizlik çöktü ortalığa. Jandarma bir şeyler düşünüyor olmalıydı. Bir süre sonra:</p>

  <p>— Uzun boylu, kasabalı gibi giyinmiş, uzun saçlı başı açık bir adam görürsen bize haber ver, dedi jandarma.</p>

  <p>Atını sürdü ,eğer gıcırdadı, nal sesleri vadide kaybolup gitti.</p>

  <p>Anton kadına doğru baktı. Kadın eğilmiş fasülye topluyor, fasülyeleri sinirli sinirli seri hareketlerle koparıyordu. Güneşten yanmış elleri fasülyelere asıldıkça uzun sırıklar sallanıyordu. Onu unutmuştu sanki kadın, hiç ondan yana bakmıyordu. Peşinden gelenler çekip gidinceye, karanlık çökünceye kadar burada kalması gerekiyordu Anton’un. Ama kendinde yeniden ayağa kalkacak güç bulamama korkusu sabırsızlandırıyordu onu. Yarasını eliyle bastırıyor, göğüsünde gittikçe artan bir ağırlık duyuyordu. Kadın, polislerin Anton’u aradıkları yamaca doğru baktı iki kere. Anton da uzaklardan gelen tüfek sesleri duydu, peşinden gelenlerin dağlara doğru uzaklaştıklarını anladı.</p>

  <p>Doğrulmadan önce dizlerinin üstüne kalktı. Başı müthiş bir şekilde dönüyordu çünkü. Çite tutunarak ayağa kalktı. Bostan gözlerinin önünde dönüp duruyordu. Uzun fasülye sırıkları fırıldak gibi dönüyor, lahanalar mavimsi bir gölgeyle örtülmüş gibi görünüyorlardı. Anton sallandı, çite yaslanmak zorunda kaldı. Çit çatırdadı. Gücü kesiliyordu. Arkadaşlarını görmek istiyorsa yakalanmayı, vurulmayı göze alıp kararlaştırdıkları yere doğru yürümeye başlamalıydı artık.</p>

  <p>Yürümeye başladı. Kadının kendisine acıma dolu gözlerle baktığını gördü. Güçlükle:</p>

  <p>— Sağol yenge, diyebildi.</p>

  <p>Kadın telâşla çevresine bakındı, Anton’a doğru yürüdü. Uysal gözlerinde büyük bir acıma duygusuyla parlıyordu. Beyaz başörtüsünü çıkardı, sessizce ona uzattı.</p>

  <p>— Kolunu bağla bununla, dedi.</p>

  <p>Anton başörtüsünü aldı, yarasına bastırdı.</p>

  <p>— Hoşça kal, deyip yürümeye başladı.</p>

  <p>— Tanrı yardımcın olsun, dedi kadın arkasından.</p>

  <p>Anton merdiveni indi, vadinin üst tarafına doğru yürüdü. Küçük kavis çizip jandarmaların gittiği dağa doğru dönecekti. Kurtulma ve arkadaşlarını yeniden görme umudu güç veriyordu ona. İleri doğru itiyordu sanki. Ne dönüp arkasına bakıyor, ne de çevresini gözlüyordu. öne doğru eğilmiş, bir eliyle de yarasını bastırmış bir halde yürüyordu. Vadi uzun bir kavis gibi bükülüp onu çıplak bir düzlüğe çıkardığı zaman korkmadı. Görseler vururlardı onu. Ama kurşun onu yere devirmedikçe yürüyecek, hep yürüyecekti. Arada bir dişleri birbirine vuruyor, sırtı ve göğsü gitgide daha fazla acıyordu. Artık sızı içeriden, her soluk alışında hırıldayan delik ciğerlerinden geliyordu. Derin soluk almamaya çalışıyor, sadece tek ciğeriyle soluk alabileceğini sanıyor, bazen de soluk alabildiğine inandırmaya çalışıyordu kendini. Bilinci gittikçe kayboluyor, çevresini görmez, duymaz oluyordu sanki.</p>

  <p>Otlağı geçip dağa vurdu. Bir ara mısır tarlaları çıktı önüne. Gizlendi oraya .Daha ileride tek tük meşe ağaçları, ormanın içine sokulmuş küçük tarlalar vardı. Buradan başlıyordu dağ. Muazzam bir duvar gibi yükselen dağı, kocaman tırtıllar gibi düzlüğe doğru sarkan tepeleri gördü. Ormanın serinliğini duydu. Koniye benzeyen tepeyi araştırdı gözleriyle. Arkadaşları onu burada bekleyeceklerdi. Yürüdüğü doğrultunun biraz sağında kalıyordu tepe, asıl yoldan ayrıldığını anladı. Oraya doğru nasıl gideceğini hesaplamak için bir dakika kadar durakladı. Ama ormana girdiğinde kaybetti bu yolu. Sadece yön duygusuna güvenerek yürümeye başladı. Orman biraz sakinleştirmiş, umutlandırmıştı onu. Ama dağın yamacına vurunca soluk alması güçleşti ve daha yavaş yürümek zorunda kaldı. Yürümeye gücü kalmayacak diye yeniden bir korku sardı içini. Dinlenmeliydi. Yosunlanmış bir kütüğün üstüne oturdu.</p>

  <p>Çevresinde hareketsiz birer dev gibi yükselen düz, beyaz kayın ağaçları vardı. Yaprakların sessizce hışırdaması, binlerce varlığın kendi kötü sonunu fısıldaması gibi geliyordu ona. Çürümüş yaprak ve ıslak toprak kokusu duydu. Bütün bunlar onun acınası yalnızlığını düşünerek donmuşlardı sanki. Biraz daha aşağılardan gelen bir su şırıltısı işitti. Kurumuş, kanlı ağzının su diye yandığını duydu. Ama geri dönmeyi göze alamadı. Şimdi, suyun şırıltısını duydukça artan susuzluğunu düşünmemeye çalışarak kararsız bir şekilde oturuyordu. Sonunda kalkıp ağır ağır tepeye tırmanmaya başladı. Adım attıkça ayaklarının altındaki kuru kayın yaprakları hışırdıyordu. Eğer onu arayanlardan biri yakınlardaysa bu hışırtı Anton’u ele verebilirdi. Ama Anton aldırmıyordu buna, ağaçlara tutuna tutuna yürümeye devam ediyordu. Soluk alıp vermesi gittikçe güçleşiyordu. Şaşılası bir gayretle küçük bir alana erişmeyi başarabildi. Batan güneşin aydınlattığı küçük düzlükte durdu, sızısı artmış, karnındaki ağırlık dayanılmaz bir hal almaya başlamıştı çünkü. Ağzında bir acılık duydu. Kendi kanının kokusundan fenalaşıyor, ayakları titriyor, alnından buz gibi ter damlacıkları süzülüyordu. İnleyerek bir ağaca tutundu ve yavaşça altın renkli yeşil yosunlu kayın ağacının dibine çöktü. Hızla çarpan yüreği şakaklarına gelmişti sanki. Islak elleri titriyor, göğsü hırıldıyordu. Diz üstü kalktı, kan kusuyordu. Küçük bir dere gibi akıyordu ağzından kan. Sıcacık, dumanlar çıkan kanının yeşil yosunlar üzerine yayıldığını gördü. Ama korkmadı bundan, göğsündeki ağrı dinmiş soluk alması kolaylaşmıştı çünkü. Hemen arkasından gücünün iyice kesildiğini duydu, ayağa kalkmaya çalıştı. Yeniden başı döndü. Ayakları üstünde doğrulabilmesi için bütün gücünü toplaması gerekiyordu. Gözleriyle yakınlardaki tepeyi araştırdı. Yamaçtan bir dağ yolu iniyordu. Sarhoş gibi tırmanmaya başladı bu yoldan. Dayanmak için bir sopa aramak geldi aklına. Bir tane buldu ama, gücüne göre değildi bu, çok ağırdı. Bir eliyle kanı dindirmek için yarasını bastırıyordu zaten, tek eliyle dayanamazdı.</p>

  <p>Yüz adım kadar bu şekilde yürüdü. Yol onu tam tepenin altına, dik ve nemli bir vadinin başladığı bir dönemece çıkardı. Havanın soğukluğundan titremeye başladı. Soğuk bir ter kapladı her yanını. Durdu, tepedeki batan güneşin vurduğu ağaçlara baktı. Tepe yükseldi sanki, orman sallandı. Müthiş bir deprem sarsmış, yukarı doğru kaldırmıştı sanki dağı, gökyüzü korkunç bir uçurum gibi ayaklarının dibinde uzanıyordu.</p>

  <p>Sırtüstü düşmüştü. Kendine geldiği zaman anladı bunu. Boylu boyunca dağ yolunda yatıyordu. Rahatlamıştı, garip bir sevinç doldurmuştu içini. Akşam saatlerinin altın renkli gökyüzü altında, mutluluk dolu sıcak ve sakin bir denizde yüzüyordu sanki. Çocukluk günlerinden birini yaşıyor gibiydi. Nekahat günlerinde, yoksul odasının duvarına, sabahları, böyle altın renkli, sıcak ışıklar vurur, bu ışınların aydınlığı bütün varlığını canlandırırdı. Duvara vuran ışınları küçücük elleriyle yakalamaya çalışırdı. Şu anda da aynı yorgun çocuktu Anton. Ama artık hastalıktan değil de savaşın gerektirdiği acılardan yorgun düşmüştü. Nasıl da dinlenmek, gözlerini yumup bu sıcak aydınlığa gömülmek istiyordu …</p>

  <p>Arkadaşlarını hatırladı. Ondan uzak, çok uzak bir ormanda uzanmışlar, üzgün, telâşlı yüzleri zayıflamış, ormanın sessizliğini dinlemeye çalışırlarken gördü onları. Kulaklarında hafif bir hışırtı vardı. Akşam rüzgarının ormanın tepesinde nasıl estiğini duyuyordu sanki. Bir sürü ses duyuyordu. Bütün bu sesler tamamlanmadan kalıyordu ama, Anton bu yarım kalan sözlerin her birini anlıyordu. Bu sesler arasında öyle bir ses vardı ki, Anton’un inandığı şeyleri fısıldıyordu. Bütün bunlar bir gün gerçekleşecekti yeryüzünde. Bu ses gitgide öteki sesleri bastırıyordu. Bu ses altın yaldızlı gökyüzünde bazen telâşlı, bazen güzel muştular veren milyonlarca sesin oluşturduğu bir çağlayan gibi uğulduyordu.</p>

  <p>Gözlerini yummuş, kendinden geçmişti. Solgun, kansız yüzünde hafif bir gülümseme vardı.</p>

  <p>Yolda kuru yaprakların hışırdadığını duydu. Kahverengi elbiseli, başlarında asker kepi olan iki erkek silueti belirdi dönemeçte, sakına sakına ona doğru yürüdüler. Makineli tüfeklerinin kısa namlularını ona doğru çevirmiş, çevrelerini kollayarak yürüyorlardı. Bir an bakıştılar, sonra birden koştular. Biri paltosunu çıkarıp gömleğini yırttı.</p>

  <p>Bir şey göğsünü sarıp ısıttı Anton’un. Gözlerini açmak istedi ama açamadı. Gülümsedi. Bir el yavaşça elini sıktı.</p>

  <p>Göz kapaklarının altında hâlâ o altın ışıklı deniz duruyor, bütün varlığı hâlâ o parlak aydınlıkta yıkanıyordu. Sonra özenli ellerin kendisini kaldırdığını hissetti. Bir zamanlar, annesinin kollarına bıraktığı gibi bırakıverdi kendini. Sakin, üzüntülü sesler duyuyordu. Büyük bir rahatlık, büyük bir güven duygusu veriyordu bu sesler ona.</p>

  <p>Anton’u batan güneşe karşı götürdüler; dönemeçte batan güneşin ışınları ölü gibi solgun yüzünü, arkadaşının omuzunda sallanan terden ıslanmış siyah saçlı başını aydınlattı. O anda kadını hatırladı. Esmer, uysal bakışlı, yuvarlak yüzlü, iyi yürekli bir kadın ona doğru geliyordu işte. Başından bembeyaz örtüsünü çıkarıyor, ona veriyordu.</p>

  <p>Dağ, aşağılarda’ mavimsi bir karanlığa gömülüyordu. Yaşlı kayın ağaçları usul usul hışırdıyor, sanki geçen gün için üzülüyorlardı. Güneş ışınları tepeden koşuyor, ağır ağır yanıp bitiyor, insanların ve şehirlerin bulunduğu uzaklara, ormanların kalın, zeytin yeşili kilimi ardından gökyüzünden sel gibi bir kızıllık akıyor, sanki oralarda akıl almaz bir ateş selinde milyonlarca insan yanıyordu.</p>

<br/><br/>

  <h3 style="text-align: right;" id="uVyWlUpLA7EPVABBqVfzLAH"><span style="font-weight:bold;">YABANCI</span></h3>
<br/>
  <p>Ganev, saat on ikiye doğru çalıştığı sigorta şirketinden döndü. İki paket vardı elinde, beyaz bir kağıda özenle sarılmış, kırnapla bağlanmış olan pakette bir kilo peynir, henüz aldığı öğle gazetesine sardığı öteki pakette de et vardı.</p>

  <p>Merdivenlerde karşılaştığı apartman komşusu Savov’a göz kırpıp peynir aldığını söyleyerek övündü. Hayat pahalılığından sızlanıp dertleştiler bir süre. Pahalılıktan iğrenmiş bir durumda apartman kapısında durup zili çaldı Ganev. Anahtarı vardı ama karşılanmayı seviyordu.</p>

  <p>Geniş omuzlu, tıknaz bir adamdı. Hafifçe fırlak olan kül renkli gözlerinde bir saflık vardı.</p>

  <p>İçerden bir kapının açıldığı duyuldu. Kapıdaki göz deliği açıldı, bronz parmaklıkların arkasından tanıdık bir çift mavi göz baktı ona. Kapı açıldı, sıcak, yemek bir çift mavi göz baktı, ona. Kapı açıldı, sıcak, yemek göründü.</p>

  <p>Mutfaktan geliyordu. Saman renkli bir önlüğü vardı üstünde. Sessiz, bıkkın, hüzünlü bir anlam taşıyan beyaz, güzel yüzüne bu önlük yaraşıyordu.</p>

  <p>Ganev gülerek karısının yüzüne doğru kaldırdı paketi.</p>

  <p>— Bak ne aldım, diye övündü. Karısı pek de meraklı olmayan bir sesle:</p>

  <p>— Ne aldın? diye sordu.</p>

  <p>Ganev karısının kulağına eğildi, iki parmağıyla ona dokunarak bir sır verir gibi:</p>

  <p>— Peynir, dedi.</p>

  <p>— Kim bilir ne kadar çok para vermişsindir.</p>

  <p>— Para önemli değil, sabahları kahvaltı etmemiz çok daha önemli. Çocuk nerede?</p>

  <p>— Odada uyuyor.</p>

  <p>Ganev pardesüsünü çıkarmış, askıya asıyordu. Karısı:</p>

  <p>— Biliyor musun, ben odayı kiraya verdim, dedi.</p>

  <p>Adam vurulmuş gibi oldu, geri çekildi:</p>

  <p>Bir ay önce annesi ölmüştü. Karısına da kendine de ağırlık olan yetmiş yaşında yaşlı bir kadındı annesi. ölümünden sonra odasını kullanmadılar. Kiraya vermeyi düşünüyorlardı. Odaya bir yatak, bir elbise dolabı bir de divan koydular. Pek çok insan kiralık oda arıyordu o sırada, kendilerine uygun bir kiracı seçebilirlerdi.</p>

  <p>Ama Ganev kararsızdı. Evde yabancı bir adam olmasını istemiyordu. üniversiteli bir kıza vermeyi düşünüyordu odayı. Bu sıralarda hele hizmetçi kadın bulmanın pek güç olduğu bu zamanlarda karısının bir kız arkadaşı olması iyi bir şeydi.</p>

  <p>Bu haber kötü sarsmıştı onu, kendini tutamayıp öfkeyle bağırdı :</p>

  <p>— Kime verdin?</p>

  <p>— Bir beye.</p>

  <p>Ganev öfkeyle karısını süzdü :</p>

  <p>— Kim odayı bir erkeğe vermeni söyledi sana? Erkek almayı düşünseydim iş arkadaşım Minevi alırdım.    ,</p>

  <p>Dört yaşındaki kızı sesini duymuş, holden koşarak geçip babasının bacaklarına sarılmıştı.</p>

  <p>Dalgın bir tavırla kızının başını okşadı sonra öfkeli bir sesle sordu:</p>

  <p>— Kimmiş, ne iş yapıyormuş bu bey?</p>

  <p>— Bilmiyorum. Görünüşü…. iyi bir adama benziyor. Saat sularında zili çaldı. İlanı gördüğünü söyledi. Ben de olmaz diyemedim.</p>

  <p>— Evimde erkek istemediğimi biliyorsun, dedi Ganev ve mutfağa girdi.</p>

  <p>Öğle yemeğinin tadını kaçıracağa benziyordu haber.</p>

  <p>Kar gibi bembeyaz örtüsüyle, tertemiz yemek takımlarıyla yemek masasını, duvarda bir ecza dolabı gibi dizi dizi ucuz porselen kutuların durduğu rafı, öğle yemeğinden sonra üstüne uzanıp gazete okumayı pek sevdiği duvar boyunca uzanan minder, bir aile yuvasının kendine özgü mutluluğunu duyduğu bu sıcak köşeyi, sanki bütün bunları o tanımadığı adamla, kiracılarıyla paylaşacakmış gibi yüreği sızladı. üzüntülü bir durumda bir sandalyeye oturdu. Her gün olduğu gibi elbiselerini çıkarıp eskilerini giymeyi unutmuştu.</p>

  <p>Küçük kız dizlerine tırmandı babasının. Babası:</p>

  <p>— Mimi, çekil kızım, işe geç kalacağım, dedi ve onu dizlerinden indirdi.</p>

  <p>Karısı Ganev’in dikkatini başka bir noktaya çekmek için:</p>

  <p>— Bütün gün su akmadı, dedi. Masaya ıspanak çorbasını koydu.</p>

  <p>— Borular çat çat patlayacaktı sanki, diye devam etti sözüne.</p>

  <p>Küçük kız eline mutfak bıçağını almış oynuyor, neşeyle:</p>

  <p>— Baba, işte böyle çat, çat, çat diye patlıyorlardı, diyordu.</p>

  <p>— Yemek yaparken çok su harcama, dedi Ganev konuyu kapatmak için.</p>

  <p>— Kaparo verdi mi o herif, diye sordu sonra.</p>

  <p>— Verdi, dedi karısı.</p>

  <p>— Gelince geri ver parasını.</p>

  <p>— Ama bütün aylığı verdi, dedi karısı şaşkın şaşkın.</p>

  <p>Ganev elini savurup bir of çekti.</p>

  <p>— Neden karışırsın bu işe anlamadım. Sana söylemiştim bu benim işim diye. Neden evimizde sere serpe oturmayalım?</p>

  <p>— N’apayım, dedi karısı suçlu suçlu. öldüreyim mi kendimi şimdi. Hangi akla uyup verdim ben de bilmiyorum. Pişmanım. Elbiselerini çıkarsana, bunlarla rahat yemek yiyemezsin.</p>

  <p>Yemeğe oturmadan önce soyunup eski elbiseler giymek değişmez bir alışkanlığı olmuştu onun. Kadınlar nasıl elbiselerine dikkat ederse o da öyle koruyordu elbiselerini.</p>

  <p>Bir şeyler mırıldanarak eski elbiselerini giymeye gitti.</p>

  <p>Ne de olsa adamı bulup vazgeçtiğini söyleme imkanı vardı daha. Ama bu durumda adamın verdiği paranın iki katını vermesi gerektiğini hatırladı birden. Adam ayak direyebilirdi bu konuda.</p>

  <p>Mutfağa döndüğünde, kiracının adres bırakıp bırakmadığını sordu.</p>

  <p>— Hayır, dedi karısı.</p>

  <p>— Ne zaman taşınacak?</p>

  <p>— Bugünlerde. Anahtar verdim ben kendisine.</p>

  <p>Ganev şaşkın şaşkın karısına baktı. Sonra:</p>

  <p>— Ya adam bir hırsızsa, deyip elini masaya vurdu. Bir fırsat kollayıp, evde olmadığımız bir anda sayabilir evi.</p>

  <p>Karısı korkmuştu. Yüzünden gerçekten üzüldüğü anlaşılıyordu. Çocuk şaşkın şaşkın onlara bakıyordu.</p>

  <p>Kadın hatasını düzeltmek için her şeyi yapmaya hazır bir tavırla kocasına baktı, üzgün bir sesle:</p>

  <p>— N’apalım şimdi? dedi.</p>

  <p>— Evde oturacak, hiçbir yere çıkmayacaksın.</p>

  <p>Üçü de sofraya, yerlerine oturdular. Ganev karşı</p>

  <p>tarafa, karısı sobanın yanına, onun yanına da çocuk.</p>

  <p>Tedirgin, sessiz sessiz yemeklerini yiyorlardı.</p>

  <p>Ganev birden sordu:</p>

  <p>— Görünüşü nasıldı adamın?</p>

  <p>Karısı kaşığını tabağına bıraktı, çocuğun ağzım sildi, pek emin olmayan bir tavırla:</p>

  <p>— Bambaşka bir adam, dedi.</p>

  <p>— Memur olmasın? Neden bambaşka göründü sana. Biraz tarif et adamı.</p>

  <p>— Pek Bulgar’a benzemiyor, dedi karısı. Memur da değil. Bana kalırsa…. doktor…. ne bileyim ben. Ona birden güveniverdim ama şimdi başka görünüyor bana.</p>

  <p>— Bulgarca biliyor mu, diye sordu Ganev. Bir güvensizlik, bir kıskançlık uyanmıştı içinde.</p>

  <p>— Yakışıklı bir adam, gösterişli. Sonra çok terbiyeli, onurlu bir adam gibi görünüyor.</p>

  <p>— Demek hoşuna gitti! diyerek çattı karısına.</p>

  <p>— Apostol, dedi karısı. Beyaz yüzü kızardı, gözlerinde küçük küçük alevler belirdi. Çocuğun yanında böyle abuk sabuk konuşma n’olur, dedi.</p>

  <p>— N’apalım, bu sonucu çıkardım ben. Başka türlü nasıl açıklanabilir? Yabancı bir adam geliyor, güvenini kazanıyor, odayı veriyorsun. üstelik anahtarını da.</p>

  <p>— Görünce anlayacaksın. Dediğim gibi başka türlü bir adam, yanılttı beni…</p>

  <p>— Ne olursa olsun, buraya adımını bile atmayacak, dedi Ganev. Karısının son sözleri onu rahatlatmış, odayı sanki zorla kiralayan adama kızmıştı.</p>

  <p>Yemekten sonra mindere uzandı. Bir yandan gazetesini okuyor bir yandan da keyfini kaçıran bu kiracı konusunu unutmaya çalışıyordu. Sonra hole geçti, radyoyu açtı. Askeri hareketlerden söz eden haber bültenini dinledi, karısına şirkette bir sigorta poliçesi yüzünden meydana gelen gülünç bir olayı anlattı. Gidiş saati geldiği için giyindi ve işine gitti. Evden çıkmadan önce karısına:</p>

  <p>— Anna, dedi. O herif gelirse hemen şirkete yolla. Görelim bakalım nasıl bir adammış.</p>
<br/>
  <p style="text-align: center;"><span style="font-weight:bold;">*</span></p>
<br/>
  <p>İki gün sonra kiracı konusunu hemen hemen unutmuşlardı. Sadece büfenin çekmecesinde olduğu gibi duran paralar bu can sıkıcı olayı hatırlatıyordu.</p>

  <p>Hayatları önceden nasılsa öyle devam etti.</p>

  <p>Akşamları Ganev doğru evine geliyor, yemek yiyorlar, karısı mutfakta bulaşık yıkıyor, öteki mutfak işlerini görürken o holdeki sedire uzanıyor, gazetesini okuyor, radyo dinliyor yada pullarıyla oyalanıyordu. Çocuk da onun çevresinde dolanıyordu. Her cumartesi sinemaya gider, yorgunluklarını atmış bir halde geri dönerlerdi. Sonra esnemeye başlarlar, artistlerin oyunları üzerine tartışırlar ve hayatlarından memnun, uykuya dalarlardı. Arada bir arkadaşlarına gider ya da onları eve davet ederlerdi. Ama bu daha seyrek olurdu. Kaynanası da gelirdi onlara. Ama Ganev pek hoşlanmazdı ondan. Eve her gelişinde çekişirlerdi.</p>

  <p>Yılda bir iki kere de Lülin’e, Vitoşa’ya giderlerdi. üçü de ütülü, tertemiz elbiseler giyerler, Ganev ağzına kadar yiyecek ve giyecek eşyası dolu büyük bir sırt çantasını yüklenir, karısı eline bir baston alır, gözüne bir güneş gözlüğü takar, çocukları da omuzuna bir kelebek kutusu asardı. Yeşil bir alanda oturur, bütün günü tembellik ederek orada geçirirlerdi.</p>

  <p>Ama en çok evde kaldıkları günleri, holde oturmayı severlerdi. Ganev pullarına öylesine dalardı ki saatlerce ağzından tek kelime bile çıkmazdı. Elinde küçük bir maşa, dikkatle küçük, renkli kağıt parçalarını gözden geçirir, karısı ya bir şeyler diker yada ev işlerinden yorulmuş bir halde yatağına uzanır kocasının yanına gelmesini beklerdi.</p>

  <p>Arada bir, çocuk hastalanırdı. Bu olay onları telaşa düşürür ve birbirlerine yaklaştırırdı. Ganev doktorlara, eczanelere koşar, iş arkadaşlarına yakınır, arkadaşlarının anlattığı her çocuk hastalığı olayını dikkatle, yürekten üzülerek dinlerdi. Böyle zamanlarda babalık duyguları kabarır, karısının işlerini bile üstlenirdi. Kömür getirir, sobaları yakar, ortalığı süpürür, bulaşıkları bile yıkardı. Kasaba, bakkala zaten karısını yollamazdı, iyi bir kocaydı o, karısının yakınması için bir neden olamazdı.</p>

  <p>Altı yıl önce evlenmişlerdi ve hayatları sakin ve dümdüz akıp gidiyordu. Maaşı dolgundu. Şirket iyi bir ücret ödüyordu ona, paraları kendilerine yetiyordu. Ayrıca karısının konduğu mirastan da bir kira gelirleri vardı. Ama gene de yabancıların gözünden uzak, hattâ kapalı bir hayatları vardı. Bütün dünyası şirkette başarı göstermek, pul koleksiyonu ve evini modern bir şekilde döşemekti. Türlü yemek takımları, et kıyma makinesi, çekirdek temizlemek, yağ çırpmak için makineler, elektrikli süpürge, elektrikli tava daha buna benzer bir şey almıştı evine. Bunların bir sürüsü daha neye yaradığını anlayamadan bozulurdu. Bir aralık fotoğraf makinelerine merak salmıştı. Resim çekerdi. Yazın taraçada, dağlarda kendisinin ve ailesinin fotoğraflarını çeker, kışın da Boris bahçesine giderlerdi fotoğraf çekmek için.</p>

  <p>Karısı ancak yeni bir elbise diktirdiği ya da şapka aldığı zamanlar heyecanlanırdı. Böyle zamanlarda o sakin ve aldırışsız yüzünde elbisem iyi dikilmezse, şapkam yakışmazsa diye bir kuşku, bir sabırsızlık okunurdu.</p>

  <p>Tekdüze yaşamaktan sıkılıp ağlamaya, Ganev’i en küçük şeylerden ötürü bile kırmaya başladığı günler de olurdu. O zaman Ganev daha sıcak davranırdı ona. Akşam yemeğinde bir yerlere götürür ya da tiyatroya giderlerdi. Karısı rahatlar, hayatları gene eskisi gibi sürüp giderdi.</p>
<br/>
  <p style="text-align: center;"><span style="font-weight:bold;">*</span></p>
<br/>


</body></html>