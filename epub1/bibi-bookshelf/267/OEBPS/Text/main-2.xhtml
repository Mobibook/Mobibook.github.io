<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link href="../Styles/main.css" rel="stylesheet" type="text/css"/>
</head>

<body>



  

  <p>Hafta sonunda kiracı geldi.</p>

  <p>Ganev bir akşam üstü onu evde bulacağı önsezisiyle eve geldi. Ve gerçekten de daha sokak kapısında yabancı bir bavul gördü ve adını bilmediği bir kolonya ve erkek kokusu çarptı burnuna. Kapının eşiğinde kiracının taşınırken düşürdüğü bir kağıt parçası duruyordu. Ayakkabılarını sildikleri bez biraz yer değiştirmiş, bükülmüştü. Antreye kiracıyla birlikte yabancı, düşmanca bir şey sokulmuştu.</p>

  <p>Karısını mutfakta ütü yaparken buldu.</p>

  <p>— Geldi, dedi karısı yavaşça. Odada. Eşyalarını yerleştiriyor.</p>

  <p>— Şirkete, benim yanıma neden yollamadın?</p>

  <p>— Nasıl yollayayım? Açtı kapıyı girdi, hamallar bavullarını getirdiler. N’apabilirdim?</p>

  <p>— Arsız herif! Şimdi gidiyorum yanına.</p>

  <p>Karısı kolundan tuttu:</p>

  <p>— Fazla kabalaşma.</p>

  <p>Mutfaktan çıkmadan önce öksürdü Ganev ve kiracının odasının kapısının önüne gitti. İçerden ayak ve kağıt sesleri geliyordu.</p>

  <p>Kapıda durakladı, ceketini ve kravatını düzeltip kapıyı tıklattı.</p>

  <p>— Girin, dedi içeriden gür bir erkek sesi.</p>

  <p>Ganev kapıyı açtı.</p>

  <p>Yüzü güneşten yanmış sarışın bir adam masanın dayandığı duvara dönük duruyor, bir tuvalet kutusundan çıkardığı küçük küçük şişeleri, tıraş takımlarını masanın üzerine yerleştiriyordu. Yerde kocaman iki bavul duruyordu. Açık kapaklarından iç çamaşırları görünüyordu. Bavullara yakın bir yere kalın lastik pençeli bir çift sarı ayakkabı atılmıştı. Bunların yanında da bir sürü fotoğraf ve bir kadın portresi duruyordu.</p>

  <p>Ganev’in güvensizlikle dolu gözleri başka başka otellerin türlü renkteki etiketlerinin yapıştırılmış olduğu iki bavula takılıp kalmıştı. Bilmediği İngilizce bir kelimeyi okumaya çalıştı, başını kaldırıp adama baktı sonra.</p>

  <p>Onda da böyle, bavullardaki gibi bir huzursuzluk, bir yabancılık vardı. Hayatın sonsuz ve tedirgin edici enginliğini taşıyordu sanki varlığında. Düşünceli, kararlı bir yüzü vardı. Ağzının bir ucunda hafifçe içe doğru kıvrılmış dudağı ve kalkık sağ kaşı güç dolu bir anlam veriyordu yüzüne. Beklenmedik, büyük bir işi başarmaya karar vermiş gibiydi.</p>

  <p>Ganev adamın yüzüne bakınca telaşlandı. Bu yüz hoşlanmadığı, korku duyduğu bir şeyi hatırlatmıştı sanki ona. Keyfi kaçmış ve tanımadığı bu adama karşı saygı duymuştu birdenbire.</p>

  <p>Eğilerek selam verdi adama.</p>

  <p>— özür dilerim, rahatsız ediyorum sizi. Ben ev sahibiyim, dedi.</p>

  <p>— Memnun oldum, dedi adam elini uzattı. Adım Panov.</p>

  <p>Ganev gülümsedi:</p>

  <p>— Odayı nasıl buldunuz?</p>

  <p>— Beğendim, dedi kiracı. Geniş, güneşli…</p>

  <p>Çevresine bakınıp gülümsedi.</p>

  <p>— Sizi oturtmak isterdim ama henüz yerleşemedim. Ayrıca bir tanecik sandalyem var.</p>

  <p>Ganev utandı.</p>

  <p>— Karım farkına varmamış, şimdi getiririm ben.</p>

  <p>Antreden bir sandalye aldı, koltuklardan da birini vermeyi düşünüyordu ama birden kendine geldi. «N’apıyorum ben» dedi kendi kendine ve kiracıya nasıl bir sandalye vereyim diye karısına danışmaya gitti. Mutfağa hızla girince karısı korktu.</p>

  <p>— Bir tek sandalye vermişsin sadece. Hangi sandalyeyi vereyim? deyince ikisi de telaşlandılar. Çözümlenmesi pek kolay bir sorun değildi bu. Salondaki takımlardan başka misafir odasında da sandalyeleri vardı. Ama misafir gelince hepsini kullanıyorlardı. Ayrıca bu sandalyeleri vermek de istemiyorlardı. Mutfaktaki sandalyeleri vermek de yakışık almazdı.</p>

  <p>— Hadi çabuk ol. Adam bekliyor, dedi Ganev.</p>

  <p>Karısı öfkeli öfkeli :</p>

  <p>— Al hangisini istersen götür, diye cevap verdi.</p>

  <p>— Asıl suçlu sensin, senin düşünmen gerek, dedi Ganev.</p>

  <p>Şöyle ya da böyle sandalye götürmesi gerekiyordu adama. Misafir odasından iki sandalye almak zorunda kaldı Ganev. Nasıl olsa bu adam fazla kalmaz burada diye düşünerek kiracının odasına götürdü sandalyeleri.</p>

  <p>Keyfi yerine gelmişti Ganev’in. Sanki yaptığı bu fedakarlıkla adamın üstünde söz sahibi olmuştu.</p>

  <p>— Memur musunuz, diye sordu.</p>

  <p>Adam eşyalarını yerleştirmeye koyulmuştu yeniden. Gülümseyerek ceketinin iç cebini karıştırdı, mavi bir cüzdan çıkarıp uzattı.</p>

  <p>— Evet, kim olduğumu, ne yaptığımı bilmeniz gerek, dedi.</p>

  <p>Dönüp iç çamaşırlarını yerleştirmeye başladı.</p>

  <p>Ganev odadan çıktı.</p>

  <p>Mutfağa, karısının yanına döndüğünde sandalyeleri vermek pek hoşuna gitmemiş de olsa rahatlamıştı.</p>

  <p>— Sandalyeleri vermeseydin keşke, cilaları bozulacak. Eee, nasıl buldun adamı? diye sordu karısı.</p>

  <p>— İlginç bir kuş, dedi gülümseyerek Ganev. Biraz maceracı gibi geldi bana. Nüfus cüzdanı yok, pasaportunu verdi bana. Dur bakalım pasaportta ne yazıyor…</p>

  <p>Ganev pasaportu açtı, karısı cüzdana doğru eğildi, çocuk da görebilmek için bir sandalyeye çıktı. üçü de konuşmadan, büyük bir merakla adamın fotoğrafına bakıyorlardı. Taraçaya açılan kapının camında bir sinek vızıldıyordu, başlarının üstündeki lambadan yüzlerine bir gölge yayılıyor, bu bölge yüzlerini uzatıyordu.</p>

  <p>Adamın İtalya’dan geldiği, mühendis olduğu, otuz sekiz yaşında ve bekar olduğu anlaşıldı.</p>

  <p>İkisi birden adamın hayatı üzerine tahminler yürütmeye başladılar, sonra Ganev pasaportu cebine koydu ve akşam yemeğine oturdular.</p>

  <p>Bu akşam mutfakta uzun süre kaldılar. Ancak kiracı çıkıp gittikten sonra hole geçtiler. Hoşnutsuzdular, şaşkındılar.</p>

  <p>Rahatlarını kaçıran bu durum için birbirlerini suçlayarak tartıştılar ve sonra yatmaya gittiler, ama kiracıları dönene kadar uyku tutmadı hiçbirini. Adam gece yarısına doğru döndü eve. Yattıkları yerden adımlarını dinliyorlardı, ancak adamın elektrik düğmesinin çıkardığı kapanma sesini duyup rahatlayabildiler.</p>

  <p>İlk günler hep böyle huzursuz geçiyordu. Ama yavaş yavaş alıştı Ganev buna. Artık kiracıları hakkında bilmedikleri bir sürü şey pek ilgilendirmiyordu onları. Sabahları saat dokuz ya da onda çıktığını, öğleyin saat bire doğru döndüğünü, odasına kapanıp bir şeyler yaptığını, krokiler, planlar çizdiğini biliyorlardı artık.</p>

  <p>Ganev kiracısı hakkında biraz daha bilgi toplamaya çalıştı ama çevresindeki insanların hiçbiri tanımıyordu bu adamı.</p>

  <p>Kiracıları gece eve o kadar geç dönüyordu ki, eve gelişini duymuyorlardı bile. Yakışıklı, tıraş olmuş, şık giyimli olarak sabahları odasından çıkarken sadece Anna görüyordu onu. Antreye açılan mutfak kapısının camından geniş, erkek omuzlarını görüyor, gelişini daha o camda belirmeden, gölgesinden seziyordu. Bu andan sonra hep bir heyecan kaplardı onu. Kilimleri silkelemeye başlar, toz alır, garip bir çeviklik gelirdi üzerine, sonra nedenini bilmediği bir hüzün çökerdi içine.</p>

  <p>Şirkette kocası arkadaşlarına:</p>

  <p>— insanın evinde bir yabancı adamın olması kötü şey, diye yakınırdı.</p>

  <p>Bugüne kadar karısını hiç kıskanmamıştı, ama kiracı geleli beri garip bir kıskançlık duygusu onu üzmeye başlamıştı. Eve olabildiği kadar erken dönmeye çalışıyordu artık.</p>

  <p>Karısı hayatından memnun değili sanki, somurtkan, sinirliydi. Aynı durumu kendinde de seziyordu. Çalıştığı büro tozlu, mobilyaları eskimiş gibi geliyordu ona, arkadaşları da can sıkıcı insanlardı. Hatta çok saygılı davrandığı, korktuğu müdür bile sıradan, şişman bir adamdı artık onun için. Hayatı hakkında da başka şeyler düşünüyordu artık. Eskiden dolgun maaşı, iyi karısı, rahat hayatıyla herkesin kendisine imrendiğini sanırdı, ama şimdi hiçbir ilginç yanı olmayan, sıradan bir hayat yaşadığını düşünmeye başlamıştı. Bütün bunlar üzüyordu onu.</p>

  <p>Kafasından bu düşünceleri kovmaya çalışıyor, böyle düşünmesine neyin sebep olduğunu anlamaya çalışıyordu. Bütün bunların nedeni kiracılarıydı. Evlerine yeni, düşmanca bir şey sokmuştu o. Ganev bunu anlıyor, gittikçe bu adamdan nefret etmeye başlıyordu. Bunu karısına sezdirmemek için kiracısından söz etmekten kaçınıyordu.</p>

  <p>Kiracılarıysa sanki hiç ilgilenmiyordu onlarla. Bir kere olsun kendilerinden bir şey istememiş, bir kere olsun onları rahatsız etmemişti. Sanki onlarla aynı çatı altında değil de uzak bir yerde oturuyordu. Bazen kendini ev sahibinden çok kiracıya benzetiyordu Ganev. Bu da dokunuyorlu ona.</p>

  <p>Bir pazar günü akşamı holde oturuyorlardı. Ganev her zamanki gibi pullarıyla oyalanırken kiracı eve döndü. Güçlü, güven dolu bir yürüyüşle küçük holü geçip odasına girdi.</p>

  <p>Anna kaçamak bir bakış fırlattı ona. Sonra gözleri kapanan kapıya takılıp kaldı. Elinde dikiş iğnesi bir dakika boyunca kıpırdamadan durdu.</p>

  <p>Ganev hepsini farketmiş, karısının nasıl canlandığını, şaşkın şaşkın ona bakıp kaldığını görmüştü. Karısının bakılarında bir suçluluk, bir dalgınlık okunuyordu. Sanki ondan ve çocuklarından pek uzak bir yerlerdeydi.</p>

  <p>Üstündeki eski elbisesi dolgun bedenini sarıyordu. Şaşalamıştı Ganev. Hiçbir şey olmamış, hiçbir şeyi farketmemiş gibi davrandı, hiç sesini çıkarmadan pullarına döndü. Gören onu pullarından başka bir şey düşünmüyor sanırdı. Yalnız o gece her zaman olduğu gibi erken yatmadı, gece yarısına ‘ kadar holde oturdu.</p>

  <p>Bu geceden sonra karısıyla aralarında ağır, gergin, sessiz bir ilişki başladı. Birbirlerine karşı nazik, saygılı davranıyorlar, çeşitli konulardan söz ediyorlardı. Ama asıl konuşmaları gereken o üzücü konuya asla girmiyorlardı.</p>

  <p>Ertesi gün Ganev sinemaya götürdü karısını. Eskiden olduğu gibi gönlünü almaya çalıştı. Ama bu defa istediği olmadı. Karısı dalgın, onlardan uzak düşünceler içinde yaşamaya devam ediyordu.</p>
<br/>
  <p style="text-align: center;"><b>*</b></p>
<br/>
  <p>Bir sabah evde çocuğuyla yalnız olduğu bir sırada kiracı her gün olduğundan daha erken çıktı evden. Anna temizlemek için onun odasına girdi. Bu odaya sadece iki kere girmişti Anna. Her girişinde de adadaki düzene hayran kalmıştı.</p>

  <p>Eskiden bebek elbiseleri gibi kokardı oda. Karanlık, ıssız gelirdi ona. Oysa şimdi hayat doluydu.</p>

  <p>İhtiyar kadının üzerine kandilini, taraklarını, gözlüğünü ya da yanında yatırdığı bebeğin çoraplarını koyduğu o eski, ceviz masa tanınmaz hale gelmişti. Şuraya buraya konmuş krokiler, kül tablası, kitaplar, tuvalet eşyaları, kalemler bambaşka bir hava vermişti masaya.</p>

  <p>Anna, elinde süpürge, başında saçlarını tozdan korumak için taktığı mendil durup odayı gözden geçirdi bir süre. Bugün daha bir aydınlıkmış gibi geliyordu burası ona. Ve birden burada olmaktan hoşlandığını anladı. Adamın hayat dolu, güç dolu portresine, resimlerine, Afrika’da bir yerde birlikte fotoğraf çektirdiği zencilere, işçi tulumuyla büyük bir makinenin altına yatarak çektirdiği fotoğrafa, bavullarına, tanımadığı o kadının portresine bakmaktan kendini alamıyordu, sanki bir şeyler onu buraya çekiyordu. Tazelik ve temizlik duygusu uyandıran kolonyanın kokusundan hoşlanıyordu. Bütün bunların burada uzun zaman kalmayacağını, her birinin bir sürü yolculuktan izler taşıdığını, bir savaşçının silahı nasıl savaş izlerini, türlü türlü yerlerin tozlarını, başından geçenlerin anılarını taşıyorsa bunların da sahibinin coşkun ruhuyla dolu olduğunu duyuyordu. Bavullar çizilmiş, eşyaların kimileri yıpranmıştı.</p>

  <p>Masaya gidip krokilerden birine baktı. Kırmızı ve mavi renkli çizgiler bir makinenin herhangi bir kıvrımını meydana getirmek için bükülüyorlar, birbirleri içine giriyorlardı. Krokinin köşelerinde sayılar ve işaretlerin yazıldığı sütunlar vardı, bu krokiyi yapanın düşünceleri sanki orada asılı kalmıştı.</p>

  <p>Krokiden bir şey anlamadı, geri çekildi. O zaman iyi bir kumaştan dikilmiş, bir sandalyenin üstüne atılmış bir gömleğe ilişti gözleri. Gömleğin bir kolu sökülmüş, sökük yerden iplikler sarkıyordu..</p>

  <p>Gömleğin bu durumuna üzüldü, dikmek istedi. iğne almaya koştu ama hole girince coşkunluğundan korkuya kapıldı, dikmekten caydı gömleği. Sonra çocuğun kahvaltısını hazırladı, süpürmek için yeniden odaya döndü.</p>

  <p>Bu güzel nisan sabahında hava ışık ışıktı. Hattâ her zaman yarı karanlık olan hol bile bu sabah ışık içindeydi; duvarlardaki en küçük leke, büfenin üstündeki en ufak toz bile görünüyordu. Açık pencereden bulvardaki kavakların yeşerdiği görülüyor, bu yeşillik bol bir ışıkla birlikte içeriye doluyor, duvardaki resimlerin camlarında yansıyordu. ikinci katta biri piyano çalıyordu. Anna’nın çok önceleri dinlediği eski, ahenkli bir türkü derinden derine duyuluyor, apartmanın duvarlarında eriyordu. Antenlerde sığırcık kuşları kanatlarını çırpıyor, tüyleri sabah güneşinde parıldıyordu. Neşeli cıvıltıları kavak ağaçlarının dallarında birbirlerini kovalayan kumruların ötüşlerine karışıyordu.</p>

  <p>Bu türkü Anna’ya çoktan unuttuğu bir şeyi hatırlattı. Hoş bir duygu yayıldı yüreğine. Öğrencilik yıllarında bir gül tomurcuğuyla süsledikleri paskalya çöreğinin kokusunu alt katta bir manifatura dükkanı olan babasının duyup, yukarıda neler oluyor, diye eve geldiği ışıklı bir nisan gününü hatırlamıştı.</p>

  <p>Genç kızlık hayalleri, hep harikulade bir insanla evlenmeyi düşünmesi, o belirsiz coşkulu mutluluğu birer birer kafasında canlanıyorlardı.</p>

  <p>Ortalığı temizlerken Ganev’le yaşadığı kısa sevgi geçti aklından. Ganev’le bir üniversiteliler toplantısında nasıl tanıştığını eski kilisedeki sade düğünü, oradan çıkıp lokantaya gittiklerini, masadaki kafaları tütsülü erkeklerin tatsız şakalarını, sokaklardaki yüzlerce otomobil arasında kaybolan üç otomobili, başında beyaz tacı, solgun, heyecanlı, yorgun ve mutlu bir halde, şimdi artık dar geldiği için hiçbir işe yaramadan elbise dolabında asılı duran smokinini giymiş Ganev’le birlikte fotoğrafçıya gidişlerini hatırladı.</p>

  <p>Sabah serinliğinin doldurduğu mutfağa döndüğünde hayatı burada, bu yemek kokuları sinmiş duvarlar arasında bitmiş ve bundan böyle de hep böyle devam edecekmiş gibi geldi ona.</p>

  <p>Kalkıp yatak odasına gitti. Genç kızlığından kalma, sararmış belirsizleşmiş birkaç aile fotoğrafı buldu. Ve o nedenini bilmediği üzüntüyle Üzerlerine kapanıp ağladı.</p>

  <p>Evden çıkıp dolaşmak isteği sardı birden benliğini.</p>

  <p>Evi topladıktan sonra giyindi, çocuğunu alıp dışarı çıktı.</p>

  <p>Saat ondu. Gökyüzü güneye doğru hafif bulutlarla örtülüyordu. Güneş ısıtıyor, çevrede yaprak bile kımıldamıyordu. Şehir sessizdi. Gün, paskalya öncesindeki nisan günlerine benziyordu.</p>

  <p>Eski günlerinden pek çok anı geçiyordu gözlerinin önünden. Genç kızlığındaki sevinçleri, üzüntüleri, hatırlıyor, garip bir umutla sarhoş, bir müzik dinler gibi yürümeyi sevdiği o eski sokaklarda dolaşıyordu. O kadar hızlı yürüyordu ki çocuk yetişemiyordu ona, durmadan kolunu çekiştirip duruyordu:</p>

  <p>— Anne, hızlı yürüme bu kadar, yoruldum.</p>

  <p>Parka ne zaman geldiğini anlayamadı, iki yanı ağaçlı, çiçekler bürümüş bir yola girdi. Bir mutluluk sardı her yanını. Henüz açmış körpe çiçekler, arıların vızıltısı, taze ot kokusu başını döndürmüştü. Kiracıyı, kocasını, evini ve hattâ yanı başında yürüyen, toprak yolda onun kısa gölgesini kovalayan çocuğunu bile unutmuştu. Çocuk arada bir ona bir şeyler soruyor, Anna hiç düşünmeden, kurulmuş gibi cevap veriyordu.</p>

  <p>Bir sıraya oturdu. Parktaki çam ağaçlarının koyu renkli dantelaları üzerinde kocaman, sivri bir kar kümesi gibi dağların karlı tepelerinin parıldadığını gördü. Bembeyaz karın temizliği, bu uçsuz bucaksız görüntü yüreğini sessiz bir heyecanla doldurdu. Sanki âşıktı Anna. Bütün bunlar Ganev’i tanımadan önce bir üniversiteliye duyduğu sevgiyi hatırlattı Anna’ya; genç çocuk gözünün önüne geldi yeniden. Alınyazısına üzüldü ve sanki başka bir varlıkmış gibi düşündüğü bir zamanlarki Anna’yı düşünüyordu. Onun için ağlamaya hazırdı.</p>

  <p>Sıranın çevresinde oynayan çocuk bir ara uzaklaşmıştı. Anna unutmuştu onu. Birden dizine dokunan küçük elini hissetti.</p>

  <p>— Anne, acıktım.</p>

  <p>İrkildi birden Anna.</p>

  <p>Kızcağız, babasının gözlerine benzeyen mavi gözleriyle şaşkın şaşkın Anna’ya bakıyordu. Hüzünlü, şaşkın bu küçük yüz onu sanki derin bir uykudan uyandırmıştı. Yüreği sızladı birden. Bir an için kendini çocuğundan, evinden, kocasından o kadar uzaklarda hissetti ki, sanki bütün bunları bir daha görmemecesine kaybettiğini, kimsesiz, bırakılmış bir insan olarak kaldığını düşünüp dehşete kapıldı.</p>

  <p>Çevresine bakındı, toprak yolda kimseler yoktu. Yandaki sırada sapsan yüzle, sakallı bir adam uyukluyordu. Ayaklarının altında gölgesi uzanıyordu. Her şey ölmüş, hüzünlü ve hareketsiz öğle sessizliğine dalmıştı. Birden bir korku sardı varlığını, sıradan atladı, az daha bağıracaktı. Çocuğunu tuttu, sanki uzun süredir ona hasretmiş gibi analık sevgisiyle coşan bağrına bastı.</p>

  <p>Şimdi geriye, şehre doğru koşmalıydı. Park yolunda o kadar hızlı yürüyordu ki, çocuk güç yetişiyordu ona. Sanki biraz önceki düşten, daha mutlu bir hayat isteğinden kaçıyordu. Biraz önce baktığı sıkıntıyla, usançla dolu bir ev gibi düşündüğü evine daha çabuk ulaşmak için koşuyordu. Orada onu, kendisini evde bulamadığı için şaşmış, üzülmüş olan kocası bekliyordu. üniversitelilerle, memurlarla dolu kalabalık sokaklarda yürürken evden iki saat önce değil de çok uzun bir süre önce çıkmış gibi geliyordu ona.</p>

  <p>Sinirli bir şekilde evin kapısını açıp içeri girdi. içeriden serin bir hava esti.</p>

  <p>Mutfağın kapısında Ganev göründü, öfkeli karısına baktı. Hafifçe dışarı çıkık gözlerinde öfke ve kızgınlık okunuyordu.</p>

  <p>— Nereden geliyorsun, diye kaba bir sesle sordu.</p>

  <p>Karısı sakin sakin cevap verdi.</p>

  <p>— Çocukla biraz parkta gezindik.</p>

  <p>Ganev başka şeyler söylemek istiyordu ama kendini tuttu, öfkeyle kapıyı kapadı.</p>

  <p>Anna ev elbiselerini giydi ve Ganev’in yanına gitti.</p>

  <p>Masa hazırlanmıştı. Anna bütün mutfakta düşmanca bir sessizlik olduğunu hissetti, sanki her şey sessizce onu ayıplıyordu.</p>

  <p>Kocası yemeği ısıtmak için tencereyi üstüne koyduğu sobayı yakıyordu. Anna hiç sesini çıkarmadan sofrayı hazırlamaya koyuldu.</p>

  <p>Yemeğe oturdular. Çocuk yorgunluktan uyukluyordu. Annesi dizlerine aldı onu. Arada bir kocasına bakıyor, düşünüyordu:</p>

  <p>— Hiçbir şey bilmiyor. Kim bilir aklından neler geçiyor. Budala, diyordu kendi kendine.</p>

  <p>Şu anda onu çok sevdiğini, bütün yüreğiyle istediğini hissetmişti. Sanki onun o tıknaz, düşük omuzlu, iyi yürekli Ganev’i, o sobaları yakan, sütçüye gidip yoğurt almak için bekleyen kocacığı bambaşka bir insan olmuştu.</p>

  <p>Ganev somurtuyor, iştahsız yemeğini yiyordu. Yüzü sararmıştı. Birdenbire:</p>

  <p>— Kiracıya evden . çıkmasını söyledim, dedi.</p>

  <p>Anna şaşırdı. O adamı unutmuştu çünkü. Neşeyle cevap verdi :</p>

  <p>— Çok iyi. Bunu göze alabileceğini sanmıyordum.</p>

  <p>Ganev anlamlı anlamlı baktı ona.</p>

  <p>— Ne zaman çıkıyor? diye sordu Anna.</p>

  <p>— Bir iki gün sonra. Romanya’ya gidecekmiş zaten. Orada bir askeri fabrikada çalışacakmış.</p>

  <p>Sözlerinin nasıl bir etki uyandırdığını anlamak için başını kaldırıp karısının gözlerine baktı.</p>

  <p>— Kiranın bir kısmını geri ver, dedi karısı. Sonra ekledi :</p>

  <p>— Odayı kiraya vermeyeceğiz artık. Yemek odası yapmak istiyorum orasını.</p>

  <p>Ganev’in yüzüne bir gülümseme yayıldı. Ama sevincini gizlemeye çalıştığını anladı karısı. önemsiz bir şeymiş gibi başıyla, peki dedi.</p>

  <p>Sonra sesine başka bir ton vererek sordu :</p>

  <p>— Sabahtan beri neredeydin? Baksana çocuk ne kadar yorulmuş?</p>

  <p>— Biraz dolaşmak istedim, dedi Anna. Ve parkın ne kadar güzel olduğunu anlatmaya başladı.</p>

  <p>Ganev başıyla karısının söylediklerine katıldığını belli ediyor, evet diyordu.</p>

  <p>Öğle yemeği her zamankinden iyi geçmişti bugün. İkisi de o ağır, nereden geldiği bilinmeyen sessizliğin, yavaş yavaş geçen bir hastalık gibi yüreklerinden kopup gittiğini duyuyorlardı.</p>

  <p>İki haftadan bu yana ilk defa sofada kiracıyı düşünmeden rahat bir şekilde oturabiliyorlardı.</p>

  <p>Ertesi gün kiracı gitti. Anna onun ve iki kat olmuş hamalların taşıdıkları bavullarının sokak kapısının ardından nasıl kaybolup gittiklerini seyretti.</p>

  <p>Oda uzun süre boş kaldı. Anna odaya girmiyordu. Odanın çıplak kalan duvarlarından ürküyordu sanki.</p>

  <p>Bir gün Ganev odayı sıvatmak için sıvacı çağırdı eve. Kendisi için bir çalışma odası yapmayı düşünmüştü orasını. Odaya girdiğinde yere atılmış gereksiz gazetelerin, kağıt parçalarının arasında kiracının küçük bir fotoğrafını buldu. Aldı, küçük küçük parçalayıp pencereden dışarı attı.</p>

  <p>Her şey eskisi gibiydi artık.</p>

  <p>Akşamları Ganev gene doğruca evine dönüyor, pullarının başına oturuyordu. Ya da evde bir şeyler onarıyor, karısına yardım ediyordu. Daha sonra odasına çekiliyor pul koleksiyonuna yada dağda çektiği resimlere dalıp gidiyordu. Bir ara mantar yetiştirmeye merak saldı. Birkaç gece de karısının aldığı bir mitoloji kitabıyla oyalandı. Ve hep öyle, eskisi gibi hayatından memnun görünüyordu.</p>

  <p>Anna hizmetçileri yok diye üzülüyordu, en büyük kaygısı buydu. Sabahları erkenden kalkıyor, kendini yormadan, ağır ağır ev işlerini yapmaya koyuluyordu. Yüzüne gene o eski bıkkınlık, saflık çökmüştü. O günün anısı günden güne kiracının yüzüyle birlikte kaybolup gidiyordu kafasından.</p>

  <p>Sadece onların bu tekdüze hayatları içinde büyüyen çocuk, hayatta kendini heyecanlandıran, sevindiren, ağlatan, bilinmez ve garip bir şeyler buluyordu.</p>

<br/><br/>

  <h3 style="text-align: right;" id="u54OBWcSFuYcrySMElMKEL6"><span style="font-weight:bold;">KUŞUN ÖLÜMÜ</span></h3>
<br/>
  <p>Sana hep anlatmak istiyordum bunu. Bir gün bir çulluk avından sonra dinlenmek için bir köy yolunda oturmuştuk. Köy evlerinin kerpiç duvarları, dikenli çitleri sık söğüt dallarından görünmüyor, batan güz güneşinin yakut kızıllığında kayboluyorlardı.</p>

  <p>Akşamları ormanın öteki ucunda gördüğümüz o pırıl pırıl yanan yıldızları hatırlıyor musun? Sanki akıl almaz büyüklükte bir fıçı, insanı kendinden geçiren şarabını dökerdi dünya üzerine. Onları seyrederken ikimiz de o yıldızlara gitme isteğiyle yanardık. Orada, tıpkı çocukluk rüyalarımızda gördüklerimiz gibi bambaşka bir hayat, güzel, güneşli bir dünya bulacağımızı sanırdık.</p>

  <p>O zamanlar, unutmuşum sana bu olayı anlatmayı. Aklım fikrim hep avlanmaktı o günlerde çünkü. Bakır kızılı dökülmüş yapraklarıyla orman, çullukların fısıltı gibi ötüşleri, av köpeklerimizin duruşları, tüfek seslerinin yankıları, ormanın o temiz, taze havasında duyulan o yanık barut kokusu, velhasıl gündüzün bütün izlenimleri kafamda yeniden canlanırlardı.</p>

  <p>Öte yandan, savaşın dünyanın dört bir yanında binlerce, milyonlarca insanın canına kıydığı bir günde sana böyle şeylerden söz etmek uygunsuz değil mi? Hem, sana anlatmak istediğim bir kuşun ölümü, bir insanın ölümüyle karşılaştırılabilir mi hiç?</p>

  <p>Ama gene de, ölümün ne olduğunu, yanlışlıkla öldürdüğüm bu kuş sayesinde öğrendim gibi geliyor bana.</p>

  <p>Uzun ve çok soğuk geçen bir kış sonunda, dört yanı çelenk gibi dağlarla çevrili sulak bir ovada geçmişti bu olay. Şiddetli kuzey rüzgârlarının kovaladığı yüzlerce göçmen kuş, soğuktan ve açlıktan korunacak bir barınak aramak için uçup bu köyün çevresine gelmişlerdi. Türlü ötücü kuşlar öbek öbek rüzgârın önüne düşmüşler, ovadan gidiyorlardı. Bütün kuşlar güneyden buralara kadar geldikleri o uzun yoldan sonra dinlenmek, bir şeyler bulup yemek, ısınmak için sakin bir köşe arıyorlardı.</p>

  <p>Köyün sebze bahçeleri arasından kıvrıla kıvrıla akan, kıyılarında söğüt ağaçları uzanan dere kuşlara yol gösteriyordu. Ağaçların üstünden uçuyorlar, arada bir dere kıyısına konuyorlardı. Rüzgâr buralarda pek kuvvetli değildi çünkü, toprak donmamıştı.</p>

  <p>Dere boyunca yürürken birkaç sürüye ateş ettim. Av boldu, kolay oluyordu avlanmak. Biz avcıların ‘kara’ dediklerimizden sekiz tanesini asmıştım fişekliğime. Soğukta, donmuş bataklığın üzerinde bütün gece dolaştıktan sonra rüzgârdan ve uykusuzluktan güçsüz düşmüşlerdi. Uzaklara uçamıyorlardı. Bu yüzden hiç boşa gitmiyordu atışlarım, kolayca düşürüyordum onları.</p>

  <p>Öğleye doğru kuzeyden kar yüklü, boz bulutlar belirdi. Ovada bir fırtına koptu. Derenin üzerinden bir yaban kazı sürüsü geçti ve az sonra lapa lapa yağan karda görünmez oldular.</p>

  <p>Fırtınadan kaçıp, üstü sazlarla örtülü bir çoban kulübesine sığındım.</p>

  <p>Bir saat sonra fırtına dindi. Kar da durmuştu. Hava açtı, ova sakinleşti.</p>

  <p>İyi bir avdan sonra bembeyaz ,kaba bir mart karıyla kaplı düzlükte yürümek hoştu! Sevinç içindeydim. Bembeyaz düzlükte yürümek, elbiselerden hışırtısını, sırt çantamın halkasına vuran tüfeğimin namlusunun çıkardığı sesi dinlemekten hoşlanıyordum.</p>

  <p>Karanlığın basmasına iki saat vardı daha. Ayrıca her taraf karla kaplı olduğundan daha da aydınlıktı hava. İncelen bulutların ardında, koyu bir sis içinde yanan bir lâmba gibi güneş görünüyordu.</p>

  <p>Dere boyundan ayrılıp kasabaya doğru yürümeye başladım. İçi kar dolu bir sulama kanalı boyunca yürüyordum.</p>

  <p>Uzakta ,bembeyaz ovanın ortasında büyükçe bir göl yeşil bir ayna gibi parlıyordu. Çevresinde birkaç küçük söğüt ağacı vardı. Çıplak dalları gölün duru sularında yansıyordu.</p>

  <p>Elli adım kadar yaklaşınca gölün ortasına bir kuşun konduğunu gördüm birden. Yuvarlak, siyah bir nokta gibi hiç kımıldamadan duruyordu.</p>

  <p>Durdum. Kuş döndü, telâşla kafasını kaldırdı. Belime astığım ördeklerin cinsindendi herhalde. Uçmaya çalıştı. Korkulu, küçük hareketlerinden belli oluyordu bu.</p>

  <p>Sevgili dostum, karşımıza ansızın bir av çıkınca nasıl canlandığımızı, nasıl hemen tüfeğimize sarıldığımızı bilirsin sen. Kan beynimize çıkar, heyecandan soluğumuz kesilir, bütün dikkatimiz önümüzdeki kuşa ya da hayvana çevrilir. Onu vurmak için önüne geçilmez bir istek yakar, kavurur bizi. Ateş etmek için bir saniye geç kalacağız diye titreriz.</p>

  <p>Ördeğin söğüt dallarının arasından uçup, gözden kaybolabileceğini düşünüp hemen ateş etmeye karar verdim.</p>

  <p>İyice nişan alıp çektim tetiği…</p>

  <p>Hafif bir duman perdesinin arasından kuşun nasıl çırpındığını, saçmaların suyu nasıl sıçrattığını gördüm. Ama şaşılacak şey, ördek gene gölde önceki gibi sakin, hiç kımıldamadan duruyordu. Kanatlarını çırpmıyor, sırtüstü dönüp sürüklenmiyordu suda. Yaralı ya da ölmek üzere olan bütün su kuşları gibi bir kurtuluş yolu aramak için suya dalmadı. Sadece ağır ağır bana doğru döndü. Sonra yeniden top gibi içine kapandı.</p>

  <p>Gözlerime inanamıyordum. Hayretler içinde, yeniden ateş etmek için parmağım tetikte ona doğru yürüdüm.</p>

  <p>Şaşkınlık içindeydim. Sanki hayat ve ölüm yasalarının kurşununun işlemediği bir hayalete ateş etmiştim.</p>

  <p>Yanına gittiğimde gölün üstünde bir yaban ördeği değil de kara bir kuşun durduğunu gördüm. Koyu kül renkli bedeni sağlamdı, tek damla kan görünmüyordu sık tüylerinin üstünde.</p>

  <p>Hiç kımıldamadan duruyordu kuş. İlkel varlıkların tehlikelerden uzak, rahat oldukları zaman gömüldükleri bir dalgınlık içindeydi. Yanına gidişim hiç etkilemedi onu, aramızda sadece iki adımlık bir ara vardı ama o hiç aldırmıyordu buna.</p>

  <p>Beyaz ibikli, küçük, güzel, siyah başını ileri doğru uzatmıştı. Bembeyaz uzanan ovanın üzerinden ufkun ardında bir noktaya dikilmişti sanki bakışları, Bütün varlığını bu önemli noktaya yöneltmişti sanki, bunun dışındaki her şeye karşı buz gibi bir kayıtsızlık içindeydi bu küçük varlık.</p>

  <p>Bu inanılmaz görüntüyü uzaktan göremeyeceğini düşün: Bir avcı bir yaban ördeği. İkisi de birbirine o kadar yakın. Adam hayretler içinde. Yaban ördeği bu en büyük düşmanının karşısında tam bir kayıtsızlık içinde. Ve bütün bunlar bir fırtınanın arkasında bıraktığı huzur ve sessizlikle dolu, bembeyaz karlarla kaplı sakin bir ovada geçiyor. O anda dini masalların anlattıkları büyük bir mucizenin gerçekleştiğine inanmaz mıydın?</p>

  <p>Bu durum daha birkaç saniye sürse dayanamayacağımı hissediyordum. Elimi kolumu sallayıp bağırmak geliyordu içimden. Ya da benden korkmayan bu kayıtsız siyah varlığı uzanıp tutmak istiyordum.</p>

  <p>Suya girmeye hazırlanıyordum ki kuş çırpındı. Uzun boynu büküldü ,başı hafifçe geri çekildi ve bütün vücudu titredi. Bu ana kadar göğsünde güçlükle tutabildiği bir şeyi korumak istiyordu sanki. Sonra önündeki bir buz parçasına doğru ağır ağır yürüdü ve boynunu uzatıp sedef gibi parlayan gagasıyla buzu bastırdı. Gittikçe daha kuvvetli basıyordu gagasıyla buza, acısını bastırmak ister gibiydi. Birden vücudu gevşedi, küçük bir zarla siyah gözleri yarıya kadar örtüldü ve sırt üstü döndü kuş. ölmüştü.</p>

  <p>Bu yaratıkta korkuyu hangi gücün yendiğini işte o zaman anladım. öylesine vurulmuştu ki, kesin olarak ölecekti. Saçma göğsünü deldiği zaman ölümün kaçınılmaz olduğunu anlamış bu önemli anın yaklaşması bütün varlığını kaplamıştı onun. Benimle uğraşacak hali kalmamıştı zavallının, hayatının sonunu karşılamaya hazırlanıyormuş … ölümün eşiğine gelen her canlının duyduğu acının hiç olmazsa bir parçasını duymuş olmalıydı bu birkaç dakika içinde.</p>

  <p>Yeşilimsi suyun üstünde kımıldamadan duran bu küçük cesede düşünceli düşünceli baktım bir zaman.</p>

  <p>Gözlerim dağların ördüğü beyaz çelenkle sarılı sakin ovayla yeniden karşılaşınca bana öyle geldi ki öldürdüğüm bu kuşun canı tümüyle yok olup gitmedi. Hayatı yaratan yüce ve sonsuz kuvvetin denizine küçük bir damla gibi geçti. Ve ben, biz insanların ölümde neden gizli bir güzellik gördüğümüzü ve ona umut bağladığımızı anladım. Buradan oraya doğru olan bu geçişte, filozofların ve din kitaplarının anlattıkları bu ebedi devranda, insan aklı hayatın sonsuzluğunu görmüş ve yeni yeni güç kaynakları bulmuş ruha.</p>

  <p>Ayrılmadan önce kuşun cesedini sudan çıkarıp karın üstüne koydum. Onu çürümekten, çirkinleşmekten koruma isteği yaptırmıştı bana bunu.</p>

  <p>O güzel güz gününde bunu anlatmak istiyordum sana. Sen de avcısın. Bu kuşu boş yere öldürdüğüm için beni kınamazsın. Yaşamamız için hayvanlar bize gerekli. Ama insan ölümün ne olduğunu bilince, hayatın sonsuzluğuna duyduğu inanç onu elinden tutuyor, ferahlık ve sevgiyle dolduruyor gönlünü.</p>
<br/>
  <p style="text-align: center;"><span style="font-weight:bold;">S O N</span></p>

<br/><br/><br/>



</body></html>