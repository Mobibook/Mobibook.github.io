<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx3941"></a>XXIV</h1>
<p>&nbsp;</p>
<p class="p6">Onu zincirleyip C Koğuşu'na götürdüler. İçeri girer girmez bodrum katına indirdiler. Hücrelerdeki hastalar Teddy'ye bağırıyordu. Onun canını yakacaklarına, ırzına geçeceklerine yemin ediyorlardı. Biri onu tıpkı bir dişi domuz gibi sımsıkı bağlayacağına ve ayak parmaklarını birer birer yiyeceğine ant içti.</p>
<p>Kelepçeli kaldığı süre boyunca her iki yanında birer nöbetçi bekledi ve hemşire içeri girip koluna bir şey enjekte etti.</p>
<p>Kadının kızıl saçları vardı, sabun kokuyordu ve iğne yapmak için eğilirken Teddy onun nefesinde bir esinti yakaladı, bu kadını tanıyordu.</p>
<p>&quot;Rachel'ın yerine geçmiştin,&quot; dedi.</p>
<p>&quot;Tutun onu,&quot; dedi kadın.</p>
<p>Nöbetçiler, Teddy'yi omuzlarından kavrayıp kollarına bastırdı. &quot;Sendin o. Saçların boyaydı. Sen Rachel'dın.&quot;</p>
<p>&quot;Hareket etme,&quot; dedi hemşire ve iğneyi Teddy'nin koluna batırdı.</p>
<p>Teddy kadınla göz göze geldi.</p>
<p>&quot;Mükemmel bir oyuncusun. Yani, beni gerçekten etkiledin. Sevgili merhum Jim'in hakkındaki bütün o şeyler. Çok ikna ediciydi Rachel.&quot;</p>
<p>&quot;Adım Emily,&quot; dedi kadın gözlerini Teddy'den kaçırarak ve iğneyi geri çekti. &quot;Şimdi uyu bakalım.&quot; </p>
<p>&quot;Lütfen,&quot; dedi Teddy.</p>
<p>Kadın hücre kapısında durakladı ve dönüp ona baktı. &quot;Sendin,&quot; dedi Teddy.</p>
<p>Kadın açıkça evet demese de gözleriyle onu onaylıyor ve öyle bir istekle gülümsüyordu ki Teddy onu saçlarından öpmek istedi.</p>
<p>&quot;İyi geceler,&quot; dedi kadın.</p>
<p>Teddy nöbetçilerin kelepçeleri çıkardığını hiç hissetmemiş, gittiklerini de duymamıştı. öteki hücrelerdeki sesler kesildi, yüzüne en yakın yerdeki hava kehribar rengine döndü ve Teddy sanki ıslak bir bulutun tam ortasında sırtüstü uzanıyormuş, ayakları ve elleri de süngere dönüşmüş gibi hissetti.</p>
<p>Ve rüya gördü.</p>
<p>Rüyasında, Dolores'le birlikte göl kıyısında bit evde yaşıyorlardı. Çünkü kentten ayrılmak zorunda kalmışlardı. Çünkü kent asık suratlı ve zorluydu.</p>
<p>Çünkü Dolores, Buttonwood'daki dairelerini ateşe vermişti. Hayaletlerden kurtulmaya çalışıyordu.</p>
<p>Teddy aralarındaki aşkı; ateşe, yağmura ya da herhangi bir darbeye dayanıklı bir çelik gibi hayal etmişti.</p>
<p>Rüyasında Dolores'in deli olduğunu görüyordu.</p>
<p>Ve Teddy'nin sarhoş olduğu ama yine de kızına masal okumaya zaman yaratabildiği bir gece, Rachel ona &quot;Babacığım,&quot; dedi.</p>
<p>&quot;Ne oldu tatlım?&quot;</p>
<p>&quot;Annem bana bazen çok tuhaf bakıyor.&quot;</p>
<p>&quot;Nasıl tuhaf?&quot;</p>
<p>&quot;Tuhaf işte.&quot;</p>
<p>&quot;Seni güldürüyor mu?&quot;</p>
<p>Küçük kız başını iki yana salladı.</p>
<p>&quot;Güldürmüyor mu?&quot;</p>
<p>&quot;Güldürmüyor,&quot; dedi Rachel.</p>
<p>&quot;Pekala, o halde sana nasıl bakıyor?&quot;</p>
<p>&quot;Onu gerçekten çok üzmüşüm gibi.&quot;</p>
<p>Teddy, Rachel'ı yatağına yatırdı ve ona iyi geceler öpücüğü verdi, burnunu kızının boynuna değdirerek ona kimseyi üzmediğini söyledi. Üzmezdi, üzemezdi. Hiçbir zaman.</p>
<p>Teddy bir başka gece yatağa geldiğinde Dolores bileklerindeki yara izlerini ovuşturuyor ve yattığı yerden ona bakıyordu.</p>
<p>&quot;Öteki yere gittiğin zaman bir parçan geri gelmiyor,&quot; dedi Dolores.</p>
<p>&quot;Hangi öteki yer tatlım?&quot; diye sordu Teddy saatini komodinin üzerine koyarken.</p>
<p>&quot;Peki, o parçan da bunu mu yapıyor?&quot; dedi Dolores. Dudağını ısırdı, kendi yüzünü yumruklayacakmış gibi görünüyordu. &quot;Bunu yapmamalısın,&quot; dedi Teddy'ye.</p>
<p class="p2"><span class="t13">* * *</span></p>
<p class="p6">Dolores köşedeki kasabın casus olduğunu düşünüyordu. Satırından kan damlarken adamın kendisine gülümsediğinden bahsetmişti, onun Rusça bildiğinden emindi.</p>
<p>Bazen o satırı göğüslerinde hissettiğini söyledi.</p>
<p>&quot;Burada yaşayabilirdik,&quot; demişti Küçük Teddy bir keresinde babasına. Fenway Parkta top oynayanları izliyorlardı.</p>
<p>&quot;Biz zaten burada yaşıyoruz.&quot; </p>
<p>&quot;Parkta yani.&quot;</p>
<p>&quot;Yaşadığımız yerin nesi var?&quot; </p>
<p>&quot;Orada çok su var.&quot;</p>
<p>Teddy cep şişesinden bir yudum aldı. Oğlunu düşündü. Uzun boylu, güçlü bir çocuktu ama onun yaşındaki bir oğlan çocuğu için fazla sulu gözlü ve korkaktı. Çocuklar artık böyle yetişiyordu. Yükselen ekonomiye uygun olarak çok ayrıcalıklı ve çok hassaslardı. Teddy annesinin hala hayatta olmasını ve torunlarına sert, güçlü davranmaları gerektiğini öğretmesini isterdi. Dünya kimseyi umursamıyordu. Kimseye bir şey sunduğu yoktu. Sadece alıyordu.</p>
<p>Bu tür dersleri bir erkeğe ancak başka bir erkek verebilirdi ama Teddy'nin annesi, çocuklarına sürekli bunları aşılayan bir kadındı.</p>
<p>Buna karşın Dolores çocuklarının kafasını hayallerle ve hikâyelerle dolduruyor, onları sinemaya, sirke ve karnavallara çok fazla götürüyordu.</p>
<p>&quot;Demek orada çok fazla su var. Başka ne var?&quot; diye sordu oğluna ve şişesindeki içkiden bir yudum daha aldı. &quot;Başka bir şey yok.&quot;</p>
<p>&quot;Sorun ne? Neyi doğru yapmıyorum? Sana neyi vermiyorum? Seni nasıl mutlu edebilirim?&quot; diye soruyordu Dolores'e. Mutluyum, diyordu Dolores.</p>
<p>&quot;Hayır, değilsin. Bana ne yapmam gerektiğini söyle ve ben de onu yapayım.&quot; Ben iyiyim.</p>
<p>&quot;Öyle öfkelisin ki. Öfkeli olmadığın zamanlarda da aşırı derecede mutlusun, havalarda uçuyorsun.&quot; Bunun ne sakıncası var?</p>
<p>&quot;Bu halin çocukları korkutuyor, beni de. Sen iyi değilsin.&quot; iyiyim.</p>
<p>&quot;Her zaman kederlisin.&quot;</p>
<p>Hayır, diye itiraz edecekti Dolores. Asıl sen öylesin.</p>
<p>Teddy bu durumu rahibe anlatmış ve rahip bir ya da iki kez onları ziyaret etmişti. Daha sonra Teddy, Dolores'in kız kardeşleriyle de konuşmuş, hatta bir keresinde ablası Delilah bir haftalığına Virginia'dan kalkıp gelmişti. Bu bir süreliğine işe yaramış gibiydi.</p>
<p>Her ikisi de doktorların hiçbir önerisine yanaşmadı. Doktorlar deliler içindi. Dolores deli değildi ki. O sadece gergindi.</p>
<p>Gergin ve kederli.</p>
<p>Teddy rüyasında, Dolores'in onu bir gece uyandırıp silahını almasını söylediğini gördü. Kasap evimize girdi, aşağıda, mutfakta duruyor ve telefonda Rusça konuşuyor, diyordu.</p>
<p>O gece Cocoanut Grove'un önündeki kaldırımda, taksiden içeriye eğildiğinde, yüzü onun yüzünden birkaç santim uzaktayken...</p>
<p>Teddy ona bakmış ve şöyle düşünmüştü:</p>
<p>Seni tanıyorum. Bütün hayatım boyunca seni tanıyordum. Seni bekliyordum. Senin ortaya çıkmanı bekliyordum. Bunca yıldır bekliyordum.</p>
<p>Bu kadardı.</p>
<p>Teddy denize açılmadan önce Dolores'le yatma konusunda askerlerin hissettiği o çaresizliği hissetmemişti, çünkü savaştan döneceğini biliyordu. Geri dönecekti, çünkü Tanrılar ruh eşiyle tanışması için yıldızları boşuna hizaya sokmuş olamazdı. Bunca ayarlamadan sonra, ruh eşini ondan geri almazlardı.</p>
<p>Aracın içine doğru eğilmiş, bunu ona da söylemişti. &quot;Merak etme,&quot; dedi. &quot;Geri döneceğim.&quot;</p>
<p>&quot;Geri dönmelisin, tamam mı?&quot; demişti Dolores de parmağıyla Teddy'nin yüzüne dokunarak.</p>
<p>Rüyasında göl kıyısındaki eve geri döndüğünü gördü.</p>
<p>Bir süredir Oklahoma'daydı. Bir adamı Güney Boston kıyılarından, arada yaklaşık on durak yapıp Tulsa'ya kadar kovalayarak iki hafta geçirmiş, bir benzincinin Tuvaletinden çıkarken adamla burun buruna gelene kadar onu hep yarım adım geriden takip etmişti.</p>
<p>Sabah saat on birde yürüyerek evine döndü. Hafta arası bir gün olduğu için şanslıydı, oğlanlar okuldaydı. Teddy yorgunluktan ölüyor, başını yastığına koymak için sabırsızlanıyordu. Evine girip kendine bir duble viski doldururken Dolores'e seslendi.</p>
<p>&quot;Yeteri kadar yoktu,&quot; dedi Dolores avludan içeri girerek. &quot;Nedir o tatlım?&quot; diye sordu Teddy elindeki kadehle Dolores'e dönüp. Dolores'in ıslak olduğunu fark etti. Duştan henüz çıkmış gibi sırılsıklamdı ama çıplak değildi. Üzerinde solmuş çiçek desenli, eski ve koyu renk bir elbise vardı. Yalınayaktı. Saçlarından ve elbisesinden sular damlıyordu.</p>
<p>&quot;Bebeğim,&quot; dedi Teddy, &quot;neden sırılsıklamsın?&quot; </p>
<p>&quot;Yeteri kadar yoktu,&quot; dedi Dolores ve tezgâhın üzerine bir şişe koydu. &quot;Hala uyanığım.&quot;</p>
<p>Ve dışarıya çıktı.</p>
<p>Teddy onun taraçaya doğru yürüdüğünü gördü. Uzun, sarsak adımlarla yürüyor, ileri geri sallanıyordu, içkisini tezgâhın üzerine bırakıp şişeyi kaptı ve şişedekinin karısı hastaneye yattıktan sonra doktorun yazdığı laudanum olduğunu gördü. Teddy bir seyahate çıkmak zorunda kalırsa diye Dolores yokken ilacın gerekli ölçeğini çay kaşığıyla porsiyonlara bölerek ecza dolabındaki küçük bir şişeye koymuştu. Sonra da bu büyük şişeyi almış ve kilere saklamıştı.</p>
<p>Bu şişede altı aylık doz vardı ve Dolores hepsini içmişti.</p>
<p>Teddy onun taraçanın merdivenlerini çıkarken tökezlediğini, dizleri üzerine düşüp yeniden ayağa kalktığını gördü.</p>
<p>Şişeyi bulmayı nasıl başarmıştı? Kilerin üzerindeki sıradan bir kilit değildi. Güçlü bir adam bile o kilidi kolay kolay açamazdı. Dolores kapı kilidini kırmış olamazdı ve tek anahtar da Teddy'deydi.</p>
<p>Onun taraçanın ortasındaki salıncağa oturduğunu gördü ve şişeye baktı. Teddy gittiği gece şişenin tam burada durduğunu, ecza dolabındaki küçük şişeye çay kaşığıyla ilacı eklediğini, yukarı çıkarak çocuklara hoşçakal dediğini, telefon çaldığında aşağıya inip Merkez Ofis'ten gelen telefona cevap verdiğini, montunu ve çantasını kaptığını, kapıda Dolores'i öptükten sonra arabasına doğru yollandığını...</p>
<p>Ve büyük şişeyi mutfak tezgâhının üzerinde bıraktığını hatırladı.</p>
<p>Tel kapıdan çıkıp taraçaya doğru yürüdü ve basamakları çıktı. Karısı onun gelişini seyrediyor, sırılsıklam ve uyuşuk bir halde salıncağı ileri geri iterken bir ayağı boşta sallanıyordu.</p>
<p>&quot;Tatlım, bunun hepsini ne zaman içtin?&quot; diye sordu ona.</p>
<p>&quot;Bu sabah,&quot; diye cevap verdi Dolores. Teddy'ye dilini çıkarıp dalgın bir biçimde gülümsedi, sonra kafasını kaldırarak kubbe biçimindeki tavana baktı. &quot;Yeterli değil ama. Uyuyamıyorum. Sadece uyumak istiyorum. Çok yorgunum.&quot;</p>
<p>Teddy, Dolores'in arkasındaki gölde yüzen kütükleri gördü, onların kütük olmadığını biliyordu ama tekrar başını çevirip karısına baktı.</p>
<p>&quot;Neden yorgunsun?&quot;</p>
<p>&quot;Tüm bunlardan yoruldum. Çok yorgunum. Sadece eve gitmek istiyorum,&quot; dedi Dolores omuz silkerek.</p>
<p>&quot;Eve, eve,&quot; dedi tavanı işaret ederek.</p>
<p>Teddy yine kütüklere baktı, suda yavaşça dönüyorlardı. &quot;Rachel nerede?&quot;</p>
<p>&quot;Okulda.&quot;</p>
<p>&quot;Rachel okula gitmek için henüz çok küçük tatlım.&quot; </p>
<p>&quot;Benim okuluma değil,&quot; dedi karısı ve sırıttı.</p>
<p>Ve Teddy haykırdı. Öyle kuvvetle haykırdı ki Dolores salıncaktan düşünce Teddy onun üzerinden atlayıp parmaklıkların üstünden taraçanın arkasına zıpladı ve haykırarak koşmaya başladı. &quot;Hayır!&quot; diye haykırıyordu, &quot;Tanrım!&quot; diye haykırıyordu, &quot;Lütfen,&quot; diye haykırıyordu, &quot;Benim çocuklarım olmasın,&quot; diye haykırıyordu. &quot;Ah, ah, ah!&quot; diye haykırıyordu.</p>
<p>Göle atladı. Tökezledi ve suya daldı. Su onu tıpkı yağ gibi örtüyordu, ileriye doğru yüzdü ve gölün ortalarına vardı. Uç tane kütük. Çocukları.</p>
<p>Edward ve Daniel yüzüstü yatıyordu ama Rachel sırtüstüydü, gözleri açıktı ve gökyüzüne bakıyordu. Gözbebeklerine annesinin perişanlığı işlemiş, bakışları bulutlara dalmıştı.</p>
<p>Teddy onları birer birer kıyıya taşıdı. Özenle. Onları sımsıkı ama nazikçe kavradı. Kemiklerini hissedebiliyordu. Yanaklarını okşadı. Omuzlarını, göğüs kafeslerini, bacaklarını ve ayaklarını okşadı. Defalarca öptü.</p>
<p>Dizleri üzerine çöktü. Göğsü yanıp midesi kazınana kadar kustu.</p>
<p>Geri geldi ve çocuklarının ellerini göğüsleri üzerinde kavuşturdu. Daniel ve Rachel'ın bileklerindeki ip kesiklerini fark etti. İlk ölen Edward olmuştu. Diğer ikisi annelerinin kendileri için geri geleceğini bilerek beklemişti.</p>
<p>Teddy çocuklarını yanaklarından ve alınlarından öptü, sonra Rachel'ın gözlerini kapattı.</p>
<p>Dolores onları suya taşırken kollarını tekmelemişler miydi? Çığlık atmışlar mıydı? Yoksa usulca inleyerek ona teslim mi olmuşlardı?</p>
<p>Karısını, tanıştıkları gün giydiği menekşe rengi elbisesi içinde gördü. İlk karşılaştıkları anki bakışı gördü, âşık olduğu o bakışı. Dolores'in gözlerindeki o halin sadece elbiseden, şık bir kulüpte şık bir elbise giymenin yarattığı güvensizlikten kaynaklandığını düşünmüştü ama ondan değildi. Bu zar zor bastırılmış ve hep yerinde duran dehşetten kaynaklanıyordu. Dışarının; trenlerin, bombaların, takırdayan tramvayların, kaya delgilerinin, karanlık bulvarların, Rusların, denizaltıların ve öfkeli adamlarla dolu tavernaların, köpekbalıklarıyla dolu okyanusların, bir elinde kırmızı kitap, diğerinde tüfek taşıyan Asyalıların dehşetindendi.</p>
<p>Bunların hepsinden ve daha fazlasından korkuyordu. Ama onu en çok korkutan şey, kendi içindekiydi. Bütün hayatı boyunca beyninde yaşayan anormal akıl böceğiydi. Bu böcek, Dolores'le oynuyor, iletişim kuruyor ve bir kapris üzerine kabloları çekiyordu.</p>
<p>Teddy çocuklarını orada bırakıp uzun bir süre taraçanın zemininde oturdu ve Dolores'in sallanışını seyretti. Onu ne çok sevmişti. Onun aklını onarabilmek için kendi aklını feda edebilseydi eğer, hiç düşünmeden yapardı. Organlarını satması gerekse? Sorun değildi. O, Teddy'nin bunca zamandır tek aşkıydı. Teddy'nin savaşa ve bu kahrolası dünyaya katlanmasına sebep olan kişiydi. Teddy onu kendi yaşamından, kendi ruhundan daha çok seviyordu.</p>
<p>Ama onu ihmal etmişti. Çocuklarını ihmal etmişti. Birlikte kurdukları hayatı ihmal etmişti. Çünkü Dolores'i görmeyi, onu gerçekten görmeyi, deliliğinin onun suçu sayılamayacağını, kontrol edebileceği bir şey olmadığını, bunun ahlaki bir zayıflıkla ya da cesaret eksikliğiyle ilgili olmadığını görmeyi reddetmişti.</p>
<p>Teddy bunları görmeyi reddetmişti, çünkü Dolores onun gerçek aşkı ve diğer yarısıysa, o zaman Teddy kendi beyni, aklı ve ahlaki zayıflığı hakkında ne söyleyecekti?</p>
<p>Böylece bunu Dolores'ten gizledi. Onu, biricik aşkını yalnız bıraktı. Aklının kendi kendini tüketmesine izin verdi.</p>
<p>Onun sallanışını seyrediyordu. Ah, Tanrım, onu ne kadar çok seviyordu.</p>
<p>Dolores'i seviyordu, oğullarından daha çok. Ve Teddy bundan utanıyordu.</p>
<p>Ama Rachel'dan da mı çok seviyordu? Onu Rachel kadar sevmiyor olabilirdi.</p>
<p>Annesinin Rachel'ı suya götürdüğünü gördü. Göle inerken kızının gözlerinin büyüdüğünü gördü.</p>
<p>Karısına baktı, hala kızını görüyordu ve Seni zalim, deli fahişe, diye geçirdi aklından.</p>
<p>Teddy taraçanın zemininde oturup ağladı. Uzunca bir süre boyunca. Ağladı. Balayında çiçek getirdiği Dolores'i verandada gördü. Omzunun üzerinden ona bakan, menekşe rengi elbisesi içinde ve Edward'a hamile olan Dolores'i... Teddy'yi öptükten sonra kendini geri çekerken yanağına düşen kirpiğini ve Teddy'nin elini çabukça öperken ona sarılışını. Kahkahasını, pazar sabahı gülümseyişini ve o kocaman gözleriyle Teddy'yi dikkatle izleyişini. Çok ürkek ve çok yalnız görünüşünü, bir yanının hep ama hep yapayalnız görünüşünü...</p>
<p>Teddy ayağa kalktı, dizleri titriyordu.</p>
<p>&quot;Sen benim canım erkeğimsin,&quot; dedi Dolores yanına oturan kocasına.</p>
<p>&quot;Hayır,&quot; dedi Teddy, &quot;değilim.&quot;</p>
<p>&quot;Öylesin.&quot; Teddy'nin elini tuttu. &quot;Beni seviyorsun. Bunu biliyorum. Biliyorum mükemmel değilsin.&quot;</p>
<p>Anneleri bileklerini iple bağlarken -Daniel ve Rachel- ne düşünmüştü? Dolores'in gözlerinin içine bakıp ne düşünmüşlerdi? &quot;Ah, Tanrım.&quot;</p>
<p>&quot;Biliyorum. Ama sen benimsin. Ve mükemmel olmaya çalışıyorsun.&quot;</p>
<p>&quot;Ah, bebeğim,&quot; dedi Teddy, &quot;lütfen sus artık.&quot;</p>
<p>Ve Edward. Edward kaçıp giderdi. Dolores onu bütün gün kovalamak zorunda kalmış olmalıydı.</p>
<p>Dolores şimdi mutluydu. &quot;Onları mutfağa götürelim,&quot; dedi.</p>
<p>&quot;Ne?&quot;</p>
<p>Teddy'nin üzerine tırmandı, bacaklarını açıp kucağına oturdu ve ıslak vücuduyla ona sarıldı.</p>
<p>&quot;Hadi, masaya oturalım Andrew,&quot; dedi ve Teddy'nin gözkapaklarını öptü.</p>
<p>Onu kendine çekti, vücudunu kendininkine bastırdı ve omzunda ağladı.</p>
<p>&quot;Onlar bizim yaşayan oyuncaklarımız olacak. Kurulayalım onları.</p>
<p>&quot;Ne?&quot; dedi Teddy. Sesi boğuk çıkıyordu. &quot;Giysilerini değiştirelim,&quot; diye fısıldadı Dolores. Teddy onu bir tımarhane koğuşunda gözünün önüne getirmek istemiyordu.</p>
<p>&quot;Bu gece bizim yatağımızda uyumalarına izin verelim.&quot; </p>
<p>&quot;Lütfen konuşmayı kes.&quot; </p>
<p>&quot;Sadece bir geceliğine.&quot; </p>
<p>&quot;Lütfen.&quot;</p>
<p>&quot;Ve yarın da onları pikniğe götürürüz.&quot;</p>
<p>&quot;Eğer beni biraz olsun sevdiysen...&quot; dedi Teddy. Kıyıda yatan çocuklarına baktı.</p>
<p>&quot;Seni daima sevdim bebeğim.&quot;</p>
<p>&quot;Eğer beni biraz olsun sevdiysen, lütfen konuşmayı kes,&quot; dedi Teddy.</p>
<p>Çocuklarının yanına gitmek, onları hayata döndürüp buradan götürmek ve Dolores'ten uzaklaştırmak istiyordu. Dolores elini Teddy'nin silahının üzerine koydu. Teddy, Dolores'in ellerini yakaladı.</p>
<p>&quot;Senin sevgine ihtiyacım var,&quot; dedi Dolores. &quot;Beni özgür bırakmana ihtiyacım var.&quot;</p>
<p>Teddy'nin silahına asıldı ama Teddy karısının elini silahtan uzaklaştırdı. Kadının gözlerine baktı. Gözleri can yakacak kadar parlaktı. Bunlar bir insanın gözleri olamazdı. Belki bir köpeğin ya da bir kurdun gözleriydi.</p>
<p>Teddy savaştan ve Dachau'da yaşadıklarından sonra, başka bir şansı kalmadıkça bir daha asla öldürmeyeceğine yemin etmişti. Karşısındaki adam ona silahını doğrultmadığı sürece. Sadece o zaman silahını kullanacaktı.</p>
<p>Bir ölümü daha kaldıramazdı. Kaldıramazdı.</p>
<p>Kadın bütün gücüyle Teddy'nin silahına asıldı; gözleri büyüyor, giderek daha da parlaklaşıyordu ve Teddy kadının elini silahından uzaklaştırdı.</p>
<p>Kıyıya baktı, çocukları yan yana uzanmıştı.</p>
<p>Silahını kılıfından çıkardı ve Dolores'e gösterdi.</p>
<p>Kadın dudağını ısırdı, ağlıyor ve başını onaylarcasına sallıyordu. Kafasını kaldırıp taraçanın çatısına baktı.</p>
<p>&quot;Onlar bizimleymiş gibi yapalım. Onları yıkayalım Andrew,&quot; dedi.</p>
<p>&quot;Seni seviyorum Dolores,&quot; dedi Teddy ve silahı kadının karnına dayadı. Elleri ve dudakları titriyordu.</p>
<p>O zaman bile, silahı karısının vücuduna dayadığı halde, onu vuramayacağına emindi.</p>
<p>Kadın hala hayatta olduğuna şaşırmış gibi başını öne eğdi. &quot;Ben de seni seviyorum. Seni öyle çok seviyorum ki. Seni tıpkı...&quot;</p>
<p>Ve Teddy tetiği çekti. Dolores'in gözlen büyüdü ve nefesi ağzından bir anda çıkıverdi. Elini karnındaki deliğin üzerine koyup Teddy'ye baktı, diğer eliyle Teddy'nin saçlarını sıkıca kavramıştı.</p>
<p>Dolores can verirken Teddy onu kendine doğru çekti ve onun yumuşak bedenine sarılıp zavallı aşkı için ağladı.</p>
<p class="p2"><span class="t13">* * *</span></p>
<p class="p6">Karanlıkta oturdu, burnuna sigara dumanı geldi ama sigarayı göremiyordu. Sheehan bir fırt çekince sigarasının ucundaki ateş birden parladı.</p>
<p>Teddy yatağa oturmuş ağlıyordu. Gözyaşları içinde, kızının adını tekrarlıyordu:</p>
<p>&quot;Rachel, Rachel, Rachel.&quot;</p>
<p>Rachel'ın bulutları seyreden gözlerini gördü, saçları yüzünün etrafında dalgalanıyordu.</p>
<p>Hıçkırıkları sona erip gözlerindeki yaşlar kuruduğunda, Sheehan &quot;Hangi Rachel?&quot; diye sordu ona.</p>
<p>&quot;Rachel Laeddis,&quot; dedi Teddy.</p>
<p>&quot;Peki, sen kimsin?&quot;</p>
<p>&quot;Andrew,&quot; dedi. &quot;Adım Andrew Laeddis.&quot;</p>
<p>Sheehan küçük lambayı yaktı ve parmaklığın diğer tarafında Cawley ile bir nöbetçi göründü. Nöbetçinin sırtı onlara dönüktü ama Cawley parmaklıklara tutunmuş, dikkatle içeriye bakıyordu.</p>
<p>&quot;Neden buradasın?&quot;</p>
<p>Teddy, Sheehan'ın verdiği mendili alıp yüzünü sildi. &quot;Neden buradasın?&quot; diye tekrarladı Cawley. &quot;Çünkü karımı öldürdüm.&quot; </p>
<p>&quot;Peki, neden yaptın bunu?&quot;</p>
<p>&quot;Çünkü çocuklarımızı öldürdü ve huzura ihtiyacı vardı.&quot; </p>
<p>&quot;Sen bir Federal misin?&quot;</p>
<p>&quot;Hayır. Bir zamanlar öyleydim. Artık değilim.&quot;</p>
<p>&quot;Ne zamandır buradasın?&quot;</p>
<p>&quot;3 Mayıs 1952'den beri.&quot;</p>
<p>&quot;Rachel Laeddis kimdi?&quot;</p>
<p>&quot;Kızım. Dört yaşındaydı.&quot;</p>
<p>&quot;Rachel Solando kim?&quot;</p>
<p>&quot;Öyle biri yok. Ben uydurdum.&quot;</p>
<p>&quot;Neden?&quot; diye sordu Cawley.</p>
<p>Teddy başını iki yana salladı.</p>
<p>&quot;Neden?&quot; diye tekrarladı Cawley.</p>
<p>&quot;Bilmiyorum, bilmiyorum...&quot;</p>
<p>&quot;Evet, biliyorsun Andrew. Bana sebebini söyle.&quot;</p>
<p>&quot;Yapamam.&quot;</p>
<p>&quot;Yapabilirsin.&quot;</p>
<p>Teddy başını ellerinin arasına aldı ve oturduğu yerde sallanmaya başladı.</p>
<p>&quot;Bana bunu söyletmeyin. Lütfen. Lütfen Doktor.&quot; </p>
<p>&quot;Duymam gerekiyor Andrew,&quot; dedi Cawley parmaklıkları kavrayarak.</p>
<p>Teddy parmaklıkların arasından ona baktı, ona saldırıp burnunu ısırmak istiyordu.</p>
<p>&quot;Çünkü,&quot; dedi ve durakladı. Yutkundu, yere tükürdü. &quot;Çünkü karımın yavrularımı öldürmesine izin verdiğimi düşünmeye dayanamıyorum. Bütün işaretleri görmezden geldim. Yok saydım. Onları ben öldürdüm, çünkü karıma yardım etmedim.&quot;</p>
<p>&quot;Ve?&quot;</p>
<p>&quot;Bu çok ağır bir şey. Bu acıyla yaşayamıyorum.&quot; </p>
<p>&quot;Ama yaşamak zorundasın. Bunun farkındasın.&quot;</p>
<p>Teddy başıyla onayladı. Dizlerini göğsüne çekti.</p>
<p>Sheehan omzunun üzerinden Cawley'e baktı. Cawley parmaklıklardan içeriyi dikkatle izliyordu. Bir sigara yaktı. Gözlerini Teddy'den ayırmıyordu.</p>
<p>&quot;Benim korkum şu, Andrew. Biz daha önce de bu noktaya geldik. Dokuz ay önce tümüyle aynı kopuşu yaşadın. Ve sonra gerilemeye başladın. Hızla.&quot;</p>
<p>&quot;Üzgünüm.&quot;</p>
<p>&quot;Bunu takdir ediyorum,&quot; dedi Cawley, &quot;ama artık özüt kabul edemem. Gerçeği kabullendiğini bilmek zorundayım. Hiçbirimiz bir başka gerilemenin daha üstesinden gelemeyiz.&quot;</p>
<p>Teddy, Cawley'e, gözlerinin altında kocaman torbalar olan bu sıska adama baktı. Onu kurtarmak için gelen bu adama. Şimdiye kadar tek gerçek dostu sayılabilecek bu adama.</p>
<p>Karısının gözlerini gördü, oğullarının ıslak bileklerini hissetti ve yüzüne dökülen saçlarını parmaklarıyla geriye ittiği kızını gördü.</p>
<p>&quot;Gerilemeyeceğim,&quot; dedi. &quot;Adım Andrew Laeddis. Karımı, Dolores'i, 52 ilkbaharında öldürdüm...&quot;</p>
<p>&nbsp;</p>
</body>
</html>