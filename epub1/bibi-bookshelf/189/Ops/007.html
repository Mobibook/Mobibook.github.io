<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx216"></a>II</h1>
<p>&nbsp;</p>
<p class="p6">Müdür Yardımcısı McPherson onları limanda karşıladı. Onun konumundaki biri için genç sayılırdı. Sarı saçları uzun kesilmişti. Hareketlerinde, uzun boylu ve zayıf birinin zarafeti vardı. Teddy böylesine bir zerafeti Teksaslılarda ve atların etrafında büyümüş insanlarda görmüştü.</p>
<p>McPherson'ın yanında duran hastabakıcıların çoğu siyahtı. Beyaz olan hastabakıcılarıma suratı çökmüştü. Sanki bebekken yeterince beslenmemişler de bodur ve ilgiye muhtaç bir halde öylece kalmış gibiydiler.</p>
<p>Beyaz gömlekli, beyaz pantolonlu hastabakıcılar düzgün bir sırayla yürüyordu. Teddy'yle Chuck'a hiç bakmadılar. Aslında hiçbir şeye bakmıyor, limandan tekneye doğru ilerleyip teknedeki yükün boşaltılmasını bekliyorlardı.</p>
<p>McPherson'ın isteği üzerine Teddy ve Chuck ona kimliklerini gösterdi. McPherson uzun uzun kimliklere ve ajanların yüzlerine gözlerini kısarak baktı.</p>
<p>&quot;Daha önce ajan kimliği gördüğümü sanmıyorum,&quot; dedi.</p>
<p>&quot;Şimdi iki tane birden görmüş oldun,&quot; dedi Chuck. &quot;Bugün şanslı günündesin.&quot;</p>
<p>McPherson, Chuck'a tembel tembel gülümsedi ve kimlikleri geri verdi.</p>
<p>Plaj son günlerde denizden okkalı bir dayak yemiş gibi görünüyordu. Deniz kabukları, sürüklenmiş tahta parçaları, leş yiyen hayvanlar tarafından yarı yarıya yenmiş ölü balıklar etrafa saçılmıştı. Teddy çöplerin iç taraftan buraya kadar sürüklendiğini farketti; teneke kutular, ıslanmış kâğıt tomarları, orman sınırı için hazırlanmış ve güneşten numaraları silinmiş bej renkli bir plaka... Ağaçların çoğu ince çam ve akçaağaç cinsiydi. Teddy ağaçların arasından baktığında, tepenin hemen üstündeki birkaç binayı görebiliyordu.</p>
<p>Dolores güneşlenmeyi severdi, büyük olasılıkla buraya da bayılırdı. Ama kesintisiz okyanus esintisini hisseden Teddy, denizin aslında böyle yaparak onları uyardığını, her an saldırabileceğini ve sahildekileri içine çekebileceğini biliyordu.</p>
<p>Hastabakıcılar, postalar ve içinde tıbbi gereçlerin yer aldığı çantalarla limandan geri döndü, onları el arabasına yükledi. McPherson teslim aldığı malzemeler için imza attı ve deften' teknedeki askerlerden birine teslim etti. &quot;Gitme vaktimiz geldi,&quot; dedi asker.</p>
<p>McPherson güneşte gözlerini kırpıştırdı.</p>
<p>&quot;Fırtına,&quot; dedi nöbetçi, &quot;kim bilir ne kadar zarar verecek.&quot; McPherson başıyla onayladı.</p>
<p>&quot;Buradan gitmek istersek sizinle temasa geçeriz,&quot; dedi Teddy.</p>
<p>Nöbetçi başıyla onayladı. &quot;Fırtına,&quot; dedi yeniden.</p>
<p>&quot;Tabii, tabii,&quot; dedi Chuck. &quot;Bunu aklımızda tutacağız.&quot;</p>
<p>McPherson, ağaçların arasından usulca dikleşen patikada onlara rehberlik etti. Ağaçları geçince yolun iki yanında uzanan kaldırımları gördüler. Teddy, sağında ve solundaki evleri farketti. Soldaki kestane rengi, siyah işlemeli, Victoria tarzı ev, içlerinde en sade olanıydı. Nöbetçilerin bir kısmı burada kalıyor olmalıydı. Sağda kalan Tudor yapısı ise şatoya benzer haliyle kendi küçük tepesine hükmediyordu.</p>
<p>Dik ve yaban otlarıyla dolu yokuşu çıktılar. İlerledikçe bitki örtüsü yumuşadı ve daha yeşil bir hal aldı. Yukarı çıktıkça çimenlerin boyu kısaldı, sonunda birkaç yüz metrekareye yayılan tipik bir çim alanla karşılaştılar. Çimler, adayla beraber kıvrılan, turuncu tuğladan yapılma bir duvarda son buluyordu. Duvar üç metreden biraz yüksekti. Üzeri tek sıra tel kabloyla örtülmüştü. Teddy birdenbire duvarın diğer tarafındaki insanlara acıdı. İçeridekiler bu ince teli görüyor ve dış dünyanın onları nasıl da ısrarla içeride tutmak istediğini hissediyor olmalıydı. Duvarın hemen dışında, başları öne eğik, araziyi gözleyen, lacivert üniformalı bazı adamlar gördü.</p>
<p>&quot;Bir akıl hastanesinde askeri muhafızlar. Kusura bakmayın ama bu tuhaf bir görüntü Bay McPherson,&quot; dedi Chuck.</p>
<p>&quot;Biz ikili bir tüzüğe uygun faaliyet gösteriyoruz. Bunlardan biri Massachusetts Ruh Sağlığı Departmanı, diğeriyse Federal Hapishaneler Departmanı'na ait.&quot;</p>
<p>&quot;Anlıyorum,&quot; dedi Chuck. &quot;Sizin gibilerin yemek masasında konuşacak çok şeyinizin olup olmadığını hep merak etmişimdir!&quot;</p>
<p>McPherson gülümsedi ve başını hafifçe iki yana salladı.</p>
<p>Teddy, diğer nöbetçilerle aynı üniformayı giyen, siyah saçlı bir adam gördü. Adamın üniforması sarı apoletleri, altın rozeti ve yukarı kalkık yakasıyla dikkat çekiyordu. Başı dik yürüyen tek kişi oydu. Uzun adımlarla insanların arasından geçerken bir eli belindeydi. Adamın adımları Teddy'ye, savaşta tanıdığı albayları hatırlattı. Göğsüne bastırdığı küçük siyah bir kitap taşıyordu. Onları başıyla selamlayıp geldiği yamaçtan aşağıya yürüdü. Siyah saçları rüzgârda hiç kıpırdamıyordu.</p>
<p>&quot;Müdür,&quot; dedi McPherson. &quot;Onunla daha sonra tanışacaksınız.&quot;</p>
<p>Teddy neden şimdi tanışmadıklarını merak etse de başıyla onayladı. Müdür tepenin öteki tarafında gözden kayboldu.</p>
<p>Bir asker duvarın merkezindeki kapıyı anahtarla açtı, hastabakıcılar taşıdıkları el arabalarıyla içeri girdi. İki nöbetçi, McPherson'a yaklaştı ve onun iki yanında durdu.</p>
<p>McPherson vücudunu dikleştirdi, ifadesi ciddileşti. &quot;Baylar, size buradaki temel prensipler hakkında bilgi vermem gerekiyor.&quot;</p>
<p>&quot;Tabii.&quot;</p>
<p>&quot;Burada rahatça hareket etmeniz için elimizden geleni yapacağız. Bununla birlikte, burada kalış süreniz boyunca -bu süre kısa da olsa- kurallara uymak durumundasınız. Anlaşıldı mı?&quot;</p>
<p>Teddy başıyla onayladı. Chuck &quot;Elbette,&quot; diye cevap verdi.</p>
<p>McPherson bakışlarını Teddy'yle Chuck'ın başlarının üzerinde bir noktaya sabitledi. &quot;Dr. Cawley'nin protokole ait bazı incelikleri size anlatacağına eminim. Yine de şunun altını özellikle çizmek istiyorum: Bu kurumda hastalarla gözetimsiz temas kurmak yasaktır. Anlaşıldı mı?&quot;</p>
<p>Teddy askerlikten kalma bir alışkanlıkla az kalsın Evet, komutanım, diyecekti. Ama son anda kendini tuttu ve sadece &quot;Evet,&quot; demekle yetindi.</p>
<p>&quot;Arkamda, sağ tarafımda kalan bina A Koğuşu, erkekler koğuşudur. Solumdaki B Koğuşu'ndaysa kadınlar kalır. Şu kayaların ilerisinde, ana binaların ve personel yatakhanelerinin tam arkasında kalan da C Koğuşu. Yazılı izin olmadan, Dr. Cawley ya da Müdür Bey olmaksızın C Koğuşu'na girilmesi yasaktır. Anlaşıldı mı?&quot;</p>
<p>İkisi de başıyla onayladı.</p>
<p>McPherson bir avcunu sanki güneşten yardım dilermiş gibi yukarı doğru kaldırdı. &quot;Silahlarınızı da teslim etmeniz gerekiyor.&quot; Chuck, Teddy'ye baktı. Teddy başını iki yana salladı.</p>
<p>&quot;Bay McPherson, biz buraya Federal polis olarak atandık,&quot; dedi Teddy. &quot;Hükümet emriyle, silahlarımızı her zaman taşımakla yükümlüyüz.&quot;</p>
<p>McPherson'ın sesi çelik bir tel misali havada tınladı. &quot;Suçlu Akıl Hastaları İçin Cezaevleri ve Kurumlar Yasası'nın üçüncü maddesi, birinci bendi, silahların güvenlik çalışanları tarafından, sadece üstleri tarafından doğrudan emir verildiği durumlarda veya görev gereği, cezai veya zihinsel sağlık imkanlarını koruma ve kollamayla sorumlu kişiler tarafından taşınabileceğini beyan eder. Baylar, bu istisnaya uymak zorundasınız. Bu kapıdan, silahlarınızla geçmenize izin verilmeyecektir.&quot;</p>
<p>Teddy, Chuck'a baktı. Chuck başını McPherson'ın yukarı uzanan eline doğru hafifçe eğdi ve omzunu silkti.</p>
<p>&quot;İtirazımızın kayda geçmesini istiyoruz,&quot; dedi Teddy.</p>
<p>&quot;Nöbetçi, polis Daniels ve Aule'un itirazlarını lütfen kayda geçirin.&quot;</p>
<p>&quot;Geçirildi efendim,&quot; dedi nöbetçi.</p>
<p>McPherson'ın sağındaki nöbetçi, küçük ve deri bir torbayı açtı.</p>
<p>Teddy paltosunu geriye çekti, silahını kılıfından çıkardı. Kılıfı belinde tutan çıtçıtı bileğiyle hafifçe vurarak açtı ve silahı McPherson'a verdi. McPherson silahı nöbetçiye teslim etti, nöbetçi de alıp deri torbaya koydu. McPherson bu defa elini Chuck'a doğru uzattı.</p>
<p>Chuck silahını çıkarırken biraz daha ağır davrandı. Beceriksizce kılıfın çıtçıtını açmaya çalıştı. Ama McPherson sabırsızlanmadı, sadece Chuck'ın beceriksizce silahı eline vermesini bekledi.</p>
<p>Sonra onu da nöbetçiye teslim etti. Nöbetçi ikinci silahı da deri keseye koyup kapıdan çıktı.</p>
<p>&quot;Müdür'ün ofisinin hemen dışındaki malzeme odasına kaydedilecekler,&quot; dedi McPherson yavaşça. Sesi hışırdayan yapraklar gibi çıkıyordu boğazından. &quot;Müdür'ün ofisi ana ünitenin ortasındaki hastane binasında bulunuyor. Ayrılacağınız gün silahlarınızı geri alacaksınız.&quot; McPherson'ın yılışık kovboy sırıtışı aniden yüzüne yayıldı. &quot;Evet, yapılması gereken resmi işler şimdilik bu kadar. Şimdi gidip Dr. Cawley'yi görmeye ne dersiniz?&quot;</p>
<p>Döndü, kapıya doğru ilerledi. Hepsi geçtikten sonra kapı arkalarından kapandı. Duvarların iç kısmındaki çimenlik, duvarlarla aynı tuğladan yapılmış ana patikanın her iki yanını kaplıyordu. Ayak bilekleri kelepçeli bahçıvanlar, hastane binası boyunca yetişen çimenler, ağaçlar, çiçek tarhları, hatta gül bahçeleriyle ilgileniyordu. Bahçıvanlar, hastabakıcılar tarafından gözleniyordu. Teddy, tuhaf ve paytak adımlarla toprak alanda yürüyen diğer kelepçeli hastaları da gördü. Çoğu erkek, birkaçıysa kadındı.</p>
<p>&quot;İlk klinik uzmanları buraya geldiğinde, her yer yosun ve çalı içindeymiş,&quot; dedi McPherson. &quot;Fotoğrafları görmelisiniz. Ama artık, gördüğünüz gibi, her şey farklı.&quot; Hastanenin sağ ve sol yanında, parlak beyaz boyalı işlemesiyle kırmızı tuğladan, birbirinin eşi iki sütun yer alıyordu, pencereler parmaklıkla kapatılmış ve pencere camları tuzdan ve deniz suyundan sararmıştı. Kurşuni renkte hastane binasının tuğlaları denizin etkisiyle parlıyordu. Bina, bulundukları yerden açıkça gözüken çatı pencerelerine kadar altı kat yükseliyordu.</p>
<p>&quot;Burası, İçsavaş'tan önce tabur karargahı olarak inşa edilmiş,&quot; diye açıkladı McPherson. &quot;Görünüşe bakılırsa burayı bir eğitim ünitesi haline getirmeyi planlıyorlarmış. Sonra savaşın yaklaştığı anlaşılınca, dikkatlerini kaleye vermiş, ardından da burayı esir kampı haline getirmişler.&quot;</p>
<p>Teddy tekneden gördüğü kuleyi farketti. Kule en uçtan, adanın diğer yanındaki orman sınırının hemen üzerinden, adayı gözetler gibiydi.</p>
<p>&quot;Bu kule nedir?&quot;</p>
<p>&quot;Eski bir fener,&quot; dedi McPherson. &quot;1800'lerin başından beri kullanılmıyor. Ordu oraya gözcü nöbetçiler dikmiş. En azından ben böyle duydum. Ama şimdi arıtım ünitesi.&quot;</p>
<p>&quot;Hastalar için mi?&quot;</p>
<p>McPherson başını iki yana salladı. &quot;Atıksu. Bu sularda neler olduğuna inanamazsınız. Tekneden güzel görünür ama neredeyse tüm nehirlerdeki her çöp parçası limanın ortasından içeri doğru akar ve sonunda bize ulaşır.&quot;</p>
<p>&quot;Büyüleyici,&quot; dedi Chuck sigarasını yakarken. Gözlerini güneşte kırpıştırdı, esneyebilmek için sigarayı ağzından çıkardı.</p>
<p>&quot;Duvarın ötesindeki, şu taraftaki ev, buraya gelen ilk komutanın evi olarak yapılmış,&quot; dedi McPherson B Koğuşu'nun arkasını işaret ederek. &quot;Yürürken muhtemelen görmüşsünüzdür. O zamanlar yapımı bir servete mal olmuş. Fatura, Sam Amca'ya gidince komutanı görevden almışlar. Orayı mutlaka görmelisiniz.&quot;</p>
<p>&quot;Şimdi orada kim yaşıyor?&quot; diye sordu Teddy.</p>
<p>&quot;Doktor Cawley,&quot; dedi McPherson. &quot;Doktor Cawley olmasa, bunların hiçbiri olmazdı. Tabii bir de Müdür Bey. Gerçekten muhteşem bir iş çıkardılar.&quot;</p>
<p>Ana binaların arkasından daire çizerek dolaştılar. Karşılarına birçok kelepçeli bahçıvan ve hastabakıcı çıktı. Pek çoğu, arka duvarın önündeki verimli siyah toprağı çapalıyordu. Bahçıvanlardan biri -başında kalan tek bir tutam saçıyla orta yaşlı bir kadın- geçerken Teddy'yi süzdü. Parmaklarından birini dudaklarına götürdü. Teddy, kadının gırtlağına uzanan meyankökü kadar kalın, koyu kırmızı renkli yara izini farketti. Kadın gülümsedi. Parmağı hala dudaklarının üstündeydi. Sonra başını yavaşça salladı.</p>
<p>&quot;Cawley, alanında bir efsanedir,&quot; dedi McPherson hep birlikte hastanenin önüne doğru gelirlerken. &quot;Johns Hopkins ve Harvard'da sınıf birincisiymiş. Saplantı patalojisi hakkındaki ilk makalesini yirmi yaşındayken yazmış. Scotland Yard, MI5 ve OSS'de danışmanlık yapmış.&quot;</p>
<p>&quot;Neden?&quot; dedi Teddy.</p>
<p>&quot;Neden mi?&quot;</p>
<p>Teddy başıyla onayladı.</p>
<p>&quot;Şey...&quot; McPherson nasıl yanıt vereceğini bilemiyordu. &quot;Neden bir psikiyatra danışsınlar ki?&quot; </p>
<p>&quot;Savaş çalışması,&quot; dedi McPherson.</p>
<p>&quot;Doğru,&quot; dedi Teddy yavaşça. &quot;Hangi türden peki?&quot;</p>
<p>McPherson &quot;Gizli türden,&quot; diye cevap verdi. &quot;Ya da ben öyle varsayıyorum en azından.&quot;</p>
<p>&quot;Madem gizli, nasıl oluyor da biz şu anda bunun hakkında konuşabiliyoruz?&quot; diye sordu Chuck, durumla eğleniyordu.</p>
<p>McPherson bir ayağı ilk basamakta, hastanenin önünde durakladı. Kafası karışmıştı. Bir an, turuncu duvarın yaptığı kavise doğru bakışlarını kaçırdı. &quot;Şey, sanırım bunu ona sorabilirsiniz. Toplantısı artık bitmiştir.&quot;</p>
<p>Mermer girişe doğru merdivenleri çıktılar. Üzerlerindeki tavan, kavisli bir kubbe görünümündeydi. Yaklaşırlarken kapı vızıldayarak açıldı ve geniş bir bekleme salonuna geçtiler. Buradaki bir masada, sağ ve sol tarafta birer asker oturuyordu. Arka tarafta, bir kapıda sonlanan uzun bir koridor uzanıyordu. Yüksekçe bir basamakta oturan askere rozetlerini gösterdiler. Rozetler ve kimlikler görevli tarafından kontrol edilirken McPherson üçünün de adını deftere yazdı. Görevlinin arkasında bir kafes vardı. Teddy kafesin içinde, Müdür'ün giydiğine benzer bir üniforma giymiş adamı görebiliyordu. Adamın hemen arkasındaki duvara bir sürü anahtar asılmıştı.</p>
<p>İkinci kata çıktılar ve ahşap sabunu kokan bir koridora doğru döndüler. Meşe döşeme ayaklarının altında parlıyor, en uzak köşedeki geniş pencereden giren beyaz ışık, koridoru aydınlatıyordu.</p>
<p>&quot;Fazla güvenlik önlemi var,&quot; dedi Teddy.</p>
<p>&quot;Her türlü önlemi alıyoruz,&quot; diye yanıtladı McPherson.</p>
<p>&quot;Eminim, halk size minnettardır McPherson,&quot; dedi Chuck.</p>
<p>Kapıların hepsi kapalıydı ve küçük, gümüş levhaların üzerlerinde doktorların adları yazılıydı. Ofislerin önünden geçerlerken McPherson, Teddy'ye doğru döndü. &quot;Şunu anlamanız gerek. Amerika Birleşik Devletleri'nde bunun gibi bir yer daha yok. Biz çok ciddi hasar görmüş hastaları kabul ediyoruz. Başka hiçbir kurumun baş edemediği hastaları.&quot;</p>
<p>&quot;Gryce burada değil mi?&quot; diye sordu Teddy.</p>
<p>McPherson başıyla onayladı. &quot;Vincent Gryce, evet. C Koğuşu'nda.&quot;</p>
<p>&quot;Gryce denilen... Hani şu...&quot; diye sesli düşündü Chuck, Teddy'ye bakarak.</p>
<p>Teddy başıyla onayladı. &quot;Tüm akrabalarını öldürdü, derilerini yüzdü ve bu derilerden kendine şapkalar yaptı.&quot;</p>
<p>Chuck başıyla anladığını belirtti. &quot;Sonra da bu şapkaları takıp ortalıkta gezmişti, değil mi?&quot;</p>
<p>&quot;Gazetelerin yazdığı kadarıyla evet.&quot;</p>
<p>İki kanatlı bir kapının önünde durdular. Sağdaki kapının üzerine, <span class="t12">PERSONEL MÜDÜRÜ, D R J. CAWLEY</span> yazan pirinç bir levha monte edilmişti.</p>
<p>McPherson bir eli kapı tokmağında, arkasını dönerek anlaşılmaz bir gerginlikle Teddy'yle Chuck'a baktı.</p>
<p>&quot;Daha karanlık çağlarda, Gryce gibi bir hasta idam edilirdi ama burada onu inceleyip hastalığı teşhis edebiliyorlar. Beynindeki, kabul edilebilir davranış biçimlerinden bu denli kopmasına neden olan anormalliği yok etmeye çalışıyorlar. Eğer bunu yapabilirlerse, bu tür sapkınlıkların toplumdan kökünün kazındığı günleri görmemiz mümkün.&quot;</p>
<p>Bir yanıt beklercesine bir süre kapıyı açmadı.</p>
<p>&quot;Hayal edecek bir şeyler olması güzel,&quot; dedi Chuck. &quot;Sizce de öyle değil mi?&quot;</p>
<p>&nbsp;</p>
</body>
</html>