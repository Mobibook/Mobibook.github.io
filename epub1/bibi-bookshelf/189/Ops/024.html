<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx2909"></a>XVII</h1>
<p>&nbsp;</p>
<p class="p6">Chuck'ın bedeni sarp kayalığın dibinde yatıyor, üzerine hafifçe su çarpıyordu. Teddy önce bacaklarını kayalık burnun kenarından aşağı kaydırdı, ağırlığını çekeceğinden emin olana kadar ayakkabılarının tabanıyla siyah kayaları yokladı. Farkında olmadan tuttuğu soluğunu salıverdi ve dirseklerini kenardan kaydırdı. Ayaklarının kayalara gömüldüğünü hissetti, son bir çare düşündü ve ayak bileklerini bitiştirerek sol yana büküp uçurumun yüzeyine yapıştı, üst bedeninin ağırlığını geriye, yüzeye ve ayağının altında duran kayalara verdi.</p>
<p>Tüm bedeniyle birlikte döndü ve bir yengeç gibi kayalara yapışana kadar kendini aşağıya iterek inmeye başladı. Bunu daha hızlı yapmanın bir yolu yoktu. Bazı kayalar uçuruma, bir savaş gemisinin gövde kısmındaki cıvatalar gibi sımsıkı yapışmıştı. Diğerlerini ise yalnızca alttaki kayalar tutuyordu. Ve ağırlığınızı üzerine verene kadar hangisinin sağlam olduğunu söylemek mümkün değildi.</p>
<p>On dakika kadar sonra Chuck'ın yarı içilmiş sigarasını gördü. Ateşi kararmış ve ucu marangoz kalemi gibi sivrilmişti.</p>
<p>Nasıl düşmüştü? Rüzgar onu düşerken savurmuş olabilirdi ama yassı bir kayadan uçuracak kadar da güçlü değildi.</p>
<p>Teddy yukarıda, yalnız başına, yaşamının son dakikasında sigarasını içen Chuck'ı ve kendisi tüm zorluklara rağmen devam ederken kaybettiği diğer sevdiklerini düşündü. Dolores'i. Ve yine bu denizde kaybettiği babasını. On altı yaşındayken kaybettiği annesini. Sicilya'da dişlerinden vurulan, sanki tadı kendisini şaşırtan bir şey yutmuş gibi Teddy'ye merakla gülümserken ağzının kenarından kan süzülen Tootie Vicelli'yi. Martin Phelan, Jason Hill... Pitsburg'lu o büyük mitralyözcü, adı neydi? Yardak. Evet buydu. Yardak Gilibiowski'yi. Belçika'da Teddy'yi güldüren sarışın çocuğu. Ayağından vurulan ve kanamanın durmayacağı anlaşılana kadar hiçbir şey olmamış gibi davranan o çocuğu. Ve şüphesiz, o gece Cocoanut Grove'da bıraktığı Frankie Gordon'ı. İki yıl sonra, Frankie'nin miğferine bir sigara fırlatıp ona &quot;Iowa'lı işe yaramaz pislik,&quot; demiş ve Frankie de &quot;Tanıdığım herkesten daha iyi küfür ediy...&quot; diyemeden bir mayına basmıştı. Teddy kalçasında hala bir şarapnel parçasıyla dolaşıyordu.</p>
<p>Ve şimdi de Chuck.</p>
<p>Teddy ona güvenip güvenmemesi gerektiğini öğrenebilecek miydi acaba? İhaneti kanıtlanamadığına göre şimdi onu masum mu kabul etmeliydi? Onu güldüren ve son üç gündür yaşadığı karmaşayı bir nebze katlanılır kılan Chuck. Daha bu sabah, kahvaltıda Benedict usulü yumurta ve öğle yemeğinde ince dilimlenmiş Reuben verileceğini söyleyen Chuck.</p>
<p>Teddy yukarıya, kayalık buruna doğru baktı. Tahminine göre şimdi yolu yarılamıştı, gökyüzü denizin koyu mavi rengini alıyor ve her geçen saniye daha da kararıyordu.</p>
<p>Chuck'ı o düzlükten ne düşürmüş olabilirdi? Bu hiç de normal değildi.</p>
<p>Bir şeyini düşürmediyse... Bir şeyin peşinden aşağıya gitmediyse... Şu an Teddy'nin yaptığı gibi uçurumdan aşağıya inmeye, tutamayacağı taşları yakalamaya ve onlara basmaya çalışmadıysa...</p>
<p>Teddy nefesini tuttu, yüzünden ter damlıyordu. Bir elini tutunduğu kayadan dikkatle çekti ve kuruyana kadar pantolonuna sildi. Kayaya tekrar tutundu, onu sıkıca kavradı ve bu defa öteki elini sildi. Başka bir sivri kaya parçasını tutmaya çalışırken, hemen yanında bir kâğıt parçası gördü.</p>
<p>Bir kaya ile ince, kahverengi bir ağaç kökü arasına sıkışmış ve esinti sayesinde kat yerinden hafifçe açılmıştı. Teddy elini siyah sivri kayadan çekip kâğıdı parmaklarının arasına sıkıştırdı, olup bitenleri anlamak için kâğıda bakmasına gerek yoktu artık.</p>
<p>Laeddis'in yatış formuydu.</p>
<p>Onu arka cebine koydu, kâğıdın Chuck'ın arka cebindeki iğreti duruşunu hatırladı. Şimdi Chuck'ın neden buraya indiğini biliyordu. Bu kâğıt parçası için. Teddy için.</p>
<p class="p2"><span class="t13">* * *</span></p>
<p class="p6">Sarp kayalık yüzeyin son yedi metresi büyük kayalardan, su yosunu kaplı dev siyah yumurtalardan oluşuyordu. Teddy oraya vardığında, kolları arkasında kalacak ve ellerinden destek alacak şekilde döndü ve kaya çatlaklarında saklanan sıçanları gördü.</p>
<p>Sonunda sahildeydi. Uzaktan Chuck'ın cesedini gördü, ona doğru yürüdü ve onun ceset filan olmadığını anladı. Bu sadece, güneşten ağarmış ve üzeri kalın, siyah yosun şeritleriyle kaplanmış bir kayaydı.</p>
<p>Şükürler olsun... Chuck ölmemişti. Yosun kaplı, uzun, dar bir kayaydı bu sadece.</p>
<p>Teddy eliyle ağzının etrafını kapatarak sarp kayalıktan yukarı doğru Chuck'a seslendi. Seslendi ve ses denize doğru süzüldü, kayalara çarparak esintiyle uçup gitti, Teddy, Chuck'ın kayalık burnun üzerinden uzanan başını görmeyi bekledi.</p>
<p>Belki de Chuck aşağıya, Teddy'yi aramak üzere aşağıya gelmeye hazırlanıyordu. Belki de şu anda inmek için hazırdı.</p>
<p>Teddy boğazı bağırmaktan tahriş olana kadar ona seslendi.</p>
<p>Sonra durdu ve Chuck'ın cevabını duymayı bekledi. Hava sarp kayalığın en üst kısmı görünmeyecek kadar kararmıştı. Teddy deniz esintisini duyuyordu. Büyük kaya çatlaklarındaki sıçanları, bir martının gaklamasını ve okyanusun sesini duyuyordu. Birkaç dakika sonra Boston Feneri'nin sis sirenini de duydu.</p>
<p>Gözleri karanlığa alıştığında kendisini izleyen gözleri gördü. Düzinelerce. Sıçanlar büyük kayaların üzerine yayılarak oturmuş, korkusuzca ve dikkatle ona bakıyordu. Burası onların kumsalıydı, Teddy'nin değil.</p>
<p>Buna rağmen Teddy sudan korkuyordu, sıçanlardan değil. Tanrı'nın cezası küçük yapışkan piç kuruları! Onları vurabilirdi. Arkadaşlarından birkaçı havaya uçtuğunda, kaç tanesinin hala böyle sert kalacağını görmek için.</p>
<p>Ne var ki silahı yoktu ve Teddy onları izlerken sayıları iki katına çıkmıştı. Uzun kuyrukları kayaları süpürüyordu. Teddy topuklarına değen suyu ve üzerine dikilen bütün o gözleri hissetti. Korkudan ya da değil, omurgasında bir karıncalanma, ayak bileklerinde bir kaşıntı duymaya başladı.</p>
<p>Kumsal boyunca yavaşça yürüdü ve yüzlerce sıçan daha gördü. Güneşte kayalara yayılan fok balıkları gibi, ay ışığında dinleniyorlardı. Büyük kayalardan, Teddy'nin yalnızca birkaç saniye önce durduğu kuma yuvarlanırlarken onları izledi ve sahilde daha ne kadar ilerleyebileceğine baktı.</p>
<p>Fazla değil. Yaklaşık otuz metre ileride, kumsalı kesen, suyun içinden fırlamış bir başka sarp kayalık ve onun sağına doğru okyanus açıklarında, varlığından bile habersiz olduğu bir ada gördü. Ay ışığı altında kahverengi bir sabun gibi duruyor ve suda belli belirsiz bir iz bırakıyordu. McPherson'la karşılaştığı ilk gün o sarp kayalıklara çıkmışlardı. O zaman orada ada filan yoktu. Bundan emindi.</p>
<p>O halde şimdi bu ada hangi cehennemden çıkmıştı?</p>
<p>Sıçanların sesini duyabiliyordu; birkaçı kavga ediyor, çoğu tırnaklarını kayalara geçiriyor ve birbirlerine vik vik bağırıyorlardı. Teddy ayak bileklerinden dizlerine ve kasıklarına doğru yükselen bir kaşıntı hissetti.</p>
<p>Geriye döndü ve sahile baktı. Kumsal, üzerini dolduran sıçanlardan görünmüyordu artık.</p>
<p>Başını kaldırıp sarp kayalığa baktı; dolunaya, parlak ve sayısız yıldıza minnettardı. Ve sonra, iki gün öncesine kadar orada olmayan şu ada gibi, kendisine herhangi bir anlam ifade etmeyen bir renk gördü.</p>
<p>Turuncu. Geniş kayalığın yarı yolunda, yukarıda. Turuncu. Sarp kayalığın karanlık yüzünde. Akşam karanlığında.</p>
<p>Teddy ona dikkatle baktı. Yanıp titreşirken, sönerken ve sonra birden parlarken, tekrar sönüp tekrar parlarken onu izledi. Yanıp sönüyordu. Gerçekten.</p>
<p>Alev gibi.</p>
<p>Bir mağara fark etti. Ya da en azından hatırı sayılır derinlikte bir kaya çatlağı, içeride biri vardı. Chuck. Bu kesinlikle o olmalıydı. Belki burundan aşağıya doğru o kâğıdın peşine düşmüştü. Belki yaralanmış ve aşağıya inmek yerine bu tarafa gelmek zorunda kalmıştı.</p>
<p>Teddy şapkasını çıkarıp en yakın kayaya ulaştı. Yarım düzine göz ona bakıyordu. Şapkasını onlara doğru kuvvetle salladı. Sıçanlar iğrenç vücutlarını kayadan hızla çektiler, büktüler ve savurdular. Teddy hızla oraya adım atıp bir sonraki kayada duran birkaçını tekmeledi ve sıçanlar kenara çekildi. O zaman Teddy hiç sıçan kalmayıncaya kadar birinden diğerine atla yarak hızla yumurtalara tırmandı. Her defasında daha az sıçan kalıyordu ve sonunda sarp kayalığın yüzeyine ulaştı, elleri hala iniş yüzünden kanıyordu.</p>
<p>Yine de bu kolay bir tırmanıştı. Birincisinden daha yüksek ve uzaktı ama en azından daha eğimliydi ve daha çok kaya çıkıntısı vardı.</p>
<p>Bu tırmanış, ay ışığında bir buçuk saatini aldı. Yıldızlar da tıpkı sıçanlar gibi Teddy'yi izliyordu. Fakat Teddy tırmanırken Dolores'i kaybetti. Şimdi onu hayalinde canlandıramıyor, yüzünü ve ellerini ya da kalın dudaklarını gözünün önüne getiremiyordu. Kendini Dolores öldüğünden beri hiç hissetmediği kadar terk edilmiş hissetti. Tüm bunların yorgunluk, yetersiz uyku ve yetersiz beslenmeden kaynaklandığını biliyordu ama Dolores gitmişti işte, Teddy ay ışığı altında tırmanırken gitmişti.</p>
<p>Ama hala onu duyabiliyordu. Onu hayalinde canlandıramasa bile sesini duyabiliyordu. Devam et Teddy, diyordu Dolores. Devam et. Yeniden yaşayacaksın.</p>
<p>Her şey burada mı bitmişti yani? Sualtında yürür gibi geçirdiği iki yıldan, Tommy Dorsey ve Duke Ellington dinleyip oturma odasındaki masanın ucunda duran silahına boş boş baktığı onca zamandan, bu kahrolası bombok hayatta artık bir adım daha atamayacağından defalarca emin olduktan, ona duyduğu ihtiyaç yüzünden bir dişini kıracak kadar dişlerini sıktıktan sonra, bütün bunların hepsinden sonra, Dolores'i aklından silip attığı an, gerçekten tam bu an olabilir miydi?</p>
<p>Seni hayal etmedim Dolores. Bunu biliyorum. Ama şu anda, sanki seni hayal etmişim gibi hissediyorum.</p>
<p>Öyle olmalı Teddy, öyle olmalı. Bırak gideyim. Gerçekten mi? Evet bebeğim.</p>
<p>Deneyeceğim. Tamam mı?</p>
<p>Tamam.</p>
<p>Teddy yukarıda yanıp sönen turuncu renkli ışığı görebiliyordu. Sıcaklığı zar zor hissediyordu. Yukarıdaki kaya çıkıntısına elini koydu, bileğine vuran turuncu renkli ışığı gördü ve kendini yukarıya, çıkıntının üzerine doğru çekip dirsekleri üstünde ilerledi. Sarp duvarlardan ışık yansıyordu. Ayağa kalktı. Mağaranın tavanı, başından yaklaşık üç santim yukarıdaydı ve açıklığın sağa kavis yaptığını gördü. İlerlediğinde, ışığın mağara zeminine açılmış küçük bir çukurdaki bir çalı yığınından geldiğini gördü. Ve ateşin öteki yanında, ellerini arkasında tutan bir kadın ayakta duruyordu. &quot;Sen de kimsin?&quot; diye sordu.</p>
<p>&quot;Teddy Daniels.&quot;</p>
<p>Kadının uzun saçları vardı ve hastaların giydiği açık pembe gömlek, beli büzgülü pantolon ve terliklerden giymişti.</p>
<p>&quot;Bu senin adın,&quot; dedi kadın. &quot;Peki, ne iş yapıyorsun?&quot; </p>
<p>&quot;Polisim.&quot;</p>
<p>Kadın başını öne eğdi, saçları beyazlamaya başlamıştı. &quot;Komisersin sen,&quot; dedi.</p>
<p>&quot;Ellerini arkandan çekebilir misin?&quot; dedi Teddy başını sallayarak.</p>
<p>&quot;Neden?&quot; diye sordu kadın.</p>
<p>&quot;Çünkü elinde ne tuttuğunu bilmek istiyorum.&quot;</p>
<p>&quot;Neden?&quot;</p>
<p>&quot;Çünkü canımı yakıp yakmayacağını bilmek istiyorum.&quot; Kadın hafifçe gülümsedi. &quot;Sanırım haklısın.&quot; </p>
<p>&quot;Beni haklı bulmana sevindim.&quot;</p>
<p>Kadın ellerini arkasından çekti, uzun ince bir neşter tutuyordu. &quot;Bir sakıncası yoksa, elimde tutmaya devam edeceğim.&quot; Teddy ellerini kaldırdı. &quot;Benim için sorun yok.&quot; </p>
<p>&quot;Benim kim olduğumu biliyor musun?&quot; </p>
<p>&quot;Ashecliffe'ten bir hasta,&quot; dedi Teddy.</p>
<p>Kadın yine başını eğdi ve önlüğüne dokundu. &quot;Vay canına. Beni ne ele verdi?&quot;</p>
<p>&quot;Tamam, tamam. Dalga geçme.&quot; </p>
<p>&quot;Bütün Federaller böyle kurnaz mı olur?&quot;</p>
<p>&quot;Bir süredir yemek yemedim,&quot; dedi Teddy. &quot;Epeyce yavaşladım.&quot; </p>
<p>&quot;Çok mu uyudun?&quot; </p>
<p>&quot;Nasıl yani?&quot;</p>
<p>&quot;Adaya geldiğinden beri. Çok mu uyudun?&quot;</p>
<p>&quot;Bunun bir anlamı varsa eğer, pek iyi uyuyamadığımı söyleyebilirim.&quot;</p>
<p>&quot;Ah, evet, bir anlamı var.&quot; Pantolonunu dizlerine kadar yukarı çekip yere oturdu ve Teddy'ye de aynını yapması için işaret etti.</p>
<p>Teddy oturdu ve ateşin üzerinden kadına baktı.</p>
<p>&quot;Sen Rachel Solando'sun,&quot; dedi. &quot;Gerçek olanı.&quot; Kadın omuz silkti.</p>
<p>&quot;Çocuklarını mı öldürdün?&quot; diye sordu Teddy.</p>
<p>&quot;Benim hiç çocuğum olmadı,&quot; diye cevap verdi kadın ve elindeki neşterle bir kütüğü dürttü. &quot;Olmadı mı?&quot;</p>
<p>&quot;Hayır. Hiç evlenmedim. Ben, duyduğunda şaşıracaksın, ben sadece bir hasta değilim.&quot;</p>
<p>&quot;Ne demek sadece bir hasta değilim?&quot;</p>
<p>Kadın bir kütüğü daha dürttü ve kütük çatırtılar çıkararak yerleşti, kıvılcımlar ateşin üzerine doğru yükselerek tavana varmadan söndü.</p>
<p>&quot;Personeldim,&quot; dedi kadın. &quot;Savaş sonrasına kadar.&quot; </p>
<p>&quot;Hemşire miydin?&quot;</p>
<p>Kadın ateşin üzerinden ona baktı. &quot;Doktordum Komiser. Delaware'deki Drummond Hastanesi'nde görevli ilk kadın doktordum. Burada, Ashecliffe'teki ilk kadın görevli. Siz bayım, şu anda gerçek bir öncüye bakıyorsunuz.&quot;</p>
<p><span class="t12">Ya da saplant</span><span class="t12">ı</span><span class="t12">l</span><span class="t12">ı</span><span class="t12"> bir ak</span><span class="t12">ı</span><span class="t12">l hastas</span><span class="t12">ı</span><span class="t12">na, </span>diye düşündü Teddy.</p>
<p>Başını kaldırdı ve kadının kendisini izlediğini fark etti. Bakışları nazik, tedbirli ve bilgiçti. &quot;Deli olduğumu düşünüyorsun,&quot; dedi kadın.</p>
<p>&quot;Hayır.&quot;</p>
<p>&quot;Mağarada saklanan bir kadın hakkında başka ne düşüneceksin ki?&quot;</p>
<p>&quot;Bunun bir nedeni olduğunu düşünüyorum.&quot;</p>
<p>Kadın esrarengiz bir biçimde gülümsedi ve başını iki yana salladı. &quot;Deli değilim. Değilim. Elbette, bir deli başka ne söyleyebilir ki? Kafkavari bir dehanın ürünü gibi. Deli değilsen ama insanlar herkese senin deli olduğunu söylemişse, o zaman tüm itirazların, yalnızca onların iddialarını güçlendirmeye yarar. Ne söylediğimi anlıyor musun?&quot;</p>
<p>&quot;Biraz,&quot; dedi Teddy.</p>
<p>&quot;Tümdengelim gibi bak buna. Tümdengelim, diyelim ki şu ilke ile başlasın: 'Deli insanlar deli olduklarını inkar eder.' Bunu anladın mı?&quot;</p>
<p>&quot;Elbette,&quot; dedi Teddy.</p>
<p>&quot;Pekala, bölüm iki: Bob deliliğini inkar ediyor. Bölüm üç: 'Ergo' bölümü. Ergo... Bob delidir.&quot;</p>
<p>Neşteri dizinin yanına yere koydu ve bir çubukla ateşi karıştırdı. &quot;Eğer senin deli olduğuna inanmışlarsa, o zaman bütün hareketlerin normal koşullar altında deli olmadığını kanıtlayacakken, aslında deli bir insanın hareketleri çerçevesinde değerlendirilecek tir. itiraz eden sesin, inkar olarak algılanır. Mantıklı korkuların paranoya olarak değerlendirilir. Hayatta kalma içgüdülerine savunma mekanizması denir. Kazanmanın imkansız olduğu bir durum bu. Tam bir ölüm cezası. Bir kere buraya geldiysen, dışarı çıkamazsın. C Koğuşu'ndan kimse çıkamaz. Hiç kimse. Hımm, birkaçı çıktı, tamam, itiraf ediyorum, birkaçı çıktı. Ama ameliyat olmuşlardı. Beyinden. Şıp diye... Dosdoğru gözün içinden. Vahşi, akıldışı bir tıbbi uygulama ve ben bunu onlara söyledim. Onlarla mücadele ettim. Mektuplar yazdım. Beni görevden alabilirlerdi, bilirsin. Beni işten atabilir, ortadan yok edebilir, bir eğitim görevi almama veya eyalet dışında görev yapmama neden olabilirlerdi ama bu pek hoş kaçmazdı. Gitmeme izin vermediler, beni buradan göndermediler. Yapamazlardı.&quot;</p>
<p>Konuştukça heyecanlanıyordu. Çubuğuyla ateşi dürtüyor, Teddy'den çok dizlerine bakarak konuşuyordu.</p>
<p>&quot;Gerçekten doktor muydun?&quot; diye sordu Teddy.</p>
<p>&quot;Ah, evet. Doktordum.&quot; Dizlerinden ve çubuğundan başını kaldırıp Teddy'ye baktı. &quot;Hala öyleyim aslında. Ama evet, burada doktordum. Gemilerle yüklü miktarlarda sodyum amital ve afyon bazlı halüsinojenlerin hastaneye getirilmesiyle ilgili sorular sormaya başladım. Oldukça deneysel görünen ameliyat yöntemlerini, ne yazık ki yüksek sesle sorgulamaya başladım, onlara sorular sordum.&quot;</p>
<p>&quot;Ne yapıyorlardı?&quot;</p>
<p>Sadece orantısız bir biçimde değil, aynı zamanda dudaklarını da büzerek Teddy'ye sırıttı. &quot;Bir fikrin yok mu?&quot;</p>
<p>&quot;Nuremberg Yasası'nı çiğnediklerini biliyorum.&quot; </p>
<p>&quot;Çiğnemek mi? Onu yok saydılar.&quot;</p>
<p>&quot;Radikal tedavi yöntemleri uyguladıklarını biliyorum.&quot; </p>
<p>&quot;Radikal kısmı doğru. Tedavi kısmı yanlış. Burada tedavi falan yapılmıyor Komiser. Buranın nereden finansal destek aldığını biliyor musun?&quot;</p>
<p>Teddy başıyla onayladı. &quot;Amerika Karşıtı Hareketler Komitesi'nden.&quot;</p>
<p>&quot;Rüşvet vermek için kullanılan sermayeden bahsetmiyorum bile,&quot; dedi kadın. &quot;Para buraya akıyor. Şimdi, kendine sor, acı vücuda nasıl girer?&quot;</p>
<p>&quot;Nerenin acıdığına bağlı.&quot;</p>
<p>&quot;Hayır.&quot; Başını sertçe iki yana salladı. &quot;Vücutla hiç ilgisi yok. Beyin, sinir vericilerine sinir sistemi yoluyla mesaj gönderir. Beyin acıyı kontrol eder,&quot; dedi. &quot;Korkuyu kontrol eder. Uykuyu. Empatiyi. Açlığı. Kalp veya ruhla veya sinir sistemiyle ilişkilendirdiğimiz her şey, beyin tarafından kontrol edilir. Her şey.&quot;</p>
<p>&quot;Pekala...&quot;</p>
<p>Ateşin ışığında kadının gözleri parladı. &quot;Onu kontrol edebilseydin ne olurdu?&quot; </p>
<p>&quot;Beyni mi?&quot;</p>
<p>Başıyla onayladı. &quot;Uykuya ihtiyaç duymayan ve acı hissetmeyen bir insan yaratabilirdin. Ya da sevmeyen. Ya da acımayan. Sorgulamayan, çünkü hafızası tümüyle temizlenmiş birini yaratmış olurdun.&quot; Ateşi karıştırdı ve başını kaldırıp Teddy'ye baktı. &quot;Burada hayaletler yaratıyorlar Komiser. Dünyaya karışacak, hayaletlere yakışan işler yapacak hayaletler.&quot;</p>
<p>&quot;Ama bu çeşit bir yetenek, bu çeşit bir bilgi...&quot;</p>
<p>&quot;Yıllar alıyor,&quot; diye kabul etti kadın. &quot;Ah, evet. Bu yıllara yayılan bir süreç Komiser. Az çok Sovyetlerin başladığı yerden başladılar... Beyin yıkamayla. Yoksun bırakma deneyleriyle. Nazilerin aşırı sıcak ve soğuğun etkilerini görmek için Yahudiler üzerinde deney yapması ve o sonuçları Reich'daki askerlere yardım etmekte kullanmaya çalışması gibi. Anlamıyor musun Komiser? Bundan yarım yüzyıl sonra bilgi sahibi insanlar geriye bakacak ve şöyle diyecekler... &quot;İşaret parmağıyla kirli zemine vurdu. &quot;Burası her şeyin başladığı yer. Naziler, Yahudileri kullandı. Sovyetler kendi mahkumlarını. Biz de bu arada, Amerika'da, Zindan Adası'ndaki hastaları test ettik.&quot;</p>
<p>Teddy hiçbir şey söylemedi. Aklına söyleyecek bir şey gelmiyordu.</p>
<p>Kadın dönüp ateşe baktı. &quot;Senin gitmene izin veremezler. Bunu biliyorsun değil mi?&quot;</p>
<p>&quot;Ben bir Fedaral polisim,&quot; dedi Teddy. &quot;Beni nasıl durduracaklar?&quot;</p>
<p>Bu söz üzerine kadın gülümsedi ve ellerini çırptı. &quot;Ben saygıdeğer bir aileden gelen ve takdir edilen bir psikiyatrdım. Başlangıçta bunun yeteceğini düşündüm. Sana bunu söylemekten nefret ediyorum ama yetmedi. Sana şöyle sorayım: Hayatında hiç travma geçirdin mi?&quot;</p>
<p>&quot;Kim geçirmemiştir ki?&quot;</p>
<p>&quot;Ah, evet. Ama biz genellemelerden, diğer insanlardan söz etmiyoruz. Özel durumlardan söz ediyoruz. Senden söz ediyoruz. İstismar edebilecekleri psikolojik zayıflıkların var mı? Geçmişinde akıl sağlığını yitirmene temel teşkil edecek bir faktör olarak değerlendirilebilecek bir olay ya da olaylar var mı? Böylece seni buraya kapattıklarında, ki bunu yapacaklar, dostların ve iş arkadaşların 'Çıldırdı. Sonunda. Kim çıldırmazdı ki? Onu bu hale savaş getirdi. Ve annesini de kaybedince... Böyle oldu işte,' diyecekler. Ya da işte her kimi kaybettiysen.&quot;</p>
<p>&quot;Herkes hakkında söylenebilir bu,&quot; dedi Teddy.</p>
<p>&quot;Mesele de bu zaten. Görmüyor musun? Evet, herkes hakkında söylenebilir ama onlar senin hakkında söyleyecek. Başın nasıl?&quot;</p>
<p>&quot;Başım?&quot;</p>
<p>Kadın alt dudağını ısırdı ve birkaç kez başını salladı. &quot;Ensenin üst kısmındaki tıkanıklık, evet. Nasıl? Yakınlarda hiç acayip rüyalar gördün mü?&quot;</p>
<p>&quot;Evet.&quot;</p>
<p>&quot;Baş ağrısı?&quot;</p>
<p>&quot;Migrenim var.&quot;</p>
<p>&quot;Tanrım. Olamaz.&quot;</p>
<p>&quot;Evet, var.&quot;</p>
<p>&quot;Buraya geldiğinden beri hiç ilaç aldın mı, aspirin filan?&quot; </p>
<p>&quot;Evet.&quot;</p>
<p>&quot;Biraz geçirmiştir ağrını, değil mi? Yüzde yüz kendinde değilsindir. Ah, büyük bir şey değil deyip kendini biraz boktan hissediyorsundur. Belki beynin normalde olduğu kadar hızlı bağlantılar kuramıyordur. İyi uyuyamadığını söylüyorsun. Farklı bir yatak, farklı bir yer, fırtına. Bunları söylüyorsun kendine. Değil mi?&quot;</p>
<p>Teddy başıyla onayladı.</p>
<p>&quot;Sanıyorum yemeğini kantinde yedin. Sana verdikleri kahveyi içtin. En azından kendi sigaranı içtin mi, onu söyle bana.&quot;</p>
<p>&quot;Ortağımınkinden içmiştim,&quot; dedi Teddy.</p>
<p>&quot;Hiçbir doktor veya hastabakıcıdan sigara aldın mı?&quot;</p>
<p>Teddy o akşam pokerde kazanıp tişört cebine yerleştirdiği sigaraları düşündü. Geldikleri gün Cawley'inkini içtiğini ve onun daha önce içtiği tütünlerden daha hoş bir tadı olduğunu hatırladı.</p>
<p>Kadın, Teddy'nin yüzünden vereceği cevabı okuyabiliyordu.</p>
<p>&quot;Nöroleptik uyuşturucuların kan dolaşımı içinde etki yaratacak düzeye gelmesi ortalama üç ya da dört gün alır. Bu süre içinde etkilerini pek fark etmezsin. Bazen hasta nöbet geçirir. Ama bu nöbetler migrenle karıştırılabilir. Özellikle de hastanın bir migren geçmişi varsa. Bu nöbetlere normal vakalarda nadir rastlanır. Sadece fark edilebilen etkiler, genellikle hastanın...&quot;</p>
<p>&quot;Bana hasta demeyi bırak.&quot;</p>
<p>&quot;Hastanın rüyaları daha sık, daha canlı ve giderek daha uzun bölümler halinde görmesi, rüyaların seri halinde peş peşe, Picasso ta rafından yazılmış bir romana benzeyene kadar birbirini takip eder biçimde görülmesidir. Fark edilen diğer bir etki, hastanın kendisini biraz tuhaf hissetmesidir. Düşünceleri azıcık ulaşılmazdır. Ama bir süredir iyi uyuyamıyordur, bütün şu rüyalar yüzünden kendini biraz uyuşuk hissetmesi bağışlanabilir. Ve hayır, Komiser, size 'hasta' demiyorum. Henüz değil. Ben sadece genel durumu anlatıyorum.&quot;</p>
<p>&quot;Eğer bundan sonra bütün yiyeceklerden, sigaralardan, kahveden, haplardan uzak durursam şimdiye dek ne kadar zarar görmüş olabilirim?&quot;</p>
<p>Kadın saçlarını geriye attı ve başının arkasında döndürerek topuz yaptı. &quot;Korkarım ki, çok.&quot;</p>
<p>&quot;Diyelim ki yarına kadar bu adadan gidemeyeceğim. Diyelim ki ilaçlar etkisini göstermeye başladı. Bunu nasıl anlayacağım?&quot;</p>
<p>&quot;En açık belirti ağız kuruluğudur ve birbirine zıt olarak ağzın sulanma dürtüsüyle bir arada görülmesidir ve ah, bir de, felç. Küçük titremeler fark edeceksin. Bunlar başparmağınla bileğinin birleştiği yerden başlar ve ellerini ele geçirene kadar başparmağın boyunca bir süre ilerler.&quot;</p>
<p>Ele geçirene kadar.</p>
<p>&quot;Başka?&quot; diye sordu Teddy.</p>
<p>&quot;Işığa karşı duyarlılık, beynin sol yanında görülen baş ağrısı, kelimelerin karışmaya başlaması. Eskisine göre daha çok kekelemeye başlayacaksın.&quot;</p>
<p>Teddy dışarıda okyanusun ve kayalara çarpan dalgaların sesini duyabiliyordu.</p>
<p>&quot;Fener kulesinde neler dönüyor?&quot; diye sordu.</p>
<p>&quot;Ameliyatlar,&quot; dedi kadın. Geriye yaslanıp kollarını göğsünde kavuşturdu.</p>
<p>&quot;Ameliyat mı? Ameliyatları hastanede yapabilirler.&quot; </p>
<p>&quot;Beyin ameliyatları.&quot;</p>
<p>&quot;Onu da hastanede yapabilirler,&quot; dedi Teddy.</p>
<p>Kadın gözünü alevlere dikti. &quot;Keşif ameliyatları. 'Hadi-kafata-sını-açalım-sonra-da-dikip-kapatalım' türünden değil. Hayır. 'Ha-di-kafatasını-açalım-eğer-içini-çıkarırsak-ne-olacağına-bakalım' türünden. Kanuna aykırı türden. Nazilerden öğrendikleri türden.&quot; Teddy'ye gülümsedi. &quot;Burası onların hayaletlerini yarattıkları yer.&quot;</p>
<p>&quot;Bunu kim biliyor? Yani, adada.&quot;</p>
<p>&quot;Fener kulesinde yapılanları mı?&quot;</p>
<p>&quot;Evet, fener kulesindekileri.&quot;</p>
<p>&quot;Herkes.&quot;</p>
<p>&quot;Yapmayın. Hastabakıcılar, hemşireler?&quot;</p>
<p>Ateşin içinden, gözlerini Teddy'nin gözlerine dikti, kadının bakışları sabit ve netti.</p>
<p>&quot;Herkes,&quot; diye tekrarladı.</p>
<p>Teddy uyuyakaldığını hatırlamıyordu ama uyumuştu ve şimdi kadın onu uyandırmak için sarsıyordu.</p>
<p>&quot;Gitmen lazım. Benim öldüğümü sanıyorlar. Boğulduğumu sanıyorlar. Eğer seni aramaya gelirlerse beni de bulabilirler. Üzgünüm. Ama gitmen lazım.&quot;</p>
<p>Ayağa kalktı ve gözlerini ovuşturdu.</p>
<p>&quot;Bir yol var,&quot; dedi kadın. &quot;Kayalığın tepesinden sonra hemen doğuda. Onu takip et, seni batıya götürür. Yaklaşık bir saatlik bir yürüyüş sonrasında, eski komutanın evinin arkasına varmış olursun.&quot;</p>
<p>&quot;Sen Rachel Solando musun?&quot; diye sordu Teddy. &quot;Tanıştığım kişinin sahte Rachel olduğunu biliyorum.&quot; </p>
<p>&quot;Nereden biliyorsun?&quot;</p>
<p>Teddy önceki geceye dönüp parmaklarını düşündü. Yatağa yatırırlarken onlara dikkatle bakmıştı. Uyandığında, temizlenmişlerdi. Ayakkabı boyası, diye düşünmüştü. Ama sonra o kadının saçlarının dokunduğunu hatırladı...</p>
<p>&quot;Saçları boyanmıştı. Yakın zamanda,&quot; dedi.</p>
<p>&quot;Gitmen lazım,&quot; dedi Rachel tekrar ve Teddy'nin omuzlarını nazikçe girişe doğru çevirdi.</p>
<p>&quot;Geri gelmem gerekirse...&quot; dedi Teddy.</p>
<p>&quot;Ben burada olmayacağım. Gün içinde yer değiştiriyorum. Her gece farklı bir yerde kalıyorum.&quot;</p>
<p>&quot;Ama gelip seni alabilirim, buradan kurtarabilirim.&quot;</p>
<p>Kadın Teddy'ye kederle gülümsedi ve saçlarını şakaklarından geriye attı. &quot;Söylediklerimi duymadın, değil mi?&quot;</p>
<p>&quot;Duydum.&quot;</p>
<p>&quot;Buradan asla gidemeyeceksin. Sen de artık bizden birisin.&quot; Kadın parmaklarını Teddy'nin omuzlarına bastırdı ve onu girişe doğru iteledi.</p>
<p>Teddy çıkıntıda durdu ve dönüp ona baktı. &quot;Bir arkadaşım vardı. Akşam benimle birlikteydi ve ayrıldık. Onu gördün mü?&quot; Kadın yine kederle gülümsedi.</p>
<p>&quot;Komiser,&quot; dedi kadın, &quot;senin hiç arkadaşın yok.&quot;</p>
<p>&nbsp;</p>
</body>
</html>