<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx55"></a>I</h1>
<p>&nbsp;</p>
<p class="p6">Teddy Daniels'in babası balıkçıydı. 1931 yılında, Teddy on bir yaşındayken, babası teknesini bankaya kaptırdı ve hayatının geri kalanını, başkalarının teknesinde çalışarak geçirdi. Tekne işi olmadığındaysa limanlarda yük taşıyıp sabah saat onda eve geri dönerdi. Evde uzun uzun gerinip gün boyunca bir koltukta oturur, ellerine bakıp arada bir kendi kendine bir şeyler fısıldayarak, gözlerinde karanlık ifadelerle zaman geçirirdi.</p>
<p>Babası, henüz ufak bir çocukken Teddy'yi adalara götürmüştü. Teknede bir yardımı dokunamayacak kadar küçüktü, tek yapabildiği halatları çözmek ve bunları kancalara asmaktan ibaretti. Bunu yaparken birkaç defa kendini kesmiş, elleri kan içinde kalmıştı.</p>
<p>Karanlıkta yola çıkmışlardı. Güneş denizin kenarından soğuk bir fildişi gibi yükseldiğinde, dağılan alacakaranlıkla birlikte, adalar sanki körü bir şey yaparken yakalanmış gibi birbirine sarılmış halde karşıda belirdi.</p>
<p>Teddy adalardan birinin kıyısı boyunca uzanan pastel renkli kulübeleri farketti. Bir diğerindeyse harabeye dönmüş, kireçtaşından bir malikane vardı. Babası ona Deer Adası'ndaki hapishaneyi ve Georges Adası'ndaki görkemli kaleyi gösterdi. Thompson Adası'ndaki ağaçların yüksek dalları kuşlarla doluydu. Kuşların gevezeliği, pencereye çarpan yağmur sesini andırıyordu.</p>
<p>Bu adaları geçtikten sonra, bir İspanyol kalyonundan denize fırlatılmış gibi duran Zindan Adası'na ulaştılar. Ada, 1928 yılının ilkbaharında, bitki örtüsünün insafına terkedilmişti. En tepede boylu boyunca uzanan kale, üzüm bağlarına boğulmuş, heybetli yosun kümeleriyle örtülmüştü.</p>
<p>&quot;Buraya neden Zindan Adası diyorlar?&quot; diye sordu Teddy.</p>
<p>Babası omuz silkti. &quot;Sen ve soruların... Hep soru soruyorsun.&quot;</p>
<p>&quot;Eee, tamam... Ama neden?&quot;</p>
<p>&quot;Bazı yerlere bir isim verilir ve o isim onların üzerine yapışıp kalır. Belki de korsanlar yüzünden bu isim verilmiştir.&quot;</p>
<p>&quot;Korsanlar mı?&quot; Teddy bundan hoşlanmıştı. Tek gözü bantla kapatılmış, uzun çizmeli ve keskin kılıçlı adamları gözünün önüne getirebiliyordu.</p>
<p>&quot;Eskiden buralarda saklanırlardı,&quot; dedi babası. Koluyla ufuk çizgisini baştan sona taradı. &quot;Bu adalar... Korsanları ve onların altınlarını sakladı.&quot;</p>
<p>Teddy sandıklar dolusu altınları hayal etti. Sandıkların kenarından yerlere fışkıran çil çil altınları...</p>
<p>Sonra kustu. Defalarca ve şiddetli bir biçimde. Teknenin içine ve denize...</p>
<p>Babası şaşırmıştı çünkü saatlerdir dümdüz ve kendi sessizliğiyle parlayan okyanusta yol alıyorlardı ve Teddy şu ana kadar kusmamıştı. &quot;Sorun değil,&quot; dedi babası. &quot;Bu daha ilk yolculuğun. Utanacak bir şey yok.&quot;</p>
<p>Teddy başıyla onayladı, babasının verdiği bezle ağzını sildi.</p>
<p>&quot;Bazen böyle olur,&quot; dedi babası. &quot;Bir hareket vardır ama içinden yukarı fışkırana kadar onu hissetmezsin bile.&quot;</p>
<p>Teddy yine başıyla onayladı. Midesini kaldıran şeyin hareket olmadığını babasına söyleyebilecek durumda değildi.</p>
<p>Denizdi midesini kaldıran. Önlerinde genişliyor, genişliyor, tüm dünyayı kaplıyordu. Teddy okyanusun gökyüzünü yutacağını sandı. O ana kadar, bu kadar yalnız olduklarını anlamamıştı.</p>
<p>Islak, kırmızı gözlerle babasına baktı. &quot;Sorun değil,&quot; dedi babası. Teddy gülümsemeye çalıştı.</p>
<p>1938 yılının yazında babası balina avcılarıyla birlikte denize açıldı ve bir daha geri dönmedi. Ertesi ilkbahar, teknenin parçaları Teddy'nin büyüdüğü Hull kasabasındaki Nantasket kıyısına vurdu. Bir omurga kalıntısı, alt kısmında kaptanın adının kazılı olduğu metal bir plaka, domates ve patates çorbası konserveleri, yırtılmış ve biçimi bozulmuş birkaç ıstakoz ağı, dalgalarla birlikte sahile gelmişti.</p>
<p>Ölen dört balıkçı için, arkası -deniz, cemaatinden pek çok kişinin canını almıştı- denize bakan Azize Teresa Kilisesi'nde bir cenaze töreni düzenlendi. Teddy annesinin yanında durup kaptan, kaptan yardımcısı ve ikinci Dünya Savaşı'ndan parçalanmış bir topuk ve hafızasında iğrenç hatıralarla döndükten sonra gemici barlarında dehşet saçan kıdemli denizci Gil Restak için yapılan konuşmaları dinledi. Restak'ın canından bezdirdiği barmenlerden biri, ölümden sonra bu tür şeylerin affedilmesi gerektiğini söyledi.</p>
<p>Teknenin sahibi Nikos Costa, Teddy'nin babasını hemen hemen hiç tanımadığını, personelinden biri geminin direğinden düşüp bacağını kırdığı için onu son dakikada işe aldığını itiraf etti. Yine de kaptan onu övmüş, işini iyi yapan biri olduğunu söylemişti. Bir insan için bundan daha büyük bir övgü olabilir miydi?</p>
<p>Teddy kilisede öylece dururken babasının teknesinde geçirdikleri o günü hatırlamıştı. Bunu hatırlamıştı, çünkü sonrasında bir daha birlikte denize açılmamışlardı. Babası daima &quot;Bir gün yine gideriz,&quot; diyordu ama Teddy babasının bunu gururu kırılmasın diye söylediğini biliyordu. Babasıyla o gün neler olduğu hakkında hiç açıkça konuşmamışlardı ama adaların arasından evlerine dönerken, Zindan Adası'nı geride bıraktıkları ve önlerinde Thompson Adası'nın bulunduğu ufuk çizgisinin elleriyle uzanabilecekleri bir cetvel gibi yakınlarında durduğu bir anda, aralarında her şeyi anlatan bir bakışma olmuştu.</p>
<p>Kayığın arkasına yaslanmış otururlarken babası uzanıp sırtını hafifçe sıvazlamış, &quot;Deniz bu,&quot; demişti. &quot;Bazıları onu yener, bazıları ona yenilir.&quot;</p>
<p>Sonra Teddy'ye öyle bir bakmıştı ki Teddy büyüdüğünde hangi gruba gireceğini anında anlamıştı.</p>
<p>1954 yılında Zindan Adası'na gelmek için kentten, bir tekneye binerek bir dizi unutulmuş adayı -Thompson, Spectacle, Grape, Bumpkin, Rainford ve Long adalarını- geçtiler. Bu adalar sert kum yığınları, dallı budaklı ağaçlar, kemik kadar beyaz kayalarıyla denizin üzerinde birer çıkıntı oluşturuyordu. Tekne, salı ve cumartesi günleri yakıt almak dışında düzensiz bir programa göre hareket ediyordu. Döşemeyi kaplayan metal levha ve pencerelerin altında duran iki çelik bank dışında bomboştu. Banklar kalın, siyah kazıklarla döşemeye tutturulmuştu. Bunları tutan zincirler spagetti yığınları gibi sarkıyordu.</p>
<p>Ama tekne bugün akıl hastanesine hastaları değil de Teddy'yle yeni partneri Chuck Aule'u taşıyordu. Onların yanı sıra teknede birkaç çuval mektup ve tıbbi malzeme kutuları da vardı.</p>
<p>Vapurun motoru gürültüyle çalışırken Teddy tuvaletin önünde dizleri üzerinde çökmüş, klozete öğürüyordu. Burun delikleri yağlı benzin kokusuyla ve denizin yaz mevsiminin sonunda büründüğü o kokuyla dolmuştu. Öğürürken ağzından ince bir su akıntısından başka bir şey gelmediği halde boğazı kasılıyor, midesi yemek borusunun ucuna şiddetle çarpıyordu. Gözlerinin önünde göz kırpan milyonlarca zerre uçuşuyor gibiydi.</p>
<p>Bir kere daha öğürdü, sonra sanki göğsünün bir parçasını da beraberinde getiren, içi sıkışmış oksijen dolu bir balonun ağzında patladığını hissetti. Metal döşemeye oturup yüzünü mendille sildi ve yeni iş ortağıyla tanışmak için bunun hiç de uygun bir zaman olmadığını düşündü.</p>
<p>Chuck'ın, eve dönünce karısına -tabii eğer bir karısı varsa, Teddy adam hakkında bu kadarını bile bilmiyordu- efsanevi Teddy Daniels'la ilk karşılaşmasını nasıl anlatacağını gözünde canlandırabiliyordu: Tatlım, adam beni o kadar çok sevdi ki kusup durdu.</p>
<p>Teddy çocukluğundaki o ilk yolculuktan beri denizden, karanın görünmemesinden, etrafında uzanıp da dokunabileceği bir şey olmaması hissinden hiç hoşlanmıyordu. İnsan böyle durumlarda kendi kendine, Sorun yok, falan derdi. Denizi aşmak için böyle demek zorundaydı. Ama o kadar kolay aşılmıyordu işte. Savaşta bile, sahilde düşman menziline girmeyi, karaya çıkarken aşması gereken birkaç metre denize tercih ederdi. Dizlerine kadar gelen suda yürümek, botlarının etrafında dolaşan acayip yaratıkları düşünmek onu ürpertiyordu.</p>
<p>Yine de güvertede, açık havada denizle yüzleşmeyi, bu leş gibi sıcak ve kapalı yerde sallanmaya yeğlerdi.</p>
<p>Mide bulantısının geçtiğine ve artık kusacak bir şey kalmadığına emin olduktan sonra elini yüzünü yıkadı, lavabonun üzerindeki duvara asılı olan küçük aynada kendine baktı. Deniz suyu aynanın büyük kısmını aşındırmıştı. Teddy yansımasını ancak aynanın merkezindeki küçük, bulutsu parlaklığın içinde görebiliyordu. Asker tıraşıyla hala genç bir adam sayılırdı. Ama yüzü savaşın izlerini taşıyan çizgilerle doluydu. Savaşın ve savaş sonrası vahşi kovalamacaların acısı, Dolores'in deyişiyle, &quot;Köpeklere özgü bir hüzünle dolu,&quot; gözlerine de yansımıştı.</p>
<p><span class="t12">Bu kadar sert görünmek için fazla gencim,</span> diye düşündü Teddy.</p>
<p>Belindeki kemeri, tabanca ve kılıf kalçasına gelecek şekilde ayarladı. Tuvalet kapısının arkasındaki askıdan şapkasını aldı, şapkayı başına geçirdi, kasketi hafifçe sağa doğru eğilene kadar düzeltti. Kravatını sıktı. Bir yıldır modası geçmiş, parlak renkli, çiçekli kravatlardan biriydi bu. Yine de takıyordu. Ne de olsa Dolores'in hediyesiydi. Teddy doğum gününde oturma odasındaki koltukta otururken Dolores ona arkadan yaklaşmış, kravatı başının üzerinden kaydırarak geçirmişti. Sıcak eliyle yanağına dokunurken onu boynundan öpmüştü. Dolores'in dilinde portakal kokusu vardı. Sonra gelip kucağına oturmuştu. Teddy gözlerini kapamıştı. Kokusunu duymak için. Onu hayalinde canlandırmak için. Zihninde onu tekrar yaratmak, onu oraya kazıyabilmek için.</p>
<p>Aynı şeyi şimdi de yapabiliyordu. Gözlerini kapattığında onu hala görebiliyordu. Ama son zamanlarda, kimi beyaz lekeler onun bazı yerlerini -kulak memesini, kirpiklerini, saçlarının biçimini- silikleştiriyordu. Tümüyle silinip yok olmamıştı henüz. Ama Teddy zamanın onu tamamen almasından, kafasındaki görüntüleri öğütüp ezmesinden korkuyordu.</p>
<p>Seni özlüyorum, dedi teknenin mutfağından geçerek ön güverteye çıkarken.</p>
<p>Hava sıcak ve açıktı ama denizin üzerine, pasın koyu parlaklığı ve grinin solgunluğu sinmişti. Bu görüntü, denizin derinliği hakkında bir ipucu veriyordu.</p>
<p>Chuck matarasından bir yudum aldı, başını Teddy'ye doğru çevirdi, matarayı havaya kaldırdı. Teddy başını iki yana sallayınca, matarayı cebine koydu ve gömleğini düzeltip denizi izlemeye koyuldu.</p>
<p>&quot;İyi misin?&quot; diye sordu Chuck. &quot;Solgun görünüyorsun.&quot; </p>
<p>Teddy omuz silkti. &quot;İyiyim.&quot; </p>
<p>&quot;Emin misin?&quot;</p>
<p>Teddy başıyla onayladı. &quot;Sadece dengeme kavuşmaya çalışıyorum.&quot;</p>
<p>Bir süre sessiz kaldılar. Deniz etraflarında dalgalanıyordu. Dalgaların girinti ve çıkıntıları kadife kadar karanlık ve ipeksiydi. &quot;Biliyor musun, eskiden esir kampıymış,&quot; dedi Teddy. &quot;</p>
<p>Ada mı?&quot; diye sordu Chuck.</p>
<p>Teddy başıyla onayladı. &quot;İçsavaş sırasında. Oraya bir askeri üs ve kışla kurmuşlar.&quot;</p>
<p>&quot;Şimdi ne olarak kullanıyorlar kışlayı?&quot;</p>
<p>Teddy omuz silkti. &quot;Bilmiyorum. Farklı adalarda bunlardan birkaç tane daha var. Çoğu, savaş sırasında topçu atış talimleri için hedef tahtasıymış. Geriye çok şey kalmamış.&quot;</p>
<p>&quot;Peki ya akıl hastanesi?&quot;</p>
<p>&quot;Anladığım kadarıyla akıl hastanesi için birliklerin eski kışlalarını kullanıyorlar.&quot;</p>
<p>&quot;Bizim için askerliğe sıfırdan başlamak gibi olacak desene?&quot; dedi</p>
<p>Chuck.</p>
<p>&quot;Aman istemez,&quot; dedi Teddy, Chuck'a dönerek. &quot;Bana biraz kendinden söz etsene.&quot;</p>
<p>Chuck gülümsedi. Teddy'den birkaç santim kısa, belki birazcık da genişti. Saçları gür, kıvırcık ve siyah, teni esmerdi. Elleriyse vücudunun geri kalanıyla tezat oluşturacak kadar ince ve narindi. Elleri, sanki mağazadan gerçeği gelene kadar geçici olarak ödünç alınmış gibi duruyordu. Sol yanağındaki derin yara izine işaretparmağıyla hafifçe vurdu.</p>
<p>&quot;Kendimi tanıtmaya daima şu izi anlatmakla başlarım,&quot; dedi Chuck. &quot;İnsanlar er geç bunu sorar. Savaşta olmadı. Kız arkadaşıma kalsa, savaşta olduğunu söyleyip konuyu kapatmalıyım. Ama...&quot; Omuz silkti. &quot;Savaş oyunu oynarken oldu bu. Çocukken, başka bir arkadaşımla birlikte korulukta birbirimize sapanla taş fırlatıyorduk Çocuğun taşı beni ıskaladı, kurtuldum sandım ama hayır. Çocuğun attığı taş bir ağaca çarptı ve yanağıma bir ağaç kabuğu saplandı. Bu iz böyle oldu işte.&quot;</p>
<p>&quot;Savaş oyunu oynarken, öyle mi?&quot;</p>
<p>&quot;Evet, savaş oyunu oynarken.&quot;</p>
<p>&quot;Buraya Oregon'dan mı gönderildin?&quot;</p>
<p>&quot;Seattle'dan. Geçen hafta geldim.&quot;</p>
<p>Teddy bekledi ama Chuck daha ayrıntılı bir açıklama yapmadı. &quot;Ne kadar süredir ajanlık yapıyorsun?&quot; diye sordu Teddy. &quot;Dört yıldır.&quot;</p>
<p>&quot;Çok kısa bir süre değil mi?&quot;</p>
<p>&quot;Öyle. Nasıl olup da buraya gönderildiğimi öğrenmek istiyorsun, değil mi?&quot; Sanki söylemeye karar vermişçesine kendi kendini başıyla onayladı. &quot;Yağmurdan bıkmıştım desem?&quot;</p>
<p>Teddy ellerini korkuluğa koydu. &quot;Öyle diyorsan...&quot;</p>
<p>&quot;Ama dediğin gibi, çok kısa bir süre... Teşkilatta herkes birbirini tanır. Sonuçta, nasıl derler, dedikodu çıkacaktır.&quot;</p>
<p>&quot;Evet, dedikodu. Tam doğru kelimeyi buldun.&quot;</p>
<p>&quot;Brecki yakalamıştın, değil mi?&quot;</p>
<p>Teddy başıyla onayladı.</p>
<p>&quot;Nereye gittiğini nasıl bildin? Elli kişi onu Cleveland'da arıyordu. Sense Maine'e gittin.&quot;</p>
<p>&quot;Çocukluğunda, bir keresinde ailesiyle birlikte orada bütün bir yaz kalmış. Kurbanlarına yaptıkları şeyler normalde atlara yapılır. Bir teyzesiyle konuştum. Mutlu sayılabileceği tek döneminin,</p>
<p>Maine'de kiraladıkları yazlık evin yakınındaki at çiftliğinde geçirdiği günler olduğunu söyledi. Ben de oraya gittim.&quot;</p>
<p>&quot;Onu beş kere vurmuşsun,&quot; dedi Chuck denizin pruvada oluşturduğu köpüklere bakarak.</p>
<p>&quot;Gerekirse beş el daha ateş ederdim,&quot; dedi Teddy. &quot;Beş yetti.&quot;</p>
<p>Chuck başıyla onayladı ve korkuluğun üstünden aşağı tükürdü. &quot;Kız arkadaşım bir Japon. Aslında burada doğmuş ama... Bir kampta büyümüş. Portland, Seattle ve Tacoma gibi yerlerde hala büyük bir gerginlik var. Onunla birlikte olmamdan kimse hoşlanmıyor.&quot;</p>
<p>&quot;Seni bu yüzden transfer ettiler, öyle mi?&quot;</p>
<p>Chuck başıyla onayladı, yine tükürdü, tükürüğünün denizde çalkalanan köpüklerin arasına düşüşünü seyretti. &quot;Büyük olacakmış diyorlar,&quot; dedi Chuck.</p>
<p>Teddy dirseklerini korkuluktan çekip doğruldu. Yüzü ıslak, dudakları tuzluydu. Yüzüne dalga geldiğini hatırlamamasına rağmen yüzünün ıslanmasına şaşırdı.</p>
<p>Ceketinin ceplerine vurdu, sigarasını arıyordu. &quot;Ne büyük olacakmış? Kim diyor?'</p>
<p>&quot;Gazeteler,&quot; dedi Chuck. &quot;Büyük bir fırtına kopacağını yazıyorlar.&quot; Elini, pruvaya çarpan köpükler kadar solgun gökyüzüne doğru savurdu. Bu solgunluğa rağmen, güney tarafında mürekkep lekesi gibi ince bir morluk vardı.</p>
<p>Teddy havayı kokladı. &quot;Savaşı hatırlıyorsun, değil mi Chuck?&quot;</p>
<p>Chuck gülümseyince Teddy bu adamla frekanslarının tuttuğunu, birbirleriyle şakalaşacak samimiyete geldiklerini hissetti.</p>
<p>&quot;Biraz,&quot; dedi Chuck, &quot;yıkıntıları hatırlar gibiyim. Enkazı. İnsanlar yıkıntıları hor görür ama bence onların da kendine has bir güzelliği var. Güzellik görenin gözündedir derim ben.&quot;</p>
<p>&quot;Ucuz romanlardaki gibi konuşuyorsun. Bunu kimden duydun?&quot;</p>
<p>&quot;Ağzımdan öyle çıkıverdi.&quot; Chuck pruvaya doğru yaslanıp sırtını gererek o belli belirsiz gülümsemesiyle denize doğru baktı.</p>
<p>Teddy pantalon ceplerini yokladı, ceketinin iç ceplerini karıştırdı. &quot;Birliklerin konumlanışının hava raporlarına ne kadar bağlı olduğunu hatırlıyor musun?&quot;</p>
<p>Chuck avcuyla, hafifçe uzamış olan sakalını sıvazladı. &quot;Ah, evet, hatırlıyorum.&quot;</p>
<p>&quot;Hava raporlarının ne sıklıkta doğru çıktığını hatırlıyor musun?&quot;</p>
<p>Chuck bu konuya gereken önemi verdiğini Teddy'nin bilmesini istercesine kaşlarını çattı. &quot;Sanırım yüzde otuz civarında,&quot; dedi dudaklarını şapırdatarak.</p>
<p>&quot;En iyi ihtimalle.&quot;</p>
<p>Chuck başıyla onayladı. &quot;En iyi ihtimalle.&quot;</p>
<p>&quot;Ve artık savaş bitti, dünyaya geri döndük, öyle değil mi?&quot;</p>
<p>&quot;Evet, işte geri döndük,&quot; dedi Chuck. &quot;Hatta rahatça yerleşip kurulduğumuz bile söylenebilir.&quot;</p>
<p>Teddy gülüşünü bastırdı, artık bu adamdan daha çok hoşlanıyordu. Yerleşmek. Aman Tanrım!</p>
<p>&quot;Yerleştik,&quot; diye onayladı Teddy &quot;Neden şimdi hava raporlarına eskisinden daha fazla güveniyorsun?&quot;</p>
<p>&quot;Güven duygusunun daha az veya daha çok gibi kıstaslarla ölçülebileceğinden emin değilim,&quot; dedi Chuck ufuk çizgisinin üzerinden küçük bir üçgenin tepesi görünürken. &quot;Sigara ister misin?&quot;</p>
<p>Chuck, yanağındaki yara izinin hemen altına yerleşen çarpık bir sırıtışla onu izliyordu.</p>
<p>&quot;Denize açılırken yanımdaydı,&quot; dedi Teddy.</p>
<p>Chuck omuzlarının üzerinden geriye doğru baktı. &quot;Devlet memurları. Adamı böyle soyarlar işte.&quot; Chuck kutuyu sallayarak kendi paketinden bir sigara aldı, bir tane de Teddy'ye verdi ve pirinç Zippo'suyla sigarasını yaktı. Tuzlu havada yükselen gazyağının ağır kokusu Teddy'nin genzini yaktı. Chuck çakmağı şaklatarak kapattı, sonra bir bilek hareketiyle yeniden açtı ve kendi sigarasını yaktı.</p>
<p>Teddy sigaradan bir nefes çekti. Adanın üçgen ucu, duman bulutu içinde bir anlığına kayboldu.</p>
<p>&quot;Avrupa'da savaştayken, paraşütle indirme yapıldığında ya da sahile doğru bir çıkartma gerçekleştiğinde yapılan hava tahminlerinin yanlış olması ağır sonuçlar doğururdu,&quot; dedi Chuck.</p>
<p>&quot;Doğru.&quot;</p>
<p>&quot;Ama burada, hava raporuna keyfi bir güven duymak insana ne kaybettirebilir ki? Güvenmek derken, böyle bir güvenden bahsediyorum patron.&quot;</p>
<p>Tekne yaklaştıkça, adanın bir üçgenin tepesinden daha fazlası olduğu ortaya çıkıyordu. Giderek daha dolgun bir görünüm kazanıyor, önünde ve arka tarafında uzanan denizden onu ayıran noktalar belirginleşiyor, sanki bir fırça darbesi vurulmuş gibi renkler ortaya çıkıyordu. Bitki örtüsünün kontrolsüzce yayıldığı yerlerde açık yeşil hakimdi. Sahil şeridindeyse sarımsı bir kahverengi. Adanın kuzey ucundaki tepe, koyu sarıya boyanmış gibiydi. Yukarılara doğru binaların kare köşeleri de belli belirsiz seçilmeye başlamıştı.</p>
<p>&quot;Ne kadar yazık,&quot; dedi Chuck.</p>
<p>&quot;Nedir yazık olan?&quot;</p>
<p>&quot;İlerlemenin bedeli.&quot; Bir ayağını halatların üstüne koyarak Teddy'nin yanındaki parmaklığa yaslandı. Giderek belirginleşmeye başlayan adayı izlediler. &quot;Akıl sağlığıyla ilgili gelişmelerle birlikte -sakın kendini kandırma, gelişmeler devam ediyor, hem de her gün- bu tür yerler artık kalmayacak. Yirmi yıl sonra burayı barbarca bulacaklar. Victoria döneminin talihsiz bir kalıntısı olarak bakılacak buralara. Bundan kurtulduğumuz iyi oldu denecek. Önemli olan birliktir, diyecekler. Birlik yeni düzenin en önemli sloganı olacak. Sürüye hoş geldiniz. Gelin, sizi sakinleştirelim. Size yeni bir biçim verelim. Aramızda ayrı gayrı yok. Yeni bir toplumuz, biz... Dışlamaya yer olmayan bir toplum&quot;</p>
<p>Binalar ağaçların ardında yeniden kayboldu ama Teddy koni biçiminde bir kuleyi seçebiliyordu. Kule belli belirsiz şekilde ortaya çıkmıştı. Sonra sert, keskin açılı bir yapı gördü ve bunun eski kale olduğuna karar verdi.</p>
<p>&quot;Ama geleceğimizi garanti altına almak için geçmişimizi silmeli miyiz?&quot; Chuck sigarasını köpüklere doğru fırlattı. &quot;İşte soru bu. Yeri süpürdüğünde neyi yitirirsin Teddy? Kiri. Süpürmezsen ekmek kırıntıları karıncaları çeker. Ama ya o kadının halıya düşürdüğü küpeler ne olacak? Onları da çöpe mi atmak zorunda kalacağız?&quot;</p>
<p>&quot;Kim o kadın?&quot; diye sordu Teddy. &quot;Kadın da nereden çıktı Chuck?&quot;</p>
<p>&quot;Daima bir kadın vardır, değil mi?&quot;</p>
<p>Teddy, arkalarında devir değiştiren motorun tiz sesini duydu, vapurun ayakları altında hafifçe sarsıldığını hissetti. Adanın batı kıyısına doğru dolanırlarken, güney yamaçtaki kaleyi şimdi daha iyi görebiliyordu. Toplar kaldırılmıştı ama küçük kuleleri seçebiliyordu. Arazi kalenin arkasındaki tepelere doğru uzanıyordu ve Teddy duvarların arka tarafta bir yerde olduğunu, manzaranın içinde bulanıklaştığını varsaydı. Ashecliffe Hastanesi kayalıkların ilerisinde, batı sahiline yukarıdan bakan bir yerde duruyordu.</p>
<p>&quot;Sevgilin var mı Teddy?&quot; dedi Chuck. &quot;Evli misin?&quot;</p>
<p>&quot;Evliydim,&quot; dedi Teddy, Dolores'i düşünerek. Aklına birdenbire Dolores'in ona balayındayken bir bakışı gelmişti. Dolores, Teddy'ye doğru başını çevirmiş, bu sırada çenesi çıplak omuzlarına belli belirsiz değmiş, omuriliğinin yakınındaki kaslar hareket etmişti. &quot;Karım öldü.&quot;</p>
<p>Chuck korkuluktan bir adım geri çekildi, yüzü kıpkırmızı oldu. &quot;Aman Tanrım.&quot;</p>
<p>&quot;Sorun değil,&quot; dedi Teddy.</p>
<p>&quot;Hayır, hayır.&quot; Chuck ellerini Teddy'nin göğsüne doğru kaldırdı. &quot;Şey, ben... Ben bunu duymuştum. Nasıl unutabildim, bilmiyorum. İki yıl önceydi, değil mi?&quot;</p>
<p>Teddy başıyla onayladı.</p>
<p>&quot;Tanrım, Teddy. Kendimi salak gibi hissediyorum. Gerçekten. Çok üzgünüm.&quot;</p>
<p>Teddy, Dolores'i yeniden gördü; sırtı ona dönük hole doğru ilerliyordu. Üzerinde Teddy'nin eski üniformasına ait gömleklerden biriyle mutfağa doğru dönerken bir şeyler mırıldanıyordu. Bildik bir bezginlik, kemiklerine doğru hücum etti. Dolores'in yeryüzünde otuz bir yıl kaldığı ve artık gittiği gerçeği hakkında, Dolores hakkında, konuşmaktansa her şeye razıydı. Hatta şu sularda yüzmeye bile. Otuz yıl sonra yok olmuştu. Aynen böyle. Teddy bir sabah işe giderken Dolores oradaydı. Öğle vakti yoktu.</p>
<p><span class="t12">Bu da Chuck'</span><span class="t12">ı</span><span class="t12">n yüzündeki yara izi gibi bir </span><span class="t12">ş</span><span class="t12">ey,</span> diye düşündü Teddy. Birlikte yola devam etmeden önce mutlaka konuşulması gereken şeylerdi bunlar. Konuşulmazsa daima aralarında durmaya devam eder, birbirlerine ilişkin kafalarındaki <span class="t12">nas</span><span class="t12">ı</span><span class="t12">l</span>lar, <span class="t12">neden</span>ler bitmezdi.</p>
<p>Dolores iki yıl önce ölmüştü ama geceleri rüyalarında canlanıyordu. Bazı sabahlar uyandığında, mutfakta gezindiğini veya Buttonwood'daki evlerinin ön verandasında kahvesini içtiğini sanıyordu. Zihninin acımasız bir oyunuydu bu, evet, ama Teddy bunun mantığını çoktan kabullenmişti. Uyanmak, eninde sonunda, neredeyse bir doğum evresi gibidir. Tarihin yokmuşçasına uyanırsın, ardından geçmişini yeniden yerli yerine koymak için gözlerini kırpıştırır ve esnersin. Güne başlamadan önce kırık parçaları birleştirip tarih sırasına dizersin.</p>
<p>Daha kötüsü, görünüşte alakasız gibi duran bir dizi şeyin, zihnine saplanıp kalan karısına ait anıları tetiklemesiydi. Bunlardan hangisinin anıları canlandırabileceğini önceden kestiremiyordu. Bir tuzluk, kalabalık caddede bir kadının yürüyüşü, bir Coca-Cola şişesi, bardağa bulaşmış bir ruj, hatta bir yastık bile aniden Dolores'i hatırlatabiliyordu.</p>
<p>Ama ona Dolores'i hatırlatan şeyler arasında sudan -musluktan damlayan sudan, gökyüzünden boşalan yağmurdan, yol kenarında biriken kirli sudan veya şimdiki gibi her yöne kilometrelerce yayılan denizden- daha korkuncu yoktu.</p>
<p>&quot;Binada yangın çıkmış,&quot; dedi Teddy. &quot;Ben işteydim. Dört kişi öldü. Eşim ölenlerden biriydi. Duman öldürdü onu Chuck. Yangın değil. Acı çekmeden öldü. Korkmuş mudur? Belki. Ama acı çekmedi. Bu önemli.&quot;</p>
<p>Chuck küçük içki şişesinden bir yudum daha içti, yine Teddy'ye uzattı.</p>
<p>&quot;Bıraktım. Yangından sonra. Bu konuda endişeleniyordu, bütün askerlerin ve polislerin çok içtiğini söylerdi. Bu yüzden bıraktım.&quot; Chuck'ın yanı başında utançtan çöktüğünü hissedebiliyordu. &quot;Böyle bir acıyı taşımayı öğreniyorsun Chuck.' Başka seçeneğin yok. Savaşta gördüğün bütün pislikleri taşıdığın gibi. Anlıyor musun?&quot;</p>
<p>Chuck başıyla onayladı, gözleri bir anlık hatırayla küçüldü, uzaklaştı.</p>
<p>&quot;Alışıyorsun,&quot; dedi Teddy yumuşak bir sesle.</p>
<p>&quot;Doğru,&quot; dedi Chuck. Yüzü hala kıpkırmızıydı.</p>
<p>Liman, sanki bir ışık oyunu gibi ortaya çıktı. Kumun arkasında uzanıyor, uzaktan hayali ve gri bir tepe gibi görünüyordu.</p>
<p>Teddy tuvalette kustuğundan bu yana kendini susuz kalmış hissediyordu ve şu son birkaç dakika yüzünden de bitkin düşmüştü.</p>
<p>Bu acıyı taşımayı ne kadar öğrenirse öğrensin, yine de zaman zaman bu duygusal yükün altında eziliyordu. Kör bir ağrı, sanki eski bir kaşığın yassı tarafıyla bastırılıyormuş gibi, başının sol yanına, gözünün tam arkasına yerleşti. Bunun susuz kalmanın sadece önemsiz bir yan etkisi mi, sıradan bir baş ağrısının başlangıcı mı, yoksa daha kötü bir şeyin, migrenin ilk belirtisi mi olduğunu söylemek için henüz erkendi. Migren buluğ çağından beri başının belasıydı ve bazen bir gözünde geçici görme kaybı yaratacak kadar güçlü gelebiliyor, ışığı kızgın bir çivi fırtınasına çeviriyordu. Bir keresinde -Tanrı'ya şükürler olsun ki sadece bir kez- sol gözü bir buçuk gün boyunca kısmi felç geçirmişti. Migren ağrısı, en azından Teddy'nin migren ağrıları, baskı altındayken veya çalışırken başlamazdı. Her şey bittikten, silahlar sustuktan, kovalamaca son bulduktan sonra ortaya çıkardı. Kamptan, kışladan veya savaştan çıkıp da otel odasına döndüğünde veya arabayla eve giderken otobanda saldırıya geçerdi. Teddy'nin uzun süre önce öğrendiği gibi, migrenden korunmada işin püf noktası oyalanmak, başka bir şeyle meşgul olmaktı. Koşmayı bırakmazsan seni yakalayamazlar.</p>
<p>&quot;Burayla ilgili çok şey duydun mu?&quot; diye sordu Teddy, Chuck'a. &quot;Burası bir akıl hastanesi, tüm bildiğim bundan ibaret.&quot; </p>
<p>&quot;Suç işlemiş akıl hastalarının kaldığı bir akıl hastanesi,&quot; dedi Teddy.</p>
<p>&quot;Evet, öyle olmasaydı, biz burada olmazdık zaten,&quot; dedi Chuck.</p>
<p>Teddy yine Chuck'ın yüzündeki belli belirsiz gülümsemeyi sezdi. &quot;Belli olmaz Chuck. Bana akıl sağlığı yüzde yüz yerinde biri gibi gelmedin.&quot;</p>
<p>&quot;Hazır buradayken, gelecekte lazım olursa yerimi sağlama alayım diye tek kişilik yatak için kapora bırakırım belki.&quot;</p>
<p>&quot;Fena fikir değil,&quot; dedi Teddy motor bir anlığına sustuğunda. Akıntıya uyumlu bir biçimde ilerliyorlardı. Döndüler, sancak ve pruva yer değiştirdi, motorlar yeniden çalıştı. Kısa süre sonra tekne limana kıçtan yanaştığında, Teddy ve Chuck açık denize doğru baktı.</p>
<p>&quot;Bildiğim kadarıyla, radikal yaklaşımlar konusunda uzmanlar,&quot; dedi Teddy.</p>
<p>&quot;Kızıllar konusunda mı?&quot; diye sordu Chuck.</p>
<p>&quot;Kızıllar demedim,&quot; dedi Teddy. &quot;Sadece radikaller konusunda. Arada fark var.&quot;</p>
<p>&quot;Son zamanlarda pek ayırt edilmiyor da.&quot; </p>
<p>&quot;Haklısın,&quot; diye onayladı Teddy. &quot;Peki ya şu kaçan kadın?&quot;</p>
<p>&quot;Onun hakkında pek bir şey bilmiyorum,&quot; dedi Teddy. &quot;Geçen gece sıvışıvermiş. Defterimde adı kayıtlı. Sanırım hikâyenin diğer kısmını orada anlatacaklar.&quot;</p>
<p>Chuck denize doğru baktı. &quot;Kaçıp ne yapacak? Yüzerek evine mi gidecek?&quot;</p>
<p>Teddy omuz silkti. &quot;Anlaşılan buradaki hastaların çeşitli kuruntuları var.&quot;</p>
<p>&quot;Şizofrenler mi?&quot;</p>
<p>&quot;Evet, sanırım. Burada sıradan moronları, kaldırımda çizgilere basmadan yürümeye çalışan adamları göremezsin. Tutanaklardan anladığım kadarıyla, buradaki herkes gerçekten kaçık.&quot;</p>
<p>&quot;Acaba kaçı numara yapıyordur?&quot; dedi Chuck. &quot;Hep merak etmişimdir. Savaşta Sekizinci Bölükten atılanları hatırlıyor musun? Acaba onlardan kaçı gerçekten deliydi?&quot;</p>
<p>&quot;Ardennes'te adamın biriyle görev yapıyordum...&quot;</p>
<p>&quot;Oradaydın demek?&quot;</p>
<p>Teddy başıyla onayladı. &quot;Adamın biri sabah kalktı, her şeyi tersinden söylemeye başladı.&quot;</p>
<p>&quot;Kelimeleri mi, cümleleri mi?</p>
<p>&quot;Cümleleri,&quot; diye karşılık verdi Teddy. &quot;Çavuş, döküldü kan çok burada bugün, diyordu mesela. Öğleden sonra geç bir saatte onu bir siperde bulduk, başına bir taşla vuruyordu. Defalarca. O kadar şaşırmıştık ki kendi gözlerini oyduğunu farketmemiz bir dakika falan sürdü.&quot;</p>
<p>&quot;Benimle kafa buluyorsun.&quot;</p>
<p>Teddy başını iki yana salladı. &quot;Birkaç yıl sonra, San Diego'da bir askeri hastanede bu kör adama rastlayan birinden duydum. Hala tersten konuşuyormuş. Adama, hiçbir doktorun nedenini teşhis edemediği bir çeşit felç inmiş. Bütün gün tekerlekli sandalyede pencerenin kenarında oturuyor, mahsullerden, hasada başlaması gerektiğinden söz ediyormuş. Adam Brooklyn'de büyümüş.&quot;</p>
<p>&quot;Adama bak, hem Brooklyn'de büyümüş hem de bir çiftçi olduğunu sanıyor. Sanırım gerçekten deliymiş.&quot;</p>
<p>&quot;Evet, bu bir delilik işareti.&quot;</p>
<p>&nbsp;</p>
</body>
</html>