<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx779"></a>V</h1>
<p>&nbsp;</p>
<p class="p6">Cawley, parke döşeli girişten geçerek ananas büyüklüğünde pirinç tokmaktan olan çift kanatlı meşe kapıya geldi. &quot;Buraya 'Muhteşem Oda' diyorlardı,&quot; dedi Teddy ve Chuck'a. &quot;Ciddiyim. Karım tavanarasında buranın ilk sahibi Albay Spivey'e ait, gönderilmemiş bazı mektuplar buldu. Mektuplarda, inşa ettirdiği Muhteşem Oda'dan bahsedip duruyor.&quot;</p>
<p>&nbsp;Cawley ananas biçimli tokmaklardan birini çekti ve çevirerek kapıyı açtı.</p>
<p>Chuck alçak sesle ıslık çaldı. Teddy ve Dolores'in Buttonwood'da, büyüklüğüyle arkadaşlarını kıskandıran bir daireleri vardı; dairenin ortasını bir futbol sahası uzunluğunca devam edecekmiş gibi görünen bir koridor kesiyordu. Ama bu oda Teddy'lerin dairesini ikiye katlayacak kadar büyüktü.</p>
<p>Zemin mermerdi, yer yer oryantal halılarla kaplıydı. Şömine çoğu insanın boyundan daha yüksekti. Sadece perdeler -dokuz pencere vardı ve pencere başına ortalama üç metre, koyu mor, kadife perde takılmıştı- Teddy'nin bir yılda kazandığından çok ediyor olmalıydı. Belki de iki yılda kazandığından. Köşede bir bilardo masası vardı; etrafındaki duvarlardan birinde mavi askeri üniformalı bir adamın, bir başkasında fırfırlı beyaz elbiseli bir kadının, bir diğerindeyse ayaklarının dibinde bir köpekle ve arkalarında odadaki devasa şömineyle adamla kadının birlikte yağlıboya tabloları asılıydı.</p>
<p>&quot;Albay, şu tablodaki adam mı?&quot; diye sordu Teddy.</p>
<p>&nbsp;Cawley, Teddy'nin baktığı yere baktı, başıyla onayladı. &quot;Bu tabloların bitmesinden kısa bir süre sonra görevden alındı. Tabloları; bilardo masası, halılar ve sandalyelerle birlikte bodrum katında bulduk. Bodrum katını görmelisiniz Komiser. Aşağıya bir polo sahası kurabiliriz.&quot;</p>
<p>Teddy'nin burnuna bir pipo tütünü kokusu geldi. Chuck'la birlikte aynı anda arkalarını döndüler ve odada başka bir adamın varlığını farkettiler. Yüksek arkalıklı ve kolçaklı bir sandalyede yüzü şömineye, arkası onlara dönük bir halde oturuyordu. Bacak bacak üstüne atmıştı. Kucağında açık duran bir kitabın kenarı görünüyordu.</p>
<p>&nbsp;Cawley onları şömineye doğru çağırdı, içki dolabına doğru geçerken şömineye dönük sıralanmış sandalyeleri işaret etti. &quot;Ne içersiniz beyler?&quot;</p>
<p>&quot;Varsa viski alayım,&quot; dedi Chuck.</p>
<p>&quot;Sanırım bulup çıkarabilirim. Ya siz, Komiser Daniels?&quot; </p>
<p>&quot;Soda ve biraz buz.&quot;</p>
<p>Yabancı onlara doğru baktı. &quot;Alkole pek yüz vermiyorsunuz, öyle mi?&quot;</p>
<p>Teddy adama döndü. Küçük kırmızı başı, tıknaz bir vücudun tepesine konmuş kiraz tanesi gibiydi. Adamın her yanıyla kırılgan bir hali vardı. Teddy onun sabahları banyoda pudra ve esans yağlarıyla kendini şımartarak upuzun saatler geçirdiği hissine kapıldı.</p>
<p>&quot;Siz kimsiniz?&quot; dedi Teddy.</p>
<p>&quot;Meslektaşım,&quot; dedi Cawley. &quot;Doktor Jeremiah Naehring.&quot;</p>
<p>Adam gözleriyle selam verdi ama elini uzatmadı. Teddy ve Chuck da ellerini uzatmadılar.</p>
<p>&quot;Merak ettim,&quot; dedi Naehring, Teddy'yle Chuck, Naehring'in sol yanına kavisli olarak yerleştirilmiş iki sandalyeye otururken.</p>
<p>&quot;Neyi?&quot; diye sordu Teddy.</p>
<p>&quot;Neden alkol almadığınızı. İçmek sizin meslekten insanlar arasında yaygın değil midir?&quot;</p>
<p>&nbsp;Cawley adama içkisini verdi. Teddy ayağa kalktı, karşıya, şöminenin sağında duran kitap raflarına doğru yürüdü. &quot;Yaygın sayılır,&quot; diye cevap verdi. &quot;Ya sizin meslekte?&quot;</p>
<p>&quot;Anlayamadım?&quot;</p>
<p>&quot;Meslektaşlarınızın arasında pek çok alkolik olduğunu duydum,&quot; dedi Teddy.</p>
<p>&quot;Ben öyle birini tanımıyorum.&quot;</p>
<p>&quot;Yeterince dikkatli bakmıyorsunuzdur belki, ne dersiniz?&quot; </p>
<p>&quot;Sizi anladığımı sanmıyorum.&quot; </p>
<p>&quot;Bardağınızda ne var? Soğuk çay mı?&quot;</p>
<p>Teddy kitaplardan uzaklaştı, Naehring'in gözlerini bardağına çevirdiğini gördü. Adamın dudakları, belli belirsiz bir gülümsemeyle seğirdi. &quot;Mükemmel, Komiser. Çok iyi bir savunma mekanizmanız var. Sorgulama konusunda çok yetenekli olduğunuzu tahmin ediyorum.&quot;</p>
<p>Teddy başını iki yana salladı. Cawley'in, en azından bu odada pek tıp kitabı tutmadığını farketti. Odada birkaç tane kitap vardı ama bunlar genelde romandı. Birkaç tane de ince kitap gördü ve bunların büyük ihtimalle şiir kitabı olduğunu düşündü. Birçok rafsa tarih ve biyografi kitaplarıyla doluydu.</p>
<p>&quot;Bu konuda yetenekli değil misiniz yani?&quot; dedi Naehring.</p>
<p>&quot;Ben eyalet polisiyim. Biz suçluları bulur getiririz. Onlarla görüşme yapan biz değiliz.&quot;</p>
<p>&quot;Ben sorgulama' elemiştim, siz 'görüşme' diyorsunuz. Evet Komiser, şaşırtıcı bir savunma mekanizmanız var.&quot; Sanki alkışlıyormuş gibi viski bardağının altını birkaç kez masaya değdirerek tıkırdattı. &quot;Şiddetle haşır neşir olan insanlar beni daima büyülemiştir.&quot;</p>
<p>&quot;Hangi insanlar?&quot; diye sordu Teddy, Naehring'in sandalyesine doğru yürüyerek. Küçük adama baktı ve o da bardağındaki buzları tıngırdattı.</p>
<p>Naehring başını geriye doğru eğdi ve viskisinden bir yudum aldı. &quot;Şiddetle haşır neşir olan insanlar.&quot;</p>
<p>&quot;Ne kadar boktan bir niteleme bu böyle?&quot; Chuck araya girmişti. Teddy onu daha önce hiç böyle açıkça öfkeli görmemişti.</p>
<p>&quot;Niteleme değil, niteleme değil.&quot;</p>
<p>Teddy bitirmeden önce bardağını bir kez daha tıngırdattı, Naehring'in sol gözüne yakın bir yerde bir seğirme farketti. &quot;Ben de partnerime katılıyorum,&quot; dedi ve yerine oturdu.</p>
<p>&quot;Hayır,&quot; dedi Naehring sözcüğü ağzında yayarak. &quot;Ben sizin şiddete haşır neşir olduğunuzu söyledim. Sizi saldırgan olmakla suçlamakla aynı şey değil bu.&quot;</p>
<p>Teddy kocaman gülümsedi. &quot;Bu konuda bizi aydınlatın o zaman.&quot;</p>
<p>&nbsp;Cawley arkalarındaki pikapa bir plak koydu. İğne cızırtısı yerini bir bangırtıya ve hemen ardından da Teddy'ye daha önce kullanmaya çalıştığı telefonları hatırlatan bir tıslamaya bıraktı. Sonra bu tıslamanın yerini yaylı çalgılar ve piyano aldı. Prusya ezgileri. Bu ezgiler Teddy'ye denizaşırı kafeleri ve Dachau'daki ikinci komutanın ofisinde gördüğü plak koleksiyonunu hatırlattı. Adam tüfeğini ağzına dayayıp kendini vurduğunda bunu dinliyordu. Teddy ve dört asker odaya girmiş, adamın hala yaşadığını görmüşlerdi. Adamdan oluk gibi kan boşalıyordu. Kendini ikinci kez vurmak için silahına uzanmaya çalışıyor ama bunu başaramıyordu. Bu sırada pikapta çalan yumuşak müzik odada örümcekler gibi geziyordu. Adamın ölmesi yirmi dakika falan sürmüştü. İki asker odanın altını üstüne getirirken adama canının yanıp yanmadığını soruyorlardı. Teddy, karısı ve iki çocuğunun çerçeveli fotoğrafını onun kucağından aldı. Teddy çerçeveyi alınca adamın gözleri kocaman açıldı. Teddy geri çekilmiş, önce fotoğrafa, sonra adama bakmıştı. Bir fotoğrafa, bir adama; bir fotoğrafa, bir adama... Adam ölene kadar. Bu sırada müzik çalıyor, çalıyordu...</p>
<p>&quot;Brahms mı bu çalan?&quot; diye sordu Chuck.</p>
<p>&quot;Maliler.&quot; Cawley, Naehring'in yanına oturdu.</p>
<p>&quot;Aydınlatılmaktan bahsettiniz,&quot; dedi Naehring.</p>
<p>Teddy dirseğini dizlerine koydu, ellerini açtı.</p>
<p>&quot;Okuldan bu yana,&quot; dedi Naehring, &quot;bahse girerim, ikiniz de fiziksel çatışmadan hiç kaçmadınız. Bundan hoşlandığınızı söylemiyorum, sadece kaçmak gibi bir seçenek yoktu önünüzde. Öyle değil mi?&quot;</p>
<p>Teddy, Chuck'a baktı. Chuck hafifçe utanarak belli belirsiz gülümsedi.</p>
<p>&quot;Kaçmak için yetiştirilmedim Doktor Naehring.&quot; </p>
<p>&quot;Ah, evet, yetiştirilmek. Sizi kim yetiştirdi?&quot; </p>
<p>&quot;Ayılar,&quot; diye cevap verdi Teddy.</p>
<p>&nbsp;Cawley'in gözleri parladı ve Teddy'yi başıyla onaylar gibi bir hareket yaptı.</p>
<p>Buna karşın Naehring bu şakadan pek hoşlanmış görünmüyordu. Pantolonunun dizlerini düzeltti. &quot;Tanrı'ya inanır mısınız?&quot; Teddy güldü.</p>
<p>Naehring öne doğru eğildi. &quot;Ciddi misiniz?&quot; diye sordu Teddy. Naehring bekledi.</p>
<p>&quot;Hiç ölüm kampı gördünüz mü Doktor?&quot; Naehring başını iki yana salladı.</p>
<p>&quot;Görmediniz demek.&quot; Teddy ileri doğru vücudunu kamburlaştırdı. &quot;İngilizceniz çok iyi, neredeyse kusursuz. Yine de hala seslilere az vurgu yapıyorsunuz.&quot;</p>
<p>&quot;Yasal göç suç mu Komiser?&quot;</p>
<p>Teddy gülümsedi, başını iki yana salladı.</p>
<p>&quot;Tanrı'ya dönelim o halde.&quot;</p>
<p>&quot;Bir toplama kampı görün bir kere. Bakalım Tanrı hakkındaki duygularınız aynı kalacak mı?&quot;</p>
<p>Naehring gözkapaklarını yavaşça indirip yeniden açarak söylenenleri anladığını belirtti ve sonra uzun uzun Chuck'a baktı.</p>
<p>&quot;Ya siz?&quot;</p>
<p>&quot;Ben hiç toplama kampı görmedim.&quot; </p>
<p>&quot;Tanrı'ya inanır mısınız?&quot;</p>
<p>Chuck omuz silkti. &quot;Uzun zamandır üzerinde çok düşünmedim.&quot;</p>
<p>&quot;Babanız öldüğünden beri, değil mi?&quot;</p>
<p>Şimdi şaşkınlıkla ileri doğru eğilme sırası Chuck'taydı. Chuck küçük adamı bir süre süzdü.</p>
<p>&quot;Babanız öldü, değil mi? Sizinki de öyle Memur Daniels. İşin aslı, bahse girerim on beşinci doğum gününüzden önce hayatınızdaki baskın erkek figürünü kaybettiniz.&quot;</p>
<p>&quot;Bravo,&quot; dedi Teddy.</p>
<p>&quot;Bravo mu?&quot; dedi Naehring öne doğru eğilerek.</p>
<p>&quot;Sıradaki numara nedir?&quot; dedi Teddy. &quot;Hangi kartı tuttuğumu söyleyin. Veya, hayır, bir dakika, daha iyi numaralar da olmalı. Bir hemşireyi ikiye kesin ve Doktor Cawley'in kafasından bir tavşan çıkarın.&quot;</p>
<p>&quot;Bunlar 'numara' değil.&quot;</p>
<p>&quot;Değil mi?&quot; dedi Teddy adamın kiraz kafasını koparma arzusuyla yanıp tutuşarak. &quot;Peki şuna ne buyrulur? Bir kadına duvarların arasından yürümeyi, bir bina dolusu hastabakıcı ve hapishane personeli üzerinden uçmayı ve boğulmadan denizi geçmeyi öğretiyorsunuz.&quot;</p>
<p>&quot;İyi hamleydi,&quot; dedi Chuck.</p>
<p>Naehring yavaşça gözlerini kırpıştırdı. Teddy onun bu halini, karnı doyduktan sonra mayışan bir ev kedisine benzetti. &quot;Savunma mekanizmanız, yine...&quot; </p>
<p>&quot;Of, yine mi şu savunma mekanizması hikâyesi?&quot; </p>
<p>&quot;Etkileyici. Ama asıl mesele...&quot;</p>
<p>&quot;Asıl mesele, bu kurumun dün gece ortalama dokuz güvenlik kuralını ihlal etmesi,&quot; dedi Teddy. &quot;Kayıp bir kadın var ve hiç kimse onu aramıyor...&quot;</p>
<p>&quot;Arıyoruz.&quot;</p>
<p>&quot;Gerçekten mi?&quot;</p>
<p>Naehring arkasına yaslandı. Teddy gerçekten kimin sorumlu olduğunu merak ettiğini ima eden bir bakış attı Cawley'e. Cawley, Teddy'nin bakışını yakaladı ve çenesi utançtan hafifçe kızardı. &quot;Doktor Naehring, diğer görevlerinin yanı sıra teftiş kurulumuza da başkanlık ediyor. Bu gece onu buraya, taleplerinizi kendisine iletmek üzere çağırdım.&quot;</p>
<p>&quot;Hangi talepleri?&quot;</p>
<p>Naehring piposunu canlandırmak için bir kibritle karıştırdı. &quot;Klinik çalışanlarının personel dosyalarını size vermeyeceğiz.&quot; </p>
<p>&quot;Peki ya Sheenan'ın dosyalarını?&quot; diye sordu Teddy. &quot;Hiçbirini.&quot;</p>
<p>&quot;Böyle yaparak işimizin önüme taş koymuş oluyorsunuz.&quot; </p>
<p>&quot;Bu terime yabancıyım.&quot;</p>
<p>&quot;Daha çok seyahat edin de İngilizceniz gelişsin.&quot;</p>
<p>&quot;Komiser, soruşturmanıza devam edin ve mümkün olan her durumda size yardım edelim ama...&quot; </p>
<p>&quot;Hayır.&quot;</p>
<p>&quot;Anlamadım?&quot; Cawley de öne doğru eğildi, dördünün de omuzları öne doğru eğilmiş, başları ileriye uzanmıştı.</p>
<p>&quot;Hayır,&quot; diye tekrarladı Teddy. &quot;Bu soruşturma bitmiştir. İlk tekneyle şehre dönüyoruz. Raporlarımızı dosyalayacağız ve tahminime göre, konu Hoover'ın adamlarına devredilecek. Ama biz artık bu işte yokuz.&quot;</p>
<p>Naehring'in piposu elinde yanmaya devam ediyordu, Cawley içkisinden bir yudum aldı, pikapta hala Mahler çalıyordu. Odadaki saatin tik takları duyuldu. Dışarıda yağmur şiddetini artırdı.</p>
<p>&nbsp;Cawley boş bardağını sandalyesinin yanındaki sehpaya bıraktı.</p>
<p>&quot;Nasıl isterseniz Komiser.&quot;</p>
<p class="p2"><span class="t13">* * *</span></p>
<p class="p6">Cawley'in evinden ayrıldıklarında yağmur sağanak şeklinde yağıyor; arduvaz çatı, taş avlu ve bekleyen aracın siyah tavanı yağmurun hışmına uğruyordu. Teddy yağmur suyunun eğik duran gümüş rengi levhadaki siyahlıktan hızla akıp geçtiğini gördü. Cawley'in sundurmasından arabaya kadar sadece birkaç adım olmasına rağmen yağmur hepsini sırılsıklam etti. McPherson öne doğru geldi, tek ayakla sıçrayarak direksiyona geçti, içeri girerken gösterge panelini ıslattı ve hemen ardından arabayı çalıştırdı.</p>
<p>&quot;Güzel bir gece.&quot; Sesi, cama hafifçe vuran sileceklerin ve ritim tutan yağmurun sesini aşarak yükseldi.</p>
<p>Teddy arka camdan geriye doğru baktı, Cawley ve Naehring'in, sundurmadan onları seyreden siluetlerini belli belirsiz görebiliyordu.</p>
<p>Rüzgarın şiddetiyle kopan ince bir dal ön camı yalayıp geçti. &quot;Buralar ne insanlara ne de hayvanlara göre,&quot; dedi McPherson.</p>
<p>&quot;Ne zamandır burada çalışıyorsunuz Bay McPherson?&quot;</p>
<p>&quot;Dört yıldır.&quot;</p>
<p>&quot;Daha önce hiç firar olayı yaşandı mı?&quot; </p>
<p>&quot;Kahretsin, hayır.&quot;</p>
<p>&quot;Peki ya daha küçük türden olaylar? Hani olur ya, birkaç saatliğine birini bulamazsınız.&quot;</p>
<p>McPherson başını iki yana salladı. &quot;O kadarı bile olmadı. Buradan kaçmaya çalışmak için iyice kafayı yemiş olmak gerek. Kaçsan nereye gideceksin?&quot;</p>
<p>&quot;Peki ya Doktor Sheehan?&quot; diye sordu Teddy. &quot;Onu tanır mıydınız?&quot;</p>
<p>&quot;Elbette.&quot;</p>
<p>&quot;O ne zamandır burada?&quot;</p>
<p>&quot;Benden bir yıl önce gelmiş sanırım.&quot;</p>
<p>&quot;Yani beş yıldır.&quot;</p>
<p>&quot;Doğru.&quot;</p>
<p>&quot;Bayan Solando'yu uzun süredir mi tedavi ediyordu?&quot; </p>
<p>&quot;Bildiğim kadarıyla hayır. Asıl terapisti, Doktor Cawley'di.&quot; </p>
<p>&quot;Başhekimin hastaların terapisti olması sık rastlanan bir şey midir?&quot;</p>
<p>&quot;Şey...&quot; diyebildi McPherson.</p>
<p>Beklediler. Silecekler çalışmaya devam etti ve ağaçların karanlık gölgesi üzerlerine doğru sarktı.</p>
<p>&quot;Duruma bağlı,&quot; dedi McPherson ana kapıdan geçerken nöbetçiye el sallayarak. &quot;Doktor Cawley, C Koğuşu'ndaki pek çok hastayla yakından ilgileniyor. Sonra, evet, diğer koğuşlarda da teşhis ve tedavisini üstlendiği bazı hastalar var.&quot;</p>
<p>&quot;Bayan Solando dışında başka hangi hastaların terapistliğini yapıyor?</p>
<p>McPherson erkek yatakhanesinin dış kısmında durdu. &quot;Kapınızı açmak üzere sizinle gelmezsem sorun olmaz, değil mi? Biraz uyuyun. Doktor Cawley'in yarın sabah tüm sorularınızı cevaplayacağına eminim.&quot;</p>
<p>&quot;McPherson,&quot; dedi Teddy kapıyı açarken.</p>
<p>McPherson koltuğundan ona baktı.</p>
<p>&quot;Bu konuda çok iyi değilsin,&quot; dedi Teddy.</p>
<p>&quot;Hangi konuda?&quot;</p>
<p>Teddy sertçe gülümsedi ve arabanın kapısını kapattı.</p>
<p class="p2"><span class="t13">* * *</span></p>
<p class="p6">Trey Washington ve Bibby Luce adlı iki hastabakıcıyla aynı odayı paylaşıyorlardı. Oda yeterince büyüktü, içinde iki ranza ve bir de oturma bölümü vardı. Teddy'yle Chuck odaya girdiğinde, Trey'le Bibby oturma bölümünde kâğıt oynuyordu. Birinin onlar için ranzalardan birine bıraktığı malzemelerin içinden beyaz havluları alıp saçlarını kuruladılar ve kendilerine birer sandalye çekip oyuna katıldılar.</p>
<p>Trey ve Bibby poker oynuyordu. Gerektiğinde sigara da para yerine geçebiliyordu. Teddy yedi el boyunca durmadan kazandı, sinek floşa beş dolar ve on sekiz sigarayla oyunu aldı, sigaraları pakete koydu ve bu noktadan sonra daha tedbirli oynamaya başladı.</p>
<p>Chuck da mükemmel bir oyuncuydu. Her zamanki gibi neşeli haliyle eline gelen kâğıtlar hakkında hiç renk vermiyordu. Bu sayede paralan ve sigaraları topluyor, kazandığı her elden sonra bu kadar çok şeyi nasıl kazandığına şaşar gibi masanın üzerindeki yığına bakıyordu.</p>
<p>&quot;Röntgen ışını gibi gözlerin var Komiser,&quot; dedi Trey. &quot;Sadece şanslıyım.&quot;</p>
<p>&quot;Saçma. Hangi orospu çocuğu bu kadar şanslı olur? Büyücü gibi bir şeysin sen herhalde.&quot;</p>
<p>&quot;Belki de orospu çocuğunun birinin kulak memesini çekiştirmemesi gerekiyordur.&quot;</p>
<p>&quot;Ne?&quot;</p>
<p>&quot;Kulağını çekiyorsun Bay Washington. Elin kötü olunca kulağını çekiyorsun.&quot; Bibby'yi işaret etti. &quot;Bu orospu çocuğu ise...&quot; Üçü birden kahkaha attı.</p>
<p>&quot;Bu herifse... Blöf yapacağı zaman gözlerini kocaman açıp gözünü herkesin önündeki paralara dikiyor. Ama eli iyiyse sakin ve huzurlu oluyor.&quot;</p>
<p>Trey gürültülü bir kahkaha attı ve masaya vurdu. &quot;Peki ya Komiser Daniels? O kendini nasıl ele veriyor?&quot;</p>
<p>Chuck sırıttı. &quot;Bunu açıklayıp ortağımı satacağımı mı sandın? Hayır, hayır, hayır.&quot;</p>
<p>&quot;Ooooo!&quot; Bibby parmağını onlara doğru salladı.</p>
<p>&quot;Bunu yapamam.&quot;</p>
<p>&quot;Anladım, anladım,&quot; dedi Trey. &quot;Bu beyaz adamlar arasında bir şey olsa gerek.&quot;</p>
<p>Chuck somurttu ve odada soğuk bir hava esene kadar Trey'e baktı.</p>
<p>Trey yutkundu, özür dilemek için elini kaldıracak oldu. Ama Chuck buna fırsat vermeden lafa girdi. &quot;Tabii ki öyle, ne sandın,&quot; dedi yüzünde kocaman bir tebessümle.</p>
<p>&quot;Orospu çocuğu!&quot; dedi Trey, Chuck'ın parmaklarına bir şaplak indirerek.</p>
<p>&quot;Orospu çocuğu!&quot; dedi Bibby.</p>
<p>&quot;Orospu çocuğu!&quot; dedi Chuck ve üçü birden yine küçük kız çocukları gibi kıkırdadı.</p>
<p>Teddy bir an kendisi de denemek istedi ama siyahların dilini konuşmayı beceremeyeceğine karar verip bu fikirden hemen caydı. Siyahlar gibi konuşmaya çalışan bir beyaz gülünç olabilirdi. Ya Chuck... Chuck bir şekilde bu işi kıvırıyordu.</p>
<p>&quot;Ben pokerde elimi nasıl belli ediyorum?&quot; diye sordu Teddy karanlıkta uzanırlarken. Odanın diğer tarafında, Trey ve Bibby horlama konusunda birbiriyle yarışıyordu adeta. Yağmur son yarım saattir dinleniyordu. Yeni bir saldırı için güç topluyor gibiydi.</p>
<p>&quot;Pokerde mi?&quot; diye sordu Chuck alttaki ranzadan. &quot;Unut gitsin.&quot;</p>
<p>&quot;Hayır, bilmek istiyorum.&quot;</p>
<p>&quot;Çok iyi bir poker oyuncusu olduğunu düşünüyordun, değil mi? İtiraf et.&quot;</p>
<p>&quot;Fena değilim diye düşünüyordum.&quot;</p>
<p>&quot;Değilsin.&quot;</p>
<p>&quot;Cebimi boşalttın.&quot;</p>
<p>&quot;Birkaç dolar kazandım sadece.&quot;</p>
<p>&quot;Baban kumar oynar mıydı?&quot;</p>
<p>&quot;Babam hıyarın tekiydi.&quot;</p>
<p>&quot;Affedersin.&quot;</p>
<p>&quot;Senin suçun değil. Seninkiler?&quot; </p>
<p>&quot;Babam mı?&quot;</p>
<p>&quot;Yok, eben. Tabii ki baban!&quot;</p>
<p>Teddy karanlıkta babasını gözünde canlandırmaya çalıştı. Sadece yara izleriyle dolu elleri geliyordu aklına.</p>
<p>&quot;O bir yabancıydı,&quot; dedi Teddy. &quot;Herkese. Anneme bile. Kahretsin, kendisinin bile kim olduğunu bildiğinden şüpheliyim. Teknesi her şeyiydi. Tekneyi kaybedince, o da yok oldu.&quot;</p>
<p>Chuck bir şey söylemeyince, bir süre sonra Teddy onun uykuya daldığını düşündü. Aniden gözünün önünde babası belirdi. Tüm canlılığıyla. İşi olmadığı günlerde koltuğunda oturan; duvarların, tavanın, odanın yuttuğu adamı gördü.</p>
<p>&quot;Hey, patron.&quot;</p>
<p>&quot;Sen hala uyanık mısın?&quot;</p>
<p>&quot;Gerçekten çekip gidecek miyiz?&quot;</p>
<p>&quot;Evet. Şaşırdın mı?&quot;</p>
<p>&quot;Seni suçlamıyorum. Sadece, bilmiyorum...&quot;</p>
<p>&quot;Neyi?&quot;</p>
<p>&quot;Daha önce hiçbir şeyi yarım bırakmadım.&quot;</p>
<p>Teddy bir süre sessizce uzandı, sonunda sessizliği bozdu. &quot;Gerçeği söylemiyorlar. Ve gerçeğe ulaşmamızın başka bir yolu yok. Başvuracağımız başka bir yöntem yok. Bu insanları konuşturmamız mümkün değil.&quot;</p>
<p>&quot;Biliyorum, biliyorum,&quot; dedi Chuck. &quot;Kulağa mantıklı geliyor ama...&quot;</p>
<p>&quot;Ama?&quot;</p>
<p>&quot;Ama ben daha önce hiçbir şeyi yarım bırakmadım.&quot;</p>
<p>&quot;Rachel Solando kilitli bir odadan çıplak ayakla yardımsız kaçmadı. Bayağı bir yardım aldı. Tüm kurumun yardımını. Tecrübem bana şunu söylüyor. Senin vereceğin kararı duymak istemeyen koca bir topluluğu konuşturamazsın. En iyi senaryo şu: Gitme tehdidimiz işe yaramıştır, Cawley şimdi evinde oturuyor ve bize yönelik tavrını gözden geçiriyordur. Belki sabah...&quot;.</p>
<p>&quot;Demek blöf yapıyordun.&quot;</p>
<p>&quot;Öyle söylemedim.&quot;</p>
<p>&quot;Az önce beraber poker oynadık patron.&quot; Sessizce yattılar. Teddy bir süre okyanusu dinledi. &quot;Dudağını büküyorsun,&quot; dedi Chuck uykulu bir sesle.</p>
<p>&quot;Ne?&quot;</p>
<p>&quot;Elindeki kâğıtlar iyiyse, sadece bir anlığına bile olsa, dudağını büküyorsun. Her zaman.&quot; </p>
<p>&quot;Hımm.&quot;</p>
<p>&quot;İyi geceler patron.&quot; </p>
<p>&quot;İyi geceler.&quot;</p>
<p>&nbsp;</p>
</body>
</html>