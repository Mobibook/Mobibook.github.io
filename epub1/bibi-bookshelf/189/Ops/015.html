<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx1595"></a>IX</h1>
<p>&nbsp;</p>
<p class="p6">Barut rengi bulutlarla dolu gökyüzü hızla kararırken, yaklaşık sekiz yüz metre içeride mezar taşlarını buldular. Parlak ve yağmurda kayganlaşmış yosunlarla kaplı, sarp kayalıklara tırmanırken sürekli tökezlemekten her ikisi de çamur içinde kalmıştı.</p>
<p>Orada burada bitmiş biraz çalı, fırtınanın fırlatıp attığı birkaç ağır yaprak, Teddy'nin ilkin rüzgârın yapraklarla birlikte getirdiğini düşündüğü çok sayıda küçük taş dışında, bulutlar kadar düz ve çıplak bir arazide yürüyorlardı. Teddy yine de yarı yolda, kayalıkların ucunda durakladı, bunlara bir kez daha baktı.</p>
<p>Kayalıklar, küçük bitişik kümeler halinde araziye bir uçtan diğer uca kadar yayılmıştı. Her bir küme en yakındakinden ortalama on beş santim uzaktaydı. Teddy elini Chuck'ın omuzuna koydu ve taşları işaret etti.</p>
<p>&quot;Kaç küme saydın?&quot;</p>
<p>&quot;Ne?&quot; diye sordu Chuck.</p>
<p>&quot;Şu kayaları görüyor musun?&quot;</p>
<p>&quot;Ayrı ayrı kümelenmiş. Kaç tane saydın?&quot;</p>
<p>Chuck 'aklını rüzgâr mı uçurdu dercesine Teddy'ye baktı. &quot;Neden sayayım? Kaya işte.&quot; </p>
<p>&quot;Ben ciddiyim.&quot;</p>
<p>Chuck aynı bakışla Teddy'yi bir süre daha süzdükten sonra dikkatini Teddy'nin işaret ettiği kayalara verdi. &quot;On tane saydım,&quot; dedi kısa süre sonra.</p>
<p>&quot;Ben de.&quot;</p>
<p>Chuck ayağının altındaki çamurla birlikte kayarken dengesini korumak için uzattığı kolunu Teddy yakaladı ve böylece Chuck düşmekten kurtulmuş oldu.</p>
<p>&quot;Artık aşağı inebilir miyiz?&quot; dedi Chuck hafif bir kızgınlıkla yüzünü ekşiterek.</p>
<p>Aşağı indiler. Teddy taş kümelere ulaştı, kümelerin birbiri üzerine yerleştirilmiş iki sıradan meydana geldiğini gördü. Bazıları ötekilerden çok daha küçüktü. Bazılarında ondan fazla, hatta yirmi kadar kaya varken, birkaç tanesinde sadece üç veya dört taş bulunuyordu.</p>
<p>Teddy iki sıra arasında yürüdü, durdu ve Chuck'a baktı. &quot;Yanlış saydık,&quot; dedi.</p>
<p>&quot;Nasıl yani?&quot;</p>
<p>&quot;Buradaki iki küme arasına gel.&quot; Teddy, Chuck'ın yanına gelmesini bekledi. Kayalara baktılar. &quot;Orada bir tane kaya var. O kendi başına bir küme.&quot;</p>
<p>&quot;Bu rüzgârda mı olmuş acaba? Diğer yığınların birinden düşmüş olmalı.&quot;</p>
<p>&quot;Diğer kümelere eşit uzaklıkta duruyor ama. Solundakinden ve sağındakinden on beş santim uzaklıkta. Daha sonraki sırada aynı şey ikinci kez tekrarlanıyor. Tek taşlar halinde.&quot;</p>
<p>&quot;Yani?&quot;</p>
<p>&quot;Yani, on üç küme kaya vardı Chuck.&quot;</p>
<p>&quot;Bunu, Rachel'ın bıraktığını düşünüyorsun, gerçekten böyle düşünüyorsun değil mi?&quot; </p>
<p>&quot;Biri yapmış işte.&quot; </p>
<p>&quot;Bir şifre daha.&quot;</p>
<p>Teddy taşların yanına çömeldi. Trençkotunu başının üzerine çekti ve her iki kanadını, defterini yağmurdan korumak için vücudunun önüne doğru gerdi. Bir yengeç gibi yan yan yürüyerek her bir kümedeki taşları saydı ve bunları not etti. Bitirdiğinde elinde on üç sayı vardı:</p>
<p><span class="t12">18-1-4-9-5-4-23-1 -12-4-19-14-5.</span></p>
<p>&quot;Belki de bu dünyanın en büyük asma kilidinin şifresidir,&quot; dedi</p>
<p>Chuck.</p>
<p>Teddy defteri kapattı ve cebine koydu. &quot;İyi espri.&quot;</p>
<p>&quot;Teşekkürler, teşekkürler,&quot; dedi Chuck. &quot;Her gece televizyonda şov programlarına çıkıyorum. Lütfen beni izlemeye gel, gelirsin değil mi?&quot;</p>
<p>Teddy trençkotunu başının üzerinden çekti, ayağa kalktı. Yağmur onu yeniden dövmeye ve rüzgâr yeniden sözlerini ağzından almaya başladı.</p>
<p>Uçurum boyunca kuzeye, sağa doğru yürüdüler. Ashecliffe, rüzgâr ve yağmurun şiddetli saldırısı altında, sol taraflarında bir yerlere gizlenmişti. İlerleyen yarım saat içinde hava hatırı sayılır biçimde kötüleşti ve seslerini duyurabilmek için birbirlerini omuzlarından tutup sarhoş gibi birbirlerine yaslandılar.</p>
<p>&quot;Cawley sana Ordu İstihbaratında olup olmadığını sorduğunda, ona yalan mı söyledin?&quot;</p>
<p>&quot;Hem evet hem hayır,&quot; dedi Teddy. &quot;Tezkeremi normal ordudan aldım.&quot;</p>
<p>&quot;Orduya nasıl girdin peki?&quot;</p>
<p>&quot;Temel eğitimi aldıktan sonra muhabere okuluna gönderdiler.&quot; </p>
<p>&quot;Oradan?&quot;</p>
<p>&quot;Askeri okuldaki hızlandırılmış bir kursa, oradan da evet, İstihbarat'a girdim.&quot;</p>
<p>&quot;Peki, nasıl bu noktaya geldin?&quot;</p>
<p>&quot;Çuvalladım.&quot; Teddy Chuck'a anlatırken rüzgâra karşı bağırıyordu. &quot;Bir şifreyi yanlış çözdüm. Düşman yerleşim koordinatlarını.&quot; </p>
<p>&quot;Çok büyük bir hata mıydı?&quot;</p>
<p>Teddy telsizden gelen sesi hala duyabiliyordu. Çığlıklar, parazit, haykırışlar, parazit, makineli tüfek sesi, çığlıklar, haykırışlar, parazit. Fondaki bütün bu gürültülerin önünde, &quot;Bacaklarımın nereye gittiğini gördünüz mü?&quot; diyen gencin sesi.</p>
<p>&quot;Bu hatamdan dolayı bir taburun neredeyse yarısı öldü,&quot; dedi Teddy bağırarak. &quot;Onları düşmana kendi ellerimle verdim.&quot;</p>
<p>Bir dakika süreyle sert rüzgârdan başka hiçbir ses duymadılar. Bir süre sonra Chuck bağırdı. &quot;Üzgünüm, dehşet verici bir durummuş.&quot;</p>
<p>Bir tepeye vardılar. Tepede vardıkları son noktada esen rüzgâr onları neredeyse geriye doğru sürükledi ama Teddy, Chuck'ın dirseğine yapıştı, başlan aşağıda ileri doğru hamle yaptılar. Baş ve gövdelerini rüzgâra doğru eğerek bir süre böyle yürüdüler. Mezar taşlarını önce fark etmediler bile. Gözlerine dolan yağmurla birlikte güçlükle yürümeye devam ettiler. Ta ki rüzgârın oyuğundan sökerek havaya savurduğu barut rengi taş, Teddy'yi sıyırıp yazısı üste gelecek şekilde sırtüstü yere yapışana kadar.</p>
<p>Sol taraflarında bir ağaç kırıldı. Ağacın çatırtısı bir baltayla ince, sac bir dama vuruluyormuş gibi yankılandı. Chuck, &quot;Tanrı aşkına!&quot; diye bağırdı. Ağacın parçaları rüzgârla yukarı kalktı ve hızla gözlerinin önünden geçti. Kolları havada, yüzlerinin etrafına dolanmış halde mezarlığa girdiler; pislik, yapraklar ve ağaç parçalan canlanarak bir elektrik akımı oluşturmuştu sanki. Çarpan yıldırımların parlaklığı kısa süreliğine gözlerini kör ediyordu. Birkaç kez sendelediler. Teddy, ileride kurşuni renkte kalın bir şekil gördü, gördüğü bu şeyi işaret edecek oldu, bağırışları rüzgâra karışıp gitti. İrice bir şey, saçlarını hafifçe yalayarak Teddy'yi teğet geçti. Bacaklarını yumruklayan rüzgâr ve kabaran, dizlerine doğru çarpan toprakla birlikte sendeleyerek ilerlediler.</p>
<p>Bir mozoleydi bu. Kapı çeliktendi ama menteşelerinden kırıktı. Topraktan yabani otlar fışkırmıştı. Teddy kapıyı geriye doğru çekti, rüzgâr hızla üzerine hücum etti, Teddy'yi kapıyla birlikte şiddetle sol tarafa doğru savurdu. Teddy yere düştü, kapı hızla duvara çarptı. Teddy çamurun içinde kaydı, sonra doğruldu. Rüzgar omuzlarını dövmeye başlayınca bir dizi üzerine çöktü ve önündeki siyah kapı girişini gördü. Pisliğe dalıp sürünerek içeri girdi.</p>
<p>&quot;Daha önce böyle bir şey gördün mü?&quot; diye sordu Chuck kapı girişinde dururlarken. Adada fırıl fırıl dönen fırtınayı seyrettiler. Domuz sürüsü gibi uluyan, toprağı kaldıran rüzgâr; pislikle, yapraklarla, ağaç dallarıyla, kayalarla ve sürekli yağan yağmurla doluydu.</p>
<p>&quot;Hiç,&quot; dedi Teddy ve kapı girişinden bir adım geri çekildi.</p>
<p>Chuck ceketinin cebinde kuru kalan bir kutu kibrit buldu. Uç tanesini aynı anda yakıp vücuduyla rüzgârı engellemeye çalıştı. Odanın ortasındaki çimento yükseltide bir tabut veya ceset yoktu. Orada bir zamanlar olan tabut veya ceset, gömüldükten sonraki yıllar içinde ya yer değiştirmiş ya da çalınmıştı. Taş yükseltinin diğer tarafında, duvarın içine yapılmış taş bir bank vardı. Kibritleri tükenirken bu banka doğru yürüdüler. Oturdular. Rüzgar girişi süpürmeye ve kapıyı hızla duvara çarpmaya devam ediyordu.</p>
<p>&quot;Yine de güzel, değil mi?&quot; dedi Chuck. &quot;Doğa çıldırdı, şu gökyüzünün rengini... Şu mezar taşının nasıl havaya savrulduğunu gördün mü?&quot;</p>
<p>&quot;Beni yalayıp geçti ama, evet, etkileyiciydi.&quot;</p>
<p>&quot;Vay be!&quot; Chuck pantolonunun paçalarını ayaklarının altında su birikintisi oluşuncaya kadar sıktı, sırılsıklam tişörtünü göğsüne doğru silkeledi. &quot;Çok uzaklaşmasak iyi olurdu sanırım. Kasırgayı burada geçirmek zorunda kalabiliriz. Tam burada.&quot;</p>
<p>Teddy başıyla onayladı. &quot;Kasırgalar hakkında yeterince bilgim yok ama daha yeni başlıyormuş gibi bir his var içimde.&quot;</p>
<p>&quot;Eğer rüzgâr yön değiştirirse bütün mezarlık üstümüze çöker.&quot;</p>
<p>&quot;Yine de burayı, dışarıda olmaya tercih ederim.&quot;</p>
<p>&quot;Tabii. Ama kasırgada yükseğe çıkmak pek de akıllıca değildi.&quot;</p>
<p>&quot;Bence de.&quot;</p>
<p>&quot;Her şey çok hızlı oldu. Önce yağmur başladı, sonra birdenbire kendimizi Dorothy'nin içinde bulduk.&quot; </p>
<p>&quot;Dorothy bir hortumdu ama.&quot;</p>
<p>&quot;Öyle mi?&quot;</p>
<p>&quot;Evet, Kansas'taydı.&quot; </p>
<p>&quot;Ha, evet.&quot;</p>
<p>Rüzgarın tiz çığlıkları en üst seviyeye çıktı. Teddy rüzgârın, arkasındaki kalın taş duvara ulaştığını, sırtında hafif bir sarsıntı hissetmesine neden olacak biçimde duvarı dövdüğünü duyabiliyordu.</p>
<p>&quot;Daha yeni başlıyor,&quot; diye tekrarladı.</p>
<p>&quot;Sence şu deliler şimdi ne yapıyordur?&quot;</p>
<p>&quot;Kasırgaya bağırıyorlardır,&quot; dedi Teddy.</p>
<p>Bir süre sessizce oturup birer sigara içtiler. Teddy babasının tek nesindeki o günü hatırladı. Doğanın kendisini takmadığını, kendisinden çok daha güçlü olduğunu ilk fark edişini. Çocuk halinin, rüzgârı nasıl da atmaca yüzlü, mozolenin üzerine çullanmış öten bir yaratık gibi gözünde canlandıracağını... Dalgaları kulelere dönüştüren, evleri çiğneyip kibrit çöpü haline getiren, Teddy'yi alıp Çin'e kadar fırlatacak güce sahip, öfkeli bir şeydi bu rüzgâr.</p>
<p>&quot;1942'de Kuzey Afrika'daydım,&quot; dedi Chuck. &quot;Birkaç kum fırtınasına şahit olmuştuk. Ama hiçbiri bunun gibi değildi. Gerçi insan unutuyor. Belki de bunun kadar kötüydü.&quot;</p>
<p>&quot;Ben buna alışkınım,&quot; dedi Teddy. &quot;Tamam, elimi kolumu sallayarak dışarı çıkamam ama hiç değilse hava o kadar soğuk değil. Tanrım, Ardennes'te ağzından çıkan nefes donuyordu. O soğuğu hala unutamam. Parmaklarım öyle üşümüştü ki sanki yanıyorlardı. Bunu nasıl anlatırsın ki?&quot;</p>
<p>&quot;Kuzey Afrika'daysa tam tersine, çok sıcaktı. Adamlar sıcaktan bayılıp yere düşüyordu. Sadece bir dakika güneşte kalmak insanı yere çivilemeye yeterdi. Sıcaktan kalp krizi geçirenler bile oldu. Bir adam vurmuştum, teni sıcak yüzünden öyle yumuşaktı ki merminin vücudunun diğer tarafına geçişini seyrettim.&quot; Chuck parmağıyla banka hafifçe vurdu. &quot;Kurşunun geçişini seyrettim,&quot; diye fısıldadı yeniden. &quot;Yemin ederim.&quot;</p>
<p>&quot;Öldürdüğün tek adam o muydu?&quot;</p>
<p>&quot;Sayılır. Sen çok adam öldürdün mü?&quot;</p>
<p>&quot;Benim durumum seninkinin tam tersi. Çok adam öldürdüm. Öldürdüklerimin çoğunu gördüm.&quot; Teddy başını duvara yasladı, tavana baktı. &quot;Bir oğlum olsaydı, savaşa gitmesine izin verir miydim bilmiyorum. Savaşmaktan başka bir seçeneğin olmadığı savaşlara bile göndermekte tereddüt ederdim sanırım. Herkesten bunu beklemenin doğru olup olmadığından emin değilim.&quot;</p>
<p>&quot;Neyi beklemenin?&quot;</p>
<p>Chuck bir dizini göğsüne doğru kaldırdı. &quot;Annenle baban, kız arkadaşın, fiziksel testten geçemeyen arkadaşlarından bazıları, hepsi aynı şeyi sorar, bilirsin...&quot;</p>
<p>&quot;Evet.&quot;</p>
<p>&quot;Nasıl bir şeydi? Bilmek istedikleri budur. Ve sen de neye benzediğini bilmiyorum, başka birinin başına geldi, ben sadece uzaktan seyrediyordum gibi bir şey demek istersin.&quot; Kollarını kaldırdı. &quot;Yaptığım en iyi açıklama bu.&quot;</p>
<p>&quot;Dachau'da SS subayları bize teslim olmuştu,&quot; dedi Teddy. &quot;Beş yüz kadarı. Artık gazeteciler de oradaydı. Hepsi tren istasyonuna istiflenmiş cesetleri görmüşlerdi. Bizim duyduğumuz kokunun aynısını onlar da duyuyordu. Bize baktılar ve bizden canımız ne istiyorsa onu yapmamızı istediler. Biz ne yapmak istediğimizden öylesine emindik ki. Bu lanet olası Nazilerin hepsini kurşuna dizdik. Uç yüz adamı bir seferde kurşunladık. Yanlarına gittik ve hala soluk alanların kafalarına kurşun sıktık. Savaş suçu değil de nedir bu? Ama Chuck, bundan azını yapamazdık. Tanrı'nın cezası gazeteciler alkışlıyordu. Kamp mahkumları öyle mutluydu ki ağlıyorlardı. Böylece birkaç tane Nazi'yi de onlara teslim ettik. Onları parça parça ettiler. O günün sonunda, beş yüz ruhu, yeryüzünden temizledik. Hepsini geberttik. Nefsi müdafaa falan söz konusu değildi. Düpedüz cinayetti. Ama hiç şüphe yok, daha kötüsünü hak etmişlerdi. İyi de, bununla nasıl yaşarsın? Karına, annenle babana, çocuklarına bunu nasıl anlatırsın? Silahsız insanları kurşuna dizdiğini nasıl söylersin? Gençleri öldürdüğünü... Silahlı ve üniformalı gençlerdi bunlar... Ama sonuçta gençlerdi işte. Yanıt: Onlara söyleyemezsin, asla anlamayacaklardır. Çünkü yaptığın şey, hem doğru hem de yanlıştı. Bu işin lekesini üzerinden asla temizleyemezsin.&quot;</p>
<p>Bir süre devam eden sessizliği Chuck bozdu. &quot;En azından haklı bir savaştı. Kore'den gelen şu zavallı adamlara hiç baktın mı? Neden orada olduklarını bile bilmiyorlardı. O savaştaysa Hitler'i durdurduk, milyonlarca insanın hayatını kurtardık. Öyle değil mi? Bir şeyler yaptık Teddy.&quot;</p>
<p>&quot;Evet, yaptık,&quot; diye kabul etti Teddy. &quot;Bazen bu kadarı yeter.&quot;</p>
<p>&quot;Yetmeli. Değil mi?&quot;</p>
<p>Kökleri yay gibi havada sallanan kocaman bir ağaç kapının yanından uçarak geçti. &quot;Gördün mü?&quot;</p>
<p>&quot;Evet. Bu ağaç okyanusun ortasında uyanıp Bir saniye, bu işte bir hata var, diyecek.&quot;</p>
<p>&quot;Ben şu adada olmalıydım.&quot;</p>
<p>&quot;Su güzel manzaralı tepede büyümem yıllarımı almıştı&quot;</p>
<p>Karanlıkta yavaşça güldüler ve ateşliyken görülen bir düş gibi bulanıklaşan adayı seyrettiler.</p>
<p>&quot;Bu yer hakkında gerçekte ne kadar şey biliyorsun patron?&quot;</p>
<p>Teddy omuz silkti. &quot;Biraz. Yeteri kadar değil. Ama beni korkutmaya yetecek kadarını biliyorum.&quot;</p>
<p>&quot;Harika. Korkuyorsun. Normal bir ölümlü ne hissederdi o halde?&quot;</p>
<p>Teddy gülümsedi. &quot;Umutsuzca dehşete kapılırdı herhalde.&quot;</p>
<p>&quot;Tamam o zaman. Ben dehşete kapılmış durumdayım.&quot;</p>
<p>&quot;Burası deneysel bir kurum olarak biliniyor. Sana daha önce radikal terapiden bahsetmiştim. Maddi kaynağı kısmen gizli servislerden ve kısmen Eyalet Hapishaneleri Bürosundan geliyor. Ama asıl kaynak, komünizmle mücadele için 1951'de kurulan, Amerika Karşıtı Hareketler Komitesi tarafından sağlanan bir fon.&quot;</p>
<p>&quot;Vay be,&quot; dedi Chuck. &quot;Harika. Boston Limanı'ndaki bir adada komünistlerle mi çarpışıyoruz yani? İnsanın buna inanası gelmiyor.&quot;</p>
<p>&quot;Zihin üzerinde deneyler yapıyorlar. Bu benim tahminim. Bildiklerini not ediyorlar, bunları Cawley'in CIA'deki dostlarına iletiyorlar. Bilmiyorum. Hiç 'fensiklidin' diye bir şey duydun mu?&quot;</p>
<p>Chuck başını iki yana salladı.</p>
<p>&quot;LSD, Meskalin?&quot;</p>
<p>&quot;Hayır.&quot;</p>
<p>&quot;Bunlar halüsinojen,&quot; dedi Teddy. &quot;İnsanın halüsinasyon görmesine yol açan ilaçlar.&quot; </p>
<p>&quot;Pekala.&quot;</p>
<p>&quot;En küçük dozu dahi senin benim gibi aklı başında insanların bile hayal görmesine yol açar.&quot;</p>
<p>&quot;Kapının önünden geçen ters dönmüş ağaçlar gibi mi?&quot;</p>
<p>&quot;Hayır, eğer ikimiz de görüyorsak halüsinasyon değildir. Çünkü herkes değişik şeyler görür. Diyelim ki hemen şimdi aşağıya baktın, kollarının kobraya dönüştüğünü, kobraların da kafanı yemek için yükselerek ağzını açtığını gördün. Ne düşünürsün?&quot;</p>
<p>&quot;Kötü bir gün geçirdiğimi.&quot;</p>
<p>&quot;Peki şu yağmur damlalarının alevlere, bir çalının saldırgan bir kaplana dönüştüğünü görsen?&quot;</p>
<p>&quot;Daha da beter bir gün geçirdiğimi düşünürdüm. Keşke yataktan hiç çıkmasaydım derdim. Ama bir dakika, sen bir ilacın bu tür şeylerin gerçekleştiğini sanmanı sağlayabileceğini mi söylüyorsun?&quot;</p>
<p>&quot;Sadece 'sağlayabileceğini' değil, sağlayacağını söylüyorum. Doğru doz verilirse halüsinasyon görmeye başlarsın.&quot;</p>
<p>&quot;Amma ilaçmış bunlar.&quot;</p>
<p>&quot;Öyleler. Bunlardan fazla alırsan ne olur? Söylendiğine göre, ileri derecede şizofreni nasılsa aynen öyle bir etki yaratıyor. Ayakları üşüyen şu adamın adı neydi? Ken miydi? O buna inanıyor. Leonora Grant, seni değil Douglas Fairbanks'i görüyordu.&quot;</p>
<p>&quot;Bir de Charlie Chaplin'i.&quot;</p>
<p>&quot;Şimdi onu taklit ederdim ama sesini bilmediğim için taklit edemeyeceğim.&quot;</p>
<p>&quot;Hey, sen de hiç fena espri yapmıyorsun patron. Şov programlarına çıkmayı düşünür müsün?&quot;</p>
<p>&quot;Öyle şizofreni vakaları var ki bu kişiler kendi yüzlerini yırtıyorlar, çünkü ellerinin başka bir şey, hayvan veya benzeri bir şey olduğuna inanıyorlar. Olmayan şeyleri görür, başka hiç kimsenin duymadığı sesleri duyar, ortada hiçbir sorun olmadığı halde çatıdan aşağı atlarlar, çünkü binada yangın çıktığını düşünürler vesaire vesaire. Halüsinojenler bu tür şeylere yol açar işte.&quot;</p>
<p>Chuck parmağıyla Teddy'yi işaret etti. &quot;Aniden her zamankinden daha bilgili biri gibi konuşmaya başladın.&quot;</p>
<p>&quot;Ne yaparsın?&quot; dedi Teddy. &quot;Ev ödevime iyi çalıştım. Peki halüsinojenleri ağır şizofreni hastalarına verirsen ne olur sence?&quot;</p>
<p>&quot;Hiç kimse yapmaz bunu.&quot;</p>
<p>&quot;Yapıyorlar ve bu yasal. Şizofreni sadece insanlara özgü bir hastalık. Fareler, tavşanlar veya inekler şizofren değilse, ilaçları nasıl test edeceksin?&quot;</p>
<p>&quot;İnsanlar üzerinde.&quot;</p>
<p>Chuck ayağa kalktı, ellerini taş bloğa koydu, fırtınaya baktı. &quot;O zaman, şizofrenlere onları daha da şizofren yapan ilaçlar veriyorlar, öyle mi?&quot;</p>
<p>&quot;Bu uyguladıkları testlerden sadece biri.&quot; </p>
<p>&quot;Ya diğerleri?&quot;</p>
<p>&quot;Şizofren olmayanlara da beyinlerinin nasıl tepki verdiğini görmek için halüsinojen veriyorlar.&quot; </p>
<p>&quot;Saçmalama.&quot;</p>
<p>&quot;Bunu kamuya açık bir biçimde yapıyorlar dostum, inanmazsan bir gün bir psikiyatri konferansına katıl. Ben katıldım.&quot; </p>
<p>&quot;Ama yasal olduğunu söyledin.&quot;</p>
<p>&quot;Yasal,&quot; dedi Teddy. &quot;Gelecek nesillerin iyileştirilmesine yönelik bir araştırma.&quot;</p>
<p>&quot;Ama eğer yasalsa, bu konuda bir şey yapamayız.&quot;</p>
<p>Teddy taş bloğa dayandı. &quot;Katılıyorum. Ben zaten birini tutuklamak üzere burada bulunmuyorum. Sadece bilgi toplamak için gönderildim. Hepsi bu.&quot;</p>
<p>&quot;Bir dakika, gönderildin de ne demek? Tanrım! Teddy, ne tür bir çukurun içindeyiz biz?&quot;</p>
<p>Teddy içini çekti, dikkatle ona baktı. &quot;Derin bir çukurun.&quot;</p>
<p>&quot;Anlatsana,&quot; dedi Chuck bir elini kaldırarak. &quot;En başından. Sen tüm bunlara nasıl bulaştın?&quot;</p>
<p>&quot;Her şey Laeddis'le başladı,&quot; dedi Teddy. &quot;Bir yıl önce onu ziyaret ediyorum numarasıyla Shattuck Akıl Hastanesi'ne gittim. Bir tanıdığının Birleşik Devletler emriyle arandığına dair bir hikâye uydurdum ve böylece Laeddis'in yerini öğrenebileceğimi düşündüm. İşin aslı, Laeddis orada değildi. Ashecliffe'e gönderilmişti. Burayı aradım ama kaydı olmadığını iddia ettiler.&quot;</p>
<p>&quot;Sonra?&quot;</p>
<p>&quot;Bu durum merakımı artırdı. Kasabadaki bazı akıl hastanelerine telefon ettim. Herkesin Ashecliffe'ten haberi vardı ama kimse konuşmak istemiyordu. Suçlu akıl hastalarının kaldığı Renton Hastanesi'nin müdürüyle konuştum. Daha önce adamla birkaç defa karşılaşmıştım. 'Bobby,' dedim, 'niye bu kadar abartılıyor? Orası da, tıpkı sizinki gibi hem bir hastane hem de bir hapishane.' Adam bana 'Hayır,' dedi. 'Teddy, orası bambaşka bir yer. Gizli bir yer. Bir kara kutu. Oraya gitme.'&quot;</p>
<p>&quot;Ama sen yine de geldin,&quot; dedi Chuck. &quot;Ben de seninle gelmek için görevlendirildim.&quot;</p>
<p>&quot;Bunu ben planlamadım,&quot; dedi Teddy. &quot;İlgili memur bana bir ortak almam gerektiğini söyledi, ben de aldım.&quot;</p>
<p>&quot;Yani, buraya gelmek için bir fırsat mı kolluyordun?&quot;</p>
<p>&quot;Sayılır,&quot; dedi Teddy. &quot;Böyle bir fırsatın çıkmayacağına emin gibiydim. Yani hasta firarı söz konusu olsa bile, olay gerçekleştiğinde boşta olur muydum bilmiyordum. Ya da başka biri görevlendirilebilirdi. Başka bir şey de olabilirdi. Sonuç olarak şansım yaver gitti.&quot;</p>
<p>&quot;Şans mı? Sen buna şans mı diyorsun?&quot;</p>
<p>&quot;Ne?&quot;</p>
<p>&quot;Şans değil bu, patron. Şans böyle olmaz. İşler böyle yürümez. Seni bu iş için tesadüfen görevlendirdiklerini mi sanıyorsun?&quot; </p>
<p>&quot;Elbette. Kulağa çılgınca geliyor ama...&quot;</p>
<p>&quot;Laeddis için Ashecliffe'i ilk aradığında kimliğini açıkladın mı?&quot;</p>
<p>&quot;Elbette.&quot; </p>
<p>&quot;O halde...&quot;</p>
<p>&quot;Chuck, bu tam bir yıl önceydi.&quot;</p>
<p>&quot;Ne olmuş? Kayıt tutmadıklarını mı sanıyorsun? Özellikle de kaydı olmadığını iddia ettikleri bir hastayla ilgili vakanın kaydını tutmamaları mümkün mü?&quot;</p>
<p>&quot;Tekrar ediyorum, kimliğimi onlara söyleyeli on bir ay oldu.&quot;</p>
<p>&quot;Teddy, Tanrı aşkına,&quot; Chuck sesini alçaktı, avuç içlerini taş bloğa koydu ve uzun bir soluk aldı. &quot;Burada bir halt çevirdiklerini varsayalım. Ya sen bu adaya adım atmadan önce senin peşindelerse? Ya seni onlar buraya getirdiyse?&quot;</p>
<p>&quot;Ah, saçmalık bu.&quot;</p>
<p>&quot;Saçmalık mı? Rachel Solando nerede? Böyle bir kadının var olduğuna dair elimizde en ufak bir kanıt var mı? Bize bir kadın fotoğrafı ve herhangi birinin rahatlıkla oluşturabileceği bir dosya gösterildi.&quot;</p>
<p>&quot;Diyelim ki olmayan bir kadını yarattılar. Bu işle benim görevlendirileceğimi önceden bilmeleri mümkün değildi.&quot;</p>
<p>&quot;Sen araştırma yaptın Teddy. Burayı inceledin, etrafta dolandın. Bu mikroplu tedavi merkezinin etrafı elektrikli çitlerle çevrili. Kalenin içinde bir hapishane var. Üç yüz hastayı barındırabilecek bir tesiste yüzün altında hasta kalıyor. Burası korkunç bir yer Teddy. Diğer hiçbir hastane burası hakkında konuşmak istemiyor. Bu sana hiçbir şey ifade etmiyor mu? CIA'le bağlantılı bir personel müdürü olan, komünizmle mücadele birimi tarafından mali açıdan desteklenen bu yer hakkındaki her şey 'İşin içinde devlet var,' diye bağırıyor. Sense geçen yıl senin onları değil de onların seni araştırıyor olması ihtimaline şaşırıyorsun.&quot;</p>
<p>&quot;Sana kaç kez söylemem gerekiyor Chuck. Rachel Solando vakasıyla ilgili olarak görevlendirileceğimi nasıl bilebildiler?&quot;</p>
<p>&quot;Sen biraz kalın kafalı mısın?&quot;</p>
<p>Teddy doğruldu, Chuck'a baktı.</p>
<p>Chuck bir elini kaldırdı. &quot;Üzgünüm, üzgünüm. Sinirliyim, tamam mı?&quot; </p>
<p>&quot;Pekala.&quot;</p>
<p>&quot;Patron, bütün söylemek istediğim buraya gelmek için herhangi bir bahanenin üzerine atlayacağını biliyorlardı. Karının katili burada. Yapmaları gereken tek şey, birinin kaçtığını uydurmalarıydı. Ve şu limanı geçmek için gerekirse sırıkla atlayacağını biliyorlardı.&quot;</p>
<p>Kapı, menteşe yuvasından çıktı ve girişe, geriye doğru şiddetle çarptı. Kapının taş bloğa vuruşunu, sonra havaya yükselerek mezarlığın üzerine fırlayışını ve gökyüzünde kayboluşunu izlediler.</p>
<p>Her ikisi de uzun uzun kapının girişine baktı. &quot;Bunu ikimiz de gördük, değil mi?&quot; dedi Chuck.</p>
<p>&quot;İnsanları deneylik domuz gibi kullanıyorlar,&quot; dedi Teddy. &quot;Bu seni rahatsız etmiyor mu?&quot;</p>
<p>&quot;Dehşete düşürüyor Teddy. Ama bunu nereden biliyorsun? Buraya bilgi toplamak için gönderildiğini söylüyorsun. Kim gönderdi?&quot;</p>
<p>&quot;Cawley'le ilk görüşmemizde, bir senatörü sorduğunu hatırlıyor musun?&quot;</p>
<p>&quot;Senatör Hurly. Demokrat Partili. New Hampshire'den. Ruh sağlığı konularında kullanılan kamu fonları için kurulmuş alt komiteyi yönetiyor. Burada büyük miktarda paranın hortumlandığını gördü ve bundan hoşlanmadı. Araştırmam sonucunda, karşıma George Noyce isimli biri çıktı. Noyce burada kalmış. C Koğuşu'nda. Attleboro'da bir bara girip insanları bıçaklamaya başlamış. Bu sırada iki hafta izinliymiş. Hapiste, C Koğuşu'ndaki ejderhalardan bahsetmeye başlamış. Avukatı, akli dengesinin yerinde olmadığını beyan etmek istemiş. Ama Noyce avukatını kovmuş, hakimin önüne çıkmış, suçunu kabul etmiş, bir hapishaneye gönderilmek istemiş, herhangi birine. Ama hastaneye değil. Onu bir yıl kadar hapiste tutmuşlar. Ama adamın hafızası geri gelmiş ve sonuç olarak Ashecliffe hakkında hikâyeler anlatmıştı. Hikayeler kulağa çılgınca geliyor ama Senatör Hurly bunların herkesin zannettiği kadar çılgınca olmayabileceğini düşünüyor.&quot;</p>
<p>Chuck taş blok üzerine oturdu ve bir sigara yaktı, Teddy'nin anlattıklarını düşünürken sigarasından içti.</p>
<p>&quot;Senatör seni nereden buldu ve sen Noyce'u bulmayı nasıl basardın?&quot;</p>
<p>Teddy bir an dışarıda ışıkların patlayarak şelale gibi döküldüğünü gördüğünü sandı.</p>
<p>&quot;İşin aslı, tam tersi oldu. Noyce beni, ben de Senatör Hurly'yi buldum. Renton Hapishanesi Müdürü Bobby Faris bir sabah beni arayarak hala Ashecliffe'le ilgilenip ilgilenmediğimi sordu. Tabii ki, dedim. O da Dedham'daki bu suçlunun Ashecliffe hakkında bir şeyler gevelediğini söyledi. Böylece, Noyce'la konuşmak için birkaç defa Dedham'a gittim. Noyce okuldayken bir yıl kadar sınav dönemi gerginliği yaşadığını söylüyor. Bir öğretmene bağırmış, öğrenci yurdundaki bir pencereye yumruğunu geçirmiş. Bir hocası, psikoloji bölümünden biriyle konuşmasını önermiş. Sonrası bildiğin gibi. Bir miktar cep harçlığı için bir teste katılmayı kabul etmiş. Bir yıl sonra, sokak köşelerinde abuk sabuk konuşan, nesneler gören bir şizofreni hastası olarak okuldan atılmış.&quot;</p>
<p>&quot;Ve sonra bu çocuk normale dönmeye başlamış...&quot;</p>
<p>Teddy fırtınanın içinden yine ışıkları gördü ve kapıya yaklaştı, dikkatle dışarıyı inceledi. Şimşek miydi? <span class="t12">Mümkün,</span> diye düşündü ama böyle bir şeyi daha önce hiç görmemişti.</p>
<p>&quot;Gayet normal bir insana dönüşüyor. Belki 'öfke yönetimi' gibi birtakım sorunları varmış ama genelde gayet aklı başındaymış. Bir yıl sonra aklını kaçırmış. Bir gün Park Bulvarı'nda bir adam görmüş ve onu psikoloji bölümünden biriyle konuşmasını tavsiye eden hocası sanmış. Uzun lafın kısası, Noyce adamı fena halde benzetmiş. Ashecliffe'e gönderilmiş. A Koğuşu'na. Ama orada uzun süre kalmamış. O zamanlar oldukça azılı biri olduğu için onu C Koğuşu'na nakletmişler. Halüsinojenleri dayamışlar, geri çekilip ejderhaların ortaya çıkıp onu yemesini izlemişler. Adam delirmiş. Sanırım beklediklerinden de fazla delirmiş çünkü onu sakinleştirebilmek için ameliyat etmek zorunda kalmışlar.&quot;</p>
<p>&quot;Ameliyat mı?&quot;</p>
<p>Teddy başıyla onayladı. &quot;Transorbital lobotomi. Eğlenceli şeyler bunlar Chuck. Seni elektroşokla zımbalıyorlar ve bir buz kırıcısıyla gözüne giriyorlar, anladın mı? Şaka yapmıyorum. Anestezi falan yok. Aletlerini beyninin orasına burasına sokuyorlar ve birkaç sinir ucunu beyninden ayırıyorlar. Hepsi bu, her şey bitiyor. Gayet basit.&quot;</p>
<p>&quot;Nuremberg Yasası'na göre...&quot;</p>
<p>&quot;Bilimsel çıkarlar için insanlar üzerinde deney yapmak yasaktır, evet. Nuremberg Yasası'na dayanarak bir suçlamada bulunabileceğimizi düşünüyordum. Senatör de öyle. Ama hayır. Deneyler, hastanın rahatsızlığını geçirmeye yönelikse deneye izin var. Yani bir doktor, Hey, biz sadece bu zavallı adama yardım etmeye çalışıyoruz, eğer bu ilaçlar şizofreniye sebep oluyorsa, şu ilaçlar da onu durdurabilir, derse suçsuz bulunur.&quot;</p>
<p>&quot;Bekle bir dakika, bekle,&quot; dedi Chuck. &quot;Bu Noyce denen adam trans... Ne ameliyatı geçirmişti?&quot;</p>
<p>&quot;Transorbital lobotomi.&quot;</p>
<p>&quot;Peki, Ortaçağ yöntemleriyle bile olsa, amaç adamı sakinleştirmek, değil mi? Nasıl oluyor da ameliyattan sonra Noyce birine saldırabiliyor?&quot;</p>
<p>&quot;Belli ki ameliyat işe yaramamış.&quot;</p>
<p>&quot;Bu alışılmış bir şey mi?&quot;</p>
<p>Teddy kafasını karıştıran ışıkları bir kere daha gördü. Bu defa bu ışıklarla birlikte kulağına bir motor sesinin çalındığına emindi.</p>
<p>&quot;Komiser!&quot; Ses rüzgârda cılız çıkıyordu ama bunu her ikisi de duydu.</p>
<p>Chuck bacaklarını, taş bloğun bittiği yerin üzerinden aşırdı, aşağıya atlayıp kapı aralığında duran Teddy'nin yanına gitti. Artık mezarlığın uzak ucundaki farları görebiliyorlardı. Sonra megafonla yapılan anonsu duydular:</p>
<p>&quot;Komiser! Oradaysanız, lütfen işaret verin. Ben Müdür Yardımcısı McPherson. Komiser!&quot;</p>
<p>&quot;Buna ne dersin? Bizi buldular,&quot; dedi Teddy.</p>
<p>&quot;Burası bir ada patron. Bizi bulmaları doğal.&quot;</p>
<p>Teddy, Chuck'a baktı ve onu başıyla onayladı. Tanıştıklarından beri ilk kez, Chuck'ın gözlerindeki korkuyu görebiliyordu. Chuck korkuyu bastırmak istercesine çenesini sıkıyordu.</p>
<p>&quot;Her şey yoluna girecek ortak.&quot; </p>
<p>&quot;Komiser! Orada mısınız?&quot; </p>
<p>&quot;Emin değilim,&quot; dedi Chuck.</p>
<p>&quot;Ben eminim,&quot; dedi Teddy emin olmamasına rağmen. &quot;Bana güven. Bu lanet olası yerden gideceğiz. Hiç şüphen olmasın Chuck.&quot;</p>
<p>Kapı girişinden mezarlığa çıktılar. Rüzgar, bir grup defans oyuncusu gibi vücutlarına vuruyordu ama Teddy ve Chuck kollarını kenetleyerek ve omuzlarından destek alarak güçlükle de olsa ayakta kalmayı başardı.</p>
<p>&nbsp;</p>
</body>
</html>