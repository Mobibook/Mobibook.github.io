<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx1036"></a>VII</h1>
<p>&nbsp;</p>
<p class="p6">Cawley Teddy'le Chuck'ı B Koğuşu'nun girişinde karşıladı. Giysileri ve yüzü sırılsıklamdı, bütün geceyi otobüs durağındaki bankta geçirmiş bir adam gibi görünüyordu. &quot;İşin sırrı ayakta değil, yatakta uyumakta Doktor,&quot; dedi Chuck. Cawley yüzünü bir mendille sildi. &quot;Demek işin sırrı bu, Komiser. Ben de bir yerlerde bir hata yapıyorum diye düşünüp duruyordum. Uyumak gerek. Doğru.&quot; Sarı merdivenleri çıkarken birinci kattaki görevli hastabakıcıya başlarıyla selam verdiler.</p>
<p>&quot;Doktor Naehring bu sabah nasıldı?&quot; diye sordu Teddy. Cawley yorgun bir şekilde kaşlarını kaldırıp indirdi. &quot;Onun adına özür dilerim. Jeremiah bir dâhidir ama terbiyeden pek nasibini almamıştır. Aklında, tarih boyunca erkek savaşçı kültürü hakkında bir kitap yazma fikri var. Bu takınıtısı bütün konuşmalarına yansıyor. İnsanları kendi uydurduğu kurgusal kalıplara yerleştirmeye uğraşıyor. Tekrar özür dilerim.&quot;</p>
<p>&quot;Siz bunu sık sık yapar mısınız?&quot;</p>
<p>&quot;Neyi Komiser?&quot;</p>
<p>&quot;İçki masasına oturup insanları incelemeyi?&quot;</p>
<p>&quot;Bu bir tür mesleki deformasyon sanırım. Bir ampul takmak için kaç tane psikiyatr gerekir?&quot; </p>
<p>&quot;Bilmiyorum. Kaç tane?&quot; </p>
<p>&quot;Sekiz.&quot; </p>
<p>&quot;Neden?&quot;</p>
<p>&quot;Ah, her şeyi analiz etmeyi bırakın.&quot; Teddy, Chuck'a baktı, güldüler.</p>
<p>&quot;Psikiyatr mizahı,&quot; dedi Chuck. &quot;Kimin aklına gelirdi?&quot; </p>
<p>&quot;Ruh sağlığı uzmanlığının bugünlerdeki durumu hakkında bilginiz var mı beyler?&quot;</p>
<p>&quot;Hiçbir fikrim yok,&quot; dedi Teddy.</p>
<p>&quot;Savaş var,&quot; dedi Cawley ıslak mendiline esneyerek. &quot;İdeolojik, felsefi ve evet, hatta psikolojik savaş.&quot;</p>
<p>&quot;Siz doktorsunuz,&quot; dedi Chuck. &quot;Uslu durmanız ve oyuncaklarını paylaşmanız gerek.&quot;</p>
<p>&nbsp;Cawley gülümsedi. İkinci kattaki hastabakıcıyı da geçtiler. Aşağılarda bir yerde bir hasta çığlık attı. Çığlığın yankısı merdivenlerden yukarı çıkıp onlara kadar ulaştı. Ağlamaklı bir iniltiydi bu. Teddy bu çığlıktaki umutsuzluğu hissetti. Bu çığlıkta, çığlığı atan kişi her ne talep ediyorsa, istediği şeyi elde edemeyeceğini bilmenin ümitsizliği vardı.</p>
<p>&quot;Eski ekol; şok tedavisine, kısmi lobotomiye, uysal hastalar için kaplıca tedavisine inanır. Biz buna beyin cerrahisi diyoruz. Yeni ekol ise psikofarmakolojiye düşkün. Gelecek orada, diyorlar. Belki öyledir. Bilmiyorum.&quot;</p>
<p>&nbsp;Cawley bir eli tırabzanda, ikinciyle üçüncü kat arasındaki sahanlıkta durakladı. Teddy adamın yorgunluğunun adeta vücut bulup aralarında dolaşan dördüncü bir kişiye dönüştüğünü hissetti.</p>
<p>&quot;Psikofarmakoloji nasıl uygulanıyor?&quot; diye sordu Chuck.</p>
<p>&quot;Bazıları henüz onaylanan 'lityum' adlı ilacın, psikopat hastaları gevşettiğini, onları dize getirdiğini söylüyor,&quot; diye cevap verdi Cawley. &quot;Kelepçeler geride kalacak. Zincirler, kelepçeler... Hatta bazı iyimserlere göre parmaklıklar bile. Eski ekol hiçbir şeyin beyin cerrahisinin yerini alamayacağını iddia ediyor şüphesiz ama sanırım yeni ekol daha güçlü ve arkalarında para var.&quot;</p>
<p>&quot;Nereden gelen para?&quot;</p>
<p>&quot;İlaç şirketlerinden elbette. Beyler, ilaç şirketlerinin hisse senetlerini toplamaya başlayın, emekliliğinizde kendi adanıza sahip olursunuz. Eski ekol, yeni ekol... Tanrım, bazen ne çok konuşuyorum.&quot;</p>
<p>&quot;Siz hangi ekoldensiniz?&quot; diye sordu Teddy nazikçe.</p>
<p>&quot;İster inanın ister inanmayın ama ben konuşma terapisine inanıyorum Komiser. İnsanlar arası temel ilişkilere. Bir hastayı ancak saygıyla tedavi ederseniz ve size söylemeye çalıştığı şeyi dinlerseniz, ona ulaşabileceğinize dair radikal bir görüşüm var.&quot;</p>
<p>Bir başka inilti daha duyuldu. Teddy bunun yine az önce bağıran kadından geldiğine emindi. Merdivenlerde duran Cawley'le aralarından kayıp geçen ses, Cawley'in de dikkatini dağıtmış gibiydi.</p>
<p>&quot;Bu hastalara da mı konuşarak ulaşılır?&quot; diye sordu Teddy.</p>
<p>&nbsp;Cawley gülümsedi. &quot;Bu hastaların çoğunun ilaç tedavisi görmesi ve bazılarının kelepçelenmesi gerekiyor. Buna şüphe yok. Ama kaygan bir yokuş bu. Bir kez kuyuya zehri attıktan sonra onu sudan nasıl ayırırsınız?&quot;</p>
<p>&quot;Ayıramazsınız,&quot; dedi Teddy.</p>
<p>&nbsp;Cawley başıyla onayladı. &quot;Doğru. Son çare olarak başvurulması gereken şey, yavaş yavaş standart uygulamaya dönüşüyor. Biliyorum, şu anda metaforları birbirine karıştırıyorum. Uyumak,&quot; dedi Chuck'a dönerek, &quot;gelecek sefer bunu deneyeceğim.&quot;</p>
<p>&quot;Uykunun harikalar yarattığını duydum,&quot; dedi Chuck. Son katın merdivenlerini tırmanmaya koyuldular.</p>
<p>Rachel'ın odasına girdiklerinde, Cawley yatağın köşesine çöktü ve Chuck da kapıya dayandı. &quot;Hey, bir ampulü değiştirmek için kaç tane sürrealist gerekir?&quot; diye sordu Chuck.</p>
<p>&nbsp;Cawley onu inceledi. &quot;Kaç tane?&quot;</p>
<p>&quot;Yakalandın!&quot; dedi Chuck ve bir kahkaha attı.</p>
<p>&quot;Bir gün büyüyeceksiniz Komiser,&quot; dedi Cawley. &quot;Değil mi?&quot;</p>
<p>&quot;Bundan pek emin değilim.&quot;</p>
<p>Teddy göğüs hizasındaki kâğıdı kaldırdı ve dikkat çekmek için üzerine hafifçe vurdu. &quot;Şuna bir kez daha bakın.&quot;</p>
<p class="p2"><span class="t14">&nbsp;</span></p>
<p class="p2"><span class="t14">4 YASASI</span></p>
<p class="p2"><span class="t12">BEN 47'Y</span><span class="t12">İ</span><span class="t12">M</span></p>
<p class="p2"><span class="t12">ONLAR 80'D</span><span class="t12">İ</span></p>
<p class="p2"><span class="t12">SEN 3'SÜN</span></p>
<p class="p2"><span class="t12">B</span><span class="t12">İ</span><span class="t12">Z 4'ÜZ</span></p>
<p class="p2"><span class="t12">AMA 67 K</span><span class="t12">İ</span><span class="t12">M?</span></p>
<p>&nbsp;</p>
<p>&quot;Çok yorgunum Komiser,&quot; dedi Cawley bir süre kâğıda baktıktan sonra. &quot;Şu anda tüm bunlar bana çok anlamsız geliyor. Üzgünüm. &quot;</p>
<p>Teddy, Chuck'a baktı. Chuck başını iki yana salladı.</p>
<p>&quot;Şu artı işaretine bak. Beni devam etmeye ve bunu çözmeye iten şey artı işaretiydi. Onlar 80'di satırının altına bak. İki satırı toplamamız gerekiyor. Ne çıktı?&quot;</p>
<p>&quot;Yüz yirmi yedi.&quot;</p>
<p>&quot;Bir, iki ve yedi,&quot; dedi Teddy. &quot;Evet. Şimdi üçü ekleyin. Ama bu ayrılmış. Rachel, tam sayıları ayrı tutmamızı istiyor. O zaman, bir artı iki, artı yedi, artı üç. Ne etti?&quot;</p>
<p>&quot;On üç,&quot; dedi Cawley yatağa oturarak.</p>
<p>Teddy başıyla onayladı. &quot;On üç sayısının Rachel Solando'yla herhangi bir ilgisi var mıydı? On üçünde mi doğdu? Yoksa on üçünde mi evlendi? Veya çocuklarını ayın on üçünde mi öldürdü?&quot;</p>
<p>&quot;Kontrol etmem lazım,&quot; dedi Cawley. &quot;Ama on üç, şizofrenler için önemli bir sayıdır.&quot;</p>
<p>&quot;Neden?&quot;</p>
<p>Omuz silkti. &quot;Çoğu insanla aynı nedenlerden. On üç uğursuz sayıdır. Çoğu şizofren korku içinde yaşar. Bu neredeyse tüm hastalarda görülür. Bu yüzden pek çok şizofren aynı zamanda batıl inançlıdır. On üçün böyle bir anlamı var.&quot;</p>
<p>&quot;Mantıklı&quot; dedi Teddy. &quot;Diğer sayıya bakın. Dört. Üçe bir ekleyin dört eder. Ama bir ve üçü yan yana okursak?&quot;</p>
<p>&quot;On üç.&quot; Chuck duvardan uzaklaştı ve başını kâğıda doğru eğdi.</p>
<p>&quot;Ve son sayı,&quot; dedi Cawley. &quot;Altmış yedi. Altı artı yedi, on üç eder.&quot;</p>
<p>Teddy başıyla onayladı. &quot;4 Yasası değil, 13 Yasası. Rachel Solando isminde on üç tane harf var.&quot; Teddy kafalarında harfleri sayan Cawley'le Chuck'ı izledi. &quot;Devam edin,&quot; dedi Cawley.</p>
<p>&quot;Eğer bunu böyle kabul edersek, Rachel'ın takip etmemiz için bir sürü ekmek kırıntısı bıraktığını görürüz. Şifre, temel bir prensiple, sayıdan harfe varma ilkesiyle yazılmış. Bir, A; iki, B; üç, C... Anlıyorsunuz, değil mi?&quot;</p>
<p>&nbsp;Cawley başıyla onayladı, birkaç saniye sonra Chuck da anladığını belirtti.</p>
<p>&quot;Adının ilk harfi R. R, on sekizinci harf. A, birinci harf. C, üçüncü. H, sekizinci. E beşinci. L on ikinci. On sekiz, bir, üç, sekiz, beş, on iki. Toplayın çocuklar, ne buldunuz?&quot;</p>
<p>&quot;Tanrım,&quot; dedi Cawley sessizce.</p>
<p>&quot;Kırk yedi,&quot; dedi Chuck gözlerini kocaman açıp kâğıda bakarak.</p>
<p>&quot;Ben 47'yim, dediği bu demek,&quot; dedi Cawley. &quot;İlk adı. Şimdi anladım. Peki 'onlar' dediği ne?&quot;</p>
<p>&quot;Soyadı,&quot; dedi Teddy. &quot;Onların soyadı.&quot; </p>
<p>&quot;Kimlerin?&quot;</p>
<p>&quot;Kocasının ailesinin ve onların atalarının. Bu onun kızlık soyadı değil. Veya çocuklarını işaret ediyordur. Her iki durumda da 'nedenler çok önemli değil. Önemli olan Solando sözcüğü. Harfleri alıp karşılık gelen sayılarla topladığınızda, inanın bana sekseni elde edeceksiniz.&quot;</p>
<p>&nbsp;Cawley yataktan indi, Chuck da kapıdan odaya doğru birkaç adım attı ve ikisi birlikte Teddy'nin önünde tuttuğu şifre kâğıdına bakmak için yaklaştı.</p>
<p>Bir süre sonra Chuck başını kaldırıp Teddy'nin gözlerine baktı. &quot;Nesin sen, Einstein falan mı?&quot;</p>
<p>&quot;Daha önce hiç şifre çözmüş müydünüz Komiser?&quot; diye sordu Cawley gözlerini kâğıttan ayırmadan. &quot;Savaşta bu işi mi yaptınız?&quot;</p>
<p>&quot;Hayır.&quot;</p>
<p>&quot;Peki nasıl oluyor da...&quot; dedi Chuck.</p>
<p>Teddy kâğıdı önünde tutmaktan yorulmuştu, onu yatağa bıraktı.</p>
<p>&quot;Bilmiyorum. Çok bulmaca çözerim. Bulmacalara bayılırım.&quot; Omuz silkti.</p>
<p>&nbsp;Cawley &quot;Ama Ordu İstihbaratı'ndaydınız değil mi?&quot; dedi. Teddy başını iki yana salladı. &quot;Normal ordu. Ama siz, Doktor, Stratejik Hizmetler Ofisi'ndendiniz.&quot;</p>
<p>&quot;Hayır,&quot; dedi Cawley. &quot;Sadece bir süre danışmanlık yaptım.&quot; </p>
<p>&quot;Ne tür bir danışmanlık bu?&quot;</p>
<p>&nbsp;Cawley kısa süreliğine hafifçe gülümsedi. &quot;Asla -hakkında- konuşulmayan türden bir danışmanlık.&quot; </p>
<p>&quot;Ama bu şifre çok kolay,&quot; dedi Teddy.</p>
<p>Chuck &quot;Kolay mı?&quot; diye sordu. &quot;Çözümünü dinlemek bile başımı ağrıttı.&quot;</p>
<p>&quot;Ya sizin için, Doktor?&quot;</p>
<p>&nbsp;Cawley omuz silkti. &quot;Ne diyebilirim ki Komiser? Ben şifre çözücü değilim.&quot;</p>
<p>&nbsp;Cawley başını eğdi ve sanki dikkatini şifreye vermiş gibi çenesini sıvazladı. Chuck tıpkı kendisi gibi soru işaretleriyle dolu olan Teddy'nin gözlerine baktı.</p>
<p>&quot;Böylece biz, daha doğrusu siz, kırk yedi ile seksenin ne anlama geldiğini buldunuz. Bütün ipuçlarının on üçün permütasyonları olduğunu anladınız. Peki 'üç' nedir?&quot;</p>
<p>&quot;Ya bizden söz ediyordur, ki bu durumda kadının kahin olduğunu kabul etmek durumundayız...&quot; dedi Teddy.</p>
<p>&quot;Mantıklı değil.&quot;</p>
<p>&quot;Ya da üç çocuğunu kastediyordur.&quot; </p>
<p>&quot;Mümkün.&quot;</p>
<p>&quot;Bu 'üç' e Rachel'ı ekleyince...&quot;</p>
<p>&quot;Bir sonraki satıra varıyorsun,&quot; dedi Cawley. &quot;Biz 4'üz.&quot; </p>
<p>&quot;Peki altmış yedi kim?&quot;</p>
<p>&nbsp;Cawley ona baktı. &quot;Fazla süslü konuşmuyor musunuz?&quot; Teddy başını iki yana salladı.</p>
<p>&nbsp;Cawley parmağını kâğıdın sağ yanından aşağıya doğru kaydırdı. &quot;Sayıların hiçbiri altmış yedi etmiyor.&quot; </p>
<p>&quot;Etmiyor.&quot;</p>
<p>&nbsp;Cawley bir avcunu başının üzerine koydu ve gerindi. &quot;Hiç varsayımınız yok mu?&quot;</p>
<p>&quot;Tek çözemediğim bu,&quot; dedi Teddy. &quot;Bahsettiği şey benim tanımadığım bir şey olmalı. Bu da bana Rachel'ın adada bulunan bir şeyi kastettiğini düşündürtüyor. Ya siz, Doktor?&quot; </p>
<p>&quot;Ne olmuş bana?&quot;</p>
<p>&quot;Herhangi bir varsayımınız var mı?&quot;</p>
<p>&quot;Hiç yok. Ben birinci satırı bile geçemezdim.&quot;</p>
<p>&quot;Evet bunu söylemiştiniz, yorgunsunuz.&quot;</p>
<p>&quot;Çok yorgunum Komiser.&quot; Bunu gözlerini Teddy'nin gözlerinden ayırmadan söyledi. Pencerenin önünde durdu, yağmurun camdan süzülüşünü seyretti. Hava öyle ağırdı ki, sanki karşı taraftaki topraklarla ada arasına duvardan bir set çekilmişti. &quot;Dün gece gideceğinizi söylemiştiniz.&quot;</p>
<p>&quot;İlk tekneyle,&quot; dedi Teddy blöfü sürdürerek.</p>
<p>&quot;Bugün tekne yok. Buna eminim.&quot;</p>
<p>&quot;O halde biz de yarın gideriz. Veya ertesi gün,&quot; dedi Teddy. &quot;Rachel'ın hala adada olduğunu mu düşünüyorsunuz?&quot; </p>
<p>&quot;Hayır,&quot; dedi Cawley. &quot;Düşünmüyorum.&quot; </p>
<p>&quot;Peki sizce nerede?&quot;</p>
<p>&nbsp;Cawley iç geçirdi. &quot;Bilmiyorum Komiser, o kısım benim uzmanlık alanıma girmiyor.&quot;</p>
<p>Teddy kâğıdı yataktan aldı. &quot;Bu bir şablon. Gelecekteki şifreleri çözmek için bir rehber. Bir aylık maaşıma bahse girerim.&quot;</p>
<p>&quot;Eğer öyleyse...&quot;</p>
<p>&quot;O zaman, demek ki Rachel kaçmaya çalışmıyordu Doktor. Bizi buraya getirdi. Bence başka şifreler de var.&quot; </p>
<p>&quot;Bu odada değil,&quot; dedi Cawley.</p>
<p>&quot;Değil. Ama belki bu binada. Veya, adada, dışarıda bir yerde.&quot;</p>
<p>&nbsp;Cawley bir elini pencerenin pervazına sabitleyerek odadaki havayı burun deliklerinden içeriye çekti. Teddy bu adamı dün gece neyin uyutmadığını merak etti.</p>
<p>&quot;Diyelim ki sizi buraya o getirdi,&quot; dedi Cawley. &quot;Peki niye?&quot;</p>
<p>&quot;Siz söyleyin.&quot;</p>
<p>&nbsp;Cawley gözlerini kapattı ve öyle uzun bir süre sessiz kaldı ki Teddy onun uykuya daldığını sandı.</p>
<p>&nbsp;Cawley sonunda yeniden gözlerini açtı ve ikisine baktı. &quot;Yoğun bir gün beni bekliyor. Personelle toplantılarım var, müfettişlerle bütçe toplantılarım var, bu fırtınanın bize gerçekten zarar verme ihtimalini konuşacağımız acil durum toplantılarımız var. Size, firarın gerçekleştiği gece Bayan Solando'yla grup terapisine katılan hastalarla bir görüşme ayarladım. Buna memnun olacağınıza eminim. Görüşmeler on beş dakika sonra başlayacak. Beyler, burada olmanızdan çok memnunum. Gerçekten. Size elimden geldiğince yardım edeceğim, öyle görünse de görünmese de.&quot;</p>
<p>&quot;Öyleyse Doktor Sheehan'ın personel dosyasını verin.&quot;</p>
<p>&quot;Bunu yapamam. Kesinlikle yapamam.&quot; Başını duvara doğru yasladı. &quot;Komiser, santral memuru durmadan numarasını çeviriyor ama şu ana kadar kimseye ulaşamadık Bildiğimiz tek şey, batı sahilinin tümüyle sular altında olduğu. Sabırlı olun beyler. Sizden tek ricam bu. Rachel'ı bulacağız veya ona ne olduğunu öğreneceğiz.&quot; Saatine baktı. &quot;Geç kaldım. Başka bir şey var mı? Yoksa biraz bekleyebilir mi?&quot;</p>
<p class="p2"><span class="t13">* * *</span></p>
<p class="p6">Teddy hastanenin dışında bir tentenin altında durdu, yağmur görüş alanını bir baştan bir başa, tren lokomotifi büyüklüğünde tabakalar halinde silip süpürüyordu.</p>
<p>&quot;Sence altmış yedinin anlamını biliyor mu?&quot; diye sordu Chuck.</p>
<p>&quot;Evet.&quot;</p>
<p>&quot;Senden önce şifreyi çözdüğünü mü düşünüyorsun?&quot;</p>
<p>&quot;Sanırım o bir Stratejik Hizmetler çalışanıydı. O departmandan bir ya da iki ödül almış olabilir.&quot;</p>
<p>Chuck yüzünü sildi, parmaklarını kaldırıma doğru silkeledi. &quot;Burada kaç hasta var?&quot;</p>
<p>&quot;Az,&quot; dedi Teddy. &quot;Evet.&quot;</p>
<p>&quot;Ne kadardır? Yirmi kadın, otuz erkeği geçer mi?&quot; </p>
<p>&quot;Geçmez.&quot; <span class="t12">Geçmez.</span> </p>
<p>&quot;Yine de altmış yediyi bulmaz.&quot; </p>
<p>Teddy dönüp ona baktı. &quot;Ama...&quot; </p>
<p>&quot;Evet,&quot; dedi Chuck. &quot;Ama?&quot;</p>
<p>Orman sınırına, onun ilerisine, sağanağın arkasına sıkışmış kaleye doğru baktılar. Kale, dumanlı bir odada, kömür kalemiyle yapılmış bir desen gibi bulanıklaşmıştı.</p>
<p>Teddy, Dolores'in rüyasında söylediği şeyi hatırladı. Yatakları say.</p>
<p>&quot;Sence orada kaç kişi var?&quot;</p>
<p>&quot;Bilmiyorum,&quot; dedi Chuck. &quot;Yardımsever doktora sormamız gerek.&quot;</p>
<p>&quot;Ah, evet. 'Ben yardımımı esirgemem,' diye bağırıyor, değil mi?&quot; </p>
<p>&quot;Hey, patron!&quot; Evet.</p>
<p>&quot;Daha önce hiç bu kadar eyalet arazisinin boşa harcandığına tanık oldun mu?&quot; </p>
<p>&quot;Nasıl yani?&quot;</p>
<p>&quot;Şu iki koğuşta yaklaşık elli hasta var. Bu binalar kaç hasta alır sence? Birkaç yüz hasta alır mı?&quot; </p>
<p>&quot;En azından.&quot;</p>
<p>&quot;Peki ya hasta başına düşen hastabakıcı oranı? Oran bire iki. Hiç böyle bir şey gördün mü?&quot;</p>
<p>&quot;İtiraf etmeliyim ki görmedim.&quot;</p>
<p>Suyun altında cızırdayan toprağa baktılar.</p>
<p>Chuck öfkeyle konuştu. &quot;O zaman, bu kahrolası yer gerçekte ne?&quot;</p>
<p class="p2"><span class="t13">* * *</span></p>
<p class="p6">Chuck ve Teddy görüşmeleri kafeteryadaki bir masanın en gerisinde, uçta oturarak yaptı. İki hastabakıcı uzakta oturuyordu. Trey Washington da hastaları onlara yönlendirmekle ve işi bitenleri geri götürmekle görevlendirilmişti.</p>
<p>İlk görüştükleri kişi kirli sakallı, tikli, gözlerini sürekli kırpan bir adamdı. Adam kollarını kaşıyor, Teddy ve Chuck'la göz göze gelmekten kaçınıyor, kamburunu çıkararak yengeç gibi oturuyordu.</p>
<p>Teddy, içinde hastalarla ilgili bilgilerin bulunduğu dosyaya baktı. Hastanenin hastalarla ilgili resmi raporları değildi bunlar, Cawley'in çiziktirdiği birkaç özet bilgiydi sadece. Listenin başında da, şu anda karşılarında oturan adam vardı ve adı Ken Gage'di. Burada olmasının nedeni, bir marketin koridorunda bir yabancıya saldırıp bir bezelye konservesiyle kurbanın başına vurmuş olmasıydı. Ken Gage adama saldırırken kısık bir sesle &quot;Mektuplarımı okumayı bırak,&quot; deyip durmuştu.</p>
<p>&quot;Evet Ken,&quot; dedi Chuck, &quot;nasılsın?&quot;</p>
<p>&quot;Üşüyorum. Ayaklarım üşüyor.&quot;</p>
<p>&quot;Bunu duyduğuma üzüldüm.&quot;</p>
<p>&quot;Evet, yürürken acıyor.&quot; Ken kolundaki yara kabuğunun kenarını nazikçe kaşıdı.</p>
<p>&quot;İki gece önce grup terapisinde bulunmuş muydun?&quot; </p>
<p>&quot;Ayaklarım üşüyor ve yürürken acıyor.&quot;</p>
<p>&quot;Çorap ister misin?&quot; diye sordu Teddy. İki hastabakıcının onları süzerken kıs kıs güldüğünü farketti.</p>
<p>&quot;Evet, çorap istiyorum, çorap istiyorum, çorap istiyorum, çorap istiyorum.&quot; Ken aynı şeyi fısıldıyor, başı hafifçe aşağı yukarı sallanıyordu.</p>
<p>&quot;Peki, sana hemen bir çift getireceğiz. Sadece bilmek istediğimiz şey, evvelki gece...&quot;</p>
<p>&quot;Ayaklarım öyle üşüyor ki. Ayaklarım üşüyor ve yürürken acıyor.&quot;</p>
<p>Teddy, Chuck'a baktı. Chuck gülme sesleri artık masaya kadar ulaşan hastabakıcılara gülümsedi.</p>
<p>&quot;Ken,&quot; dedi Chuck. &quot;Ken, bana bakabilir misin?&quot;</p>
<p>Ken başını aşağıda tutmaya devam etti, şimdi başını daha hızlı sallıyordu. Tırnağıyla yara kabuğunu kaldırdı ve kolundaki tüylere ince bir kan sızdı.</p>
<p>&quot;Ken?&quot;</p>
<p>&quot;Yürüyemiyorum. Böyle olmuyor, böyle olmuyor. Çok soğuk, soğuk, soğuk.&quot;</p>
<p>&quot;Hadi Ken, bana bak.&quot;</p>
<p>Ken yumruklarını masaya koydu.</p>
<p>Aynı anda hastabakıcılar ayağa kalktı ve &quot;Canım yanmamalı. Yanmamak. Ama onlar yansın istiyor. Havayı soğutuyorlar. Diz kapaklarımı soğutuyorlar,&quot; dedi Ken.</p>
<p>Hastabakıcılar masanın öteki tarafına geçip Ken'le Chuck'ı süzdü. &quot;Bu kadarı yeterli mi, yoksa ayakları hakkında daha fazlasını mı duymak istiyorsunuz?&quot; diye sordu beyaz olanı.</p>
<p>&quot;Ayaklarım üşüyor.&quot;</p>
<p>Siyah hastabakıcı bir kaşını kaldırdı. &quot;Her şey yolunda Kenny. Seni kaplıcaya götürüp ısıtacağız.&quot;</p>
<p>Beyaz olanı araya girdi. &quot;Beş yıldır buradayım. Hep aynı terane.&quot; </p>
<p>&quot;Başka hiçbir şeyden bahsetmez mi?&quot; diye sordu Teddy. &quot;Yürürken acıyor.&quot; </p>
<p>&quot;Hiç.&quot;</p>
<p>&quot;Yürürken acıyor. Çünkü ayaklarım üşüyor...&quot;</p>
<p class="p2"><span class="t13">* * *</span></p>
<p class="p6">Bir sonraki hasta Peter Breene yirmi altı yaşında, sarışın ve tıknazdı. Parmaklarını çıtlatıyor, tırnaklarını yiyordu. &quot;Sen neden buradasın Peter?&quot;</p>
<p>Peter masanın öteki tarafındaki Teddy'yle Chuck'a sabit, ıslak gözlerle baktı. &quot;Her zaman korkuyorum.&quot;</p>
<p>&quot;Neden?&quot;</p>
<p>&quot;Şeylerden.&quot; </p>
<p>&quot;Pekala.&quot;</p>
<p>Peter sol ayak bileğini sağ dizinin üzerine koydu, bileğini tuttu ve geriye yaslandı. &quot;Size aptalca gelebilir ama saatlerden korkuyorum. Saatin tik taklarından. Kafamın içine giriyor bu tik taklar. Bir de sıçanlar ödümü patlatıyor.&quot;</p>
<p>&quot;Benim de,&quot; dedi Chuck.</p>
<p>&quot;Öyle mi?&quot; diye sordu Peter yüzü aydınlanarak.</p>
<p>&quot;Evet, lanet olası ciyaklayan yaratıklar. Sadece bir tanesini görmek bile tüylerimi diken diken ediyor.&quot;</p>
<p>&quot;Geceleri dışarıya, duvarın öte yanına çıkma o zaman,&quot; dedi Peter. &quot;Orada geziyorlar.&quot;</p>
<p>&quot;Bunu bildiğim iyi oldu. Teşekkürler.&quot;</p>
<p>&quot;Kalemler,&quot; dedi Peter. &quot;Kurşunkalemler, anlarsın ya? Kağıdın üzeri çizik çizik. Senden korkuyorum.&quot; </p>
<p>&quot;Benden mi?&quot;</p>
<p>&quot;Hayır, ondan,&quot; dedi Peter çenesiyle Teddy'yi işaret ederek. &quot;Neden?&quot; diye sordu Teddy.</p>
<p>Peter omuz silkti. &quot;İrisin. Asık suratlı, asker tıraşlısın. Kendini idare edebilirsin. Ellerinde yara izleri var. Babam da senin gibiydi. Ellerinde yara izi yoktu, elleri yumuşaktı ama asık suratlıydı. Erkek kardeşlerim de öyle. Beni döverlerdi.&quot;</p>
<p>&quot;Ben seni dövmeyeceğim,&quot; dedi Teddy.</p>
<p>&quot;Ama istersen dövebilirsin. Anladın mı? O gücün var. Bu beni savunmasız kılıyor. Savunmasız olmak beni korkutuyor.&quot; </p>
<p>&quot;Peki, korktuğun zaman ne oluyor?&quot;</p>
<p>Peter ayak bileğini tuttu, ileri geri sallandı, saçları alnına düştü.</p>
<p>&quot;Güzel kadındı. Kötü niyetim yoktu. Büyük göğüsleriyle beni korkuttu. O beyaz önlüğünün içinde zıplayan göğüsleri... Her gün evimize geliyordu. Bana şey gibi baktı... Anlarsın ya, bir çocuğa gülümser gibi. Bana öyle gülümserdi. Benim yaşımdaydı. Şey, pekâlâ, belki birkaç yaş daha büyüktü ama yine de yirmilerindeydi. Ve cinsellik hakkında çok şey biliyordu. Gözlerinden belliydi. Çıplak olmayı severdi. Çok alet emmişti. Ve sonra, benden bir bardak su istedi. Mutfakta benimle yalnızdı, sanki bu çok da heyecan verici bir şey değilmiş gibi davranıyordu.&quot;</p>
<p>Teddy, Cawley'in notunu görebilsin diye dosyayı Chuck'a uzattı.</p>
<p>Hasta, babasının hemşiresine kırık bir cam parçasıyla aniden saldırdı. Kurban ciddi şekilde yaralandı, kalıcı yaralar aldı. Hasta, yaptığı bu hareketin sorumluluğunu üstlenmemekte direniyor.</p>
<p>&quot;Beni korkutmuştu,&quot; dedi Peter. &quot;Şeyimi çıkarmamı istedi, böylece onunla alay edebilecekti. Bana nasıl asla bir kadınla olamayacağımı, asla çocuk sahibi olamayacağımı, asla bir erkek olamayacağımı söyleyecekti. Yoksa, yüzümden de anlayabileceğiniz gibi, ben bir sineği bile incitemem. İçimde şiddet yok benim. Ama korktuğumda... Ah, şu zihin.&quot;</p>
<p>&quot;Ne olmuş ona?&quot; diye sordu Chuck teskin edici bir ses tonuyla.</p>
<p>&quot;Onu hiç düşündün mü?&quot;</p>
<p>&quot;Zihnimi mi?&quot;</p>
<p>&quot;Genel olarak insan zihnini,&quot; dedi Peter. &quot;Benimkini, seninkini, bir başkasınınkini. Zihin, özünde bir makine. İşte bu kadar. Çok kırılgan ve karmaşık bir makine. Bütün parçaları; dişlileri, cıvataları ve menteşeleriyle. Onların yarısının bile ne yaptığını bilmiyoruz. Ama eğer bir dişli, sadece bir dişli kayarsa... Bunu hiç düşündünüz mü?&quot;</p>
<p>&quot;Yakın zamana kadar pek düşünmemiştim.&quot;</p>
<p>&quot;Düşünmelisiniz. Aynen bir araba gibi. Hiç farkı yok. Bir dişli kayar, bir cıvata kırılır ve bütün sistem karışır. Bunu bilerek yaşanır mı?&quot; Şakaklarına hafifçe vurdu. &quot;Bunların hepsi burada kapana kısılmış. Ona ulaşamazsınız, onu gerçek anlamıyla kontrol edemezsiniz. Ama o sizi kontrol eder, değil mi? Eğer bir gün çalışmamaya karar verirse ne olur?&quot; Öne doğru eğildi, boyun kasları gerilmişti. &quot;İşte o zaman başınız dertte demektir, öyle değil mi?&quot; </p>
<p>&quot;İlginç bir yaklaşım,&quot; dedi Chuck.</p>
<p>Peter aniden bitkin bir halde sandalyesine yaslandı. &quot;Beni en çok korkutan şey de bu.&quot;</p>
<p>İnsanın zihnini kontrol edemediği iddiası, migreni yüzünden Teddy'nin kafasına yatmıştı, Peter'a bu konuda hak verebilirdi ama işin aslı, o pisliği gırtlağından yakalayıp kafeteryanın gerisindeki fırınlara doğru fırlatmak ve doğradığı zavallı hemşireye yaptıklarının hesabını sormak istiyordu.</p>
<p>Kızın adını bile hatırlamıyorsun, değil mi Peter? Ne düşünüyorsun, sence korktu mu? Söylesene. Dürüst bir iş yaparak hayatını kazanmak istiyordu. Belki de kocası, çocukları vardı. Belki bir gün, çocuklarından birini üniversiteye göndermek, ona daha iyi bir hayat vermek için yeterince para biriktirmeye çalışıyordu. Bir hayali vardı.</p>
<p>Ama hayır; ana kuzusu, zengin bir it, onun bu hayalinin gerçekleşemeyeceğine karar vermişti.</p>
<p>Üzgünüm, ama hayır, senin normal bir hayatın olamaz. Bir daha asla.</p>
<p>Teddy, masanın öteki ucundaki Peter Breene'e baktı ve yüzüne öyle bir yumruk atmak istedi ki bu yumruktan sonra doktorlar adamın yüzünde tek bir kemik bile bulamayacaktı... Ona öyle sert vurmak istiyordu ki yumruğun sesi beyninden hiç çıkmayacaktı.</p>
<p>Bunun yerine dosyayı kapattı ve sordu: &quot;Evvelki gece Rachel Solando'yla grup terapisindeydin. Doğru mu?&quot;</p>
<p>&quot;Evet efendim, oradaydım.&quot;</p>
<p>&quot;Onu odasına giderken gördün mü?&quot;</p>
<p>&quot;Hayır, önce erkekler ayrıldı. O hala Bridget Kearns, Leonora Grant ve şu hemşireyle birlikte oturuyordu.&quot; </p>
<p>&quot;Şu hemşire mi dedin?&quot;</p>
<p>Peter başıyla onayladı. &quot;Kızıl saçlı. Bazen ondan hoşlanıyorum. Samimi biri gibi görünüyor. Ama diğer zamanlarda, anlarsın ya...&quot;</p>
<p>&quot;Hayır,&quot; dedi Teddy sesini Chuck'ın sesi kadar yumuşak tutmaya özen göstererek. &quot;Anlamam.&quot;</p>
<p>&quot;Onu gördün, değil mi?&quot;</p>
<p>&quot;Elbette. Adı neydi?&quot;</p>
<p>&quot;Onun bir ada ihtiyacı yok,&quot; dedi Peter. &quot;Öyle bir kadın için isim gerekmez. Yaramaz kız. Onun adı bu.&quot;</p>
<p>&quot;Ama Peter, ondan hoşlandığını söylemiştin,&quot; dedi Chuck.</p>
<p>&quot;Ne zaman dedim bunu?&quot;</p>
<p>&quot;Bir dakika önce.&quot;</p>
<p>&quot;Yaa. O bir pislik. Cıvık bir pislik.&quot;</p>
<p>&quot;Sana başka bir şey soracağım.&quot;</p>
<p>&quot;Pislik, pislik, pislik.&quot;</p>
<p>&quot;Peter?&quot;</p>
<p>Peter, Teddy'ye baktı.</p>
<p>&quot;Sana bir şey sorabilir miyim?&quot;</p>
<p>&quot;Ah, elbette.&quot;</p>
<p>&quot;O gece grupta sıradışı bir şey oldu mu? Rachel Solando sıradışı herhangi bir şey söyledi mi? Ya da garip bir davranışta bulundu mu?&quot;</p>
<p>&quot;Tek kelime etmedi. O bir fare. Sadece orada oturdu. Biliyorsunuz, çocuklarını öldürmüş. Üçünü de. Buna inanabiliyor musunuz? Bir insan nasıl böyle bir şey yapar? Söylememin bir sakıncası yoksa eğer beyler, dünya Tanrı'nın cezası hasta insanlarla dolu.&quot;</p>
<p>&quot;İnsanların sorunları var,&quot; dedi Chuck. &quot;Bazılarının sorunları diğerlerine oranla daha derin. Senin de dediğin gibi, hasta onlar. Yardıma ihtiyaçları var.&quot;</p>
<p>&quot;Gaza ihtiyaçları var,&quot; dedi Peter.</p>
<p>&quot;Anlamadım?&quot;</p>
<p>&quot;Gaz,&quot; dedi Peter, Teddy'ye. &quot;Zihinsel özürlüleri gaz odasına sokun. Katilleri de. Çocuklarını mı öldürdü? Atın kaltağı gaz odasına.</p>
<p>Bir sessizlik oldu. Peter son sözleriyle Teddy ve Chuck'ın dünyalarını aydınlatmışçasına kibirli kibirli oturuyordu. Bir süre sonra masaya vurdu ve ayağa kalktı.</p>
<p>&quot;Sizlerle tanıştığıma memnun oldum beyler. Ben artık geri dönüyorum.&quot;</p>
<p>Teddy dosyanın kapağına kurşunkalemle karalamalar yapıyordu. Peter durdu, geri dönüp ona baktı. &quot;Peter,&quot; dedi Teddy. &quot;Evet?&quot; </p>
<p>&quot;Ben...&quot;</p>
<p>&quot;Keser misin şunu?&quot;</p>
<p>Teddy uzun ve yavaş darbelerle adamın adının baş harflerini dosyaya karalıyordu. &quot;Merak ediyorum, acaba...&quot; </p>
<p>&quot;Lütfen, lütfen, lütfen kes şunu...&quot;</p>
<p>Teddy bakışlarını kaldırıp ona baktı, hala kurşunkalemle dosya kapağına bir şeyler çiziktiriyordu.</p>
<p>&quot;Neyi?&quot;</p>
<p>Şunu.</p>
<p>&quot;Neyi?&quot; Teddy ona ve dosyaya baktı. Sonra bir kaşını kaldırdı, kurşunkalemi kâğıdın üstünden çekip gösterdi. &quot;Evet, lütfen, onu.&quot;</p>
<p>Teddy kurşunkalemi dosya kapağının üzerine bıraktı. &quot;Oldu mu?</p>
<p>&quot;Teşekkür ederim.&quot;</p>
<p>&quot;Andrew Laeddis isimli bir hasta tanıyor musun?&quot; </p>
<p>&quot;Hayır.&quot;</p>
<p>&quot;Öyle mi? Burada o isimde bir hasta yok mu?&quot;</p>
<p>Peter omuz silkti. &quot;A Koğuşu'nda değil. C'de olabilir. Onlarla hiç ilgimiz yok. Oradakiler kafayı yemiş.&quot;</p>
<p>&quot;Pekala, teşekkür ederim Peter,&quot; dedi Teddy. Sonra kurşunkalemi alıp karalamaya devam etti.</p>
<p>Peter Breene'den sonra Leonora Grant'le görüştüler. Leonora Grant kendisinin Mary Pickford, Chuck'ın Douglas Fairbanks, Teddy'ninse Charlie Chaplin olduğuna inanıyordu. Kafeteryanın Sunset Bulvarı'nda bir ofis olduğunu ve artistlerin hisse senetlerinin halka arzını konuşmak üzere buraya geldiğini sanıyordu. Chuck'ın elini okşayarak toplantı notlarını kimin alacağını soruyordu.</p>
<p>Sonunda hastabakıcılar onu götürmek zorunda kaldı. Kadın &quot;Adieu, mon cheri, adieu,&quot; diye ağlıyordu giderken.</p>
<p>Ama yolun yarısında hastabakıcıların elinden kurtuldu, atılıp Chuck'ın eline sarıldı.</p>
<p>&quot;Kediye yemek vermeyi unutma,&quot; dedi.</p>
<p>&quot;Unutmam,&quot; dedi Chuck kadının gözlerine bakarak.</p>
<p>Daha sonra kendisine 'Joe' denmesi için ısrar eden Arthur Toomey'le tanıştılar. Joe geçen geceki grup terapisi boyunca uyumuştu. Joe bir narkolepsi hastasıydı. Görüşme sırasında da iki kez uyuyakaldı.</p>
<p>Teddy artık yorgunluktan ense kökünü hissediyordu. Bu his, saçlarının kaşınmasına yol açıyordu. Breene dışında tüm hastalara acıyordu. <span class="t12">Bir insan burada nas</span><span class="t12">ı</span><span class="t12">l çal</span><span class="t12">ı</span><span class="t12">ş</span><span class="t12">ı</span><span class="t12">r?</span> diye sordu kendine.</p>
<p>Hastabakıcı Trey bu defa yanlarına, yüz şekli pandantife benzeyen, sarı saçlı, minyon bir kadın getirdi. Kadının gözleri berraktı. Deliliğin berraklığı değil, kendinden daha az zeki insanlarla dolu bir dünyada yaşayan zeki bir kadının gözlerindeki berraklıktı bu. Gülümsedi, otururken onlara utangaç, küçük bir selam verdi.</p>
<p>Teddy, Cawley'in notlarını kontrol etti. Bridget Kearns.</p>
<p>&quot;Buradan asla çıkamayacağım,&quot; dedi kadın oturduktan birkaç dakika sonra. Sigarasının sadece yarısını içti, sonra sigarayı söndürdü. Yumuşak ve kendinden emin bir sesi vardı. On yılı aşkın bir süre önce kocasını baltayla doğramıştı.</p>
<p>&quot;Çıkmam gerekir mi, bundan da emin değilim gerçi,&quot; dedi kadın.</p>
<p>&quot;Neden emin değilsiniz?&quot; diye sordu Chuck. &quot;Böyle söylediğim için kusura bakmayın Bayan Kearns ama...&quot; </p>
<p>&quot;Madam Kearns.&quot;</p>
<p>&quot;Madam Kearns. Kusura bakmayın ama bana... Şey... Normal biri gibi görünüyorsunuz.&quot;</p>
<p>Kadın sandalyesine yaslandı. Burada tanıştıkları pek çok kişi gibi rahat davranışları vardı. Hafifçe güldü. &quot;Bence de. Buraya ilk geldiğimde böyle değildim. Ah Tanrım, o zaman bir fotoğrafımı çekmedikleri için çok memnunum. Manik depresif tanısı konmuştu ve bunun doğru teşhis olduğundan hiç şüphem yok. Kötü günlerim olmuştur. Sanırım herkesin olmuştur böyle günleri. Tabii herkes bu kötü günlerinde kocasını baltayla öldürmüyor. Bana babamla ilgili derin ve çözülmemiş çatışmalarım olduğu söylendi. Doğru söylüyorlar. Dışarı çıkarsam yine birini öldürür müyüm? Sanmıyorum. Ama belli de olmaz.&quot; Sigarasının ucuyla onları işaret etti. &quot;Adamın biri sizi sürekli döver, gördüğü kadınların yarısını becerir ve hiç kimse sizin ondan kurtulmanıza yardım edemezse, onu baltayla doğramak pek de anlaşılmaz bir şey değil sanırım.&quot;</p>
<p>Gözleri Teddy'nin gözleriyle buluştu ve kadının gözbebeklerindeki bir şey, belki de okul çocuklarındaki çekingen sersemlik, Teddy'yi güldürdü.</p>
<p>&quot;Ne?&quot; dedi kadın onunla birlikte gülerek. &quot;Belki de buradan çıkmasan iyi olur,&quot; dedi Teddy. &quot;Böyle söylüyorsunuz çünkü siz de bir erkeksiniz.&quot; </p>
<p>&quot;Çok haklısın.&quot;</p>
<p>&quot;Tamam o zaman, seni suçlayamam.&quot;</p>
<p>Peter Breene'den sonra gülmek ferahlatıcı gelmişti. <span class="t12">Acaba kad</span><span class="t12">ı</span><span class="t12">nla gerçekten biraz flört ettim mi</span>, diye düşündü. <span class="t12">Bir ak</span><span class="t12">ı</span><span class="t12">l hastas</span><span class="t12">ı</span><span class="t12">yla. Baltal</span><span class="t12">ı</span><span class="t12"> bir katille. Ne hale geldik, gördün mü Dolores?</span> Ama her şeye rağmen bu konuda kendini kötü hissetmedi, sanki yasla geçen uzun ve karanlık iki yıl, ona arada bir gönül eğlendirme hakkı vermişti.</p>
<p>&quot;Dışarı çıkarsam ne mi yaparım?&quot; dedi Bridget. &quot;Dışarıda olup bitenler hakkında artık hiçbir fikrim yok. Bombalar duyuyorum. Bütün şehirleri küle dönüştüren bombalar. Bir de televizyon çıkmış. Adı bu, değil mi? Her koğuşta bir tane olacakmış, böyle bir söylenti var. Böylece bir kutuya bakıp eğlenecekmişiz. Sevip sevmeyeceğimi bilmiyorum. Bir kutudan sesler geliyor, içinde yüzler olan bir kutu. Ben her gün yeterince ses duyuyor ve yeterince yüz görüyorum zaten. Daha fazla gürültüye ihtiyacım yok.&quot;</p>
<p>&quot;Rachel Solando hakkında bir şeyler söyleyebilir misiniz?&quot; diye sordu Chuck.</p>
<p>Kadın duraksadı. Bir terslik var gibiydi. Teddy kadının sanki beynindeki doğru dosyayı arıyormuş gibi hafifçe yukarı kaydırdığı gözlerini izledi. Defterinin üzerine, bükük bileğiyle 'Yalan söylüyor' diye not etti.</p>
<p>Kadın sözcüklerini seçiyor ama ezberden konuşuyor izlenimi veriyordu.</p>
<p>&quot;Rachel hoş biridir, içine kapanıktır. Yağmurdan çok söz eder ama çoğunlukla konuşmaz. Çocuklarının hala Berkshires'da yaşadığına inanıyor ve bizi komşu, postacı, dağıtımcı ve sütçü sanıyordu... Onu tanımak gerçekten zordu.&quot;</p>
<p>Bunları başını öne eğerek anlatmıştı. Sözünü bitirdiğinde Teddy'nin gözlerine bakmadı. Bir anlığına Teddy'nin yüzüne kaçamak bir bakış attı, masanın üzerini inceledi, bir sigara yaktı.</p>
<p>Teddy kadının son söylediklerini düşündü, Rachel'ın saplantıları konusunda yaptığı tanımlamalar, Cawley'in dün onlara söyledikleriyle neredeyse kelimesi kelimesine aynıydı.</p>
<p>&quot;Ne zamandır burada?&quot;</p>
<p>&quot;Efendim?&quot;</p>
<p>&quot;Rachel. Ne zamandır B Koğuşu'nda sizinle birlikte?&quot; </p>
<p>&quot;Üç yıl. Sanırım o kadardır. Zaman kavramını yitirdim. Burada, böyle olması son derece doğal.&quot;</p>
<p>&quot;Daha önce neredeydi?&quot; diye sordu Teddy.</p>
<p>&quot;C Koğuşu diye duydum. Buraya gönderdiler sanırım.&quot;</p>
<p>&quot;Ama emin değilsiniz.&quot;</p>
<p>&quot;Hayır. Ben... Dediğim gibi, insan burada zaman kavramını yitiriyor.&quot;</p>
<p>&quot;Onu en son gördüğünüzde sıradışı herhangi bir şey oldu mu?&quot; </p>
<p>&quot;Hayır.&quot;</p>
<p>&quot;Grup terapisi.&quot; </p>
<p>&quot;Ne?&quot;</p>
<p>&quot;Onu en son geçen gece, grup terapisinde gördün?&quot; </p>
<p>&quot;Evet, evet.&quot; Birkaç defa başıyla onayladı, kültablasının kenarındaki bir parça külü eliyle süpürdü. &quot;Gruptaydı.&quot;</p>
<p>&quot;Peki odalarınıza hep birlikte mi gittiniz?&quot; </p>
<p>&quot;Evet, Bay Ganton'la birlikte.&quot; </p>
<p>&quot;Doktor Sheehan o akşam nasıldı?&quot;</p>
<p>Kadın başını kaldırdı. Teddy kadının yüzündeki şaşkınlığı gördü. Belki bir parça da dehşet vardı. &quot;Ne demek istediğinizi anlamıyorum.&quot;</p>
<p>&quot;Doktor Sheehan o gece orada mıydı?&quot;</p>
<p>Bridget dişleriyle üst dudağını ısırarak Chuck'a, sonra da Teddy'ye baktı. &quot;Evet. Oradaydı.&quot; </p>
<p>&quot;Nasıldı?&quot;</p>
<p>&quot;Doktor Sheehan mı?&quot; Teddy başıyla onayladı. &quot;İyi. Hoş biri o. Yakışıklı.&quot; </p>
<p>&quot;Yakışıklı mı?&quot;</p>
<p>&quot;Evet. Annemin deyişiyle, bakışları beni rahatsız etmiyor!'</p>
<p>&quot;Sizinle hiç flört etti mi?&quot;</p>
<p>&quot;Hayır.&quot;</p>
<p>&quot;Size yaklaşmaya çalıştı mı?&quot;</p>
<p>&quot;Hayır, hayır, hayır. Doktor Sheehan iyi bir doktordur.&quot; </p>
<p>&quot;Ya o gece?&quot;</p>
<p>&quot;O gece mi?&quot; Düşündü. &quot;O gece sıradışı hiçbir şey olmadı. Öfke... Şey... Öfke yönetimi hakkında konuştuk. Rachel yağmurdan yakındı. Ve Doktor Sheehan grup dağılmadan az önce gitti. Bay Ganton bize odalarımıza kadar eşlik etti ve yattık. Hepsi bu.&quot;</p>
<p>Teddy defterine 'Yalan söylüyor' notunun hemen altına, 'Yönlendirilmiş' yazdı ve dosyayı kapattı.</p>
<p>&quot;Hepsi bu kadar mı?&quot;</p>
<p>&quot;Evet. Ertesi sabah, Rachel gitmişti.&quot;</p>
<p>&quot;Ertesi sabah mı?&quot;</p>
<p>&quot;Evet. Uyandım ve kaçtığını öğrendim.&quot; </p>
<p>&quot;Ya o gece? Geceyarısı civarında, sesleri duymadınız mı?&quot; </p>
<p>&quot;Hangi sesleri?&quot; diye sordu Bridget sigarasını söndürüp havadaki dumanı savurarak.</p>
<p>&quot;Kargaşayı. Kaçtığı anlaşıldığında çıkan kargaşayı.&quot; </p>
<p>&quot;Hayır. Ben...&quot;</p>
<p>&quot;Seslenenler, bağıranlar, koşuşan nöbetçiler, çalan alarmlar vardı.&quot;</p>
<p>&quot;Rüya sandım.&quot; </p>
<p>&quot;Rüya mı?&quot;</p>
<p>Hızlıca başıyla onayladı. &quot;Evet. Kabus gördüğümü sandım.&quot; Kadın Chuck'a baktı. &quot;Bir bardak su alabilir miyim?&quot; </p>
<p>&quot;Tabii.&quot;</p>
<p>Chuck ayağa kalktı ve çevresine bakındı, kafeteryanın arkasında, çelik ecza dolabının yanında bir bardak istifi gördü.</p>
<p>Hastabakıcılardan biri oturduğu yerden doğruldu. &quot;Komiser?&quot; </p>
<p>&quot;Biraz su getiriyorum. Sorun yok.&quot;</p>
<p>Chuck makinenin başına geçti, bir bardak seçti ve hangi musluktan süt, hangisinden su aktığını anlaması bir-iki dakika sürdü.</p>
<p>Chuck musluğu, metal bir toynak gibi duran kalın tokmağı kaldırdığı sırada Bridget Kearns, Teddy'nin defterini ve kalemini kaptı. Teddy'nin gözlerinin içine baktı, temiz bir sayfaya geçti, bir şeyler karaladı, sonra dosyanın kapağını kapattı, defteri ve kalemi geri koydu.</p>
<p>Teddy, Bridget'e şaşkın şaşkın bakıyordu ama kadın gözlerini yere çevirmiş, sigara paketini tembel tembel okşamaya koyulmuştu bile.</p>
<p>Chuck suyu getirip yerine oturdu. Bridget'in suyun yarısını içişini seyretti. &quot;Teşekkür ederim,&quot; dedi Bridget. &quot;Başka sorunuz var mı? Biraz yorgunum da.&quot;</p>
<p>&quot;Andrew Laeddis adında bir hastayla tanıştınız mı hiç?&quot; diye sordu Teddy.</p>
<p>Kadın ifadesizce baktı. Sıfır ifadeyle. Yüzü taştan oyulmuş gibiydi. Ellerini masanın üstüne sıkıca bastırıyordu. Sanki ellerini kaldırırsa masa tavana doğru havalanacakmış gibi.</p>
<p>Teddy sebebini anlamadı ama kadının ağlamak üzere olduğuna yemin edebilirdi.</p>
<p>&quot;Hayır,&quot; dedi Bridget. &quot;Bu ismi hiç duymadım.&quot;</p>
<p>&quot;YÖNLENDİRİLDİĞİNİ Mİ DÜŞÜNÜYORSUN?&quot; diye sordu Chuck.</p>
<p>&quot;Sen öyle düşünmüyor musun?&quot;</p>
<p>&quot;Pekala, bir parça zoraki konuşur bir hali vardı.&quot;</p>
<p>Şimdi dayanıklı Ashecliffe'i B Koğuşu'na bağlayan geçitte, yağmurdan ve su damlalarından korunuyorlardı.</p>
<p>&quot;Bir parça mı? Yer yer Cawley'le bire bir aynı kelimeleri kullandı. Gruptaki konunun ne olduğunu sorduğumuzda durakladı, sonra öfke yönetimi olduğunu söyledi ama emin değilmiş gibiydi. Sanki sınavdaymış ve dün geceyi inekleyerek geçirmiş gibi.&quot;</p>
<p>&quot;Ne anlama geliyor bu peki?&quot;</p>
<p>&quot;Kahretsin, bir bilsem,&quot; dedi Teddy. &quot;Sorulardan başka bir şey yok elimde. Her yarım saatte bir de aklıma otuz kadar yeni soru ekleniyor.&quot;</p>
<p>&quot;Sana katılıyorum,&quot; dedi Chuck. &quot;Hey, işte sana bir soru. Andrew Laeddis de kim?&quot;</p>
<p>&quot;Demek gözünden kaçmadı?&quot; Teddy pokerde kazandığı sigaralardan birini yaktı.</p>
<p>&quot;Konuştuğumuz her hastaya sordun.&quot;</p>
<p>&quot;Ken ve Leonora Grant'e sormadım.&quot;</p>
<p>&quot;Teddy, onlar hangi gezegende olduğunu bile bilmiyordu.&quot; </p>
<p>&quot;Doğru.&quot;</p>
<p>&quot;Ben senin ortağınım patron.&quot; Teddy taş duvara yaslandı. Chuck da aynı duvara dayandı. Teddy başını çevirip Chuck'a baktı. &quot;Yeni tanıştık,&quot; dedi. &quot;Demek bana güvenmiyorsun.&quot;</p>
<p>&quot;Sana güveniyorum Chuck, güveniyorum. Ama ben burada bazı kuralları ihlal ediyorum. Bu davayı özellikle istedim. Merkez'e telefon geldiği an.&quot;</p>
<p>&quot;Yani?&quot;</p>
<p>&quot;Buraya beni hiç ilgilendirmeyen bir konuyu çözmek üzere geldiğim söylenemez.&quot;</p>
<p>Chuck başıyla onayladı ve bir sigara yaktı, bu konu üzerine bir süre düşündü. &quot;Sevgilim Julie, Julie Takomi... Adı bu. En az benim kadar Amerikalı. Bir kelime bile Japonca bilmez. Kahretsin, ailesi iki nesildir bu ülkede. Ama Julie'yi bir kampa yerleştirmişler ve sonra...&quot; Başını iki yana salladı, sigarasını yağmura fırlattı, tişörtünü kaldırdı, sağ kalçasının gösterdi. &quot;Bak, Teddy. Öbür yara izimi gör.&quot;</p>
<p>Teddy baktı. İzin rengi koyuydu ve başparmağı kalınlığındaydı.</p>
<p>&quot;Bu yara da savaşta olmadı. Teşkilat için çalışırken oldu. Tacoma'da bir kapıyı kırıp içeri girdik. Peşinde olduğumuz adam beni kılıçla doğradı. İnanabiliyor musun? Lanet olası bir kılıçla. Bağırsaklarımı bir araya getirip diktiler. Uç hafta hastanede yattım. ABD Polis Teşkilatı için, Teddy. Ülkem için yattım orada. Ve sonra beni, teni ve gözleri Doğulu olan bir Amerikalıya âşık olduğum için doğduğum yerden sürdüler.&quot; Tişörtünü içeri soktu. &quot;Canları cehenneme!&quot;</p>
<p>&quot;Seni iyi tanımasaydım,&quot; dedi Teddy bir süre sonra, &quot;bu kadını gerçekten sevdiğine yemin ederdim.&quot;</p>
<p>&quot;Uğrunda ölecek kadar seviyorum,&quot; dedi Chuck. &quot;Hiç de pişman değilim.&quot;</p>
<p>Teddy onayladı. Aşktan daha saf bir duygu bilmiyordu.</p>
<p>&quot;Peşini bırakma ahbap.&quot;</p>
<p>&quot;Bırakmayacağım Teddy. İşte mesele bu. Ama niye burada olduğumuzu söylemen gerekiyor. Şu Tanrı'nın cezası Andrew Laeddis de kim?&quot;</p>
<p>Teddy izmariti taş yola attı, sonra topuğuyla toprağa doğru itti. Dolores, dedi içinden, ona söylemem gerekiyor. Bunu yalnız, yapamam.</p>
<p>Bütün günahlarımdan -içki içmemden, seni çok uzun sürelerle yalnız bırakmamdan, hayal kırıklığına uğratmamdan, kalbini kırmamdan- sonra, eğer bunlardan herhangi birini telafi edebileceksem, işte şimdi bunun tam zamanı. Bu belki de son fırsatım.</p>
<p>Doğru olanı yapmak istiyorum tatlım. Gönlünü almak istiyorum. Siz, hepiniz, bunu anlayacaksınız.</p>
<p>&quot;Andrew Laeddis,&quot; dedi ve kelimeler boğazına takılıp kaldı. Yutkundu, biraz ağzını ıslattı, yeniden denedi...</p>
<p>&quot;Andrew Laeddis oturduğumuz apartmanın kapıcısıydı.&quot;</p>
<p>&quot;Anlıyorum.&quot;</p>
<p>&quot;Kasten yangın çıkarmaya eğilimli bir kaçıktı.&quot;</p>
<p>Chuck bunu düşünürken gözleri Teddy'nin yüzüne takılı kaldı.</p>
<p>&quot;Ve?&quot;</p>
<p>&quot;Andrew Laeddis yangına sebep olan kibriti çaktı...&quot;</p>
<p>&quot;Aman Tanrım.&quot;</p>
<p>&quot;Karım o yangında öldü.&quot;</p>
<p>&nbsp;</p>
</body>
</html>