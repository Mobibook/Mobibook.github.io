<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p5"><span class="t8">&nbsp;</span></p>
<h1 class="h11"><a id="ncx2544"></a>XV</h1>
<p>&nbsp;</p>
<p class="p6">Kapıdan geçerek duvarları ve zemini granit kaplı bir hücre bloğundan içeri girdiler. Blok üç metre genişliğinde ve dört buçuk metre yüksekliğindeki kemerli geçitlerin altında, kale boyunca uzanıyordu. Buradaki tek ışık kaynağı, her iki uçtaki büyük pencerelerdi. Tavandan su damlıyordu ve döşemeler su birikintileriyle dolmuştu. Sağ ve sol yanlarında yer alan hücrelerse karanlığa gömülmüştü.</p>
<p>&quot;Ana jeneratörümüz bu sabah saat dört civarında kapandı. Hücrelerin kilitleri otomatik olarak kontrol edilir. Yakın zamandaki yeniliklerimizden biri. Acayip iyi bir fikir değil mi? Bu yüzden bütün hücreler saat dörtte açıldı. Şansımıza, kilitleri hala manuel olarak da kullanabiliyoruz. Böylece hastaların çoğunu geri soktuk ve kilitledik. Ama bazı pisliklerin elinde anahtar var. Hücrelerden sinsice kaçmaya devam ediyor ve tekrar yerine kapatılana kadar en azından bir hücreyi daha açıyorlar,&quot; diye anlattı Baker.</p>
<p>&quot;Bunu yapan o dazlak adamdır belki?&quot; dedi Teddy.</p>
<p>&quot;Dazlak adam mı? Evet. Yakalayamadığımız adamlardan biri de o. Belki onda da anahtar vardır. Adı Litchfield,&quot; dedi Baker, Teddy'ye bakarak.</p>
<p>&quot;Geldiğimiz merdiven boşluğunda ebelemece oynuyordu. Basamakların alt yarısında.&quot;</p>
<p>Baker onları sağdaki üçüncü hücrenin önüne götürdü ve hücreyi açtı. &quot;Onu şuraya atın.&quot;</p>
<p>Karanlıkta yatağı bulmak birkaç saniye aldı. Baker bir fener ya kıp içeriyi aydınlatınca, Vingis'i yatağa yatırdılar. Hasta inliyor; kan, burun deliklerinde kabarcıklar yapıyordu.</p>
<p>&quot;Yardım getirip Litchfield'ın peşine düşmem gerek,&quot; dedi Baker. &quot;Adamları kapattığımız bodrum katında, içeride altı nöbetçi yoksa, onlara yemek bile vermiyoruz. Eğer dışarı çıkarlarsa burası lanet olası Alamo'ya döner.&quot;</p>
<p>&quot;Önce bir tıbbi yardım ekibi çağır,&quot; dedi Chuck.</p>
<p>Baker mendilin lekesiz bir tarafını buldu ve yarasının üzerine geri bastırdı. &quot;Buna zaman yok.&quot;</p>
<p>&quot;Kendin için değil, onun için,&quot; dedi Chuck.</p>
<p>Baker parmaklıkların arasından onlara baktı. &quot;Evet. Pekala. Bir doktor bulacağım. Ve siz ikiniz, rekor sürede dolanıp buradan çıkıyorsunuz, tamam mı?&quot;</p>
<p>&quot;Tamamdır. Adama bir doktor getir,&quot; dedi Chuck hücreden ayrılırken.</p>
<p>&quot;Bakacağım,&quot; dedi Baker ve hücrenin kapısını kilitledi. Koşarak hücre bloğundan çıktı, sakallı bir devi hücresine doğru sürükleyen üç nöbetçinin yanından geçti, koşmaya devam etti.</p>
<p>&quot;Ne düşünüyorsun?&quot; diye sordu Teddy. Kemerli geçitlerin en ucundaki pencerenin yanında, parmaklıklara asılmış bir adam vardı ve birkaç nöbetçi bir hortumu sürüklüyordu. Gözleri, ana koridordaki kurşuni renkli ışığa alışmaya başlamıştı ama hücreler hala karanlıktı.</p>
<p>&quot;Buralarda bir yerlerde dosyalar olmalı,&quot; dedi Chuck, &quot;temel tedavi ve başvuru amaçlı da olsa yeter. Sen Laeddis'i ara, ben de dosyaları, tamam mı?&quot;</p>
<p>&quot;O dosyalar nerededir sence?&quot;</p>
<p>Chuck geriye, kapıya doğru baktı. &quot;Seslere bakılırsa buraya girmen artık daha az tehlikeli. Sanırım idari işler ofisi de yukarıda.&quot; </p>
<p>&quot;Pekala. Nerede ve ne zaman buluşacağız?&quot; </p>
<p>&quot;On beş dakika sonra buluşalım mı?&quot;</p>
<p>Nöbetçiler hortumu çalıştırıp parmaklıklara asılan adama basınçlı hava püskürtmüş ve bu da adamı parmaklıklardan uçurarak içeriye fırlatmıştı.</p>
<p>Bazı adamlar hücrelerinde alkış tutuyor, diğerleri inliyordu. İniltileri öyle derin ve yalnızdı ki bir savaş meydanından geliyor gibiydi.</p>
<p>&quot;On beş dakika yeter. Arkadaki büyük salonda buluşalım mı?&quot;</p>
<p>&quot;Tabii.&quot;</p>
<p>El sıkıştılar. Chuck'ın elleri terliydi, üst dudağı parlıyordu. &quot;Teddy, kıçını kolla,&quot; dedi Chuck.</p>
<p>Bir hasta patırtıyla arkalarındaki kapıdan girdi ve yanlarından geçerek hapishanenin içine doğru koştu. Ayakları çıplak ve kirliydi. Sanki ödüllü bir boks maçına hazırlanıyormuş gibi, gölge boksu yapan kollarıyla uyum içinde akıcı ve uzun adımlarla koşuyordu.</p>
<p>&quot;Bakalım ne yapabileceğim?&quot; dedi Teddy, Chuck'a gülümseyerek.</p>
<p>&quot;Tamam o zaman.&quot;</p>
<p>&quot;Pekala.&quot;</p>
<p>Chuck kapıya yürüdü. Durup arkasına baktı. Teddy ona başını salladı.</p>
<p>İki hastabakıcı merdivenleri çıkarken Chuck kapıyı açtı, köşeyi döndü ve gözden kayboldu.</p>
<p>&quot;Buraya doğru gelen Muhteşem Beyaz Umut'u gördün mü?&quot; diye sordu hastabakıcılardan biri, Teddy'ye.</p>
<p>Teddy arkasını döndü, kemerli geçide doğru baktı ve topukları üzerinde dans edip havayı uyum içinde yumruklayan hastayı gördü.</p>
<p>Hastabakıcılara adamı işaret etti ve onlarla birlikte yürümeye başladı.</p>
<p>&quot;Boksör müydü?&quot; diye sordu Teddy.</p>
<p>Solundaki uzun boylu yaşlı zenci, &quot;Ooo, plajdan mı geliyorsun? Tatil koğuşu, ha? Neyse, evet, adı Willy, Madison Meydanı'nda Joe Louis'le yapacağı boks maçına çalıştığını sanıyor. Aslına bakarsan fena da sayılmaz.&quot;</p>
<p>Teddy, yanına doğru ilerledikleri adamın havayı yaran yumruğunu seyretti.</p>
<p>&quot;Üçümüz onu zapt edemeyiz, daha fazla adam gerek.&quot;</p>
<p>Yaşlı hastabakıcı kıkırdadı. &quot;Yanına sadece bir kişiyi ister. Ben onun antrenörüyüm, bilmiyor musun?&quot; dedi ve adama seslendi. &quot;Hey, Willy. Masaj yaptırmalısın dostum. Çok değil, maça bir saat kaldı.&quot;</p>
<p>&quot;Masaj filan istemiyorum,&quot; dedi Willy ve seri yumruklarla havaya vurmaya devam etti.</p>
<p>&quot;Geçim kaynağımın sakatlanmasına izin veremem,&quot; dedi hastabakıcı. &quot;Duydun mu?&quot;</p>
<p>&quot;Jersey Joe ile dövüştüğümde sakatlandım sadece.&quot;</p>
<p>&quot;Ve bak, sana neye mal oldu.&quot;</p>
<p>Willy'nin kolları iki yanına düştü. &quot;Haklı olabilirsin,&quot; dedi.</p>
<p>&quot;Antrenman odası işte burada,&quot; dedi hastabakıcı elini sola doğru gösterişli bir biçimde sallayarak.</p>
<p>&quot;Bana dokunma ama. Dövüşten önce bana dokunulmasından hoşlanmıyorum. Bunu biliyorsun.&quot;</p>
<p>&quot;Ah, bilmez miyim?&quot; diyerek hücrenin kapısını açtı hastabakıcı. &quot;Hadi, içeri gir.&quot;</p>
<p>&quot;Onları gerçekten duyabiliyorsun, değil mi? Kalabalığı?&quot; diye sordu Willy hücreye girerken.</p>
<p>&quot;Bütün biletler tükendi adamım, bütün biletler tükendi.&quot;</p>
<p>Teddy ve diğer hastabakıcı yürümeye devam etti.</p>
<p>&quot;İsmim Al,&quot; dedi hastabakıcı, esmer elini Teddy'ye uzatarak.</p>
<p>&quot;Ben Teddy, Al. Tanıştığımıza sevindim,&quot; diye karşılık verdi Teddy ve onunla tokalaştı.</p>
<p>&quot;Neden hepiniz dışarıdasınız Teddy?&quot;</p>
<p>Teddy adamın yağmurluğuna baktı. &quot;Çatı onarımı için. O sırada merdivenlerde bir hasta gördüm onu buraya taşıdım. Siz çocukların yardıma ihtiyacınız olabileceğini düşündüm.&quot;</p>
<p>Yere, Teddy'nin ayaklarının tam yanına bir öbek dışkı düştü ve karanlık hücrelerden birinde bir hasta kıkırdadı. Teddy gözlerini ileriye dikti ve istifini bozmadı.</p>
<p>&quot;Elinden geldiğince ortadan yürümeye çalış. Böyleyken bile, haftada en az bir defa herhangi bir şey isabet eder. Adamını görüyor musun?&quot; dedi Al.</p>
<p>&quot;Hayır, görmüyorum...&quot; dedi Teddy başını iki yana sallayarak.</p>
<p>&quot;Of, kahretsin!&quot; dedi Al. &quot;Ne oldu?&quot;</p>
<p>&quot;Ben benimkini görüyorum.&quot;</p>
<p>Adam dosdoğru üzerlerine geliyordu, sırılsıklamdı ve Teddy adamın arkasında, hortumu sallayarak onu kovalayan hastabakıcıları gördü. Kızıl saçları, arı kovanı gibi siyah noktalarla dolu yüzü ve saçlarıyla uyum içinde kırmızı gözleri olan ufak tefek biriydi. Son anda sağa çark etti; Al'ın kolları onun başının üzerinden hızla geçerken adam sadece kendisinin görebildiği bir deliğe girmeye çalışıyordu ve dizlerinin üzerinde kayıp yuvarlandıktan sonra çabucak ayağa kalktı.</p>
<p>Al adamın peşinden koşmaya başladı ve hastabakıcılar telaşlı Teddy'nin yanından geçtiler. Başlarının üzerinde tuttukları copları kovaladıkları adam kadar ıslaktı. Teddy de içgüdüsel olarak bu kovalamacaya katılmıştı ama o anda &quot;Laeddis,&quot; diye bir fısıltı duydu.</p>
<p>Yolun ortasında durdu, o sesi yeniden duymayı bekledi. Ses gelmedi. Ufak kızıl kafanın kovalamacası sayesinde bir anlığına kesilen toplu iniltiler, yatak lazımlıklarının tıkırtıları arasından bir vızıltı gibi yeniden yükselmeye başlamıştı.</p>
<p>Teddy şu sarı hapları düşündü. Eğer Cawley şüphelendiyse, gerçekten şüphelendiyse, onun ve Chuck'ın...</p>
<p>&quot;Laeddis.&quot;</p>
<p>Teddy yüzünü sağındaki üç hücreye çevirdi. Zifiri karanlıktı. Teddy konuşan kişinin kendisini görebildiğini biliyor ve sesin sahibinin Laeddis olup olmadığını merak ediyordu.</p>
<p>&quot;Beni kurtarmalıydın.&quot;</p>
<p>Ses ya ortadaki ya da onun solundaki hücreden gelmişti. Laeddis'in sesi değildi. Kesinlikle değildi. Sadece onunki kadar tanıdıktı.</p>
<p>Teddy ortadaki hücrenin parmaklıklarına yaklaştı. Ceplerini karıştırdı ve bir kutu kibrit buldu. Kibriti kutunun yan tarafındaki banda sürtüp yaktı; hücrede, küçük bir lavabo ve kaburga kemikleri içine çökmüş bir adam gördü. Yatağında diz çökmüş, duvara yazı yazıyordu. Omzunun üzerinden Teddy'ye baktı. Laeddis değildi. Tanıdık biri değildi.</p>
<p>&quot;Sizin için bir sakıncası yoksa karanlıkta çalışmayı tercih ediyorum. Çok teşekkür ederim.&quot;</p>
<p>Teddy parmaklıklardan geri çekilip sola baktı ve adamın hücresindeki sol duvarın boydan boya el yazısıyla dolu olduğunu fark etti. Bir santim bile boş yer yoktu, kelimeler öyle küçüklerdi ki gözlerinizi duvara yapıştırmadıkça okuyabilmeniz mümkün değildi.</p>
<p>Teddy diğer hücreye ilerlerken kibrit söndü, ses şimdi daha yakından geliyordu.</p>
<p>&quot;Beni hayal kırklığına uğrattın.&quot;</p>
<p>Teddy diğer kibriti yakarken eli titredi ve tahta çubuk çatırdayıp çakmaktaşı bandının üstünde kırıldı.</p>
<p>&quot;Beni bu yerden kurtaracağını söylemiştin. Söz vermiştin.&quot;</p>
<p>Teddy bir kibrit daha yakmaya çalıştı ama kibrit yanmadan hücrenin içine uçtu.</p>
<p>&quot;Yalan söyledin.&quot;</p>
<p>Kalan üçüncü kibrit cızırtıyla alev aldı ve Teddy kibriti parmaklıklara doğru tutup içerideki adama dikkatle baktı. Adam yatağın sol köşesinde oturuyordu. Başı eğik, yüzünü dizleri arasına sıkıştırmış ve kollarını baldırlarına dolamıştı. Başının tepesi keldi ve yanlarda da biraz saçı vardı. Üzerinde beyaz bir don dışında bir şey yoktu. Titriyordu.</p>
<p>Teddy dudaklarını ve damağını yaladı. &quot;Selam!&quot; derken kibritin üzerinden dikkatle içeriye bakıyordu.</p>
<p>&quot;Beni geri getirdiler. Onlara ait olduğumu söylediler.&quot;</p>
<p>&quot;Yüzünü göremiyorum.&quot;</p>
<p>&quot;Eve geldiğimi söylediler.&quot;</p>
<p>&quot;Başını kaldırabilir misin?&quot;</p>
<p>&quot;Buranın evim olduğunu söylediler. Asla kurtulamayacağım.&quot;</p>
<p>&quot;Yüzünü görmeme izin ver.&quot;</p>
<p>&quot;Neden?&quot;</p>
<p>&quot;Yüzünü görmeme izin ver.&quot;</p>
<p>&quot;Sesimi hatırlamıyor musun? Aramızda geçen bütün o konuşmaları?&quot;</p>
<p>&quot;Başını kaldır.&quot;</p>
<p>&quot;Zamanla bana görev icabı değil de dostça yaklaşmaya başladığını düşünmek hoşuma gidiyordu. Bir çeşit arkadaşlığımız vardı. Bu arada, şu kibrit birazdan sönecek.&quot;</p>
<p>Teddy adamın dazlak kafasına, titreyen el ve ayaklarına baktı. &quot;Sana söylüyorum dostum...&quot;</p>
<p>&quot;Ne söylüyorsun? Ne? Sen bana ne söyleyebilirsin ki? Daha fazla yalan, tüm söyleyeceğin bu.&quot; </p>
<p>&quot;Hayır...&quot;</p>
<p>&quot;Sen bir yalancısın.&quot; </p>
<p>&quot;Değilim. Başını kaldır...&quot;</p>
<p>Alev işaretparmağının tepesini ve başparmağının kenarını yakınca Teddy kibriti atıverdi.</p>
<p>Hücre tekrar karanlığa gömüldü. Teddy'nin kulağına şilte kılıflarının hışırtısı, yere sürten kumaşın kaba fısıltısı ve adamın kemiklerinin gıcırtısı geliyordu.</p>
<p>Teddy o ismi yeniden duydu:</p>
<p>&quot;Laeddis.&quot;</p>
<p>Bu sefer ses hücrenin sağ tarafından gelmişti. &quot;Bu hiçbir zaman gerçekle ilgili değildi.&quot; Teddy iki kibrit çıkardı, birbirine bastırdı. &quot;Hiçbir zaman.&quot;</p>
<p>Kibriti yaktı. Yatak boştu. Elini sağa kaydırdı ve adamın hücrenin köşesinde ayakta durduğunu gördü, sırtı Teddy'ye dönüktü. &quot;Öyle değil mi?&quot; </p>
<p>&quot;Ne?&quot; dedi Teddy.</p>
<p>&quot;Gerçekle ilgili değildi, öyle değil mi?&quot;</p>
<p>&quot;Hayır, gerçekti.&quot;</p>
<p>&quot;Değildi.&quot;</p>
<p>&quot;Bu, gerçekle ilgili. Açıklamak...&quot;</p>
<p>&quot;Bu seninle ilgili. Laeddis'le. Şimdiye kadar olanların hepsi seninle ilgiliydi. Ben küçük ve önemsizdim. Ben sadece bir başlangıçtı. </p>
<p>Adam hızla dönerek Teddy'ye doğru yürüdü. Yüzü darmadağın olmuştu, her tarafında mor, siyah ve kıpkırmızı şişlikler vardı. Beyaz bir bant kırık burnuna çaprazlama yapıştırılmıştı.</p>
<p>&quot;Tanrım,&quot; dedi Teddy.</p>
<p>&quot;Beğendin mi?&quot;</p>
<p>&quot;Kim yaptı bunu?&quot;</p>
<p>&quot;Sen yaptın.&quot;</p>
<p>&quot;Kahretsin! Bunu nasıl yapabilirim ki?&quot;</p>
<p>George Noyce parmaklıklara yaklaştı, dudakları bisiklet lastiği gibi kalınlaşmış ve dikişler yüzünden kararmıştı. &quot;Bütün konuşmaların. Bütün o lanet olası konuşmaların yüzünden yine buradayım. Senin yüzünden.&quot;</p>
<p>Teddy onu hapishanedeki görüşme odasında son kez gördüğü anı hatırladı. Tenindeki kodes yanığına rağmen sağlıklı ve yaşam dolu görünüyordu, üzerindeki kara bulutların çoğu dağılmıştı. Bir İtalyan ve bir Almanın El Paso'daki bir bara girmesiyle ilgili bir şaka yapmıştı.</p>
<p>&quot;Bana bak,&quot; dedi George Noyce. &quot;Gözlerini kaçırma. Burayı açığa çıkarmayı hiç istemedin.&quot;</p>
<p>&quot;George,&quot; dedi Teddy alçak ve sakin bir tonda, &quot;bu doğru değil.&quot; </p>
<p>&quot;Doğru.&quot;</p>
<p>&quot;Hayır. Yaşamımın son yılını ne planlayarak geçirdiğimi düşünüyorsun? Bunu mu? Şu anı mı? Burayı mı?&quot; </p>
<p>&quot;Canın cehenneme!&quot;</p>
<p>Teddy yüzüne çarpan haykırışı hissedebiliyordu.</p>
<p>&quot;Canın cehenneme!&quot; diye tekrarladı George. &quot;Yaşamının son yılını plan yaparak mı geçirdin? Öldürmeyi planlayarak. Hepsi bu. Laeddis'i öldürmeyi. Şu kahrolası oyununun beni ne hale soktuğunu gör. Buradayım. Geri döndüm. Buraya dayanamıyorum. Bu dehşet evine artık dayanamıyorum. Beni duyuyor musun? Artık dayanamıyorum.&quot;</p>
<p>&quot;George, dinle. Seni nasıl buldular? Bir nakil emri gerekir. Psikiyatrik bir heyet kararı gerekir. Dosyalar, George, evraklar.&quot;</p>
<p>George güldü. &quot;Bir sır duymak ister misin?&quot; diye sordu ve parmaklıkların arasına yüzünü bastırarak kaşlarını aşağı yukarı hare ket ettirdi.</p>
<p>Teddy ona bir adım daha yaklaştı.</p>
<p>&quot;Bu harika,&quot; dedi George.</p>
<p>&quot;Söyle bana George.&quot;</p>
<p>Ve George, Teddy'nin yüzüne tükürdü.</p>
<p>Teddy geri çekildi, kibritleri elinden düşürdü ve gömleğinin koluyla alnındaki tükürüğü sildi.</p>
<p>&quot;Sevgili Dr. Cawley'in uzmanlık alanı ne biliyor musun?&quot; diye sordu George karanlığın içinden.</p>
<p>Teddy avcunu alnında ve burun kemiğinin üzerinde gezdirdi, tükürük bulaşmamıştı. &quot;Hayatta kalma suçluluğu, keder travması,&quot; diye cevap verdi.</p>
<p>&quot;Yo, hayır.&quot; Sözcükler, George'un ağzından kuru bir kıkırtıyla çıkıyordu. &quot;Şiddet. Özellikle erkek türlerinde. Bir araştırma yapıyor.&quot;</p>
<p>&quot;Hayır. O çalışmayı Naehring yapıyor.&quot;</p>
<p>&quot; Cawley,&quot; dedi George. &quot;Tamamen Cawley. Bütün ülkedeki en azılı hastaları, suçluları gemiyle buraya getirtiyor. Hasta merkezinin neden bu kadar küçük olduğunu sanıyorsun? Ve hiç kimsenin şiddet geçmişi olan birinin nakil kâğıtlarına ve psikolojik vaka geçmişine yakından bakacağını, bunu gerçekten yapacağını düşünüyor musun?&quot;</p>
<p>Teddy iki kibrit daha yaktı.</p>
<p>&quot;Artık buradan asla çıkamayacağım,&quot; dedi Noyce. &quot;Bir kere kaçmıştım, ikincisi olmaz! İkincisi asla olmaz.&quot;</p>
<p>&quot;Sakin ol, sakin ol,&quot; dedi Teddy. &quot;Sana nasıl ulaştılar?&quot;</p>
<p>&quot;Onlar biliyordu. Anlamıyor musun? Yapmakta olduğun her şeyi. Bütün planını. Bu bir oyun. Güzelce planlanmış bir tiyatro oyunu. Bütün bunlar -kolunu başının üzerinde dairesel hareketlerle salladı- senin için.&quot;</p>
<p>Teddy gülümsedi. &quot;Kasırgayı da sadece benim için düzenlediler ha? Zekice bir numara.&quot;</p>
<p>Noyce sesiz kaldı.</p>
<p>&quot;Bunu da açıklasana,&quot; dedi Teddy.</p>
<p>&quot;Yapamam.&quot;</p>
<p>&quot;Ben de öyle düşünmüştüm. Hadi, paranoyayla rahatlayalım. Anlaştık mı?&quot;</p>
<p>&quot;Hiç tamamen yalnız kaldın mı?&quot; diye sordu Noyce. Parmaklıkların arasından dikkatle ona bakıyordu.</p>
<p>&quot;Ne?&quot;</p>
<p>&quot;Yalnız. Bu şeyler başlayalı beri hiç yalnız kaldın mı?&quot; </p>
<p>&quot;Her zaman,&quot; dedi Teddy.</p>
<p>George bir kaşını kaldırdı. &quot;Tamamen yalnız kaldın mı?&quot; </p>
<p>&quot;Şey, hep ortağımlaydım.&quot; </p>
<p>&quot;Ortağın kim?&quot;</p>
<p>Teddy başparmağıyla arka tarafı hücre bloğunu işaret etti. &quot;Adı, Chuck. O...&quot;</p>
<p>&quot;Dur, ben tahmin edeyim,&quot; dedi Noyce. &quot;Daha önce onunla hiç çalışmamıştın, değil mi?&quot;</p>
<p>Teddy etrafındaki hücre bloğunu hissediyordu. Kollarının üst kısmındaki tüyler ürperdi. Sanki beyni diliyle iletişim kurmayı unutmuşçasına bir an için konuşamadı. &quot;Seattle'dan, Federal polis,&quot; diyebildi sonunda.</p>
<p>&quot;Daha önce onunla hiç çalışmamıştın, değil mi?&quot;</p>
<p>&quot;Bunun konuyla ilgisi yok. Teşkilattaki adamları tanırım. Bu adamı da tanıyorum. Ona güveniyorum,&quot; dedi Teddy.</p>
<p>&quot;Neye dayanarak?&quot;</p>
<p>Bu sorunun kısa ve net bir cevabı yoktu. Birine duyulan güvenin nasıl geliştiğini kim bilebilirdi ki? Bir an güven diye bir şey yoktur, sonra bir bakmışsınız güveniyorsunuz. Teddy savaşta, savaş alanında canını emanet edeceği adamlar tanımıştı ama günlük hayatta onlara parasını emanet etmezdi. Parasını, hatta karısını emanet edecek kadar güvendiği adamlar olmuştu ama bir çarpışmada onlara güvenmez, onlarla birlikte bir kapıdan içeri dalmazdı.</p>
<p>Chuck ona eşlik etmeyi reddedebilir, erkekler yatakhanesinde kalmayı seçebilir, fırtına temizliğini uyuyarak geçirebilir, tekneden haber bekleyebilirdi. İşleri bitmiş, Rachel Solando bulunmuştu. Teddy'nin Laeddis'i araştırıp Ashecliffe'in Hipokrat yemininin çiğnendiği bir yer olduğuna dair duyduğu şüpheyi kanıtlarken Chuck'ın onu izlemek için hiçbir sebebi ya da bundan bir çıkarı yoktu. Ve o yine de buradaydı.</p>
<p>&quot;Ona güveniyorum,&quot; diye tekrarladı Teddy. &quot;Açıklamak için bildiğim tek yol bu.&quot;</p>
<p>Noyce, Teddy'ye çelik parmaklıkların arasından üzüntüyle baktı. &quot;O zaman zaten kazandılar.&quot;</p>
<p>Teddy kibritleri söndürüp attı. Karton kutuyu açtı ve son kibriti çıkardı. Noyce'un parmaklıklar ardında soluk alıp verişini duyabiliyordu.</p>
<p>&quot;Lütfen,&quot; diye fısıldadı. Teddy onun ağladığını biliyordu. &quot;Lütfen.&quot;</p>
<p>&quot;Ne?&quot;</p>
<p>&quot;Burada ölmeme izin verme.&quot; </p>
<p>&quot;Burada ölmeyeceksin.&quot;</p>
<p>&quot;Beni fener kulesine götürecekler. Orayı biliyorsun.&quot; </p>
<p>&quot;Fener kulesi mi?&quot; </p>
<p>&quot;Beynimi kesip çıkaracaklar.&quot;</p>
<p>Teddy kibriti yaktı, alevin ani ışığıyla Noyce'un parmaklıkları kavrayıp salladığını ve yaşların şişmiş gözlerinden yanaklarına süzüldüğünü gördü.</p>
<p>&quot;Seni götürmeyecekler.</p>
<p>&quot;Oraya git. O yeri gör. Eğer sağ dönersen, bana orada ne yaptıklarını söylersin. Orayı kendin için gör.&quot;</p>
<p>&quot;Gideceğim George. Bunu yapacağım. Seni buradan çıkaracağım.&quot;</p>
<p>Noyce başını öne eğdi ve çıplak kafasını parmaklıklara bastırarak sessizce ağladı. Teddy onunla ziyaretçi odasındaki son görüşmelerinde, George'un &quot;Eğer o yere bir daha geri dönmek zorunda kalırsam kendimi öldürürüm,&quot; dediğini ve kendisinin ona &quot;Öyle bir şey olmayacak,&quot; diye cevap verdiğini hatırladı.</p>
<p>Bu apaçık bir yalandı.</p>
<p>Çünkü Noyce buradaydı. Dayak yemiş, incinmişti, korkudan titriyordu.</p>
<p>&quot;George, bana bak.&quot; Noyce başını kaldırdı.</p>
<p>&quot;Seni buradan çıkaracağım. Dayan. Geri dönüşü olmayan bir şey yapma. Beni duyuyor musun? Dayan. Senin için geri geleceğim.&quot;</p>
<p>George Noyce yaşlı gözlerle gülümsedi ve başını yavaşça salladı. &quot;Hem Laeddis'i öldürüp hem de gerçeği ortaya çıkaramazsın. Bir seçim yapmalısın. Bunu anlıyorsun, değil mi?&quot; </p>
<p>&quot;Nerede o?&quot; </p>
<p>&quot;Bana anladığını söyle.&quot; </p>
<p>&quot;Anlıyorum. Nerede o?&quot; </p>
<p>&quot;Bir seçim yapmalısın.&quot;</p>
<p>&quot;Hiç kimseyi öldürmeyeceğim George. Yapmayacağım.&quot; Noyce'a parmaklıklar arasından baktı, bu söz doğru olmalıydı. Eğer bu zavallı enkazı, bu kurbanı kurtarması ve onun evine dönebilmesi için yapması gereken buysa, o zaman Teddy'nin kan davasını toprağa gömmesi gerekiyordu. Bastırması değil. Başka bir zamana bırakmalıydı. Ve Dolores'in bunu anlayacağını umuyordu.</p>
<p>&quot;Hiç kimseyi öldürmeyeceğim,&quot; diye tekrar etti.</p>
<p>&quot;Yalancı.&quot;</p>
<p>&quot;Hayır.&quot;</p>
<p>&quot;Dolores öldü. Unut gitsin.&quot;</p>
<p>Parmaklıklar arasından, ağlayan yüzü ve şişmiş gözleriyle Teddy'ye baktı.</p>
<p>Teddy, Dolores'i içinde hissetti, boğazı düğümlendi. Dolores'in temmuz başlarının belirsizliği içindeki yaz akşamlarında, günbatımının ardından şehrin büründüğü koyu turuncu ışıkta oturduğunu, Teddy kaldırıma yanaştığında ve sokağın ortasındaki çocuklar oyundan döndüklerinde başını kaldırıp Teddy'ye bakışını, başlarının üzerinde sallanan çamaşırları ve çenesine eliyle destek yapıp kulağına yakın tuttuğu sigarasıyla Teddy'nin -bir keresinde ona aldığı çiçeklerle- yaklaşmasını izlediğini görebiliyordu. Teddy'nin tek gerçek aşkı ve kadınıydı. Teddy'yi ve yürüyüşünü, o çiçekleri ve bu anı ezberliyormuşçasına izlemişti. Ona bir kalbin zevkten parçalara ayrıldığında nasıl bir ses çıkardığını sormak isterdi. Birini görmenin seni yemeğin, kanın ve havanın asla yapamadığı bir şekilde doyurmasını ve sanki sadece bu anı yaşamak için doğmuş gibi hissetmeyi...</p>
<p>&quot;Unut gitsin,&quot; dedi Noyce.</p>
<p>&quot;Yapamam,&quot; dedi Teddy. Kelimeler dudaklarından coşkuyla dökülüyor, göğsünde bir çığlığın büyüdüğünü hissedebiliyordu.</p>
<p>Noyce ellerini parmaklıklardan ayırmadan kendini olabildiğince geriye bıraktı ve kulağı omzuna değecek biçimde başını yana yatırdı.</p>
<p>&quot;O halde, bu adadan hiç ayrılamayacaksın.&quot;</p>
<p>Teddy hiçbir şey söylemedi.</p>
<p>Ve Noyce ayakları üzerinde uykuya dalacakmış gibi bitkin bir şekilde içini çekti.</p>
<p>&quot;Onu C Koğuşu'ndan naklettiler. A Koğuşu'nda değilse, tek bir yerde olabilir,&quot; dedi ve Teddy anlayana kadar bekledi.</p>
<p>&quot;Fener kulesi,&quot; dedi Teddy.</p>
<p>Noyce başıyla onayladı ve son kibrit de söndü.</p>
<p>Teddy orada bir dakika boyunca durdu, karanlığa dikkatle baktı ve Noyce uzanırken şiltenin çıkardığı sesi duydu. Arkasına döndü.</p>
<p>&quot;Hey.&quot;</p>
<p>Sırtı dönük bir halde durdu ve bekledi. &quot;Tanrı yardımcın olsun.&quot;</p>
<p>&nbsp;</p>
</body>
</html>