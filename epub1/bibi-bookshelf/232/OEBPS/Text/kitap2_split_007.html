<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katap2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">253. Kimi bu işi dürüstçe yaptı, kimi yapmadı; çünkü her türlü kötülüğün kökü olan açgözlülük bunu engelledi; ama bir şeyleri saklamaya başlayan açgözlüleri Tanrımız da daha az sevdi. Ah Tanrım, halbuki o ana kadar ne kadar dürüstçe davranmışlardı ve Tanrı her işte onları onurlandırdığını ve dileklerini tüm diğer insanlarınkilerden daha üstün tuttuğunu göstermişti. Ne yazık ki pek çok kez kötülerin zararını iyiler çeker.</p>

  <p class="normal">254. Ele geçirilen ganimet bir araya toplandı; ve şunu da biliniz ki bunların hepsi aynı anda getirilmedi. Çünkü Papa’nın aforoz tehdidine rağmen, ganimetini vermeyen çok kişi çıktı. Kiliselere getirilenler bir araya toplandı ve ortaklık yeminine göre, Franklar ile Venedikliler arasında yarı yarıya bölüşüldü. Ve biliniz ki bu bölüşmeden sonra Haçlılar kendi paylarından elli bin mark gümüşü Venediklilere ödedi ve geri kalan paradan yüz bin markı da adamları arasında paylaştırdılar. Bu paylaştırma nasıl oldu biliyor musunuz? İki yaya askerin payı bir atlı askerinkine ve iki atlı askerinki de bir şövalyeninkine denkti. Ve biliniz ki hiçbir adam mevkii ya da gösterdiği yiğitlik nedeniyle bu dağıtılandan fazla para almadı, tabii çalınanlar bunun dışındadır.</p>

  <p class="normal">255. Hırsızlıklar konusunda ise biliniz ki adalet işledi ve birçok kişi asıldı. Kont de Saint-Paul, bir şeyler saklamış bir şövalyesini boynunda armalı kalkanıyla astı; ama büyük, küçük daha pek çok kişi mal sakladı ve bunlar öğrenilemedi. Kazanç çok büyüktü; çalınanlar ve Venediklilerin payı hariç, dört yüz bin mark gümüş ve on bin binek hayvanı ele geçirilmişti. Konstantinopolis ganimeti işittiğiniz gibi paylaştırıldı.</p>

  <p class="ortayazi"><span class="idebold">LVII. Kont Baudouin de Flandre imparator seçiliyor.</span></p>

  <p class="normal">256. O zaman bir meclis toplandı ve ordu avamı daha önceden kararlaştırıldığı gibi bir imparator belirlemek istediğini söyledi. Ve o kadar çok konuştular ki başka bir gün yine toplandılar; ve o gün seçimi yapacak on iki kişi seçilecekti. Konstantinopolis İmparatorluğu kadar büyük bir onura erişmek isteyecek çok sayıda aday ve açgözlünün ortaya çıkması doğaldı. Ama en büyük çekişme Flandre ve Hainaut kontu Baudouin ile Marki del Monferrato arasındaydı; ve herkes bu ikisinden birinin imparator seçileceğini söylüyordu.</p>

  <p class="normal">257. Ordunun ileri gelenleri ikisini de tutanlar olduğunu görünce, aralarında konuşup şöyle dediler: “Senyörler eğer bu iki soylu adamdan birini seçecek olursak, öbürü öyle bir kıskançlığa kapılacak ki tüm adamlarını alıp gidecek. Ve o zaman bu toprağı belki de kaybedeceğiz; çünkü Kudüs toprağı da fethedildikten sonra Godefroi de Bouillon’u seçtiklerinde Kudüs’ün kaybedilmesine ramak kalmıştı. Çünkü Kont de Saint-Gilles bu durumu öyle kıskanmıştı ki, tüm diğer baronları ve elinden gelen herkesi ordudan ayrılsınlar diye kovalamıştı. Ve bir sürü insan da gerçekten gitmiş ve sonunda öyle az adam kalmıştı ki, eğer Tanrı yardım etmeseydi toprakları kaybederlerdi. Bu nedenle biz de aynı şeyin başımıza gelmemesine dikkat etmeliyiz.”</p>

  <p class="normal">258. “Daha çok ikisini birden tutmaya çalışalım. Tanrı’nın imparator seçilmesini sağlayacağı kişi, diğerinin de memnun olması için elinden geleni yapsın ve diğerine boğazın Türkiye tarafındaki toprakları ve Yunanistan adasını [yarımadasını] bıraksın. O zaman beriki de onun adamı olacaktır. Böylelikle ikisini bir arada tutabiliriz.” Böyle söylendi ve böyle yapıldı; ve her iki aday da yumuşak başlı davranıp bunu kabul etti. Ve sonuçta meclisin toplanacağı gün gelip çattı ve meclis toplandı; ve altı bir taraftan, altı diğer taraftan on iki kişi seçildi; ve onlar da imparatorluğu en iyi yönetecek ve bu iş için en gerekli kişiyi iyi niyetle seçeceklerine kutsal emanetler üzerine yemin ettiler.</p>

  <p class="normal">259. On ikiler böyle seçildi ve seçim günü saptandı. Belirlenen günde zengin bir sarayda toplandılar; Venedik dukası burada kalıyordu ve dünyanın en güzel saraylarından biriydi. Öyle çok insan toplanmıştı ki inanılır gibi değildi; çünkü herkes kimin seçileceğini görmek istiyordu. Seçimi yapacak on iki kişi çağrıldı ve sarayın içindeki çok zengin bir şapele alındı ve yanlarında başka kimse kalmasın diye kapı dışarıdan kapatıldı. Baronlar ve şövalyeler ise dışarıdaki büyük bir saraydaydı.</p>

  <p class="normal">260. Hepsi mutabık oluncaya kadar meclis sürdü; ve sonunda herkesin onayıyla sözcülük görevi on iki kişiden biri olan Soissons piskoposu Névelon’a verildi. Ve dışarıya, bütün baronlarla Venedik dukasının beklediği yere çıktılar. Şunu da bilin ki sayısız insanın gözü seçimin sonucunu öğrenmek üzere üstlerine dikilmişti. Ve piskopos diğerleri tarafından görevlendirildiği için söz aldı, herkes onu dinledi: “Senyörler, Tanrı’ya şükürler olsun ki bir imparator seçme konusunda anlaşmaya vardık; ve hepiniz bizim seçeceğimiz kişiyi imparator olarak tanımaya ve karşısına kim çıkarsa çıksın ona yardım etmeye yemin ettiniz. Ve biz Tanrı’nın doğduğu saatte onu imparator atayacağız: Flandre ve Hainaut kontu Baudouin.</p>

  <p class="normal">261. Sarayda bir sevinç çığlığı yükseldi; ve kontu saraydan dışarı taşıdılar ve Marki Bonifacio del Monferrato kontu kilisenin içine kadar götürdü ve ona pek çok iltifat etti. Böylece Hainaut ve Flandre kontu Baudouin imparator seçildi ve Paskalya’dan üç hafta sonra (16 Mayıs 1204) taç giymesine karar verildi. Şunu da bilin ki taç giyme töreni için paha biçilmez giysiler hazırlandı ve ellerinde de bunu yapacak imkânlar vardı.</p>

  <p class="ortayazi"><span class="idebold">LVIII. Bonifacio İsaakios’un dul eşiyle evleniyor ve Baudouin’in taç giymesinden sonra Selanik Krallığı’nı alıyor.</span></p>

  <p class="normal">262. Taç giyme gününden önce Marki Bonifacio del Monferrato İmparator İsaakios’un dul eşi ve Macaristan kralının kız kardeşi olan imparatoriçe ile evlendi. Ve yine aynı zaman diliminde ordunun soylu baronlarından Champagne’lı Eudes de Champlitte öldü; kardeşi Guillaume ve diğer dostları ardından çok üzüldü ve çok gözyaşı döktü. Büyük bir törenle Havariyun Kilisesi’ne gömüldü.</p>

  <p class="normal">263. Taç giyme günü yaklaştı ve İmparator Baudouin Ayasofya Kilisesi’nde İsa’nın doğumunun bin iki yüz dördüncü yılında büyük bir coşku ve törenle taç giydi. Sevinçten ve yapılan şölenlerden söz etmeye bile gerek yok, çünkü baronlar ve şövalyeler ellerinden geleni yaptılar; ve Marki Bonifacio del Monferrato ve Blois ve Chartres kontu Louis onu senyörleri olarak onurlandırdılar. Taç giymenin büyük sevincinin ardından, imparator büyük bir kutlama ve tören alayıyla dünya yüzünde görülmüş en zengin saray olan Bukoleon Sarayı’na götürüldü. Ve şenlik sona erdikten sonra imparator yapılacak işler hakkında konuşmaya başladı.</p>

  <p class="normal">264. Monferrato markisi Bonifacio ondan anlaşmalarına uymasını, daha önce konuşulduğu gibi kendisine boğazın Türkiye tarafındaki toprağı ve Yunanistan’ı vermesini istedi. Ve imparator da bunu yapması gerektiğini kabul etti ve severek yapacağını söyledi. Ve Marki del Monferrato imparatorun anlaşmalarını bu kadar iyi niyetli bir şekilde yerine getirmek istediğini görünce, kendisine bu toprağa karşılık <span class="ideitalik">Salenique</span> [Selanik] Krallığı’nı vermesini istedi, çünkü bu toprak kız kardeşiyle evlendiği Macaristan kralının topraklarına komşuydu.</p>

  <p class="normal">265. Bu konuda çok etraflı görüşmeler yapıldı; ama sonunda imparator onun bu isteğini yerine getirdi ve marki de imparatora karşı bu topraktan kaynaklanan yükümlülüklerini kabullendi. Ve bütün orduyu büyük bir sevinç kapladı, çünkü marki dünyanın en değerli ve diğer şövalyeler tarafından en çok sevilen şövalyelerindendi. Marki del Monferrato da işittiğiniz o toprakta kaldı.</p>

  <p class="ortayazi"><span class="idebold">LIX. Baudouin Murtzuphlos’un üstüne yürüyor.</span></p>

  <p class="normal">266. İmparator Murtzuphlos Konstantinopolis’ten henüz dört günlük uzaklıktaydı ve yanında İmparator Aleksios’un (o daha önce kaçmıştı) karısı olan imparatoriçeyi ve kızını da götürmüştü. Ve İmparator Aleksios tüm adamlarıyla birlikte Messinople [Mosynopolis; Messina Kale]<sup class="calibre3"><a href="../Text/kitap2_split_021.html#footnote-600-31" id="footnote-600-31-backlink">[31]</a></sup> adı verilen kentteydi ve toprakların büyük bir bölümünü hâlâ elinde tutuyordu. Ve o zaman Yunanistan’ın soylu adamlarının büyük bir bölümü <span class="ideitalik">Bras de Saint-George’</span>un [Çanakkale Boğazı ve Marmara Denizi] Türkiye yakasına geçti ve herkes olabildiğince toprak ele geçirdi ve imparatorluğun başka yerlerinde de herkes kendi memleketine yakın toprakları ele geçirdi.</p>

  <p class="normal">267. Ve İmparator Murtzuphlos çok geçmeden İmparator Monsenyör Baudouin’e sığınmış bir kenti, <span class="ideitalik">Le Churlot</span> [Tzouroulon; Çorlu] adı verilen yeri aldı; burayı yağmaladı ve bulduğu her şeye el koydu. Bu haber İmparator Baudouin’e ulaştığında, baronlara ve Venedik dukasına danıştı. Onlar da bütün ordusuyla şehirden çıkıp bu toprakları fethetmesi ve Konstantinopolis’te de (yeni fethedilmişti ve nüfusu Bizanslılardan oluşuyordu) şehrin güvenliğini sağlayabilecek bir kuvvet bırakması konusunda anlaştılar.</p>

  <p class="normal">268. Böylece bu karara varıldı ve ordu toplantıya çağırıldı, kimin Konstantinopolis’te kalacağı, kimin İmparator<br class="chapter" />
  Baudouin’in ordusuna katılacağı saptandı. Hasta olan ve henüz iyileşmemiş Blois ve Chartres kontu Louis ve Venedik dukası Konstantinopolis’te kaldı. Ve Conon de Béthune de kenti korumak için Blakherna ve Bukoleon saraylarında kaldı; ve Champagne mareşali Geoffroi ve Provins’li Milon le Brébant ve Manassès de l’Isle de bütün adamlarıyla birlikte kaldılar. Geri kalan herkes imparatorla birlikte orduya katılmak üzere hazırlandı.</p>

  <p class="normal">269. İmparator Baudouin Konstantinopolis’ten ayrılmadan önce, kardeşi Henri onun emriyle yanında çok iyi yüz şövalye ile yola çıktı ve kentten kente at sürdü. Vardığı her kentte insanlar imparatora biat ediyordu. Böylece çok güzel ve zengin bir kent olan <span class="ideitalik">Andrenople’</span>a [Hadrianapolis, Edirne] kadar gitti. Kenttekiler onu sevinçle kabul etti ve imparatora biat ettiler. O zaman Henri ve adamları kente yerleşti ve İmparator Baudouin gelinceye kadar orada kaldılar.</p>

  <p class="ortayazi"><span class="idebold">LX. İsaakios’un kardeşi Aleksios yanına sığınan Murtzuphlos’un gözlerini oyduruyor.</span></p>

  <p class="normal">270. İmparator Murtzuphlos, böyle üstüne geldiklerini duyunca, onları beklemeye cesaret edemedi; onların hep iki ya da üç gün önünde kaçıyordu. Böylece İmparator Aleksios’un bulunduğu Mosynopolis’e kadar gitti ve ona elçiler gönderip kendisine yardım edeceğini ve tüm emirlerini yerine getireceğini bildirdi. Ve İmparator Aleksios da ona oğluymuş gibi hoş geldin dediğini, kızını kendisine eş olarak almasını istediğini ve onu oğlu yapacağını bildirdi. Böylece İmparator Murtzuphlos Mosynopolis önünde konakladı, çadırlarını ve armalı tentelerini kurdu; diğeri ise kentteydi. Bir araya gelip konuştular ve ona kızını verdi; ve ittifak yaparak artık tek bir kişi haline geldiklerini söylediler.</p>

  <p class="normal">271. Böylece, kaç gün bilemiyorum, birisi kampta, diğeri şehirde kaldı ve o zaman İmparator Aleksios, daha sonra birlikte kaplıcaya gideceklerini söyleyerek, İmparator Murtzuphlos’u yemeğe davet etti. Böyle söylendi ve böyle yapıldı. İmparator Murtzuphlos oraya yanında az adamla geldi ve eve girdiğinde İmparator Aleksios onu bir odaya çağırdı ve yere yatırttı, ve işte bu işittiğiniz ihanetle gözlerini oydurdu. Birbirlerine karşı bu kadar zalimce davranan insanlar bir toprağı ellerinde tutmak hakkına sahip midir, değil midir siz karar verin. Ve İmparator Murtzuphlos’un kampındakiler bu olayı duyunca dağıldılar ve sağa sola kaçıştılar. Bir kısmı da İmparator Aleksios’a gidip ona senyörleri olarak itaat etti ve onun yanında kaldı.</p>

  <p class="ortayazi"><span class="idebold">LXI. Baudouin Aleksios’un üstüne yürüyor; Bonifacio da ona katılıyor.</span></p>

  <p class="normal">272. O zaman İmparator Baudouin tüm ordusuyla Konstantinopolis’ten yola çıktı ve Hadrianapolis’e kadar at sürdü. Orada kardeşi Henri ve yanındakilerle buluştu. Yol üzerinde nereden geçse herkes huzuruna geldi, himayesi ve komutası altına girdi. Ve o zaman İmparator Aleksios’un İmparator Murtzuphlos’un gözlerini oydurduğu haberini aldı. Bu haberi aralarında uzun süre tartıştılar ve birbirlerine bu kadar adice ihanet edenlerin ellerinde toprak tutmaya hakkı olmadığına karar verdiler.</p>

  <p class="normal">273. O zaman İmparator Baudouin doğrudan İmparator Aleksios’un bulunduğu Mosynopolis üstüne at sürmeye karar verdi. Ve Hadrianapolis’teki Bizanslılar ondan senyörleri olarak kentte bir kuvvet bırakmasını istediler, çünkü Valak ve Bulgar kralı Kaloyan onlara sık sık savaş açıyordu. Ve İmparator Baudouin, Flandre’lı çok gözü pek ve yiğit bir şövalye olan Eustache de Saubruic’i yanında kırk iyi şövalye ve yüz atlı askerle birlikte orada bıraktı.</p>

  <p class="normal">274. İmparator Baudouin böylece Hadrianapolis’ten yola çıktı ve İmparator Aleksios’u bulacağını düşündüğü Mosynopolis’e doğru at sürdü. Geçtiği tüm topraklar onun himayesine ve komutasına girdi; ve İmparator Aleksios bunu görünce Mosynopolis’i boşalttı ve kaçtı. İmparator<br class="chapter" />
  Baudouin Mosynopolis önüne gelinceye kadar at sürdü. Ve kenttekiler onu karşılamaya çıkıp kenti onun emrine teslim ettiler.</p>

  <p class="normal">275. Ve o zaman İmparator Baudouin henüz orduya katılmamış olan Monferrato markisi Bonifacio’yu beklemek üzere orada kalacağını söyledi; çünkü yanında karısı imparatoriçeyi de getirdiği için o imparator kadar hızlı gelememişti. Ve marki ırmak kıyısındaki Mosynopolis’e gelinceye kadar at sürdü; ve ırmak kıyısına yerleşip çadırlarını ve armalı tentelerini kurdurdu. Ve ertesi gün İmparator Baudouin’le konuşmaya ve onu görmeye ve sözünü tutmasını istemeye gitti.</p>

  <p class="normal">276. “Sir” dedi, “bana Selanik’ten haberler geldi; ülkenin insanları beni severek senyör kabul edeceklerini bildiriyorlar. Ben bu senyörlük hakkını sizden alıyorum ve size karşı yükümlüyüm: Bu nedenle bana gitme izni vermenizi rica ediyorum; ve toprağımı ve kentimi ele geçirir geçirmez, size erzak getirecek ve iradenizi uygulamaya hazır bir halde geleceğim. Ama benim topraklarımı yakıp yıkmayın; ve eğer isteğiniz buysa, haksız bir şekilde toprakların büyük bölümünü elinde bulunduran Valak ve Bulgar kralı Kaloyan’ın üstüne yürüyelim.”</p>

  <p class="ortayazi"><span class="idebold">LXII. Baudouin ve Bonifacio’nun kopuşması; biri Selanik, diğeri Dimot [Didymoteikhon; Dimetoka] üstüne yürüyor.</span></p>

  <p class="normal">277. İmparator, kimin tavsiyesine uyarak bilmiyorum, yine de Selanik’e doğru yürümek istediğini ve o memlekette başka işlerini göreceğini söyledi. Monferrato markisi Bonifacio, “Sir” dedi, “senden rica ediyorum, ben toprağımı sensiz fethedebildiğim sürece oraya girme; ve eğer girersen bunu benim iyiliğim için yaptığını düşünmem. Ve bilin ki ben sizinle gitmem, sizden ayrılırım.” Ve İmparator Baudouin bunun kendisini oraya gitmekten vazgeçirmeyeceği yanıtını verdi.</p>

  <p class="normal">278. Heyhat! Her ikisine de ne kötü akıllar verilmişti ve bu karışıklığı çıkaranlar ne büyük bir günah işlemişti! Çünkü eğer Tanrı onlara acımasaydı, fethettikleri bütün toprakları yitirdikleri gibi Hıristiyanlığı da yok olmanın eşiğine getireceklerdi. Böylece talihsizlik ve kötü öğütler sonucunda Konstantinopolis imparatoru Baudouin ve Marki Bonifacio del Monferrato ayrıldılar.</p>

  <p class="normal">279. İmparator Baudouin baştan tasarladığı gibi, tüm adamları ve tüm kuvvetleriyle Selanik’e doğru at sürdü ve Marki del Monferrato da geri döndü; çünkü pek çok soylu insan da onunla kalmıştı. Onunla birlikte Jacques d’Avesnes, Guillaume de Champlitte, Hugues de Colemi, Kont Bertoud de Catzenelnbogen ve Almanya İmparatorluğu’ndan gelenlerin büyük kısmı da geri döndü; çünkü onlar da markinin tarafını tutuyordu. Marki böylece <span class="ideitalik">Dimot</span> [Didymoteikhon; Dimetoka] adı verilen çok güzel, çok sağlam ve çok zengin bir şatoya kadar at sürdü ve bu şato kentteki bir Bizanslı tarafından ona teslim edildi. Kente girince bir garnizon kurdu. Ve o zaman imparatoriçenin yaptığı görüşmeler sonucunda Bizanslılar ondan yana dönmeye başladı ve tüm civar topraklardan, yürüyerek bir ya da iki günlük mesafedeki yerlerden gelip onun himayesine girdiler.</p>

  <p class="normal">280. İmparator Baudouin dosdoğru Selanik üstüne at sürmeye devam etti ve dünyadaki en kuvvetli şatolardan biri olan <span class="ideitalik">Christople’</span>a [Hristopolis, Kavala] vardı ve bu şato ona teslim edildi ve kenttekiler ona biat etti. Daha sonra çok sağlam ve zengin bir başka şatoya, <span class="ideitalik">La Blanche’</span>a<sup class="calibre3"><a href="../Text/kitap2_split_021.html#footnote-600-32" id="footnote-600-32-backlink">[32]</a></sup> geldi. Bu şato da ona teslim oldu ve biat etti. Oradan güçlü ve zengin bir site olan Seres’e at sürdü; ve bu şehir de onun himayesine ve komutasına girdi ve ona biat etti. Oradan da Selanik’e at sürdü ve kentin önüne yerleşip üç gün kaldı. Ve ahali bu kenti (o zamanki Hıristiyanlığın en güzel ve en zengin kentlerinden biriydi) Bizans imparatorları zamanındaki alışkanlıkları değiştirmemesi koşuluyla ona teslim etti.</p>

  <p class="ortayazi"><span class="idebold">LXIII. Haçlıların Bonifacio’ya mesajı; Bonifacio Hadrianapolis kuşatmasını kaldırıyor.</span></p>

  <p class="normal">281. İmparator Baudouin Selanik’e doğru giderken, ve geçtiği topraklar onun iradesine uyup hükmüne girerken, Marki Bonifacio del Monferrato bütün adamları ve kendisini destekleyen çok sayıda Bizanslıyla birlikte Hadrianapolis önüne at sürdü ve kenti kuşattı, etrafına çadırlar kurup, armalarını çekti. Ve içeride imparatorun bıraktığı adamlarla birlikte Eustache de Saubruic vardı. Onlar da surlara ve burçlara çıkıp savunma için hazırlandı.</p>

  <p class="normal">282. Ve o zaman Eustache de Saubruic iki ulak seçti ve onları gece gündüz ilerlemeleri emriyle Konstantinopolis’e yolladı. Ve onlar da Venedik dukasıyla Kont Louis’nin ve İmparator Baudouin adına kentte kalan diğerlerinin yanına varıp, Eustache de Saubruic’in imparatorla markinin arasının açıldığını bildirdiğini söylediler. Marki Romania’nın en güçlü ve en zengin şatolarından Didymoteikhon’u ele geçirmiş ve kendilerini Hadrianapolis’te kuşatmıştı. Diğerleri bunu duyunca çok rahatsız oldular; çünkü o zaman yaptıkları tüm fetihlerin boşa gideceğini düşündüler.</p>

  <p class="normal">283. O zaman Venedik dukası, Blois ve Chartres kontu Louis ve Konstantinopolis’teki diğer baronlar Blakherna Sarayı’nda toplandılar; hem çok rahatsız olmuşlar hem de kafaları karışmıştı; imparator ile markinin arasını açanlardan çok yakındılar. Venedik dukasının ve Kont Louis’nin ricasıyla, Champagne mareşali Geoffroi de Villehardouin’den Hadrianapolis kuşatmasına gitmesi ve yapabilirse bu savaşa bir son vermesi istendi; çünkü onun marki ile arası iyiydi; ve marki üzerinde en çok onun etkili olabileceğini düşünmüşlerdi. Ve o da, onların bu ricası ve kendisine ihtiyaç duymaları karşısında, seve seve gideceğini söyledi; ve yanında ordunun en iyi ve en onurlu şövalyelerinden Manassès de l’Isle’i de götürdü.</p>

  <p class="normal">284. Böylece Konstantinopolis’ten yola çıkıp kuşatma altındaki Hadrianapolis’e varıncaya kadar at sürdüler. Geldiklerini öğrenen marki kamptan çıktı ve onları karşılamaya gitti. Yanında meclisinin önde gelenlerinden Jacques d’Avesnes, Guillaume de Champlitte, Hugues de Colemi, Othon de la Roche da vardı. Marki elçilere çok iltifat etti ve hiçbir şey yokmuş gibi davrandı.</p>

  <p class="normal">285. Onunla arası çok iyi olan Mareşal Geoffroi ona ağır suçlamalar yöneltti: Nasıl ve ne hakla imparatorun topraklarını almış ve Hadrianapolis’teki adamlarını kuşatmıştı? Eğer imparator ona karşı bir hata yapmışsa, Konstantinopolis’tekilere durumu bildirir, onlar da hakkını geri alırdı. Marki de kendisinin suçsuz olduğunu ve imparatorun hatası karşısında bu şekilde davrandığını söyledi.</p>

  <p class="normal">286. Champagne mareşali Geoffroi, Tanrı’nın ve markinin meclisindeki baronların da yardımıyla, kendisini çok seven markiyi öyle çok işledi ki, marki konuyu ikisi arasındaki anlaşmaları iyi bilen Venedik dukasına, Blois ve Chartres kontu Louis’ye, Conon de Béthune’e ve Mareşal Geoffroi de Villehardouin’e götüreceğini söyledi. Böylece ordudakilerle kenttekiler arasında ateşkes ilan edildi.</p>

  <p class="normal">287. Ve şunu da biliniz ki, Mareşal Geoffroi ve Manassès de l’Isle geri dönerken hem ordudakiler hem de kenttekiler tarafından uğurlandılar; çünkü her iki taraf da barış yapmak istiyordu. Ve Franklar bu işe sevinirken, Bizanslılar üzüldü; çünkü onlar savaş ve nifak çıkmasını istiyordu. Böylece Hadrianapolis kuşatması kaldırıldı ve marki yanında adamlarıyla, karısı imparatoriçenin kendisini beklediği Didymo-teikhon’a geri döndü.</p>

  <p class="ortayazi"><span class="idebold">LXIV. Haçlıların Baudouin’e mesajı.<br class="chapter" />
  Çok sayıda şövalyenin ölümü.</span></p>

  <p class="normal">288. Elçiler Konstantinopolis’e geri dönüp olup biteni anlattılar. Venedik dukası ve Kont Louis de Blois ve tüm diğerleri barış yapılmasına çok sevindi. O zaman iyi ulaklar seçip bir mektup yazdılar ve bunu İmparator Baudouin’e gönderdiler. Markinin sorunu onların kararına bıraktığını ve buna mecbur olduğunu yazdılar; ve kendisinin de konuyu kendilerine bırakması gerektiğini bildirdiler. Ondan bunu yapmasını rica ediyor (çünkü hangi nedenle olursa olsun, çıkacak bir savaşı kaldıramazlardı) ve marki gibi, kararı kendilerine bırakmasını istiyorlardı.</p>

  <p class="normal">289. Bunlar olurken İmparator Baudouin Selanik’teki işlerini bitirmişti; geride kendi adamlarından bir garnizon ve başlarında komutan olarak da çok gözü pek ve yiğit biri olan Renier de Mons’u bırakıp yola çıktı. Markinin Didymoteikhon’u aldığı ve kentte olduğu ve çevredeki toprakların büyük bölümünü ele geçirdiği ve Hadrianapolis’teki adamlarını kuşattığı haberleri ona da ulaşmıştı. İmparator Baudouin bu haberi duyunca çok öfkelendi ve gidip Hadrianapolis kuşatmasını kaldıracağına ve markiye elinden gelen her kötülüğü yapacağına yemin etti. Ah Tanrım! Bu ayrılık ne büyük zararlara yol açacaktı! Eğer Tanrı işleri yoluna sokmasaydı Hıristiyanlık az daha yok olup gidecekti.</p>

  <p class="normal">290. İmparator Baudouin böylece dönüş yoluna koyuldu. Ve Selanik önündeyken başlarına büyük bir terslik gelmiş ve adamlarından pek çoğu hastalanmıştı. İmparatorun geçtiği şatolarda birçok adam geride kalıyor, yola devam edemiyordu. Hastalığı ağırlaşan birçoğu ise sedyelerle taşınıyordu ve Seres’te çok kişi öldü. O zaman Seres’te, İmparator Baudouin’in şansölyesi olan Jean de<br class="chapter" />
  Noyon öldü; çok iyi bir din adamı ve bir bilgeydi; dile getirmeyi çok iyi bildiği Tanrı kelamıyla orduyu çok kez rahatlatmıştı. Ve biliniz ki ordunun ileri gelenleri bu ölüme çok üzüldü.</p>

  <p class="normal">291. Çok geçmeden başlarına büyük bir terslik daha geldi; çünkü zengin ve soylu bir adam ve iyi ve yiğit bir şövalye olan Pierre d’Amiens öldü. Bu ölüm baba tarafından kuzeni Hugues de Saint-Paul’ü de yasa boğdu ve tüm ordu için ağır bir kayıp oldu. Daha sonra çok değerli bir şövalye olan<br class="chapter" />
  Girard de Mancicourt ve Gilles d’Aunoi ve birçok iyi insan öldü. Bu yolculukta kırk şövalyeyi geride bırakan ordu oldukça zayıfladı.</p>

  <p class="ortayazi"><span class="idebold">LXV. Haçlıların mesajına Baudouin’in yanıtı.</span></p>

  <p class="normal">292. İmparator Baudouin her gün öyle çok at sürdü ki, sonunda Konstantinopolis’tekilerin gönderdiği ulaklarla yolda karşılaştı. Ulaklardan biri Kont Louis de Blois’nın vasalı olan bir şövalyeydi. Bègue de Fransures adındaki bu bilge adam iyi bir hatipti. Senyörünün ve diğer baronların mesajını çok canlı bir şekilde şöyle dile getirdi:</p>

  <p class="normal">293. “Sir, Venedik dukası ve senyörüm Kont Louis ve Konstantinopolis’teki diğer baronlar siz senyörlerine selamlarını yolluyor ve sizinle Marki del Monferrato’nun arasını açanları Tanrı’ya ve size şikâyet ediyorlar; çünkü bu bozguncuların Hıristiyanlığı yok etmelerine ramak kaldı ve siz de onlara inanmakla kötü ettiniz. Aranızdaki tartışma konusunda markinin kararı onlara bıraktığını bildiriyor ve sizden de senyörleri olarak onların kararına boyun eğmenizi ve bu karara uyacağınıza söz vermenizi rica ediyorlar. Ve şunu da biliniz ki, hangi nedenle olursa olsun bu savaşa katlanacak halleri yoktur.”</p>

  <p class="normal">294. İmparator Baudouin gitti ve meclisini çağırdı ve ulaklara onlara yanıt vereceğini söyledi. İmparatorun meclisindeki pek çok kişi bu nifakı kızıştırmıştı ve Konstantinopolis’tekilerin bu mesajını da büyük bir saygısızlık kabul ederek şöyle dediler: “Sir, size ne bildirdiklerini işittiniz mi? Düşmanınızdan intikam almanıza katlanamayacaklarını bildiriyorlar. Öyle anlaşılıyor ki, dediklerini yapmazsanız karşınıza geçecekler.”</p>

  <p class="normal">295. Bir sürü büyük büyük laflar edildi; ama meclisin sonunda imparatorun ne Venedik dukasını, ne Kont Louis’yi, ne de Konstantinopolis’teki diğerlerini kaybetmek istemediği anlaşıldı ve imparator mesaja şu yanıtı verdi: “Kararı onlara bırakacağım konusunda güvence veremem, ama markiye hiçbir şey yapmadan Konstantinopolis’e gideceğim.” Ve böylece İmparator Baudouin Konstantinopolis’e geri döndü; ve baronlar ve diğerleri onu karşılamaya gitti ve onu senyörleri olarak büyük bir törenle karşıladılar.</p>

  <p class="ortayazi"><span class="idebold">LXVI. Baudouin ve Bonifacio barışıyor.</span></p>

  <p class="normal">296. Dördüncü gün imparator, yanlış öğütler sonucu marki ile arasının açıldığını açıkça kabul etti; ve o zaman Venedik dukası ve Kont Louis onunla konuşup şöyle dediler: “Sir, markinin de yaptığı gibi, işi bizim kararımıza bırakmanızı rica etmek istiyoruz.” Ve imparator da bunu seve seve yapacağını söyledi. Ve o zaman markiyi arayıp getirmeye gidecek haberciler seçildi. Bu habercilerden biri Gervais du Châtel, ikincisi Renier de Trit ve üçüncüsü de Champagne mareşali Geoffroi idi; Venedik dukası da kendi adamlarından iki kişi gönderdi.</p>

  <p class="normal">297. Böylece haberciler Didymoteikhon’a varıncaya dek her gün at sürdü ve marki ile karısı imparatoriçeyi etraflarında çok sayıda soylu insanla birlikte buldular ve niye onu aramaya geldiklerini anlattılar. O zaman Mareşal Geoffroi daha önce söz verdiği gibi Konstantinopolis’e gelmesini ve karar hakkını teslim ettiği insanların düzenleyeceği barışa uymasını istedi. Onu ve yanında gelecek herkesi sağ salim götürme konusunda teminat verdiklerini de ekledi.</p>

  <p class="normal">298. Marki adamlarına danıştı. Kimi oraya gitmesini onayladı, kimi de hiç gitmemesini öğütledi. Ama meclisin sonunda çıkan kararla, yanına yüz şövalye alıp onlarla birlikte Konstantinopolis’e gitti; ve Konstantinopolis’e varıncaya dek her gün at sürdüler. Kentte iyi karşılandı ve Blois ve Chartres kontu Louis, Venedik dukası ve daha birçok soylu kişi onu karşılamaya gitti; çünkü orduda çok seviliyordu.</p>

  <p class="normal">299. Ve o zaman meclis toplandı; ve İmparator Baudouin ile Marki Bonifacio’nun yaptıkları anlaşmalar hatırlatıldı; ve Selanik, topraklarıyla birlikte markiye verildi; o da ele geçirdiği Didymoteikhon’u Champagne mareşali Geoffroi’ya teslim etti; o da güvenilir bir ulak ya da mühürlü mektupla markinin Selanik’i aldığı haberi gelinceye dek Didymoteikhon’u elinde tutacağı güvencesini verdi; ancak ondan sonra Didymoteikhon’u imparatora ya da onun temsilcisine geri verecekti. İşittiğiniz üzere, imparator ile marki arasında böylece barış yapıldı. Bu durum orduda büyük bir sevinç yarattı; çünkü barış sağlanmasa bu işten çok zararlı çıkabilirlerdi.</p>

  <p class="ortayazi"><span class="idebold">LXVII. Selanik Krallığı Bonifacio’ya geri veriliyor; Haçlılar arasında toprakların paylaşımı.</span></p>

  <p class="normal">300. O zaman marki izin istedi; adamları ve karısı ile birlikte Selanik’e doğru yola çıktı. İmparatorun ulakları da onunla birlikte at sürdü ve vardıkları her şato imparator adına senyörlükleriyle birlikte ona geri veriliyordu. Ve Selanik’e geldi ve kenti savunanlar imparator adına ona teslim ettiler. İmparatorun oraya bıraktığı komutan, Renier de Mons ölmüştü; çok saygın bir kişiydi ve ölümü büyük kayıptı.</p>

  <p class="normal">301. O zaman topraklar ve tüm ülke markiye teslim olmaya ve büyük bir çoğunlukla onun buyruğuna girmeye başladı. Sadece büyük bir şahsiyet olan bir Bizanslı,<br class="chapter" />
  <span class="ideitalik">Lasgur</span> (Léon Sgur)<sup class="calibre3"><a href="../Text/kitap2_split_021.html#footnote-600-33" id="footnote-600-33-backlink">[33]</a></sup> bunun dışında kalmıştı. O, markinin emrine girmek istemedi; çünkü deniz üzerinde olan ve bu dünyadaki en korunaklı iki kenti, Korinthos ve <span class="ideitalik">Naples’</span>i [Naupakthos, İnebahtı] ele geçirmişti. Ve markinin himayesine girmek istemedi; markiye savaş açtı ve Bizanslıların çoğu da onu tuttu. Mihael adında bir Bizanslı daha vardı ve o Konstantinopolis’ten markinin yanında gelmişti; marki aralarının çok iyi olduğunu sanıyordu. Ama tek bir söz etmeden markiyi terk edip <span class="ideitalik">Arthe</span> [Arta, antikçağda Amprakia] isimli bir kente gitti ve imparator adına toprakları elinde bulunduran zengin bir Bizanslının kızıyla evlenip, bu toprakları ele geçirip marki ile savaşmaya başladı.</p>

  <p class="normal">302. Ve Selanik’e kadar Konstantinopolis toprakları tam bir barış içindeydi; yollar öyle güvenliydi ki canı isteyen bir kentten diğerine gidebiliyordu, üstelik arada en az on iki günlük yol vardı. Bu arada çok zaman geçmiş, Eylül sonuna gelinmişti (1204). İmparator Baudouin Konstantinopolis’teydi ve topraklar barış içinde ve onun iradesi altındaydı. O sırada Konstantinopolis’te iki iyi şövalye, Eustache de Canteleu ve Aimeri de Villeroi öldüler; bu ölümler dostları için büyük kayıptı.</p>

  <p class="normal">303. O zaman topraklar paylaşılmaya başlandı; Venedikliler kendi paylarını, Haçlı ordusu da kendi payına düşeni aldı. Ve herkes toprağına gidince, birçok kötülüğün anası olan açgözlülük onların da yakasını bırakmadı. Kimi daha az kimi daha çok, ama hepsi toprağında kötülük etmeye ve Bizanslılar da onlardan nefret edip kötü düşünceler beslemeye başladılar.</p>

  <p class="normal">304. O zaman İmparator Baudouin Romania toprağının en büyük senyörlüklerinden biri olan ve Marmara Denizi’nin Türkiye kıyısında bulunan <span class="ideitalik">Niqué</span> [Nikaia, İznik] Düklüğü’nü Kont Louis’ye verdi. Ve bu kıyıdaki topraklar imparatorun himayesine girmemiş, ona karşı cephe almışlardı.<br class="chapter" />
  Ve sonra <span class="ideitalik">Finepople</span> [Philippopolis, Filibe] Düklüğü’nü de<br class="chapter" />
  Renier de Trit’ye verdi.</p>

  <p class="normal">305. Ve o zaman Kont Louis, adamlarından yüz yirmi şövalyeyi topraklarını ele geçirmeye gönderdi; başlarında<br class="chapter" />
  Pierre de Bracieux ve Payen d’Orléans vardı. Ve Konstantinopolis’ten Toussaint yortusunda (1 Kasım 1204) yola çıkıp Marmara Denizi’ni gemilerle geçtiler ve deniz kıyısında bir kent olan ve ahalisi Latinlerden oluşan <span class="ideitalik">Espigal’</span>e [Pegai; Biga]<sup class="calibre3"><a href="../Text/kitap2_split_021.html#footnote-600-34" id="footnote-600-34-backlink">[34]</a></sup> geldiler. Ve orada Bizanslılarla savaşmaya başladılar.</p>

  <p class="ortayazi"><span class="idebold">LXVIII. Murtzuphlos’un gördüğü ceza, Aleksios’un hapsedilmesi.</span></p>

  <p class="normal">306. O sırada gözleri oyulan (kendi senyörü ve İmparator İsaakios’un Haçlılar tarafından tahta yeniden çıkarılan oğlu olan İmparator Aleksios’u öldüren) İmparator Murtzuphlos, yanında az sayıda adamla gizlice Marmara Denizi’nin öte yakasına [Anadolu’ya] kaçıyordu. Bu olayın ihbarını alan Thierri de Loos onu buldu ve yakalayarak Konstantinopolis’teki İmparator Baudouin’e götürdü. Ve İmparator Baudouin bu işe çok sevindi ve senyörüne karşı böyle bir cinayet işleyen adama ne yapması gerektiği konusunda adamlarına danıştı.</p>

  <p class="normal">307. Toplanan meclis şu karara vardı: Konstantinopolis’te şehrin ortasına doğru mermerden yontulmuş, insan gözünün gördüğü en yüksek ve en iyi işlenmiş sütunlardan biri duruyordu; Murtzuphlos onun üstüne çıkarılacak ve tüm halkın gözü önünde oradan aşağı atılacaktı; çünkü bu kadar yüksek bir yargının herkes tarafından görülmesi gerekirdi. Böylece İmparator Murtzuphlos o sütuna götürüldü ve yukarı çıkarıldı ve tüm kent halkı bu inanılmaz olayı görmek üzere oraya koştu. O zaman aşağı itildi ve o kadar yüksekten düştü ki yere çarptığında her tarafı paramparça oldu.</p>

  <p class="normal">308. Ama şimdi bir mucizeyi dinleyin; onun tepesinden yere atıldığı bu sütunun üstünde mermere oyulmuş çok çeşitli tasvirler vardı ve bunlardan biri imparator biçimindeydi ve aşağı düşer vaziyette çizilmişti; çünkü uzun süre önce Konstantinopolis’te bir imparatorun bu sütundan aşağı atılacağı kehaneti yapılmıştı. Ve böylece bu benzerlik ve bu kehanet doğrulandı.</p>

  <p class="normal">309. O sırada Selanik tarafında Marki Bonifacio del Monferrato da (kardeşi İmparator İsaakios’un gözlerini oyan) İmparator Aleksios’u ve karısı imparatoriçeyi ele geçirdi. Ve lal rengi çizmeleri ile imparatorluk giysilerini Konstantinopolis’e, senyörü İmparator Baudouin’e gönderdi; o da bundan şükran duydu. Bonifacio daha sonra İmparator Aleksios’u ve karısı imparatoriçeyi Monferrato’da hapse gönderdi.<sup class="calibre3"><a href="../Text/kitap2_split_021.html#footnote-600-35" id="footnote-600-35-backlink">[35]</a></sup></p>

  <p class="ortayazi"><span class="idebold">LXIX. Abydos, Philippopolis ve Nichomie’nin [Nikomedia, İzmit] alınışı; Theodoros Laskaris’in imparatorluk iddiası.</span></p>

  <p class="normal">310. Sonraki Saint-Martin yortusunda (11 Kasım 1204) İmparator Baudouin’in kardeşi Henri Konstantinopolis’ten çıktı ve Çanakkale Boğazı boyunca ilerleyerek Abydos’a kadar gitti; yanında en iyi adamlarından yüz yirmi şövalyeyi de götürdü. Ve boğazı Abydos adı verilen kentin karşısından geçti ve bu kentin her türlü malla, buğdayla, erzakla ve insanın her türlü ihtiyacıyla dolu olduğunu gördü. Kenti ele geçirip oraya yerleşti. O zaman karşısındaki Bizanslılar ile savaşa tutuştu. Bu yörede Ermeniler kalabalıktı ve hepsi onun yanında yer aldı, çünkü Bizanslılardan çok nefret ediyorlardı.</p>

  <p class="normal">311. O sırada Renier de Trit Konstantinopolis’ten yola çıktı ve İmparator Baudouin’in kendisine verdiği Philippopolis’e doğru gitti. Yanında çok iyi yüz yirmi şövalye de götürdü ve durmadan at sürüp Hadrianapolis’in ötesine geçti ve Philippopolis’e vardı. Ve o memleketin insanları onu karşıladılar ve ona senyörleri olarak itaat ettiler. Çünkü onu çok istekli gördüler. Yardıma da çok ihtiyaçları vardı, çünkü Valak kralı Kaloyan onlara karşı çok sert bir savaş açmıştı.<br class="chapter" />
  Renier de Trit de onlara çok yardım etti ve toprağın büyük bölümünü zapt etti. Daha önce Kaloyan’ın tarafını tutan pek çok kişi onun yanına geçti. Kaloyan’la aralarında büyük savaş oldu.</p>

  <p class="normal">312. İmparator yüz şövalyeyi de Bras de Saint-Georges’u Konstantinopolis’in karşısından [İstanbul Boğazı’nı] geçmeleri için göndermişti. Komutanları Macaire de Sainte-Menehould idi; Matthieu de Wallincourt ve Robert du Ronsoi da onunla birlikte gitti. Ve bir körfezde bulunan Nikomedia ismindeki kente doğru at sürdüler. Bu kent Konstantinopolis’ten en az iki günlük uzaklıktaydı. Bizanslılar onların geldiğini duyunca, kenti boşaltıp gittiler ve onlar da kente yerleşip tahkimat yaptılar, surları onardılar ve karşılarındakilerle savaşmaya başladılar.</p>

  <p class="normal">313. Boğazın diğer tarafındaki toprakların senyörü<br class="chapter" />
  Theodoros Laskaris adında bir Bizanslıydı. İmparator<br class="chapter" />
  Aleksios’un kızıyla evliydi ve imparatorun toprakları üzerinde hak iddia ediyordu (Bu Aleksios, Frankların Konstantinopolis’ten kovduğu ve kardeşinin gözlerini oyduran imparatordu). Laskaris, boğazın diğer yakasında Fransızların bulunduğu her yerde, onlara karşı yürütülen savaşı destekliyordu.</p>

  <p class="normal">314. İmparator Baudouin ve Kont Louis yanlarında az sayıda adamla Konstantinopolis’te kalmıştı; dizlerini ve ayaklarını ağır bir gut hastalığı sarmış Kont Hugues de<br class="chapter" />
  Saint-Paul ve gözleri artık hiç görmeyen Venedik dukası da onlarla birlikteydi.</p>

  <p class="ortayazi"><span class="idebold">LXX. Suriye’den gelen destek; Baudouin’in karısı&nbsp; Marie’nin ölümü.</span></p>

  <p class="normal">315. Tam o sırada Suriye toprağındakilerin ve daha önce orduyu terk edip başka limanlardan geçiş arayanların büyük bir bölümü geldi. Kont Louis’nin kuzenleri olan Etienne du Perche ve Renaud de Montmirail da onların arasındaydı. Kont onları çok övdü ve gelişlerine çok sevindi. Ve İmparator Baudouin ile diğerleri de onları çok iyi karşıladı, çünkü çok soylu ve zengin insanlardı ve yanlarında çok sayıda iyi adam getirmişlerdi.</p>

  <p class="normal">316. Suriye toprağından Hugues de Tabari ve kardeşi<br class="chapter" />
  Raoul ve Thierri de Tenremonde’la birlikte, o topraklardan bir sürü insan, şövalyeler, <span class="ideitalik">turcople</span>’ler [Türkopollar]<sup class="calibre3"><a href="../Text/kitap2_split_021.html#footnote-600-36" id="footnote-600-36-backlink">[36]</a></sup> ve askerler geldi. Ve sonra İmparator Baudouin Etienne du<br class="chapter" />
  Perche’e <span class="ideitalik">Philadelphie</span> [Filadelfiya; Alaşehir] Dukalığı’nı verdi.</p>

  <p class="normal">317. Aldığı bir haber İmparator Baudouin’i çok üzdü; çünkü hamile olduğu için Flandre’da bıraktığı karısı Kontes Marie bir kız çocuk doğurmuş ve sonra yataktan kalkınca senyörünü bulmak için Marsilya limanına gidip karşıya geçmişti. Ve Akkâ limanına daha yeni gelmişti ki, Konstantinopolis’ten gelen haberleri aldı (haberleri senyörünün ulakları getirmişti): Konstantinopolis fethedilmiş ve senyörü imparator olmuştu; Hıristiyanlık sevinç içindeydi.</p>

  <p class="normal">318. Bu haberden sonra Marie kocasının yanına gitmeye karar verdi. Fakat yakalandığı bir hastalık sonucunda öldü ve bu tüm Hıristiyanlık için büyük bir yas oldu, çünkü soylu ve değerli bir kadındı. Ve yeni gelenler imparatora bu haberi ilettiler: Bu ölüm İmparator Baudouin ve oradaki tüm baronlar için büyük bir yas oldu, çünkü hepsi onu başlarında imparatoriçe olarak görmek istiyordu.</p>

  <p class="ortayazi"><span class="idebold">LXXI. Theodoros ve Konstantinos Laskaris bozguna uğruyor.</span></p>

  <p class="normal">319. O sırada Pierre de Bracieux ve Payen d’Orléans komutasında Pegai kentine gidenler <span class="ideitalik">Palorme</span> [Panormos; Bandırma] adında bir şatoyu tahkim edip kendi adamlarıyla doldurduktan sonra toprak fethetmek için ileriye at sürdüler. Theodoros Laskaris bulabildiği herkesi toplamıştı: Noel’den önceki Saint-Nicolas yortusunda (6 Aralık 1204), iki taraf <span class="ideitalik">Pumenienor</span> [Poimanenon; Mysia]<sup class="calibre3"><a href="../Text/kitap2_split_021.html#footnote-600-37" id="footnote-600-37-backlink">[37]</a></sup> adındaki bir şatonun önündeki ovada karşılaştı. Ve bizimkiler için oldukça elverişsiz bir savaş başladı; çünkü diğerleri inanılmaz bir kalabalıktı ve bizimkilerde, atlı askerleri saymazsak, en fazla yüz kırk şövalye vardı.</p>

  <p class="normal">320. Ama Tanrımız maceraların sonucunu kendi istediği gibi belirler. Onun lütfu ve iradesiyle Franklar Bizanslıları yenip dağıttı ve onlar bundan büyük zarar gördü. O hafta içinde toprakların büyük bir bölümü bizimkilere bırakıldı: Çok sağlam bir şato olan Poimanenon, dünyanın en güzel kentlerinden <span class="ideitalik">Le Lupaire</span> [Ulubat] ve dünyanın en kuvvetli ve en güzel şatolarından biri olan, bir tatlısu gölü [Ulubat Gölü] kıyısındaki <span class="ideitalik">Le Pulinach</span> [Apollonia; Gölyazı] onlara teslim edildi. Ve bilin ki çok iyi yaptılar çünkü Tanrı’nın yardımıyla yeryüzünde onların iradelerini yerine getirdiler.</p>

  <p class="normal">321. O sırada, Konstantinopolis imparatoru Baudouin’in kardeşi Henri, Ermenilerin tavsiyesine uyup geride adam bırakarak Abydos’tan yola çıktı ve <span class="ideitalik">Andremite’</span>e [Adramytteion; Edremit] doğru at sürdü; burası Abydos’tan iki günlük uzaklıkta, deniz kenarında bir kentti. Kent ona teslim edildi ve Henri de oraya yerleşti; çevredeki toprakların büyük bölümü de onun hâkimiyetine girdi. Kent buğday, erzak ve diğer mallarla dolup taşıyordu. Ve Henri Bizanslılara karşı savaşı oradan destekledi.</p>

  <p class="normal">322. Poimanenon yakınında bozguna uğrayan Theodoros Laskaris, bulabildiği kadar adam topladı ve çok büyük bir ordu kurarak komutasını Romania’nın en seçkin Bizanslılarından biri olan kardeşi Konstantinos’a verdi. Ve o da atını doğru Adramytteion’a sürdü. Ve İmparator Baudouin’in kardeşi Henri, çok büyük bir ordunun üstüne geldiğini Ermenilerden haber aldı; o da hazırlandı ve savaş birliklerini düzenledi. Yanında çok iyi adamlar vardı.<br class="chapter" />
  Baudouin de Beauvoir, Nicolas de Mailly, Anseau de<br class="chapter" />
  Cayeux, Thierri de Loos ve Thierri de Tenremonde onunla birlikteydi.</p>

  <p class="normal">323. Ve böylece Büyük Perhiz’in tam ortasından önceki cumartesi (19 Mart 1205), Konstantinos Laskaris büyük ordusuyla Adramytteion önüne geldi. Ve Henri onun geldiğini öğrenince meclisini topladı ve içerde kapalı kalmayacağını, dışarı çıkacağını söyledi. Ve beriki tüm ordusuyla, yaya ve atlı büyük birliklerle geldi. Bizimkiler de dışarı çıktı ve savaş başladı. Büyük bir çatışma ve göğüs göğüse kapışma oldu; ama Tanrı’nın yardımıyla Franklar onları yenip dağıttı. Çok ölü ve yaralı vardı ve ganimet de epey büyüktü. O zaman oldukça rahata erdiler ve zengin oldular; çünkü yörenin ahalisi de onların yanına geçti ve vergilerini getirmeye başladılar.</p>

  <p class="ortayazi"><span class="idebold">LXXII. Bonifacio Léon Sgur’e saldırıyor; yeğen Geoffroi de Villehardouin de ona katılıyor.</span></p>

  <p class="normal">324. Artık Konstantinopolis’tekilerden söz etmeyi biraz kesip, Selanik tarafında bıraktığımız ve dünyanın en kuvvetli iki kenti olan Korinthos ile Naupakthos’u elinde tutan Léon Sgur’ün üstüne yürüyen Marki Bonifacio del Monferrato’ya döneceğiz. Marki her iki kenti birden kuşattı: Jacques<br class="chapter" />
  d’Avesnes yanında çok sayıda iyi adamla Korinthos önünde kaldı; ve diğerleri de Naupakthos’a gidip orayı kuşattılar.</p>

  <p class="normal">325. O sırada ülkede bir macera yaşandı; çünkü Romania ve Champagne mareşali Geoffroi’nın yeğeni, kardeşinin oğlu olan Geoffroi de Villehardouin Konstantinopolis’e geldiğini anlattığımız kafileyle birlikte Suriye’den yola çıkmıştı. Rüzgâr ve bahtı onu Modon [Methoni] limanına sürüklemişti. Navesi hasar gördüğü için kışı orada geçirmek zorunda kaldı. Ve ülkenin büyük senyörlerinden biri olan bir Bizanslı<sup class="calibre3"><a href="../Text/kitap2_split_021.html#footnote-600-38" id="footnote-600-38-backlink">[38]</a></sup> bunu öğrendi; yanına gelip ona birçok iltifatta bulundu ve şöyle dedi: “Soylu beyim, Franklar Konstantinopolis’i fethetti ve bir imparator seçtiler. Eğer benimle birleşmek istersen seni tüm iyi niyetimle korurum ve birlikte bu topraklarda pek çok fetih yapabiliriz.” Böylece Bizanslıyla Geoffroi de Villehardouin ittifak yemini etti ve birlikte geniş bir toprak parçasını fethettiler; ve Geoffroi de Villehardouin bu Bizanslının çok iyi niyetli olduğunu gördü.</p>

  <p class="normal">326. Ama maceralar hep Tanrı’nın istediği yönde geliştiği için, Bizanslı hastalandı ve sonunda öldü. Ve bu Bizanslının oğlu Geoffroi de Villehardouin’e karşı ayaklandı ve ona ihanet etti. Villehardouin’in asker yerleştirdiği şatolar da ona cephe aldı. Markinin Naupakthos’u kuşattığını duymuştu: Toplayabildiği kadar adamla ona doğru gitti. Ve altı gün boyunca büyük tehlikeler içinde at sürerek ülkeyi geçti ve kampa vardığında çok iyi karşılandı ve markiden ve orada bulunanlardan çok iltifat gördü; bu da hakkıydı, çünkü çok gözü pek ve yiğit, iyi bir şövalyeydi.</p>

  <p class="ortayazi"><span class="idebold">LXXIII. Guillaume de Champlitte ve yeğen Geoffroi de Villehardouin’in Mora’daki başarıları.</span></p>

  <p class="normal">327. Marki onu yanında tutmak için geniş topraklar ve para vermek istedi; o bunların hiçbirini kabul etmeye yanaşmadı; ama çok yakın dostu olan Guillaume de Champlitte’e şöyle dedi: “Sir, ben adına Mora denen oldukça zengin bir topraktan geliyorum. Toplayabildiğiniz kadar adam alın ve bu orduyu terk edin; ve Tanrı’nın yardımıyla gidip Mora’yı fethedelim; ve bu fetihten bana ne vermek isterseniz onu sizden alayım ve doğrudan sizin vasalınız olayım.” Ona inanan ve çok seven Guillaume markiye gitti ve bu konuyu açtı ve marki de gitmesine izin verdi.</p>

  <p class="normal">328. Böylece Guillaume de Champlitte ve Geoffroi de Villehardouin kamptan ayrıldılar ve yanlarında yüz şövalye ile çok sayıda atlı asker götürdüler. Mora topraklarına girdiler ve Modon’a kadar at sürdüler. Mihael yanlarında çok az adamla geldiklerini öğrendi ve bir sürü adam topladı (inanılmaz bir kalabalıktı) ve onları artık eline geçirdiği kanısıyla peşlerine düştü.</p>

  <p class="normal">329. Onun geldiğini duyunca uzun süredir surları olmayan Modon’u tahkim ettiler ve ağırlıklarıyla savaşçı olmayan adamlarını orada bıraktılar. Sonra bir gün at sürüp ellerindeki bütün adamlarla savaş birliklerini oluşturdular: Durum çok aleyhlerineydi; çünkü en fazla beş yüz atlıları vardı ve diğerlerinin sayısı beş binden fazlaydı. Ama işler hep Tanrı’nın dilediği gibi gittiği için, Bizanslıları yendiler ve onları dağıtıp zaferi kazandılar. Ve Bizanslılar çok kayba uğradı; ve onlar çok sayıda at ve silah ve birçok ganimet kazandılar. Ve oldukça memnun ve sevinçli bir şekilde Modon’a döndüler.</p>

  <p class="normal">330. Daha sonra deniz kenarındaki <span class="ideitalik">Corone</span> [Korone]<sup class="calibre3"><a href="../Text/kitap2_split_021.html#footnote-600-39" id="footnote-600-39-backlink">[39]</a></sup> adlı bir kente at sürdüler ve orayı kuşattılar. Kuşatma fazla sürmeden kent teslim oldu ve Guillaume Korone’yi artık onun vasalı olan Geoffroi de Villehardouin’e verdi ve içeriyi adamlarıyla doldurdu. Daha sonra <span class="ideitalik">Chalemate</span> [Kalamata] adındaki çok sağlam ve güzel şatoya gidip orayı kuşattılar. Bu şato onları çok uğraştırdı ve teslim oluncaya kadar orada kaldılar. Bu şatoyu aldıktan sonra, öncekinden çok daha fazla Bizanslı onların hâkimiyetine girdi.</p>

  <p class="ortayazi"><span class="idebold">LXXIV. Naupakthos ve Korinthos kuşatması; Bizanslıların Kaloyan ile ittifakı.</span></p>

  <p class="normal">331. Marki Bonifacio Naupakthos’u kuşatmıştı, ama hiçbir şey yapamıyordu, çünkü kent çok kuvvetliydi ve orada çok adamını kaybetti. Diğer yandan Jacques d’Avesnes markinin kendisini bıraktığı yerde, Korinthos önünde kuşatmayı sürdürüyordu. Léon Sgur Korinthos’taydı ve oldukça akıllı ve ileri görüşlü bir adamdı; Jacques’ın fazla adamı olmadığını ve kendini iyi korumadığını gördü. Bir sabah güneş doğarken çok büyük bir huruç yapıp çadırlara kadar ulaştı ve bizimkiler silahlanıncaya kadar çok adamı öldürdü.</p>

  <p class="normal">332. Çok gözü pek ve yiğit bir insan olan Dreux d’Estruen orada öldürüldü ve bu büyük üzüntü yarattı. Onun komutanı olan Jacques d’Avesnes şövalyesinin ölümüne çok öfkelendi; ama o da bir süre sonra bacağından ağır yaralandı. Ve orada bulunanlar onun iyi komutası sayesinde kurtulduklarını anlattılar ve bilin ki hepsinin yok olmasına ramak kalmıştı. Ve Tanrı’nın yardımıyla Bizanslıları şatoya geri püskürttüler. Ama çok kalleş olan Bizanslılar ihaneti kalplerinden çıkarıp atmamışlardı.</p>

  <p class="normal">333. O sırada Fransızların fazla dağınık durumda olduklarını gördüler; çünkü her biri kendi hesabına iş görüyordu: Bu nedenle onlara ihanet edebileceklerini düşündüler. Gizlice ülkenin tüm kentlerinden temsilciler toplayıp, vaktiyle kendilerine karşı savaşmış ve hâlâ savaşan Valak ve Bulgar kralı Kaloyan’a gönderdiler. Ve ona kendisini imparator yapacaklarını ve herkesin onun buyruğuna gireceğini ve bütün Frankları öldüreceklerini, daha sonra da ona senyörleri olarak biat edeceklerini bildirdiler ve o da onları kendi uyrukları olarak koruyacağına yemin etti. Böylece karşılıklı yemin edildi.</p>

  <p class="ortayazi"><span class="idebold">LXXV. Bizanslılar Didymoteikhon ve Hadrianapolis’te isyan ediyor; Archadiople’da [Arkadiopolis; Lüleburgaz] bozguna uğruyorlar.</span></p>

  <p class="normal">334. O sırada Konstantinopolis’te çok üzücü bir olay yaşandı: Uzun süredir gut hastalığı çeken Kont Hugues de Saint-Paul öldü. Bu büyük kayıp büyük bir yasa yol açtı; adamları ve dostları ardından çok gözyaşı döktü. <span class="ideitalik">Saint-Georges de la Mange</span> [Ayios Yeoryios Mangana] Kilisesi’nde büyük bir törenle toprağa verildi.</p>

  <p class="normal">335. Kont Hugues hayattayken Didymoteikhon adında çok kuvvetli ve zengin bir şatoyu elinde bulunduruyordu; şatoda şövalyeleri ve askerleri vardı. Franklara ihanet edip hepsini öldürmek için Valak kralına yemin eden Bizanslılar, ihanetlerine bu şatoda başladılar. Fransızların çoğunu öldürdüler ya da esir ettiler. Az sayıda adam kurtuldu ve kaçarak o sırada Venediklilerin elinde bulunan Hadrianapolis’e gittiler.</p>

  <p class="normal">336. Çok geçmeden Hadrianapolis’teki Bizanslılar da ayaklandı ve kenti savunmak üzere içeride bulunanlar büyük tehlikelere göğüs gererek dışarı çıkıp kenti bıraktılar. Haberler, yanlarında çok az adamla Konstantinopolis’te bulunan İmparator Baudouin ve Kont Louis de Blois’ya ulaştı. Bu haberlere çok sıkılıp heyecanlandılar. Ve her gün birbiri peşi sıra kötü haberler gelmeye başladı. Çünkü Bizanslılar her yerde isyan ediyor ve toprakları koruyan Frankları buldukları yerde öldürüyorlardı.</p>

  <p class="normal">337. Hadrianapolis’i bırakan Venedikliler ve onların yanındakiler İmparator Baudouin’e ait, <span class="ideitalik">Le Churlot</span> [Tzouroulon; Çorlu] adında bir kente geldiler. Orada bu kenti imparator adına koruyan Guillaume de Blanvel’i buldular. De Blanvel<br class="chapter" />
  onları rahatlattı ve toplayabildiği tüm adamları alıp onlarla beraber yola çıktı. Geriye dönüp oradan on iki fersah uzaktaki Venediklilere ait Arkadiopolis’e [Lüleburgaz] geldiler. Kent boştu. İçeri girip orada yerleştiler.</p>

  <p class="normal">338. Yörenin Bizanslıları üç gün içinde toparlandı ve şafakla Arkadiopolis önüne vardı ve kentin her tarafından büyük ve inanılmaz bir saldırı başlattılar. Ve bizimkiler kendilerini çok iyi savundu ve kapıları açıp çok büyük bir huruç yaptılar. Tanrı öyle istediği için Bizanslılar bozguna uğradı ve bizimkiler onları yenmeye ve öldürmeye başladı. Böylece onları bir fersah kovalayıp pek çoğunu öldürdüler ve birçok at ve başka ganimetler kazandılar.</p>

  <p class="normal">339. Böylece büyük bir sevinç içinde Arkadiopolis kentine geri döndüler ve bu zaferi Konstantinopolis’teki İmparator Baudouin’e bildirdiler. İmparator da buna çok sevindi. Ama Arkadiopolis’i ellerinde tutmaya cesaret edemediler ve ertesi gün kentten çıkıp orayı bıraktılar ve tekrar Tzouroulon’a döndüler. Orada büyük bir kaygı içinde konakladılar, çünkü hem kent ahalisinden, hem de dışarıdakilerden çekiniyorlardı; Valak kralına yemin ettiklerine göre Franklara ihanet edeceklerdi. Ve Franklardan pek çoğu da orada kalmaya cesaret edemeyip Konstantinopolis’e geldi.</p>

  <p class="ortayazi"><span class="idebold">LXXVI. Boğazın karşı yakasındaki Haçlılar Hadrianapolis üzerine yürümek için geri çağrılıyor; Geoffroi de Villehardouin’in seferi.</span></p>

  <p class="normal">340. O zaman İmparator Baudouin ve Venedik dukası ve Kont Louis toplandılar ve tüm toprakları kaybetmekte olduklarını gördüler. Ve bu toplantı sonunda imparator Adramytteion’daki kardeşi Henri’ye tüm fethettiklerini bırakıp yardımına gelmesini bildirdi.</p>

  <p class="normal">341. Kont Louis de Ulubat’taki Payen d’Orléans ve Pierre de Bracieux’ye ve onlarla birlikte olan herkese, deniz kenarındaki Pegai hariç fethedilen tüm yerleri bırakmalarını ve orada da olabildiğince az adam bırakıp geri kalanlarla yardıma gelmelerini bildirdi.</p>

  <p class="normal">342. İmparator, yanlarında en az yüz şövalye ile Nikomedia’da bulunan Macaire de Sainte-Menehould ve Matthieu de Wallincourt ve Robert de Ronsoi’ya kenti bırakıp yardıma gelmelerini bildirdi.</p>

  <p class="normal">343. İmparator Baudouin’in emriyle Romania ve Champagne mareşali Geoffroi de Villehardouin ve Manassès de l’Isle toparlayabildikleri kadar adamla Konstantinopolis’ten çıktılar ve bu kuvvet gerçekten küçüktü, çünkü elden çıkan tüm ülkeydi. Ve Konstantinopolis’ten üç gün uzaklıktaki Tzouroulon kentine kadar at sürdüler. Orada Guillaume de Blanvel ve yanındakileri büyük korku içinde buldular, ama onlar gelince hepsi güvenini yeniden kazandı. Orada dört gün kaldılar. İmparator Baudouin kendi yanına ulaşan kuvvetleri Mareşal Geoffroi’nın ardından gönderiyordu; öyle ki dördüncü günün sonunda Tzouroulon’da seksen şövalye toplanmıştı.</p>

  <p class="normal">344. O zaman Mareşal Geoffroi ve Manassès de l’Isle ve adamları yola çıkıp at sürdüler ve Arkadiopolis kentine yerleştiler. Orada bir gün kaldılar ve yola çıktılar ve <span class="ideitalik">Burgarofle</span> [Bulgarophygon; Babaeski] adında bir başka kente gittiler. Bizanslılar kenti terk etmişlerdi ve onlar da içeri yerleştiler. Ertesi gün çok güzel ve sağlam bir kent olan ve içinde her türlü mal bulunan <span class="ideitalik">Nequise’</span>e [Nikitza]<sup class="calibre3"><a href="../Text/kitap2_split_021.html#footnote-600-40" id="footnote-600-40-backlink">[40]</a></sup> at sürdüler. Ve Bizanslıların orayı da terk edip hep birlikte Hadrianapolis’e gittiklerini gördüler. Ve bu kent Hadrianapolis’e dokuz Fransız fersahı uzaklıktaydı ve Bizanslıların büyük çoğunluğu Hadrianapolis’teydi. Fransızlar İmparator Baudouin’i bulundukları yerde beklemeye karar verdiler.</p>

  <p class="ortayazi"><span class="idebold">LXXVII. Renier de Trit oğlu ve adamlarının çoğu tarafından Philippopolis’te terk ediliyor.</span></p>

  <p class="normal">345. Şimdi kitap büyük bir mucizeyi anlatacak: Konstantinopolis’ten en az dokuz gün uzaklıktaki Philippopolis’te bulunan ve yanında en az yüz yirmi şövalye olan Renier de Trit, oğlu Renier, kardeşi Gilles ve yeğeni Jacques de Bondie ve damadı Achard de Verdun tarafından orada terk edildi. Ve yanındaki şövalyelerden en az otuzunu da beraber götürdüler. Konstantinopolis’e varmayı düşünüyorlardı ve işittiğiniz gibi onu büyük bir tehlikenin içinde bırakarak gittiler. Ama bütün bölge onlara karşı isyan etmişti ve bozguna uğradılar. Bizanslılar onları esir alıp Valak kralına teslim etti. O da başlarını vurdurdu. Ve biliniz ki onların bu sonuna çok üzülen çıkmadı, çünkü bağlı kalmaları gereken insana karşı çok kötü davranmışlardı.</p>

  <p class="normal">346. Renier de Trit’ye, gidenler kadar yakın olmayan diğer şövalyeleri de bu durumu görünce, karşılaşacakları utançtan duydukları korku azaldı ve seksen şövalyenin hepsi birden onu terk edip başka bir yoldan gitti. Ve Renier de Trit yanında çok az adamla Bizanslıların ortasında kaldı; çünkü Philippopolis’te ve elindeki çok kuvvetli bir şato olan Estanemac’ta [Stenimakon]<sup class="calibre3"><a href="../Text/kitap2_split_021.html#footnote-600-41" id="footnote-600-41-backlink">[41]</a></sup> toplam en fazla on beş şövalyesi vardı. Bu şato da uzun süredir kuşatma altındaydı.</p>

  <p class="ortayazi"><span class="idebold">LXXVIII. Baudouin Hadrianapolis’i kuşatmaya girişiyor.</span></p>

  <p class="normal">347. Renier de Trit hakkındaki sözlerimizi burada kesiyor ve yanında az adamla, çok sıkıntılı ve kaygılı bir halde Konstantinopolis’te bulunan İmparator Baudouin’e dönüyoruz. Kardeşi Henri’yi ve boğazın diğer yakasındakileri bekliyordu. Ve karşı yakadan yanına ilk gelenler Nikomedia’daki Macaire de Sainte-Menehould ve Matthieu de Wallincourt ve Robert de Ronsoi oldu; ve yanlarında yüz de şövalye vardı.</p>

  <p class="normal">348. İmparator onları görünce çok sevindi ve Blois ve Chartres kontu Louis ile konuştu. Bulabildikleri kadar adamla yola çıkıp önden giden Champagne mareşali<br class="chapter" />
  Geoffroi’yı izlemeye karar verdiler. Heyhat! Boğazın karşı yakasındaki diğerlerini beklemediler. Çok yazık oldu, çünkü gittikleri o çok tehlikeli yer için yanlarında çok az adam vardı.</p>

  <p class="normal">349. Böylece yanlarında yüz kırk şövalye ile Konstantinopolis’ten çıktılar ve Mareşal Geoffroi’nın kaldığı Nikitza Şatosu’na varıncaya dek at sürdüler. Gece meclis kurdular: Sabah Hadrianapolis önüne gidip orayı kuşatma kararı aldılar. Ve savaş birliklerini oluşturup, yanlarındaki adam sayısıyla ne kadar düzenlenebilirse o kadar düzenlediler.</p>

  <p class="normal">350. Ve sabah olup güneş yükseldikten sonra, karar verildiği gibi at sürdüler ve Hadrianapolis önüne geldiler. Kent çok iyi tahkim edilmişti; surlarda ve burçlarda Valak ve Bulgar kralı Kaloyan’ın bayraklarını, flamalarını gördüler. Kent çok zengin ve güçlüydü ve tıka basa insan doluydu. Ve onlar bu kenti iki kapının önündeki az sayıda insanla kuşattılar. Kutsal Hafta’nın salı günüydü (29 Mart 1205). Böylece üç gün boyunca çok sıkıntılı bir durumda ve az adamla kentin önünde kaldılar.</p>

  <p class="ortayazi"><span class="idebold">LXXIX. Hadrianapolis kuşatması bir sonuç alınamadan sürüyor.</span></p>

  <p class="normal">351. O zaman Venedik dukası Enrico Dandolo geldi; ama o yaşlı bir adamdı ve gözleri hiç görmüyordu. Ve ne kadar adamı varsa getirdi; onun da İmparator Baudouin ve Kont Louis’nin getirdikleri kadar adamı vardı. Ve kapılardan birinin önüne yerleşti. Ertesi gün bir süvari birliği daha geldi; ama aslında bu sayı çok yetersizdi. Ve erzakları da azdı, çünkü satıcılar onları izleyemiyor ve kendileri de gidip yiyecek arayamıyorlardı, çünkü yörede o kadar çok Bizanslı vardı ki hiçbir yere gidemiyorlardı.</p>

  <p class="normal">352. Valak kralı Kaloyan çok büyük bir orduyla Hadrianapolis’tekilerin yardımına geliyordu ve yanında Valaklar ve Bulgarlarla birlikte vaftiz olmamış on dört bin Kuman da vardı. Erzak kıtlığından ötürü, Blois ve Chartres kontu Louis bir Paskalya pazarında (3 Nisan 1205) yiyecek aramaya gitti. Onunla birlikte Kont Geoffroi’nın kardeşi Etienne du Perche, Kont Hervée de Nevers’in kardeşi Renaud de Montmirail ve Gervais du Châtel ve ordunun yarısından fazlası da gitti.</p>

  <p class="normal">353. <span class="ideitalik">Peutaces</span> adında bir şatoya geldiler<sup class="calibre3"><a href="../Text/kitap2_split_021.html#footnote-600-42" id="footnote-600-42-backlink">[42]</a></sup> ve Bizanslılarla dolu olduğunu gördüler; şatoya çok büyük ve güçlü bir saldırı yaptılar, ama hiçbir başarı sağlayamadan ve hiçbir şey ele geçiremeden geri döndüler. Paskalya haftası böyle geçti ve çok çeşitli savaş makineleri hazırlatıp, yanlarındaki lağımcıları suru yıkmak için yerin altında çalıştırdılar. Ve böylece Paskalya’yı (10 Nisan) az adam ve az yiyecekle Hadrianapolis önünde kutladılar.</p>

  <p class="ortayazi"><span class="idebold">LXXX. Valak kralı Kaloyan Hadrianapolis’in imdadına yetişiyor.</span></p>

  <p class="normal">354. O zaman Valak kralı Kaloyan’ın kenti kurtarmak üzere geldiği haberi duyuldu. Onlar da işlerini düzene koydular. Kaloyan gelip savaş açarsa, Mareşal Geoffroi ile<br class="chapter" />
  Manassès de l’Isle’in kampı korumalarına ve İmparator<br class="chapter" />
  Baudouin ile tüm diğerlerinin dışarı çıkmalarına karar verildi.</p>

  <p class="normal">355. Paskalya’dan sonraki çarşambaya kadar (13 Nisan) böyle kaldılar ve Kaloyan o kadar yaklaşmıştı ki, beş fersah mesafeye gelmişti. Ve Kumanlarını kampa gönderdi; ve kampta alarm verildi ve hepsi karmakarışık dışarı fırladı. Kumanları çılgın gibi bir fersah kadar takip ettiler ve geri dönmek istediklerinde Kumanlar üzerlerine ok yağdırmaya başladı ve pek çok atı yaraladılar.</p>

  <p class="normal">356. Böylece kampa geri döndüler ve baronlar İmparator Baudouin’in çadırına çağrıldı. Meclis kuruldu ve o kadar hafif silahlı insanları bu kadar uzun süre takip etmekle büyük bir çılgınlık yaptıklarını söylediler. Mecliste, eğer Kaloyan bir kez daha gelirse dışarı çıkmaya ve kamplarının önünde saf tutmaya ve orada kımıldamadan beklemeye karar verildi. Ve kampta çığırtkan dolaştırılıp, alarm verildiğinde ve hatta kargaşa çıksa bile herkesin bu emre uyması duyuruldu. Ve Mareşal Geoffroi ile Manassès de l’Isle’in kampın kente bakan tarafını koruyacakları söylendi.</p>

  <p class="normal">357. O geceyi de öyle geçirip Paskalya bayramının perşembe sabahını ettiler (14 Nisan 1205) ve ayini dinleyip yemek yediler. O sırada Kumanlar çadırlara kadar koşarak geldiler; ve alarm verildi ve herkes silahlarına koştu ve düzenli savaş birlikleri kamptan çıkıp daha önce konuşulduğu gibi saf tuttu.</p>

  <p class="ortayazi"><span class="idebold">LXXXI. Haçlılar bozguna uğruyor, Baudouin esir ediliyor.</span></p>

  <p class="normal">358. İlk önce Kont Louis birliğiyle birlikte dışarı çıktı ve Kumanların peşinden gitti ve onları takip ettiğini İmparator Baudouin’e bildirdi. Heyhat! Akşam yaptıkları düzenlemeyi ne çabuk unutmuşlardı! Kumanları böyle iki fersah izleyip uzun süre kovaladılar. Ve sonra Kumanlar onlara doğru döndü ve haykırmaya ve ok atmaya başladılar.</p>

  <p class="normal">359. Bizimkilerin birliklerinde şövalyelerin dışında, savaşı yeteri kadar bilmeyen insanlar da vardı; onlar korkmaya ve dağılmaya başladı. Ve ilk saldırıya geçen Kont Louis iki yerinden ağır yaralandı ve Kumanlar ve Valaklar onları sıkıştırmaya başladı. Kont yere düşmüştü ve şövalyelerinden Jean de Friaize adında biri attan indi ve kontu atına bindirdi. Kont Louis’nin adamlarından birçoğu ona şöyle dediler: “Sir, siz gidin, çünkü iki yerinizden ağır yaralandınız.” Ve o da şöyle dedi: “Savaş alanından kaçtı ve imparatoru bıraktı diye suçlanmaktan Tanrı beni korusun!”</p>

  <p class="normal">360. İmparator da zor durumdaydı ve adamlarını çağırıyor, onlara kaçmayacağını ve kendisini terk etmemelerini söylüyordu. Orada bulunan herkes, hiçbir şövalyenin kendini onun kadar iyi savunamayacağına tanıktır. Bu savaş böyle uzun süre devam etti: Kimileri yiğitlik gösterdi, kimileri de kaçtı. Sonunda, Tanrı bahtsızlıklara da izin verdiği için, yenildiler. Asla kaçmayı düşünmeyen İmparator Baudouin ve Kont Louis savaş alanında kaldılar; İmparator Baudouin canlı yakalandı, Kont Louis ise öldürüldü.</p>

  <p class="normal">361. Heyhat! Orada ne acı kayıplar verilmişti! Piskopos Pierre de Bethléem ve Kont Geoffroi’nın kardeşi Etienne du Perche ve Nevers kontunun kardeşi Renaud de Montmirail ve Mathieu de Wallincourt ve Robert de Ronsoi, Jean de<br class="chapter" />
  Friaize, Gautier de Neuilly, Ferri d’Yerres, kardeşi Jean,<br class="chapter" />
  Eustache de Heumont, kardeşi Jean, Baudouin de Neuville ve kitabın isimlerini anmadığı daha pek çok kişi orada öldü. Ve kaçabilen diğerleri kampa döndü.</p>

  <p class="ortayazi"><span class="idebold">LXXXII. Haçlılar Hadrianapolis kuşatmasını kaldırıyor.</span></p>

  <p class="normal">362. Kent kapılarından birinin önünde bekleyen Champagne mareşali Geoffroi bu durumu görünce, yanındaki adamlarla olabildiğince çabuk kamptan çıktı ve diğer kapıyı bekleyen Manassès de l’Isle’e hemen onu izlemesini bildirdi. Ve tüm savaş birliğiyle kaçanları bulmak için dört nala at sürdü ve kaçanlar da ona katıldı. Adamlarıyla olabildiğince hızlı bir şekilde gelen Manassès de l’Isle de ona katıldı ve o zaman büyük bir ordu oldular ve kaçarak darmadağınık bir halde gelenlerden durdurabildiklerini birliğe kattılar.</p>

  <p class="normal">363. Bozgun böylece ikindi ile akşam duası arasında durduruldu. Çoğu öyle korkmuştu ki, çadırların içine girinceye kadar kaçıyorlardı. Ve bu bozgun işittiğiniz gibi önlendi ve onları kovalayan Kumanlar, Valaklar ve Bizanslılar durdu. Orduyu yayları ve oklarıyla hırpaladılar ve ordudakiler yüzlerini onlara dönüp sakince beklediler. Gece oluncaya kadar bu durum sürdü; sonra Kumanlar ve Valaklar çekilmeye başladı.</p>

  <p class="normal">364. O zaman Champagne ve Romania mareşali Geoffroi de Villehardouin kampta bulunan Venedik dukasına haber gönderdi; gerçi duka yaşlıydı ve hiç görmüyordu, ama akıllı, gözü pek ve kararlı bir adamdı. Ve mareşal dukaya, ovada bulunan birliğine gelip onu görmesini bildirdi ve duka da kalkıp geldi. Ve mareşal onu görünce tek başına bir kenara çekip onunla konuştu ve şöyle dedi: “Sir, başımıza gelen felaketi görüyorsunuz; İmparator Baudouin’i, Kont Louis’yi ve adamlarımızın çoğunu, hem de en iyilerini kaybettik. Geri kalanı kurtarmaya bakalım, çünkü Tanrı halimize acımazsa işimiz bitti demektir.”</p>

  <p class="normal">365. Bu konuşmanın sonunda şu karara vardılar: Venedik dukası kampa dönecek ve insanları rahatlatacak, herkesin silahlarını kuşanıp çadırında sessiz bir şekilde beklemesini sağlayacaktı; ve Mareşal Geoffroi gece oluncaya kadar kampın dışında ordusuyla düzenli bir şekilde bekleyecek, böylece de düşmanlar gittiklerini göremeyeceklerdi. Gece olunca da kentin önünden ayrılacaklar, Venedik dukası önden gidecek, Mareşal Geoffroi ve beraberindekiler de artçı kuvvet olarak ilerleyecekti.</p>

  <p class="ortayazi"><span class="idebold">LXXXIII. Haçlıların geri çekilişi.</span></p>

  <p class="normal">366. Böylece gece oluncaya dek beklediler ve gece olunca Venedik dukası anlaştıkları gibi kamptan ayrıldı ve Mareşal Geoffroi da artçılık yapmaya başladı. Yavaş adımlarla yola çıktılar; yaya ve atlı, yaralı ve sağlam tüm adamlarını götürüp geride kimseyi bırakmadılar. Ve oradan üç gün uzaklıkta bulunan, deniz kenarındaki <span class="ideitalik">Rodestoc</span> [Rodosto; Tekirdağ] kentine doğru at sürdüler. Hadrianapolis’ten işittiğiniz şekilde ayrıldılar ve bu macera İsa’nın doğumunun bin iki yüz beşinci yılında yaşandı.</p>

  <p class="normal">367. Ve ordunun Hadrianapolis’ten yola çıktığı gece, bir bölük Konstaninopolis’e daha hızlı ve kestirme gitmek için ordudan ayrıldı ve bu davranışlarından ötürü çok ayıplandılar. Bu bölükte, markinin topraklarından Girard adında bir Lombardiya kontu vardı; Vermandois’da Ham adlı şatonun senyörü olan Eudes de Ham ve Jean de Maseroles ve daha pek çokları, kitabın isimlerini saymadığı en az yirmi beş şövalye o bölükteydi.</p>

  <p class="normal">368. Bunlar perşembe akşamı yaşanan bozgundan sonra Konstantinopolis’e cumartesi akşamı vardılar (16 Nisan). Bozgundan beri beş günden fazla geçmişti ve bu haberi Papa Innocentius’un temsilcisi Kardinal Perron di Capua’ya ve Konstantinopolis’i koruyan Conon de Béthune’e ve diğer soylu insanlara verdiler. Biliniz ki onlar da epey korktu ve Hadrianapolis önünde kalanların hepsinin öldüğünü düşündüler, çünkü onlardan haber alamıyorlardı.</p>

  <p class="ortayazi"><span class="idebold">LXXXIV. Pierre de Bracieux ve Payen d’Orléans ordu ile karşılaşıyor.</span></p>

  <p class="normal">369. Şimdi Konstantinopolis’tekileri büyük acıları içinde bırakıp, şafak sökene kadar Hadrianapolis’ten uzaklaşmak için bütün gece at süren Venedik dukasına ve Mareşal Geoffroi’ya döneceğiz. Sonunda <span class="ideitalik">Pamphile</span> [Pamphilos]<sup class="calibre3"><a href="../Text/kitap2_split_021.html#footnote-600-43" id="footnote-600-43-backlink">[43]</a></sup> adlı bir kente geldiler. Şimdi Tanrı’nın maceraları nasıl istediği gibi düzenlediğine bakın: Çünkü o gece Pierre de Bracieux ile<br class="chapter" />
  Payen d’Orléans ve Kont Louis’nin topraklarından olan bütün adamlar o kentte yatmıştı. Ve boğazın öbür yakasından gelip Hadrianapolis kampına giden yüz şövalye ve yüz kırk atlı asker vardı.</p>

  <p class="normal">370. Gelen orduyu görünce hemen silah başına koştular; çünkü gelenlerin Bizanslılar olduğunu sanmışlardı. Silahlandılar ve gelenlerin kim olduğunu öğrenmek için adam gönderdiler. Gelenlerin bozgundan dönenler oldukları anlaşıldı. Onların yanına gittiler ve onlar da İmparator Baudouin’i ve memleketinden ve maiyetinden oldukları senyörleri Kont Louis’yi kaybettiklerini söylediler.</p>

  <p class="normal">371. Onlara bundan daha acı bir haber verilemezdi. Orada nasıl gözyaşı döktüklerini, yastan ve acıdan nasıl dövündüklerini görecektiniz. Baştan aşağı silahlı olarak hepsinin önünden geçip, büyük zorluklarla artçılık görevini yürüten Champagne mareşali Geoffroi’ya kadar geldiler. Artçılık görevi zordu, çünkü Valak ve Bulgar kralı Kaloyan şafakla beraber tüm ordusuyla Hadrianapolis önüne gelmiş ve bizimkilerin gittiğini görmüştü. Gün yükselinceye kadar arkalarından at sürdü ve onları bulamayınca çok üzüldü. Onları bulamaması büyük bir şanstı, çünkü eğer bulsaydı hepsi yok olup gidecekti.</p>

  <p class="normal">372. Mareşal Geoffroi’ya, “Sir” dediler, “ne yapmamızı istersiniz? Ne isterseniz onu yapacağız.” Ve o onları şöyle yanıtladı: “Ne halde olduğumuzu görüyorsunuz. Siz taze ve dinlenmiş durumdasınız, atlarınız da öyle; onun için artçılık işini siz yapın ve ben de önden gidip oldukça korkmuş durumdaki adamları sakinleştireyim; buna ihtiyaçları var.” Bu söylediğini severek yaptılar. Çok güzel bir şekilde, bu işi iyi bilen insanların yapacağı gibi, artçılık görevini yerine getirdiler; çünkü onlar iyi ve onurlu şövalyelerdi.</p>

  <p class="ortayazi"><span class="idebold">LXXXV. Ordu Rodosto’ya varıyor.</span></p>

  <p class="normal">373. Champagne mareşali Geoffroi önden at sürüp onları götürdü ve Cariople [Khariupolis<sup class="calibre3"><a href="../Text/kitap2_split_021.html#footnote-600-44" id="footnote-600-44-backlink">[44]</a></sup>; Hayrabolu] adındaki kente varıncaya dek at sürdü. Atların bütün gece yürümekten bitkin düştüklerini gördü ve kente girip onları tam öğleye kadar dinlendirdi. Ve atlarına yiyecek verip kendileri de ne bulurlarsa onu yediler. Yedikleri çok azdı.</p>

  <p class="normal">374. Böylece gece oluncaya kadar tüm günü o kentte geçirdiler. Ve bütün gün onları ordusuyla izleyen Valak kralı Kaloyan da iki fersah öteye yerleşti. Ve gece olunca kenttekiler zırh ve silahlarını kuşanıp dışarı çıktılar. Mareşal<br class="chapter" />
  Geoffroi öncü kuvvet olarak gitti ve gündüz artçılık yapanlar bu görevi sürdürdü. Böylece bütün gece ve ertesi gün (16 Nisan) büyük bir korku ve sıkıntı içinde at sürdüler ve Bizanslıların oturduğu çok zengin ve sağlam bir kent olan Rodosto’ya vardılar. Ve Bizanslılar kendilerini savunmaya cesaret edemedi. Bizimkiler içeri girip orada yerleştiler ve o zaman kendilerini güvende hisettiler.</p>

  <p class="normal">375. Hadrianapolis ordusundakiler işittiğiniz gibi böyle kurtuldular. O zaman Rodosto kentinde bir meclis kurdular ve kendilerinden çok Konstantinopolis için korktuklarını söylediler. Bu nedenle iyi ulaklar seçip, gece gündüz yol almalarını söyleyerek denizden gönderdiler ve Konstantinopolis’tekilere endişelenmemelerini (çünkü kurtulmuşlardı) ve ellerinden geldiğince çabuk bir şekilde onların yanına döneceklerini bildirdiler.</p>

  <p class="ortayazi"><span class="idebold">LXXXVI. Yedi bin kişi Haçlıları terk ediyor.</span></p>

  <p class="normal">376. Ulaklar Konstantinopolis’e vardığında, Haçlılarla ve şövalyelerle ve askerlerle dolu beş nave (büyük ve güzel Venedik naveleri) demir alıp memleketlerine doğru yelken açmak üzereydi. Ve bu beş navede yedi bin silahlı adam vardı.<br class="chapter" />
  Béthune yargıcı Guillaume ve Baudouin d’Aubigny ve Kont Louis de Blois’nın toprağından ve vasallarından Jean de Versin ve adını saymadığımız daha yüz şövalye de onların içindeydi.</p>

  <p class="normal">377. Papa Innocentius’un <span class="ideitalik">legatus’</span>u<sup class="calibre3"><a href="../Text/kitap2_split_021.html#footnote-600-45" id="footnote-600-45-backlink">[45]</a></sup> olan Perron di<br class="chapter" />
  Capua ve Konstantinopolis’i koruyan Conon de Béthune ve Milon le Brébant ve çok sayıda soylu bu beş naveye gidip, Hıristiyanlığa ve savaşta ölen senyörlerine acımalarını ve Tanrı aşkına kalmalarını haykırarak ve ağlayarak yalvardılar. Ama onlar tek bir söz bile dinlemek istemedi ve limandan ayrılıp yelken açtılar ve Tanrı öyle istediği için gittiler ve rüzgâr onları Rodosto limanına götürdü. Oraya bozgundan dönenlerin gelişinden bir gün sonra (17 Nisan) ulaştılar.</p>

  <p class="normal">378. Konstantinopolis’tekilerin gözyaşları içindeki ricalarını Rodosto’dakiler de yineledi ve Mareşal Geoffroi onlara (ve yanındakilere) bu toprağı himaye etmelerini ve ona acımalarını söyledi, çünkü hiçbir toprak bu kadar yardıma muhtaç değildi. Bunu konuşacaklarını ve ertesi gün yanıt vereceklerini söylediler. Ama şimdi o gece bu kentin başına neler geldiğini dinleyin.</p>

  <p class="normal">379. Kont Louis’nin topraklarından Pierre de Frouville adında çok değerli ve büyük ün sahibi bir şövalye vardı. Ve gece kaçtı ve tüm koşumlarını, atlarını ve adamlarını bıraktı ve Blois ve Chartres kontu Louis’nin toprağından Jean de Virsin’in navesine bindi. Ve Mareşal Geoffroi ve Venedik dukasına ertesi sabah yanıt vereceklerini söyleyen navelerdekiler güneş doğar doğmaz yelken açıp kimseyle konuşmadan gittiler. Hem gittikleri, hem de ayrıldıkları ülkelerde bu yüzden çok ayıplandılar ve en çok da Pierre de Frouville ayıplandı. Ve işte bu nedenle, ölüm korkusuyla hayat boyu suçlanacağı bir iş yapan kötü yapar denir.</p>

  <p class="ortayazi"><span class="idebold">LXXXVII. Çeşitli Haçlı ordularının buluşması; Baudouin’in kardeşi Henri naib ilan ediliyor.</span></p>

  <p class="normal">380. Şimdi artık bu insanlardan söz etmeyi kesecek ve fethettiği Adramytteion’u bırakıp, Abydos’ta Çanakkale Boğazı’nı geçen ve kardeşi, Konstantinopolis imparatoru<br class="chapter" />
  Baudouin’i kurtarmak üzere Hadrianapolis’e gelen Henri’den söz edeceğiz. Bizanslılara karşı ona yardım eden yörenin Ermenileri de onunla birlikte boğazı geçmişlerdi; kadınlar ve çocuklarla birlikte sayıları yirmi bini buluyordu; çünkü ülkelerinde kalmaya cesaret edememişlerdi.</p>

  <p class="normal">381. O zaman bozgundan kaçan Bizanslılardan, kardeşi İmparator Baudouin’in ve Kont Louis’nin ve bazı başka baronların kayıp olduğu haberini aldı. Ve daha sonra da Rodosto’ya kaçanlardan haber geldi; en kısa süre içinde onların yanına gitmesini bildiriyorlardı. Daha çabuk gitmek istediği için, arabalarıyla, karılarıyla ve çocuklarıyla ilerleyen ve onun için hızlı gidemeyen yaya Ermenileri bıraktı ve onların da nasıl olsa bir zarar görmeden ardından sağ salim geleceklerini düşündü; <span class="ideitalik">Cortacople</span><sup class="calibre3"><a href="../Text/kitap2_split_021.html#footnote-600-46" id="footnote-600-46-backlink">[46]</a></sup> adında bir köye yerleşti.</p>

  <p class="normal">382. Aynı gün Anseau de Courcelles oraya geldi. Anseau de Courcelles Mareşal Geoffroi’nın yeğeniydi ve Geoffroi’ya verilen bir toprağı almak üzere onun tarafından <span class="ideitalik">Macré</span> [Makri; Stageiros<sup class="calibre3"><a href="../Text/kitap2_split_021.html#footnote-600-47" id="footnote-600-47-backlink">[47]</a></sup>] ve <span class="ideitalik">Trainople</span> [Traianopolis]<sup class="calibre3"><a href="../Text/kitap2_split_021.html#footnote-600-48" id="footnote-600-48-backlink">[48]</a></sup> ve Körfez<sup class="calibre3"><a href="../Text/kitap2_split_021.html#footnote-600-49" id="footnote-600-49-backlink">[49]</a></sup> yöresine gönderilmişti; ve Renier de Trit’yi bırakıp Philippopolis’ten ayrılan insanlar da onun yanındaydı. Bu birlikte yüz kadar çok iyi şövalye ve beş yüz atlı asker vardı; hepsi İmparator Baudouin’in yardımına koşmak üzere Hadrianapolis’e doğru gidiyordu.</p>

  <p class="normal">383. Ama başkaları gibi onlar da imparatorun ordusuyla birlikte yenildiği haberini almışlardı; Rodosto’ya gitmek üzere yollarını değiştirdiler ve Cortacople’da konakladılar. İmparator Baudouin’in kardeşi Henri de orada konaklamıştı. Ve gelenleri görünce hemen silahlarına davrandılar, çünkü onları Bizanslı sandılar ve gelenler de onlar için aynı şeyi düşünmüştü. Ama biraz daha yaklaşınca birbirlerini tanıdılar ve görüştüklerine sevindiler ve kendilerine güvenleri geldi ve ertesi güne kadar köyde kaldılar.</p>

  <p class="normal">384. Ertesi gün yola çıktılar ve Rodosto’ya doğru at sürdüler ve akşam bu kente vardılar. Venedik dukası ile Mareşal Geoffroi’yı ve bozgundan kurtulan diğerlerini orada buldular ve çok iyi karşılandılar; dostlar için çok gözyaşı döküldü. Ah Tanrım, bu orduların Hadrianapolis’te, İmparator Baudouin oradayken bir araya gelmemiş olması ne kadar yazıktı; çünkü öyle olsa hiçbir şey yitirmezlerdi. Ama Tanrı böyle istemişti.</p>

  <p class="normal">385. Böylece ertesi gün ve daha ertesi gün orada kalıp işlerini yoluna koydular. Ve İmparator Baudouin’in kardeşi Henri imparatorluk naibi olarak kardeşinin yerine başa geçti. Ve o sırada İmparator Baudouin’in kardeşi Henri’yi izleyen Ermenilerin başına büyük bir terslik geldi; çünkü yörenin insanları birleşip Ermenileri bozguna uğrattılar; hepsi ya esir oldu ya öldü ya da kayboldu.</p>

  <p class="ortayazi"><span class="idebold">LXXXVIII. Konstantinopolis’e dönüş; Papa’ya, Fransa’ya ve başka yerlere yapılan yardım başvuruları; Venedik dukasının ölümü.</span></p>

  <p class="normal">386. Valak ve Bulgar kralı Kaloyan bütün ordularıyla yürümüş ve bütün toprakları işgal etmişti; ve kırlar ve kentler ve şatolar onu tutuyordu; ve Kumanlar Konstantinopolis önüne kadar gelmişlerdi. İmparator naibi Henri, Venedik dukası ve Mareşal Geoffroi henüz Rodosto’taydı; orası da Konstantinopolis’e üç gün uzaklıktaydı. Ve meclis kurdular ve Venedik dukası Rodosto’da Venediklilerden bir kuvvet bıraktı, çünkü burası onlara aitti. Ve ertesi gün savaş düzeni alıp gündüzleri Konstantinopolis’e doğru at sürdüler.</p>

  <p class="normal">387. Konstantinopolis’ten iki gün uzaklıkta ve İmparator Baudouin’e ait bir kent olan <span class="ideitalik">Salembrie</span>’ye [Selymbria, Silivri] geldiklerinde, imparatorun kardeşi Henri oraya kendi adamlarından bir kuvvet bıraktı ve geri kalan adamlarla Konstantinopolis’e kadar at sürdüler; ve orada sevinçle karşılandılar, çünkü insanlar çok korkmuştu. Bunda da şaşılacak bir şey yoktu, çünkü o kadar çok toprak kaybetmişlerdi ki, ellerinde Konstantinopolis dışında Rodosto ve Selymbria’dan başka bir yer kalmamıştı. Ve tüm toprakları Valak ve Bulgar kralı Kaloyan ele geçirmişti. Boğazın karşı yakasında ellerinde sadece Pegai kenti vardı ve geri kalan tüm toprakları Theodoros Laskaris zapt etmişti.</p>

  <p class="normal">388. O zaman baronlar Roma’daki Papa Innocentius’a ve Fransa’ya ve Flandre’a ve diğer ülkelere yardım çağrısı göndermeye karar verdiler. Bu çağrıyı ulaştırmak için Soissons piskoposu Nevelon, Nicolas de Mailly ve Jean Bliaud gönderildi ve diğerleri büyük sıkıntı içinde Konstantinopolis’te kaldı, çünkü topraklarını kaybetmekten korkuyorlardı. Pentecôte’a<sup class="calibre3"><a href="../Text/kitap2_split_021.html#footnote-600-50" id="footnote-600-50-backlink">[50]</a></sup> kadar (29 Mayıs 1205) durum böyle devam etti. Bu arada ordu çok büyük bir kayıp verdi: Enrico Dandolo hastalandı ve sonunda öldü ve büyük bir törenle Ayasofya Kilisesi’ne gömüldü.</p>

  <p class="normal">389. Pentecôte’a gelindiğinde, Valak ve Bulgar kralı Kaloyan göz koyduğu toprakların çoğunu ele geçirmişti ve Kumanları daha fazla tutamadı, çünkü yaz geldiği için artık savaşmak istemiyorlardı ve ülkelerine geri döndüler. Ve o da Bulgarlardan ve Bizanslılardan oluşan ordusuyla Selanik’teki markinin üzerine yürüdü. Ve İmparator Baudouin’in bozgun haberini alan marki, Naupakthos kuşatmasını kaldırmıştı ve toplayabildiği adamlarla Selanik’e gidip orada garnizon kurdu.</p>

  <p class="ortayazi"><span class="idebold">LXXXIX. İmparatorluk naibi Bizanslılara karşı bazı başarılar sağlıyor.</span></p>

  <p class="normal">390. Konstantinopolis imparatoru Baudouin’in kardeşi Henri götürebildiği bütün adamlarla Bizanslıların üzerine at sürdü ve Tzouroulon denen kente geldi. Burası Konstantinopolis’e üç günlük uzaklıktaydı. Kent ona teslim oldu ve Bizanslılar, bu yemine o sıralarda pek uyulmasa da, ona biat ettiler. Ve o da Arkadiopolis’e at sürdü; bu kenti boş buldu, çünkü Bizanslılar onu beklemeye cesaret edememişti. Ve oradan çok kuvvetli ve Bizanslılarla dolu bir kent olan <span class="ideitalik">Visoi’</span>ye [Vize] at sürdü ve bu kent de teslim oldu. Ve oradan yine Bizanslılarla dolu olan <span class="ideitalik">Naples</span> [Apros; İnecik<sup class="calibre3"><a href="../Text/kitap2_split_021.html#footnote-600-51" id="footnote-600-51-backlink">[51]</a></sup>] kentine at sürdü.</p>

  <p class="normal">391. Onlar saldırıya geçerken diğerleri teslim olmak için anlaşma yapmak istediler. Ve bir tarafta onlar anlaşma isterken, diğer tarafta ordu kente giriyordu; öyle ki imparatorluk naibi Henri ile anlaşma yapmak isteyenlerin birbirinden haberi yoktu; ama bu onlara pahalıya mal oldu. Ve Franklar Bizanlıları öldürmeye ve kenti yağmalamaya başladı; çok kişi öldü ve çok esir alındı. Apros bu şekilde ele geçirildi ve ordu orada üç gün kaldı. Ve Bizanslılar bu saldırıdan öyle ürktüler ki, tüm kentleri ve şatoları terk edip Hadrianapolis ve Didymoteikhon kentlerine sığındılar; bunların ikisi de iyi korunan ve güzel şehirlerdi.</p>

  <p class="ortayazi"><span class="idebold">XC. Seres Kaloyan’a teslim oluyor; Kaloyan verdiği sözü tutmuyor.</span></p>

  <p class="normal">392. Bu sırada Valak ve Bulgar kralı Kaloyan bütün ordusuyla markinin üstüne, Seres denen bir kente doğru yürüdü. Ve marki bu kentin savunmasını tahkim etmiş, iyi bir şövalye ve soylu bir insan olan Hugues de Colemi’yi ve mareşali olan Guillaume d’Arles’ı, yanlarına en iyi adamlarının büyük bir bölümünü de vererek bu kente yerleştirmişti. Ve Valak kralı Kaloyan onları kuşattı ve işi hiç uzatmadan kenti zorla ele geçirdi. Ve kent alınırken büyük bir kayıp da verdiler:<br class="chapter" />
  Hugues de Colemi bu sırada gözünden vurularak öldürüldü.</p>

  <p class="normal">393. O içlerinde en yiğidiydi; onun öldüğünü gören diğerleri korktu. Çok korunaklı olan şatoya geri çekildiler ve Kaloyan onları kuşatıp mancınık ve çakaloslarını kurdu. Bu kuşatma da uzun sürmedi; çünkü içeridekiler anlaşma yapmak istedi; bu da onlar için tam bir utançtı ve bu yüzden çok suçlandılar. Ve anlaşma sonucunda şatoyu Kaloyan’a teslim ettiler ve Kaloyan en soylu adamlarından yirmi beşinin yanında kendilerini atları, silahları ve koşumlarıyla birlikte Selanik’e, Konstantinopolis’e ya da Macaristan’a, bu üç yerden hangisini isterlerse oraya sağ salim ulaştıracağına yemin etti.</p>

  <p class="normal">394. Seres bu şekilde teslim edildi ve Kaloyan onları dışarı çıkardı ve kendisinin yakınına, açık bir alana yerleştirdi. Onlara hoş göründü ve hediyeler yolladı. Ve böylece onları üç gün tuttu, sonra verdiği tüm sözleri yalanladı; ve onları yakalattı ve ellerinde avuçlarında ne varsa hepsini alıp, yalınayak, çıplak ve yaya vaziyette Valakia’ya [Eflak] gönderdi. Yoksulları ve eli silah tutmayan sıradan insanları Macaristan’a gönderdi ve eli silah tutabilecek durumda olanların ise başlarını vurdurdu. Valak kralı işte bu işittiğiniz korkunç ihaneti yaptı. Ordu orada o güne kadar uğradığı en acı kayıplardan biriyle karşı karşıya kaldı. Ve Kaloyan şatoyu ve kenti yıktırıp markinin üzerine yürüdü.</p>

  <p class="ortayazi"><span class="idebold">XCI. İmparatorluk naibi boşuna bir çabayla Hadrianapolis’i kuşatıyor.</span></p>

  <p class="normal">395. İmparatorluk naibi Henri adamlarıyla birlikte Hadrianapolis’e doğru at sürdü ve kendini büyük bir tehlikeye atarak burayı kuşattı; çünkü karşı tarafın içeride ve dışarıda çok adamı vardı; onları öyle yakından izliyorlardı ki ne yiyecek satın alabiliyor, ne de erzak arayabiliyorlardı. O zaman kamp yerini kazıkduvarlar ve engellerle çevirdiler ve adamların bir bölümünü bu duvarların dışında nöbet tutmaları için ayırdılar; geri kalanlar ise kente saldıracaktı.</p>

  <p class="normal">396. Ve çok çeşitli savaş aletleri, merdivenler ve başka makineler yaptılar ve kenti almak için çok çaba harcadılar, ama bu gerçekleşmedi; çünkü kent çok kuvvetliydi ve iyi tahkim edilmişti. Tam tersine kendileri zarar gördüler, çok sayıda adamları yaralandı ve Pierre de Bracieux adında iyi şövalyelerinden biri alnına isabet eden bir mancınık taşıyla az kalsın ölüyordu, ama Tanrı’nın yardımıyla iyileşti ve sedyede götürüldü.</p>

  <p class="normal">397. Ve kente hiçbir şey yapamayacaklarını görünce, imparatorluk naibi Henri Fransızların ordusuyla oradan ayrıldı. Ve köylüler ve Bizanslılar tarafından epey hırpalandılar; ve gündüzleri durmadan at sürerek Pamphilos adındaki kente kadar geldiler ve içeriye yerleşip iki ay kaldılar. Ve at sırtında Didymoteikhon’a ve başka birçok yere seferler yaptılar, çok hayvan ve ganimet kaldırdılar. Ve kış başlayıncaya kadar orduyu burada tuttular; erzakları Rodosto’dan ve denizden geliyordu.</p>

  <p class="ortayazi"><span class="idebold">XCII. Philippopolis’in Kaloyan tarafından yıkılması.</span></p>

  <p class="normal">398. İmparatorluk naibi Henri hakkındaki sözlerimize burada ara verip Valak ve Bulgar kralı Kaloyan’a döneceğiz. Daha önce işittiğiniz gibi Seres ona teslim olmuş ve o da sözünde durmayıp kendisine teslim olanları öldürmüştü. Ve Selanik’e doğru at sürmüş ve o yörede uzun bir süre kalarak toprakların büyük bir bölümünü yakıp yıkmıştı. Marki Bonifacio Selanik’teydi; senyörü olan İmparator Baudouin’in ve diğer baronların ve yitirdiği Seres Şatosu’nun ve adamlarının başına gelenlere çok sıkılmış ve üzülmüştü.</p>

  <p class="normal">399. Ve Kaloyan artık orada yapacak bir şey kalmadığını görünce, tüm adamlarıyla birlikte ülkesine döndü. Ve Philippopolis’tekiler (İmparator burayı Renier de Trit’ye vermişti) İmparator Baudouin’in ve birçok baronun kaybedildiğini ve Seres’in markinin elinden çıktığını duymuşlardı: Ve Renier de Trit’nin akrabalarının, oğlunun ve yeğeninin kendisini terk ettiklerini ve yanında az adam kaldığını gördüler ve Frankların asla yeniden kuvvet toplayamayacağını düşündüler. Nüfusun büyük bir bölümünü oluşturan <span class="ideitalik">popelican’</span>lar [popelicain, popelicani]<sup class="calibre3"><a href="../Text/kitap2_split_021.html#footnote-600-52" id="footnote-600-52-backlink">[52]</a></sup> Kaloyan’a gittiler ve ona teslim olup şöyle dediler: “Sir, Philippopolis önüne sür atını ya da ordunu gönder; biz tüm kenti sana teslim edeceğiz.”</p>

  <p class="normal">400. Kentte bulunan Renier de Trit bunu öğrenince kendisini Kaloyan’a teslim edeceklerinden korktu. Yanındaki bütün adamlarla kentten çıktı ve şafak sökerken yola çıkıp Kaloyan’a teslim olan Paulusçuların oturdukları surdışı mahalleye geldi ve burayı ateşe verip büyük bir bölümünü yaktı. Ve oradan üç fersah uzaklıkta bulunan ve kendi adamlarının elindeki Stenimakon Şatosu’na gitti ve içeri girdi (Haziran 1205). Ve sonra büyük bir sıkıntı ve yoksulluk içinde orada on üç ay kapalı kaldı. Yokluktan kendi atlarını yedi. Ve Konstantinopolis’e dokuz günlük yoldaydı; öyle ki birbirlerinden haber alamıyorlardı.</p>

  <p class="normal">401. O zaman Kaloyan ordusunu Philippopolis önüne gönderdi; ve kısa bir süre sonra kenttekiler ona teslim oldu ve o da onların canını bağışlayacağına söz verdi. Ve bu sözün ardından önce piskoposu öldürttü ve tüm soyluların canlı canlı derilerini yüzdürdü ve birçoklarını yaktırdı ve diğerlerinin başını vurdurdu ve geri kalanı da zincirletip götürdü. Ve tüm kenti, kuleleri ve burçları yıktırdı; büyük sarayları ve zengin evleri yıktırdı ve yaktırdı. Böylece Konstantinopolis İmparatorluğu’nun en güzel üç kentinden biri olan soylu Philippopolis yok oldu.</p>

  <p class="ortayazi"><span class="idebold">XCIII. Naib elindeki yerleri tahkim ediyor.</span></p>

  <p class="normal">402. Şimdi Stenimakon Şatosu’na kapanan Renier de Trit ve Philippopolis ile ilgili sözlerimize ara verip, kış başlayıncaya kadar Pamphilos’ta kalan İmparator Baudouin’in kardeşi Henri’ye döneceğiz. Kış gelince Henri adamlarını ve baronlarını topladı; mecliste daha ağaçlık ve daha içerlek bir yer olan <span class="ideitalik">La Rousse</span> [Rhusion; Keşan] adındaki kentin tahkim edilmesine karar verildi. Ve bu garnizonun komutanlığına Seneşal Thierri de Loos ve komutan Thierri de Tenremonde getirildi. Ve imparator naibi Henri onlara yüz kırk şövalye ve çok sayıda atlı asker verdi ve Bizanslılara karşı savaşı sürdürmelerini ve sınırı korumalarını emretti.</p>

  <p class="normal">403. Ve adamlarının geri kalanıyla Visoi kentine gidip burayı tahkim etti ve Anseau de Cayeux’yü oranın komutanı yapıp ona yüz yirmi şövalye ve çok sayıda atlı asker bıraktı. Ve Arkadiopolis’te de Venedikliler garnizon kurdu. Ve İmparator Baudouin’in kardeşi Apros kentini Fransa kralının kız kardeşi ile evli ve kendilerine bağlı bir Bizanslı olan Vernas’a [Theodoros Branas] bırakmıştı ve ondan başka hiçbir Bizanslı onları tutmuyordu. Bu kentlerdekiler Bizanslılara karşı savaşı sürdürüp sayısız akın yaptılar; ve onlara da çok saldırıldı. Henri adamlarının geri kalanıyla Konstantinopolis’e çekildi.</p>

  <p class="normal">404. Ve Valak ve Bulgar kralı Kaloyan da köşesine çekilmemişti; çok zengin ve güçlü bir adamdı ve çok sayıda Kuman ve Valak topladı. Noel’den üç hafta sonra onları Ro-mania topraklarına, Hadrianapolis ve Didymoteikhon’dakilere yardım etmek üzere gönderdi; onlar da bundan güç ve cesaret alarak daha çok akın yapmaya başladılar.</p>

  <p class="ortayazi"><span class="idebold">XCIV. Fransızlar Rhusion yakınında bozguna uğruyor.</span></p>

  <p class="normal">405. Komutan Thierri de Tenremonde, Notre-Dame de la Chandeleur bayramından dört gün önce (30 Ocak 1206) bir akın yaptı ve yanında yüz yirmi şövalye ile bütün gece at sürüp Rhusion’u az adamla bıraktı. Ve şafak sökerken Kumanların ve Valakların kaldığı bir köye geldi ve onlara baskın verdi, çünkü köydekilerin ondan hiç haberi yoktu. Pek çoğunu öldürdüler ve atlarından kırk kadarını ele geçirdiler ve onlara bu zararı verdikten sonra Rhusion’a döndüler.</p>

  <p class="normal">406. Aynı gece Kumanlar ve Valaklar da onlara zarar vermek için at sürmüşlerdi; sayıları yedi bindi. Sabah Rhusion önüne geldiler ve orada uzun süre kaldılar ve kentte az insan vardı. Bu nedenle kapıları kapayıp surlara çıktılar. Dışardakiler de geri döndü. Kentten bir buçuk fersah uzaklaşmışlardı ki, başlarında Thierri de Tenremonde ile baskından dönen Fransızlarla karşılaştılar. Fransızlar onları görünce hemen dört savaş birliği halinde safa girdi. Yavaş yavaş Rhusion’a kadar geri çekilmeye karar vermişlerdi ve Tanrı yardım eder de oraya varabilirlerse kurtulmuş olacaklardı.</p>

  <p class="normal">407. Ve Kumanlar ve Valaklar ve o yörenin Bizanslıları onlara doğru at sürdüler, çünkü çok büyük bir orduydular. Ve onların artçı kuvvetlerine yetişip hırpalamaya başladılar. Yargıç olan ve o sırada Konstantinopolis’e geri dönmüş bulunan Thierri de Loos’un birliği artçılık yapıyordu ve bu birliğin komutanı Loos’un kardeşi Villain idi. Ve Kumanlar ve Valaklar ve Bizanslılar onları yakından kuşatıp atlarından çoğunu yaraladılar. Haykırışlar yükseldi ve büyük bir savaş oldu. Üzerlerindeki baskının büyüklüğünden ve yeterince adamları olmadığı için André d’Urboise ve Jean de Choisy’nin<br class="chapter" />
  birliklerine doğru gerilediler ve direnmeyi sürdürerek yollarına devam ettiler.</p>

  <p class="normal">408. Ve sonra diğerleri yeniden saldırdı, öyle ki onları komutan Thierri de Tenremonde’un birliğine kadar püskürttüler. Daha sonra fazla vakit geçmeden Charles du Frêne’in komuta ettiği birliği de kuşattılar. Ve bizimkiler savaşa savaşa öyle yol almışlardı ki, Rhusion’a yarım fersahtan daha kısa bir yol kaldığını gördüler. Ve diğerleri onları giderek sıkıştırıyor ve büyük bir savaş oluyordu ve çok yaralı vardı; hem kendileri hem atları yaralanmıştı. Ve Tanrı bazen kazalara izin verdiği için, bizimkiler daha fazla dayanamayıp bozguna uğradılar; çünkü onlar ağır silahlıydı, oysa düşmanları daha hafif silahlıydı ve düşmanlar onları öldürmeye başladı.</p>

  <p class="normal">409. Heyhat! Hıristiyanlık için ne acı bir gün oldu; çünkü yüz yirmi şövalyeden sadece onu kurtuldu, geri kalan ya öldürüldü ya esir edildi. Ve kaçabilenler Rhusion’a gelip içeri sığındılar. Komutan Thierri de Tenremonde, çok iyi ve değerli bir şövalye olan Orri de l’Isle ve Jean de Pompone, André d’Urboise, Jean de Choisy, Gui de Conflans, Charles du Frêne, yargıç Thierri’nin kardeşi Villain hep orada öldüler. Orada öldürülen ya da esir edilenlerin hepsinin adlarını bu kitap size sayamıyor. Romania toprağındaki Hıristiyanlık o gün en büyük acılarından ve en büyük kayıplarından ve en büyük sefaletlerinden birini yaşadı.</p>

  <p class="normal">410. Kumanlar ve Valaklar ve Bizanslılar muzaffer bir biçimde, iyi atlar ve iyi zırhlar ele geçirerek geri döndüler. Ve bu felaket Notre-Dame de la Chandeleur arifesinden bir gün önce yaşandı (31 Ocak 1206). Ve kıyımdan kurtulanlar ve Rhusion’dakiler gece olur olmaz kenti bıraktılar; bütün gece kaçıp sabah Rodosto’ya geldiler.</p>

  <p class="ortayazi"><span class="idebold">XCV. Kaloyan’ın yeni istilası; Apros’un yıkılışı.</span></p>

  <p class="normal">411. Bu acı haber imparatorluk naibi Henri’ye Notre-Dame de la Chandeleur bayramında Notre-Dame de Blakherna Kilisesi’nde ayine giderken ulaştı (2 Şubat 1206). Biliniz ki Konstantinopolis’tekiler çok korkuya kapıldı ve savaşı gerçekten kaybettiklerini düşündüler. O zaman imparator naibi Henri Konstantinopolis’e iki gün uzaklıktaki Selymbria’da garnizon kurmaya karar verdi ve Macaire de Sainte-Menehould’u yanında elli şövalye ile birlikte bu kenti korumaya gönderdi.</p>

  <p class="normal">412. Ve o sırada adamlarının kazandığı başarının haberi Valak kralı Kaloyan’a ulaştı, o da buna çok sevindi; çünkü Frankların en iyi adamlarının büyük bir bölümü kendi adamları tarafından öldürülmüş ya da esir edilmişti. O zaman tüm topraklarına haber salıp herkesi silah altına aldı ve Kumanlardan ve Bizanslılardan ve Valaklardan oluşan büyük bir ordu toplayarak Romania’ya girdi. Ve kentlerin çoğuyla tüm şatoları eline geçirdi; inanılmayacak kadar çok adamı vardı.</p>

  <p class="normal">413. Venedikliler onun bu kadar kalabalık bir orduyla geldiğini duyunca Arkadiopolis’i bıraktılar. Ve Kaloyan tüm ordularıyla Apros kentine kadar at sürdü. Bu kent Bizanslıların ve Latinlerin elindeydi ve karısı imparatoriçe olan (Fransa kralının kız kardeşi) Theodoros Branas’a aitti; ve Latinlerin komutanı da Beauvaisis topraklarından bir şövalye olan Bègue de Fransures idi. Ve Valak kralı Kaloyan askerlerini kente saldırttı ve orasını zorla ele geçirdi.</p>

  <p class="normal">414. Orada inanılmayacak kadar çok insan öldürüldü. Bègue de Fransures Kaloyan’ın önüne götürüldü ve o da onu oracıkta öldürttü; Bizanslılardan ve Latinlerden eli silah tutan herkes öldürüldü; ve diğer işe yaramaz olanlar, kadınlar ve çocuklar Valakia’ya götürülüp zindana atıldı. O zaman Kaloyan çok iyi bir yerde kurulu olan bu çok güzel ve çok zengin kenti tamamen yıktırdı. Böylece Apros kenti yok oldu.</p>

  <p class="ortayazi"><span class="idebold">XCVI. Rodosto’nun yıkılışı.</span></p>

  <p class="normal">415. Oradan on iki fersah uzaklıkta, deniz kıyısında, çok zengin ve kuvvetli ve büyük ve Venedikliler tarafından çok iyi tahkim edilmiş olan Rodosto kenti bulunuyordu. Üstelik bir de atlı asker bölüğü gelmişti; sayıları iki bin kadardı ve kent savunmasını güçlendirmek için gelmişlerdi. Apros’un zorla alındığı ve Kaloyan’ın içeridekileri öldürttüğü duyulunca içlerine öyle bir korku girdi ki, kendiliklerinden dağılıverdiler. Tanrı bazen insanların başına felaket getirir; Venedikliler de alelacele gemilerine atladılar, öyle ki içlerinden bazıları neredeyse boğulacaktı. Fransa ve Flandre ve diğer ülkelerden atlı askerler ise karadan kaçıyordu.</p>

  <p class="normal">416. Ama bunun ne kadar büyük bir hata olduğunu ve nasıl hiçbir işlerine yaramadığını dinleyin; çünkü kent öyle güçlü ve sağlam surlar ve burçlarla öyle iyi korunmuştu ki, kimse oraya saldıramazdı ve Kaloyan da zaten oraya yönelmeyecekti. Ama oradan yarım gün uzaklıkta bulunan Kaloyan, onların kaçtığını duyunca o tarafa doğru at sürdü. Kentte kalan Bizanslılar ona teslim oldu ve o da küçük büyük dinlemeden hepsini esir edip Valakia’ya gönderdi ve kenti yerle bir ettirdi. Ah, bu ne büyük bir yıkımdı; çünkü burası Romania’nın en iyi ve en hoş kentlerinden biriydi.</p>

  <p class="ortayazi"><span class="idebold">XCVII. Kaloyan fetihlerine ve yıkımlarına devam ediyor.</span></p>

  <p class="normal">417. Yakındaki <span class="ideitalik">Panedor</span><sup class="calibre3"><a href="../Text/kitap2_split_021.html#footnote-600-53" id="footnote-600-53-backlink">[53]</a></sup> adında bir başka kent de Kaloyan’a teslim oldu; kenti yıktırdı ve insanlarını daha önce de yaptığı gibi Valakia’ya gönderdi. Ve sonra <span class="ideitalik">Arecloie</span> [Herakleia, Ereğli] kentine doğru at sürdü; deniz kenarında güzel bir limanda bulunan bu kent Venediklilere aitti ve zayıf bir kuvvet tarafından korunuyordu. Kaloyan burayı kuşattı ve zorla ele geçirdi. Orada da çok kişi öldürüldü ve geri kalanları Valakia’ya gönderdi ve kenti de diğerleri gibi yıktı.</p>

  <p class="normal">418. Ve oradan çok güçlü ve güzel bir kent olan <span class="ideitalik">Dain’</span>e [Daonion]<sup class="calibre3"><a href="../Text/kitap2_split_021.html#footnote-600-54" id="footnote-600-54-backlink">[54]</a></sup> at sürdü; ve kentliler kendilerini savunmaya cesaret edemedi; ve kent Kaloyan’a teslim edildi ve o da kenti yıktırdı. Sonra Tzouroulon’a at sürdü ve burası da teslim oldu. Bu kenti de yıktırdı ve ahaliyi zindana attırdı. Ne zaman bir kente ya da bir şatoya kendilerine dokunmayacağı sözünü verip teslim alsa, oraları yıktırıyor ve kadınlarla erkekleri zindana attırıyor ve onlarla yaptığı hiçbir anlaşmaya uymuyordu.</p>

  <p class="normal">419. O zaman Kumanlar ve Valaklar imparator naibi Henri’nin bulabildiği tüm adamlarla birlikte beklediği Konstantinopolis kapıları önüne üşüştüler. Henri çok üzgün ve sıkıntılıydı, çünkü elinde topraklarını savunmaya yetecek kadar adam yoktu. Kumanlar kırsal alandaki hayvan sürülerine ve erkeklere ve kadınlara ve çocuklara el koydular; ve kentlerle şatoları yıktılar ve öyle büyük bir yıkım yaptılar ki o zamana dek böyle bir yıkım duyulmamıştı.</p>

  <p class="normal">420. O zaman Konstantinopolis’e on iki fersah uzaklıktaki <span class="ideitalik">Nature</span> [Athyras; Büyükçekmece] adında bir kente geldiler. İmparatorun kardeşi Henri bu kenti Payen d’Orléans’a vermişti. Bu sitede çok büyük bir kalabalık vardı, çünkü yörenin bütün ahalisi buraya sığınmıştı ve diğerleri oraya saldırıp zorla ele geçirdiler. Orada o kadar büyük bir katliam oldu ki, o zamana dek ele geçirilen hiçbir kentte bu kadar çok insan ölmemişti. Ve biliniz ki Kaloyan’a teslim olan ve onun da dokunmayacağına söz verdiği tüm kentler ve şatolar yıkılmış ve yok edilmiş ve insanları daha önce de işittiğiniz gibi Valakia’ya götürülmüştü.</p>

  <p class="normal">421. Bilin ki Konstantinopolis çevresinde beş günlük mesafede, Fransız garnizonlarının bulunduğu Visoi ve Selymbria kentleri hariç yıkılacak, yağmalanacak hiçbir şey kalmamıştı. Ve Visoi kentinde yüz yirmi şövalye ile birlikte Anseau de Cayeux ve Selymbria kentinde de elli şövalye ile Macaire de<br class="chapter" />
  Sainte-Menehould bulunuyordu; ve İmparator Baudouin’in kardeşi Henri diğer adamlarıyla Konstantinopolis’te kalmıştı. Ve bilin ki durumları çok kötüydü; çünkü Konstantinopolis dışında ellerinde sadece bu iki kent kalmıştı.</p>

  <p class="ortayazi"><span class="idebold">XCVIII. Bizanslılar Haçlılar ile uzlaşıyor; Kaloyan Didymoteikhon’u kuşatıyor.</span></p>

  <p class="normal">422. Kaloyan’ın ordusundaki Bizanslılar bu durumu görünce (Franklara isyan edip kendisine teslim olanların şatolarını ve kentlerini yıkıyor ve onlara verdiği hiçbir sözü tutmuyordu), ihanete uğradıklarını ve öleceklerini düşündüler. Ve toplanıp konuştular ve Kaloyan’ın geri dönerken Hadrianapolis ve Didymoteikhon’a da aynı şeyi yapacağını söylediler; ve bu iki kenti de yıkarsa Romania diye bir şey kalmayacaktı. Ve gizlice ulaklar hazırlayıp, Konstantinopolis’te Theodoros Branas’a gönderdiler.</p>

  <p class="normal">423. Ondan, İmparator Baudouin’in kardeşi Henri’den ve Venediklilerden kendileriyle barış yapması için aman dilemesini rica ediyorlardı; buna karşılık Hadrianapolis ve Didymoteikhon’u ona vereceklerdi; ve Bizanslıların hepsi ondan yana geçecek ve Bizanslılarla Franklar bir arada yaşayabilecekti. Bir meclis toplandı ve çok çeşitli sözler söylendi; ama meclis sonunda Hadrianapolis ve Didymoteikhon ve tüm bağlı yerler Theodoros Branas ve karısı imparatoriçeye (Fransa kralı Philippe’in kız kardeşi) verildi ve o da buna karşılık imparatora ve imparatorluğa hizmet edecekti. Böylece anlaşma yapıldı ve Bizanslılarla Franklar arasında barış sağlandı.</p>

  <p class="normal">424. Uzun süre Romania’da kalan ve tüm Perhiz ve Paskalya sırasında ve sonrasında (2 Nisan 1206) ülkeyi yakıp yıkan Valak ve Bulgar kralı Kaloyan Hadrianapolis ve Didymoteikhon’a yöneldi. Diğer kentlere yaptığını oralarda da gerçekleştirmeyi kafasına koymuştu. Ve onunla birlikte olan Bizanslılar yolunu Hadrianapolis üstüne çevirdiğini görünce, gece gündüz demeden yirmişer, otuzar, kırkar, yüzer, onun yanından kaçmaya başladılar.</p>

  <p class="normal">425. Kaloyan oraya vardığında, daha önce başka kentlerde olduğu gibi, kendisini içeri sokmalarını istedi. Ve onlar da bunu yapmayacaklarını söylediler ve şöyle dediler: “Sir, biz sana teslim olduğumuzda ve Franklara karşı ayaklandığımızda, sen bizi iyi niyetli bir şekilde korumaya ve kurtarmaya yemin etmiştin. Bunu yapmadın, tam tersine tüm Romania’yı yakıp yıktın ve sana izin verirsek bize de tüm diğerlerine yaptığını yapacağını çok iyi biliyoruz.” Ve Kaloyan bunu duyunca Didymoteikhon’u kuşattı ve çevresine on altı büyük mancınık kurdurdu; ve çok çeşitli savaş makineleri inşa ettirmeye koyulup tüm çevreyi yakıp yıkmaya başladı.</p>

  <p class="normal">426. O zaman Hadrianapolis ve Didymoteikhon’dakiler ulaklar seçip Konstantinopolis’te imparator naibi Henri’ye ve Theodoros Branas’a göndererek, kuşatılan Didymoteikhon’a Tanrı adına yardıma koşmalarını istediler. Konstantinopolis’tekiler bu haberi alınca, Didymoteikhon’un yardımına koşmak için bir meclis topladılar. Pek çoğu Konstantinopolis’ten dışarı çıkılmasına ve eldeki çok az Hıristiyanın bir maceraya sürülmesine karşı geldi. Ama yine de dışarı çıkmaya ve Selymbria’ya kadar gitmeye karar verdiler.</p>

  <p class="normal">427. Roma’daki Papa’nın temsilcisi olan kardinal bunu vazetti ve oraya gidenlerin ve savaşta ölenlerin tüm günahlarının affolunacağını söyledi. O zaman Henri bulabildiği tüm adamlarla Konstantinopolis’ten çıktı ve Selymbria kentine kadar at sürdü ve o kentin önünde sekiz gün kaldı. Ve her gün Hadrianapolis’ten ulaklar geliyor ve kendilerine acımasını ve yardıma gelmesini bildiriyorlardı; çünkü o yardımlarına koşmazsa hepsi mahvolacaktı.</p>

  <p class="ortayazi"><span class="idebold">XCIX. Haçlılar Didymoteikhon’un yardımına gidiyor.</span></p>

  <p class="normal">428. O zaman Henri baronlarına danıştı ve oldukça güzel ve sağlam bir kent olan Visoi’ye gitme kararı aldılar. Dedikleri gibi de yaptılar; ve Visoi kentine geldiler ve Haziran ayındaki Saint Jean-Baptiste bayramının arifesinde (23 Haziran 1206) kentin önüne yerleştiler. Ve yerleştikleri gün Hadrianapolis’ten ulaklar geldi ve İmparator Baudouin’in kardeşi Henri’ye şöyle dediler: “Sir, bil ki Didymoteikhon kentinin yardımına gitmezsen sekiz günden fazla dayanamaz; çünkü Kaloyan’ın mancınıkları suru dört noktada yıktı ve adamları iki kez surların üstüne dek çıktı.”</p>

  <p class="normal">429. O zaman Henri tutulması gereken yol konusunda akıl danıştı. Enine boyuna epeyce konuşuldu ve sonunda şöyle dediler: “Senyörler, artık öyle ilerledik ki, şimdi Didymoteikhon’un yardımına gitmezsek bu bizim için büyük utanç olur. Ama herkes günah çıkarsın ve dua etsin ve savaş birliklerimizi düzenleyelim.” Şövalyelerin sayısının en fazla dört yüz olduğunu tahmin ettiler ve Hadrianapolis’ten gelen ulakları çağırtıp durumun nasıl olduğunu, Kaloyan’ın kaç adamı olduğunu sordular. Ve onlar da en az kırk bin silahlı adamı olduğunu, yaya askerlerin ise sayısını bilmediklerini söylediler.</p>

  <p class="normal">430. Ah Tanrım, bu kadar büyük bir kalabalığa karşı bir avuç adamın savaştığı hiç görülmüş müdür? Sabah, Saint<br class="chapter" />
  Jean-Baptiste bayramı günü hepsi günah çıkardı ve ayine katılıp dua ettiler ve ertesi gün (25 Haziran) yola çıktılar. Öncü kuvvet Romania ve Champagne mareşali Geoffroi’nın emrine verilmişti ve Macaire de Sainte-Menehould da onunla birlikteydi. İkinci orduda Conon de Béthune ve Milon le Brébant vardı; üçüncü birliğe Payen d’Orléans ve Pierre<br class="chapter" />
  de Bracieux; dördüncüye Anseau de Cayeux; beşinciye<br class="chapter" />
  Baudouin de Beauvoir; altıncıya Hugues de Beaumetz; yedinciye İmparator Baudouin’in kardeşi Henri; sekizinciye de Gautier d’Escornai ve Flamanlar komuta ediyordu. Seneşal Thierri de Loos artçı kuvvetin başındaydı.</p>

  <p class="normal">431. Üç gün boyunca böyle düzenli saflarla at sürdüler. İnsanoğlu hiçbir zaman bundan daha tehlikeli bir savaşa gitmemişti. Çünkü karşılarında iki tehlike vardı: Birincisi, onların sayısı ne kadar azsa savaşmaya gittiklerinin sayısı da o denli çoktu; ikincisi, barış yaptıkları Bizanslıların onlara yürekten yardım edeceğine inanmıyorlardı. Tam tersine, kendilerine tam ihtiyaç duyacakları sırada yukarıda da işittiğiniz gibi Didymoteikhon’u almaya çok yaklaşmış Kaloyan’ın safına geçeceklerinden korkuyorlardı.</p>

  <p class="ortayazi"><span class="idebold">C. Kaloyan geri çekiliyor, Haçlılar onu takip ediyor.</span></p>

  <p class="normal">432. Kaloyan Frankların geldiklerini öğrenince onları beklemeye cesaret edemedi, savaş aletlerini yaktı ve kampını bozdu. Ve Didymoteikhon’dan ayrıldı; ve biliniz ki herkes bunu büyük bir mucize olarak kabul etti. Ve imparator naibi Henri dördüncü gün (28 Haziran) Hadrianapolis önüne geldi ve Hadrianapolis nehri [Meriç] kenarında, dünyanın en güzel çayırları üzerine yerleşti. Hadrianapolis’tekiler onların geldiğini görünce, bütün haçlarını ellerine alarak bir ayin alayı halinde kentten çıktılar ve o zamana dek kimsenin görmediği sevinç gösterileri yaptılar. Ve bunu yapmaları da gerekiyordu, çünkü büyük bir sıkıntı atlatmışlardı.</p>

  <p class="normal">433. Kaloyan’ın <span class="ideitalik">Rodestuic</span><sup class="calibre3"><a href="../Text/kitap2_split_021.html#footnote-600-55" id="footnote-600-55-backlink">[55]</a></sup> adında bir şatoya yerleştiği haberi Frankların kampına ulaştı. Ve sabah Frankların ordusu yola çıkıp savaşmak için o tarafa doğru ilerledi; ve Kaloyan oradan da ayrılıp ülkesine doğru at sürdü. Onu böyle beş gün boyunca izlediler ve Kaloyan hep önden gitti. Beşinci gün ise güzel bir yerde, <span class="ideitalik">Le Fraim</span><sup class="calibre3"><a href="../Text/kitap2_split_021.html#footnote-600-56" id="footnote-600-56-backlink">[56]</a></sup> adı verilen bir şatoya yerleştiler ve üç gün boyunca orada kaldılar.</p>

  <p class="normal">434. Ve o zaman İmparator Baudouin’in kardeşi Henri ile aralarında çıkan bir anlaşmazlıktan ötürü bir bölük iyi<br class="chapter" />
  asker ordudan ayrıldı. Bu bölüğün başında Baudouin de<br class="chapter" />
  Beauvoir vardı; Hugues de Beaumetz, Guillaume de Gommegnies ve Dreux de Beaurain de onunla birlikteydi. Ve bu bölükte en az elli şövalye gitti ve gidenler diğerlerinin de bu ülkede, düşmanın ortasında kalmaya cesaret edemeyeceklerini düşünüyorlardı.</p>

  <p class="ortayazi"><span class="idebold">CI. Renier de Trit’nin yardımına koşuluyor ve kurtarılıyor.</span></p>

  <p class="normal">435. O zaman imparator naibi Henri ve onunla beraber olan baronlar toplanıp ileriye doğru at sürmeye karar verdiler. İki gün boyunca at sürdüler ve <span class="ideitalik">Moniac</span><sup class="calibre3"><a href="../Text/kitap2_split_021.html#footnote-600-57" id="footnote-600-57-backlink">[57]</a></sup> adı verilen bir şatonun yakınındaki çok güzel bir vadide konakladılar. Onlara teslim olan bu şatoda beş gün kaldılar ve Stenimakon’<br class="chapter" />
  da kuşatılan ve içeride on üç aydır kapalı kalan Renier de Trit’nin yardımına gideceklerini söylediler. İmparator naibi Henri ve adamlarının büyük bir bölümü kampta kaldı; geri kalanlar Stenimakon’a, Renier de Trit’nin yardımına gitti.</p>

  <p class="normal">436. Ve biliniz ki oraya gidenler büyük bir tehlikeyi göze almıştı, çünkü bu kadar tehlikeli bir kurtarma işi az görülmüştü; üç gün boyunca düşman topraklarında at sürdüler. Bu kurtarma işine Conon de Béthune, Romania ve Champagne mareşali Geoffroi de Villehardouin ve Macaire de<br class="chapter" />
  Sainte-Menehould ve Milon le Brébant, ve Pierre de Bracieux, ve Payen d’Orléans, ve Anseau de Cayeux, ve Thierri de<br class="chapter" />
  Loos ve Guillaume du Perchoi ve başlarında Andrea Valeria ile bir bölük Venedikli gitti. Böylece Stenimakon Şatosu’na kadar at sürdüler ve öyle yakınına vardılar ki sonunda Stenimakon’u gördüler (Temmuz 1206).</p>

  <p class="normal">437. Renier de Trit surlardaydı ve Mareşal Geoffroi’nın öncü kuvvetini ve onun arkasından düzenli bir biçimde gelen diğer birlikleri gördü; ve o zaman bu gelenlerin kimler olduğunu bilemedi. Kuşkuya düşmesinde şaşılacak bir şey yoktu, çünkü çok uzun süredir onlardan haber alamamıştı; ve bunların kendisini kuşatmaya gelen Bizanslılar olabileceğini düşündü.</p>

  <p class="normal">438. Romania ve Champagne mareşali Geoffroi Türkopollar ve atlı arbaletçiler seçip şatonun durumunu öğrenmek üzere keşfe gönderdi; çünkü çok uzun süredir haber alamadıkları içeridekilerin yaşayıp yaşamadıklarını bilmiyorlardı. Ve keşfe gönderilenler şatonun önüne gelince, Renier de Trit ve askerleri onları tanıdı: Bilin ki çok sevindiler. O zaman dışarı çıkıp dostlarını karşılamaya gittiler ve bu buluşma büyük bir bayram oldu.</p>

  <p class="normal">439. Ve o zaman baronlar şatonun eteklerindeki çok güzel ve kuşatılmış şatoyu hep desteklemiş kente yerleştiler. O zaman baronlar, İmparator Baudouin’in Kaloyan’ın zindanında [Tırnova’da] öldüğünü birçok kez işittiklerini, ama buna inanmadıklarını anlattılar; ve Renier de Trit gerçekten öldüğünü söyledi ve o zaman inandılar. Çok kişi buna üzüldü, ama elden gelen bir şey yoktu!</p>

  <p class="normal">440. Böylece geceyi o kentte geçirdiler ve sabah yola çıkıp Stenimakon’u bıraktılar. Ve iki gün boyunca at sürüp üçüncü gün Henri’nin kampına vardılar; imparatorun kardeşi onları Arda Nehri kıyısındaki Moniac Şatosu’nun önünde bekliyordu. Kamptakiler Renier de Trit’nin kuşatmadan kurtarılmasına çok sevindi ve bu olay onu getirenlerin onur hanesine yazıldı, çünkü oraya büyük tehlikeleri göze alarak gitmişlerdi.</p>

  <p class="ortayazi"><span class="idebold">CII. Henri’ye imparatorluk tacı giydiriliyor. Kaloyan’ın yaptığı yeni yıkımlar; imparator onun üstüne yürüyor.</span></p>

  <p class="normal">441. O zaman baronlar Konstantinopolis’e gitmeye ve İmparator Baudouin’in kardeşi Henri’ye taç giydirmeye karar verdiler ve ülkeyi Theodoros Branas ile yörenin Bizanslılarına teslim ettiler ve imparator naibi Henri de onların yanında kırk şövalye bıraktı. Böylece imparator naibi Henri ve diğer baronlar Konstantinopolis’e doğru yola çıktı ve Konstantinopolis’e varıncaya kadar at sürdüler ve orada çok iyi karşılandılar. İmparator Baudouin’in kardeşi İmparator Henri’ye Ağustos ayında Notre-Dame bayramından sonraki pazar günü (20 Ağustos) büyük bir sevinç ve törenle Ayasofya Kilisesi’nde taç giydirildi; ve bu olay İsa efendimizin doğumunun bin iki yüz altıncı yılında gerçekleşti.</p>

  <p class="normal">442. İşittiğiniz gibi imparator Konstantinopolis’te taç giyerken ve diğer yandan Hadrianapolis ve Didymoteikhon topraklarında Theodoros Branas bırakılmışken, Valak ve Bulgar kralı Kaloyan, bunu öğrenince, bulabildiği tüm adamları topladı. Ve Theodoros Branas Didymoteikhon’da Kaloyan’ın çakalosları ve mancınıklarıyla yıktığı surları yeterince onartmamış ve şehirde zayıf bir kuvvet bırakmıştı. Ve Kaloyan Didymoteikhon’a doğru at sürdü ve burayı alıp yıktı ve surları yerle bir etti; ve tüm ülkede dolaşıp kadınları ve erkekleri ve çocukları ve hayvanları aldı ve büyük yıkım yaptı. O zaman Hadrianapolis’tekiler İmparator Henri’den yardım istedi, çünkü Didymoteikhon yok olup gitmişti.</p>

  <p class="normal">443. O zaman İmparator Henri bulabildiği tüm adamları topladı ve Konstantinopolis’ten çıkıp düzenli saflar halinde ilerleyen birlikleriyle Hadrianapolis’e doğru at sürdü. Ve orada bulunan Valak kralı Kaloyan onun geldiğini işitince geriye, ülkesine doğru çekildi. Ve İmparator Henri Hadrianapolis’e kadar at sürdü ve dışarıda, çayırda konakladı.</p>

  <p class="normal">444. O zaman ülkenin Bizanslıları gelip Valak kralı Kaloyan’ın erkekleri ve kadınları ve hayvanları götürdüğünü ve Didymoteikhon’la çevresini yerle bir ettiğini ve oradan sadece bir günlük uzaklıkta olduğunu söylediler. Ve imparator, Kaloyan’ın yanındaki erkek ve kadın esirleri kurtarmak için –eğer kendisini beklerse– onunla savaşmaya gitme kararı aldı. Ve onun ardından at sürdü (ve öteki hep önden gitti) ve onu dört gün boyunca takip etti. O zaman <span class="ideitalik">Veroi</span> [Borui; Eski Zağra; Stara Zagora] adı verilen bir kente geldi.</p>

  <p class="normal">445. Kenttekiler İmparator Henri’nin ordusunun geldiğini görünce dağlara kaçıp kenti bıraktı. Ve imparator ordusuyla birlikte kentte konakladı ve buranın buğdayla, yiyecekle ve çeşitli mallarla dolu olduğunu gördü. Böylece iki gün boyunca orada kaldı ve adamlarını çevreye gönderdi; ve onlar da birçok öküz, inek ve manda sürüsü ve pek çok başka hayvan ele geçirdi. O zaman ganimetiyle birlikte bu kentten ayrıldı ve oradan bir gün uzaklıktaki <span class="ideitalik">Blisme</span><sup class="calibre3"><a href="../Text/kitap2_split_021.html#footnote-600-58" id="footnote-600-58-backlink">[58]</a></sup> adında bir başka kente gitti. Ve tıpkı öteki Bizanslılar gibi, bunlar da kentlerini terk etmişti; kentin her türlü malla dolu olduğunu gördü ve önünde konakladı.</p>

  <p class="ortayazi"><span class="idebold">CIII. İmparator Kaloyan’a yetişiyor ve esirleri kurtarıyor.</span></p>

  <p class="normal">446. O zaman Kaloyan’ın sürüleri ve arabalarıyla birlikte götürdüğü esirlerin kamptan üç fersah uzaklıktaki bir vadide olduğu haberi geldi. İmparator Henri Hadrianapolis ve Didymoteikhon’daki Bizanslıların onları aramaya gitmesine ve yanlarına da iki şövalye birliği katmaya karar verdi. Ne dendiyse ertesi gün yapıldı. Bu birliklerden birinin komutanı Konstantinopolis imparatoru Henri’nin kardeşi Eustache, diğerininkiyse Macaire de Sainte-Menehould idi.</p>

  <p class="normal">447. Onlar ve Bizanslılar söylenen vadiye kadar at sürdüler ve söylendiği gibi adamları ve kadınları orada buldular. Ve Kaloyan’ın adamları İmparator Henri’nin adamlarıyla kapıştı; ve her iki taraftan da adamlar ve atlar yaralandı ve öldü; ama Tanrı’nın yardımıyla Franklar üstün geldi ve esirleri önlerine katıp getirdiler.</p>

  <p class="normal">448. Biliniz ki bu küçük bir kurtarma harekâtı değildi; çünkü en az yirmi bin erkek ve kadın ve çocuk ve onların giysileri ve eşyalarıyla dolu en az üç bin araba söz konusuydu; çok sayıdaki diğer ganimetleri hiç saymıyoruz. Ve kampa vardıklarında kafilenin uzunluğu iki fersahı buluyordu ve böylece gece olurken kampa geldiler. İmparator Henri ve diğer baronlar bu işe çok sevindi ve imparator onları ayrı bir yere yerleştirip koruma altına aldırdı, öyle ki yanlarındaki bir meteliği bile kaybetmediler. Ertesi gün İmparator Henri kurtardığı insanlar yüzünden orada konakladı; daha ertesi gün ülkeden ayrıldı ve Hadrianapolis’e varıncaya kadar at sürdü.</p>

  <p class="normal">449. O zaman kurtardığı erkeklere ve kadınlara izin verdi ve her biri istediği yere, doğduğu yere ya da başka yerlere gitti. Ve çok miktardaki ganimet ordudakiler arasında gerektiği gibi bölüştürüldü. Bundan sonra İmparator Henri beş gün konakladı ve sonra nasıl yıkıldığını ve çevresine tekrar sur çekilip çekilemeyeceğini görmek için Didymoteikhon kentine kadar at sürdü. Ve kente yerleşti; o ve baronlar kentin o halinde etrafına sur çekmeye gerek olmadığını gördüler.</p>

  <p class="ortayazi"><span class="idebold">CIV. İmparator ile Bonifacio’nun kızı arasında söz kesiliyor. Haçlılar Kaloyan’ın topraklarını yakıp yıkıyor.</span></p>

  <p class="normal">450. O sırada kampa Marki Bonifacio del Monferrato’nun elçisi olarak bir baron geldi; ismi Othon de la Roche idi; ve daha önceden de görüşülmüş bir evlilikten, Marki Bonifacio del Monferrato’nun kızı ile imparatorun evlenmesinden söz etti. Ve babasının kızı Lombardiya’dan getirttiği ve kızın şimdi Selanik’te olduğu haberini getirdi. O zaman imparator meclisini topladı ve sonunda söz kesilmesi kararı alındı. Böylece elçi Othon de la Roche Selanik’e döndü.</p>

  <p class="normal">451. Ve imparator savaşta kazandıkları Borui [Eski Zağra] ganimetini güvenli bir yere götüren adamlarını yeniden toparladı. Ve Hadrianapolis’ten ileriye doğru, Valak ve Bulgar kralı Kaloyan’ın topraklarına gelinceye kadar her gün at sürdü. Ve <span class="ideitalik">Ferme</span> [Burgaz] adındaki kente vardılar; ve orayı aldılar ve içeri girdiler ve çok ganimet topladılar. Ve orada üç gün kalıp bütün çevreyi dolaştılar ve çok ganimet topladılar ve <span class="ideitalik">Aquile</span><sup class="calibre3"><a href="../Text/kitap2_split_021.html#footnote-600-59" id="footnote-600-59-backlink">[59]</a></sup> adında bir kenti yıktılar.</p>

  <p class="normal">452. Dördüncü gün çok güzel ve hoş bir kent olan Burgaz’dan yola çıktılar; dünyadaki en güzel kaplıcalar oradaydı. İmparator kenti yaktırıp yıktırdı ve hayvan sürülerini ve başka birçok ganimeti yanlarında götürdüler. Hadrianapolis kentine gelinceye kadar at sürdüler ve Toussaint bayramına kadar (1 Kasım 1206) orada kaldılar ve daha sonra da kış geldiği için savaşamadılar. O zaman savaştan yorulan İmparator Henri ve baronları Konstantinopolis’e döndü. İmparator Hadrianapolis’te Bizanslıların arasında on şövalye ile birlikte Pierre de Radinghem adında bir adamını da bırakmıştı.</p>

  <p class="ortayazi"><span class="idebold">CV. İmparator Henri Laskaris’e karşı savaşı yeniden başlatıyor.</span></p>

  <p class="normal">453. O sırada boğazın karşı yakasında, Türkiye tarafındaki toprakları elinde bulunduran Theodoros Laskaris, İmparator Henri ile ateşkes yapmıştı; ama bu anlaşmaya tam uymadı ve anlaşmayı bozdu. O zaman imparator meclisini topladı ve boğazın karşı yakasına Pegai kentine kendisine bu yörede toprak verilen Pierre de Bracieux’yü ve Payen d’Orléans’ı ve Anseau de Cayeux’yü ve imparatorun kardeşi Eustache’ı ve iyi adamlarından pek çoğunu gönderdi. Hepsi yüz kırk şövalye idi. Bunlar Theodoros Laskaris’e karşı zorlu ve sert bir savaş başlattı ve topraklarında büyük zarara yol açtılar.</p>

  <p class="normal">454. Ve bir taraf dışında her yanı denizle çevrili <span class="ideitalik">Equise</span> [Kyzikos]<sup class="calibre3"><a href="../Text/kitap2_split_021.html#footnote-600-60" id="footnote-600-60-backlink">[60]</a></sup> adı verilen bir toprağa kadar at sürdüler. Giriş olarak kullanılan kara tarafında eskiden surları, burçları ve hendekleriyle bir kale vardı ve bunlar artık neredeyse yıkılmıştı. Ve Fransızların ordusu içeri girdi ve toprakların kendisine verildiği Pierre de Bracieux yıkılan surları onartmaya ve iki şato ve iki giriş yaptırmaya başladı. Ve oradan Laskaris’in topraklarına akınlar yapıp çok fazla ganimet ve büyük hayvan sürüleri ele geçirdiler ve ganimetlerle sürüleri yarımadaya getirdiler. Ve Theodoros Laskaris sık sık Kyzikos’a geliyordu ve birçok kez çatıştılar. Her iki taraf da kayıplar veriyor, tehlikeli ve büyük bir savaş sürüyordu.</p>

  <p class="normal">455. Şimdi onlardan söz etmeyi kesiyor ve Nikomedia’nın verildiği Seneşal Thierri de Loos’a dönüyoruz. Nikomedia, Theodoros Laskaris’in topraklarının merkezi olan Büyük Nikaia’dan sadece bir günlük yoldaydı. Thierri de Loos İmparator Henri’nin adamlarının büyük bir bölümünü yanına alarak yola çıktı ve şatonun yıkılmış olduğunu gördü; çok yüksek ve güzel bir kilise olan Ayasofya’yı duvarlarla çevirip tahkim etti ve o yörede savaşa destek verdi.</p>

  <p class="ortayazi"><span class="idebold">CVI. Bonifacio’nun sağladığı kazançlar; kızının imparatorla evlenmesi.</span></p>

  <p class="normal">456. O sırada Marki Bonifacio del Monferrato Selanik’ten yola çıktı ve Kaloyan’ın yıktığı Seres’e gitti; burasını surlarla çevirdi ve sonra Philippoi vadisindeki <span class="ideitalik">Dramme</span> [Drama] adında bir şatoyu tahkim etti. Ve tüm çevre topraklar ona teslim oldu ve itaat etti. Marki kışı orada geçirdi.</p>

  <p class="normal">457. Bu arada zaman öyle hızlı akıyordu ki, Noel geride kalmıştı. O zaman markinin ulakları Konstantinopolis’e geldi ve kızını gemiyle <span class="ideitalik">Aines</span> [Ainos; Enez] kentine yolladığını haber verdiler. Ve o zaman İmparator Henri, Romania ve Champagne mareşali Geoffroi’yı ve Milon le Brébant’ı hanımı karşılamaları için gönderdi; ve onlar da Ainos’a varıncaya kadar at sürdüler.</p>

  <p class="normal">458. Çok iyi ve güzel olan hanımı orada buldular ve onu Konstantinopolis imparatoru Henri adına selamlayıp büyük bir törenle Konstantinopolis’e götürdüler. Ve İmparator Henri Notre-Dame de la Chandeleur bayramından sonraki pazar günü (4 Şubat 1207) büyük bir sevinç ve törenle onunla Ayasofya Kilisesi’nde evlendi ve her ikisi de taç giydi. Bukoleon Sarayı’nda eksiksiz ve harika bir düğün yapıldı. İmparator Henri ile Marki Bonifacio’nun kızı İmparatoriçe Agnès’in düğünleri işte böyle işittiğiniz gibi oldu.</p>

  <p class="ortayazi"><span class="idebold">CVII. Theodoros Laskaris Kaloyan’la ittifak yapıyor.</span></p>

  <p class="normal">459. İmparator Henri ile savaşan Theodoros Laskaris ulaklar seçti ve onları Valak ve Bulgar kralı Kaloyan’a gönderdi. İmparator Henri’nin tüm adamlarının kendi tarafında, boğazın Türkiye yakasında onunla savaştıklarını bildirdi. İmparator yanında az adamla Konstantinopolis’te kalmıştı ve şimdi Kaloyan ondan intikam alabilirdi. Kendisi bir taraftan, Kaloyan diğer taraftan ilerlerse, imparator yanındaki çok az sayıda adamla ikisine birden karşı koyamazdı. Kaloyan Kumanlardan büyük bir ordu toplamıştı; Valaklar ve Bulgarlardan da olabildiğince büyük bir ordu topladı. Bu arada zaman öyle hızlı geçmişti ki, Büyük Perhiz başlamıştı (7 Mart 1207).</p>

  <p class="normal">460. Macaire de Sainte-Menehould Nikomedia’dan Konstantinopolis’e doğru altı fersah uzaklıktaki bir körfezde bulunan <span class="ideitalik">Caracas’</span>ta [Kharaks; Hereke] bir şato yaptırmaya başlamıştı. Guillaume de Sains de, Nikomedia körfezinin Nikaia tarafındaki <span class="ideitalik">Chivetot’</span>da [Kios; Gemlik] bir şato yaptırmaya başladı. Ve bilin ki İmparator Henri’nin Konstantinopolis tarafında, baronların da dağıldıkları bölgelerde yapacak çok işleri vardı. Bu yapıtın yazarı olan Romania ve Champagne mareşali Geoffroi de Villehardouin insanların hiçbir zaman savaş işine bu kadar gömülmediklerine tanıktır; bunun nedeni çok fazla yere dağılmış olmalarıydı.</p>

  <p class="ortayazi"><span class="idebold">CVIII. Hadrianapolis, Kaloyan; Kyzikos ve Kios, Theodoros Laskaris tarafından kuşatılıyor.</span></p>

  <p class="normal">461. O zaman Kaloyan kendi orduları ve gelip ona katılmış büyük bir Kuman ordusuyla birlikte Valakia’dan çıktı ve Romania’ya girdi. Ve Kumanlar Konstantinopolis kapılarına kadar geldi ve Kaloyan Hadrianapolis’i kuşattı ve oraya surları ve burçları taşa tutan otuz üç büyük çakalos kurdu. Ve Hadrianapolis’te Bizanslılardan ve imparatorun on şövalyeyle birlikte orada bıraktığı Pierre de Radinghem’den başka kimse yoktu. Ve o zaman Bizanslılar ve Latinler Kaloyan’ın kendilerini kuşattığını ve yardımlarına koşmasını İmparator Henri’ye bildirdiler.</p>

  <p class="normal">462. Bunu duyan imparatorun canı çok sıkıldı, çünkü adamları boğazın karşı yakasında pek çok yere dağılmıştı ve bulundukları her yerde öylesine savaşa gömülmüşlerdi ki daha fazlasını yapamazlardı; ve Konstantinopolis’te, imparatorun yanında da az adam vardı. Paskalya’nın on beşine kadar ne kadar adam toplayabilirse onlarla Konstantinopolis’ten çıkmaya karar verdi; adamlarının çoğunun bulunduğu Kyzikos’a haber gönderip yanına gelmelerini istedi. Ve onlar deniz yoluyla gelmeye başladı. İmparator Henri’nin kardeşi Eustache ve Anseau de Cayeux ve adamlarının çoğu geldi; o zaman Pierre de Bracieux ve Payen d’Orléans yanlarında az sayıda adamla Kyzikos’ta kaldı.</p>

  <p class="normal">463. Hadrianapolis’in kuşatıldığı ve İmparator Henri’nin adamlarını yanına çağırdığı ve her tarafa başvurduğu haberini alan Theodoros Laskaris, olabildiğince çabuk bir şekilde bulabildiği bütün adamları topladı ve Kyzikos kapıları önüne çadır kurup flamalarını çektirdi ve burada defalarca savaşıldı, kimi zaman bir taraf, kimi zaman karşı taraf kazandı. Ve Theodoros Laskaris içeridekilerin az adamları olduğunu görünce, ordusunun büyük bir bölümünü bulabildiği gemilerle denizden Guillaume de Sains’in koruduğu Kios Şatosu’na gönderdi ve bu şato Perhiz ortasında, cumartesi günü (31 Mart 1207) karadan ve denizden kuşatıldı.</p>

  <p class="normal">464. İçeride en yiğitlerinden kırk şövalye vardı ve başlarında da Macaire de Sainte-Menehould bulunuyordu. Şatoları henüz yeterince sağlam değildi, öyle ki dışarıdakilerin kılıç ve mızrakları onlara ulaşabiliyordu. Ve onlara karadan ve denizden sert bir biçimde saldırdılar ve bu saldırı bütün cumartesi günü sürdü ve bizimkiler kendilerini çok iyi savundu. Bu kitap, kırk şövalyenin böylesine büyük bir kalabalığa karşı, bu kadar zor durumda kendilerini ancak bu kadar iyi savunabileceğine tanıktır. Durum ortadaydı, hiç yara almamış şövalyelerin sayısı beşi bile bulmuyordu ve içlerinden biri, Milon le Brébant’ın yeğeni Gilles de ölmüştü.</p>

  <p class="ortayazi"><span class="idebold">CIX. İmparator Henri Theodoros Laskaris’in donanmasına saldırıyor ve Kios’u kurtarıyor.</span></p>

  <p class="normal">465. Bu saldırı cumartesi sabahı başlamadan önce, bir ulak koşa koşa Konstantinopolis’e ulaştı ve İmparator Henri’yi Blakherna Sarayı’nda, sofraya oturmuşken buldu ve ona şöyle dedi: “Sir, bilin ki Kios’takiler karadan ve denizden kuşatıldı ve onların hemen yardımına koşmazsanız düşmanın eline geçip ölecekler.”</p>

  <p class="normal">466. İmparatorun yanında Conon de Béthune, Champagne mareşali Geoffroi ve Milon le Brébant ve az sayıda adam vardı. Hemen toplandılar ve imparatorun kıyıya gidip bir kalyona ve herkesin de bulabildiği gemiye binmesine karar verildi. Ve bütün şehirde çığırtkan dolaştırılıp imparatorun adamlarının yardımına koşmak zorunda olduğu, yardımlarına koşmazsa onları kaybedeceği ve bu işte imparatora yardım etmek isteyenlerin onu izlemeleri duyuruldu. O zaman Konstantinopolis kentinin Venediklilerle ve Pizalılarla ve denizi bilen diğer insanlarla nasıl arı kovanı gibi kaynamaya başladığını görecektiniz. Neredeyse birbirlerini çiğneyerek gemilerine koştular. Şövalyeler de onlarla birlikte ve zırhlarını, silahlarını kuşanmış olarak gemilere biniyor ve yükünü alan gemi imparatoru takip etmek için hemen limandan ayrılıyordu.</p>

  <p class="normal">467. Böylece bütün gün güneş batıncaya kadar ve bütün gece güneş doğuncaya kadar küreklere yüklenerek ilerlediler. Ve güneş doğduktan biraz sonra İmparator Henri o kadar çok yol almıştı ki, Kios’u ve hem denizden hem karadan kenti kuşatmış orduyu gördü. Ve içeridekiler gece uyumamış, hepsi hasta ya da yaralı olduğu halde, bütün gece savunmalarını pekiştirmeye çalışmışlardı ve artık tek bekledikleri konuk ölümdü.</p>

  <p class="normal">468. Ve imparator Bizanslıların artık kendi adamlarının burnunun dibine kadar geldiğini ve saldırıya geçmek üzere olduklarını gördü; ama adamlarının henüz pek azı yanına gelebilmişti (yanında başka bir gemide Mareşal Geoffroi, Milon le Brébant ve Pizalılar ve diğer şövalyeler vardı; ve büyüklü küçüklü gemilerinin sayısı on yediyi bulmakla birlikte, düşmanın elinde en az altmış gemi vardı); o zaman eğer adamlarının gelmesini bekler ve Bizanslıların Kios’takilere saldırmasına seyirci kalırlarsa, onların ya öleceğini ya da esir düşeceğini gördüler ve denizdekilere saldırmaya karar verdiler.</p>

  <p class="normal">469. Ve hepsi birden tam cepheden o yöne ilerledi ve gemilerin güvertelerinde silahlarını kuşanmış, zırhlarını, tolgalarını bağlamış olarak bekliyorlardı. Ve saldırıya geçmeye hazırlanan Bizans gemileri onların geldiğini görünce, şatodakilere yardıma geldiklerini anladılar ve şatonun etrafından ayrılıp onları karşılamaya hazırlandılar. Sayısız yaya ve atlı askerden oluşan orduları da kıyıda saf tuttu. Ama imparatorla adamlarının yine de üzerlerine doğru geldiğini görünce, Bizans gemileri kıyıdaki adamları okları ve savaş makineleri ile kendilerine yardım edebilsin diye onlara doğru geri çekildi.</p>

  <p class="normal">470. Böylece imparator Konstantinopolis tarafından yükselen haykırışlar kendisine ulaşıncaya kadar, Bizans donanmasını on yedi gemisiyle kuşatmada tuttu ve gece bastırmadan önce o kadar çok gelen oldu ki denizde her cephede üstün konuma geçtiler. Gece zırhlarıyla yattılar ve gemiler de demir attı. Şafakla birlikte kıyıya saldırıp Bizans gemilerini ele geçirmeye karar verdiler. Vakit gece yarısına yaklaştığında, Bizanslılar gemilerini karaya çekip hepsini yaktılar ve kamplarını bozup kaçıp gittiler.</p>

  <p class="normal">471. İmparator Henri ve adamları Tanrı’nın kendilerine bahşettiği zaferden ve insanlarının yardımına koşabilmiş olmaktan çok mutluluk ve sevinç duydular. Ve sabah olunca (2 Nisan 1207) imparator ve tüm diğerleri Kios Şatosu’na gitti ve insanlarının çoğunun yaralı ya da hasta olduğunu gördüler. İmparator ve adamları şatoya baktılar ve onu öyle zayıf buldular ki elde tutmaya değmeyeceğine karar verdiler. Ve tüm adamlarını gemilere bindirip şatodan çıktılar ve orayı bıraktılar. Böylece İmparator Henri Konstantinopolis’e döndü.</p>

  <p class="ortayazi"><span class="idebold">CX. Kaloyan Hadrianapolis kuşatmasını kaldırıyor.</span></p>

  <p class="normal">472. Hadrianapolis’i kuşatan Valak kralı Kaloyan hiç dinlenmedi; çok sayıdaki çakalosu gece gündüz surları ve burçları dövdü ve çok zarar verdiler. Surlara lağımlar döşedi ve birçok kez saldırıya geçtiler. Ve içeridekiler, Bizanslılar ve Latinler çok iyi dayandı ve sık sık İmparator Henri’ye yardım çağrısında bulundular ve o da yardımlarına koşmazsa mahvolacaklarını anladı. İmparator çok sıkıntıdaydı, çünkü Hadrianapolis’teki adamlarının yardımına koşmak istedikçe, diğer yandan Theodoros Laskaris onu öyle sıkıştırıyordu ki tekrar o tarafa dönmek zorunda kalıyordu.</p>

  <p class="normal">473. Böylece tüm Nisan ayı boyunca (1207) Kaloyan Hadrianapolis önünde kaldı ve surları ve burçları iki yerde yıkarak kenti almaya çok yaklaştı; öyle ki içeridekilerle kılıç kılıca ve mızrak mızrağa geldiler. Çok büyük saldırılar yaptı ve içeridekiler de kendilerini çok iyi savundu ve her iki taraftan da çok sayıda ölü ve yaralı verildi.</p>

  <p class="normal">474. Ama maceraların nasıl biteceğini Tanrı belirler; Kaloyan’ın çevreye yolladığı Kumanlar birçok ganimet ele geçirmişlerdi ve ganimetleriyle Hadrianapolis kampına geri dönüp artık Kaloyan’la birlikte kalmayacaklarını, topraklarına geri dönmek istediklerini söylediler. Böylece Kumanlar Kaloyan’dan ayrıldı ve o da Kumanlar olmadan Hadrianapolis önünde kalmaya cesaret edemedi. Böylece kentin önünden ayrıldı ve orayı bıraktı.</p>

  <p class="normal">475. Bilin ki, onun gibi güçlü bir adamın, düşmesine bu kadar az kalmış bir kenti bırakıp gitmesini insanlar büyük bir mucize olarak kabul ettiler. İşler Tanrı nasıl isterse öyle yürür. Hadrianapolis’tekiler hemen imparatora haber gönderip, Tanrı aşkına hemen yetişmesini bildirdiler. Çünkü Valak kralı Kaloyan geri dönerse ya ölecek ya esir düşeceklerdi.</p>

  <p class="ortayazi"><span class="idebold">CXI. Kyzikos yeniden Theodoros Laskaris tarafından kuşatılıyor; imparator kenti kurtarıyor.</span></p>

  <p class="normal">476. İmparator yanındaki tüm adamlarla Hadrianapolis’e gitmeye hazırlanmıştı. Ve o sırada oldukça üzücü bir haber aldı; Theodoros Laskaris’in donanmasının amirali olan <span class="ideitalik">Esturion</span> [İoannes Stirion] on yedi kadırgayla Abydos açıklarından Çanakkale Boğazı’na girmiş ve Pierre de Bracieux ile Payen d’Orléans’ın bulundukları Kyzikos’a gelip, burasını denizden kuşatmıştı; Theodoros Laskaris de şehri karadan kuşatmıştı. Ve Kyzikos köylüleri ve yine Pierre de<br class="chapter" />
  Bracieux’ye ait olan <span class="ideitalik">Marmora’</span>dakiler [Marmara Adası] ayaklanmışlar ve ona büyük zarar verip pek çok adamını öldürmüşlerdi.</p>

  <p class="normal">477. Bu haber Konstantinopolis’e ulaşınca, oradakiler çok kaygılandı. O zaman İmparator Henri kendi adamları, baronlar ve Venediklilerle bir meclis topladı ve Pierre de<br class="chapter" />
  Bracieux ile Payen d’Orléans’ın yardımına koşmazlarsa hem onların öleceğini, hem de toprakların yitirileceğini söylediler. Bu nedenle hemen on dört kadırga silahlandırıldı ve Venediklilerin en soylularıyla imparatorun bütün baronları gemilere bindi.</p>

  <p class="normal">478. Birine Conon de Béthune ve adamları; bir diğerine Mareşal Geoffroi de Villehardouin ve adamları; üçüncüye Macaire de Sainte-Menehould ve adamları; dördüncüye<br class="chapter" />
  Milon le Brébant; beşinciye Anseau de Cayeux; altıncıya Romania seneşali Thierri de Loos; yedinciye Guillaume du Perchoi; sekizinciye imparatorun kardeşi Eustache bindi. Böylece İmparator Henri tüm kadırgalara en iyi adamlarını koydu. Bu gemiler Konstantinopolis limanından ayrıldıklarında, herkes hiçbir zaman bu kadar iyi silahlanmış ve bu kadar iyi savaşçılar binmiş kadırgalar görmediklerini söylüyordu. Ve Hadrianapolis üstüne yürüyüş bu defa da ertelenmiş oldu.</p>

  <p class="normal">479. Ve kadırgalardakiler Marmara Denizi’nde güneye doğru inip, doğru Kyzikos’a gittiler. Theodoros Laskaris’in amirali İoannes Stirion’un bunu nasıl öğrendiğini bilmiyorum: Kyzikos’tan ayrılıp gitti ve Çanakkale Boğazı’ndan aşağı doğru kaçtı. Ve diğerleri onu iki gün iki gece boyunca, Abydos ağzının kırk mil dışına kadar izlediler. Ve ona yetişemeyeceklerini görünce geri dönüp Kyzikos’a geldiler ve<br class="chapter" />
  Pierre de Bracieux ile Payen d’Orléans’ı buldular. Theodoros Laskaris kentin önünden ayrılmış ve kendi topraklarına geri dönmüştü. Kyzikos’un yardımına işte böyle, işittiğiniz gibi koşuldu. Ve kadırgalar Konstantinopolis’e döndü ve Hadrianapolis’e doğru yürüyüşe hazırlanmaya başladılar.</p>

  <p class="ortayazi"><span class="idebold">CXII. İmparator, Theodoros Laskaris tarafından kuşatılan Nikomedia’yı iki kez kurtarıyor.</span></p>

  <p class="normal">480. Theodoros Laskaris adamlarının çoğunu Nikomedia topraklarına gönderdi. Ve Ayasofya Kilisesi’ni tahkim edip içine yerleşen Thierri de Loos’un adamları senyörlerinden ve imparatordan yardım istediler; çünkü yardım almazlarsa, özellikle de erzakları olmadığı için dayanamayacaklardı. Adam yokluğundan, İmparator Henri ve yanındakiler Hadrianapolis yolundan ayrılıp, boğazı geçip, Türkiye yakasına çıkıp Nikomedia’nın yardımına koşmak zorunda kaldılar.</p>

  <p class="normal">481. Theodoros Laskaris’in adamları onun geldiğini duyunca bölgeyi boşalttı ve Büyük Nikaia’ya doğru geri çekildiler. Ve imparator bunu öğrenince meclisini topladı ve Romania seneşali Thierri de Loos’un şövalyeleri ve askerleriyle birlikte toprakları korumak için Nikomedia’da; ve Macaire de Sainte-Menehould’un Kharaks’ta; ve Guillaume du<br class="chapter" />
  Perchoi’nın Kyzikos’ta kalmasına ve kendi bölgelerini korumalarına karar verildi.</p>

  <p class="normal">482. O zaman İmparator Henri adamlarının geri kalanıyla Konstantinopolis’e döndü ve bir kez daha Hadrianapolis’e gitmek üzere yola çıkmaya hazırlandı. O bu yolculuğa hazırlanırken, Nikomedia’daki Seneşal Thierri de Loos ve Guillaume du Perchoi adamlarıyla çevrede erzak aramaya çıktılar. Ve bunu öğrenen Theodoros Laskaris’in adamları onları pusuya düşürüp üzerlerine saldırdı. Onlar çok kalabalık, bizimkiler ise azdı; böylece çatışma başladı ve herkes birbirine girdi; ama sayıca az olanlar kalabalığa uzun süre direnemedi.</p>

  <p class="normal">483. Thierri de Loos ve adamları çok kahramanca davrandı ve atından iki kez düştü ve adamları büyük bir zorlukla onu tekrar atına bindirdiler. Ve Guillaume du Perchoi da vurulup düştü ve tekrar atına bindirildi ve kurtarıldı. Ama Franklar bu baskıya dayanamayıp dağıldı. Thierri de Loos yüzünden ölümcül bir yara alarak esir düştü; beraberindeki adamların çoğu da orada ele geçti, çok azı kurtulabildi. Ve Guillaume du Perchoi elinden yaralı olarak bir savaş atının üstünde kaçtı. Ve bozgundan kurtulanlar Ayasofya Kilisesi’ne çekildi.</p>

  <p class="normal">484. Bu tarihi yazan suçlamanın doğru olup olmadığını bilmiyor; ama Seneşal Thierri de Loos’un vassalı ve komutanı olan Anseau de Remi adında bir şövalyenin onu terk etmekle suçlandığını işitti.</p>

  <p class="normal">485. O zaman Nikomedia’daki Ayasofya Kilisesi’ne geri dönenler (Guillaume du Perchoi ve Anseau de Remi) bir ulak seçtiler ve onu dörtnala Konstantinopolis’e, İmparator Henri’ye gönderdiler. Neler olup bittiğini, seneşal ve adamlarının esir düştüğünü, kendilerinin Nikomedia’daki Ayasofya Kilisesi’nde kuşatıldığını ve ancak beş gün yetecek kadar yiyecekleri olduğunu ve yardıma gelmezse ya öleceklerini ya da esir olacaklarını bildirdiler. İmparator ve adamları bu alarm çığlığı karşısında Nikomedia’dakilere yardım etmek için alelacele boğazı geçtiler. Hadrianapolis yolculuğu bir kez daha ertelendi.</p>

  <p class="normal">486. Ve imparator boğazı geçince ordusuna savaş düzeni verdi ve Nikomedia’ya varıncaya dek her gün at sürdü. Kırlık bölgeleri tutan Theodoros Laskaris’in adamları ve kardeşleri bunu duyunca geri çekilip dağın Nikaia yamaçlarına geçtiler. Ve imparator Nikomedia’nın diğer tarafında, dağın yamacında nehir kenarında çok güzel bir çayırlıkta konakladı. Çadırlarını kurdurdu, flamalarını astırdı ve adamlarını çevreye gönderdi (çünkü o yörenin ahalisi Seneşal Thierri de Loos’un esir edildiğini duyunca ayaklanmıştı); ve bu adamlar pek çok hayvan ve esir ele geçirdiler.</p>

  <p class="ortayazi"><span class="idebold">CXIII. Theodoros Laskaris’le ateşkes. İmparator, Kaloyan’ın topraklarına giriyor.</span></p>

  <p class="normal">487. Böylece İmparator Henri beş gün boyunca o çayırlıkta kaldı. Ve bu sırada Theodoros Laskaris ona elçiler gönderdi ve imparatorun Kyzikos’u ve Nikomedia’daki Ayasofya kilise-kalesini yıkmasına izin vermesi koşuluyla iki yıllık bir ateşkes yapmak istedi; o da elindeki çok sayıda esiri (anlattığımız bozgunda ve başka yerlerde ele geçenler) serbest bırakacaktı.</p>

  <p class="normal">488. O zaman imparator adamlarına danıştı ve onlar da iki cephede birden savaşamayacaklarını ve Hadrianapolis’i ve başka toprakları kaybetmektense bu zararı yeğlemek gerektiğini söylediler. Üstelik böylece dost olan ve savaşta birbirlerine yardım eden düşmanlarını da (Valak ve Bulgar kralı Kaloyan ile Theodoros Laskaris) ayırmış olacaklardı.</p>

  <p class="normal">489. Böylece söz konusu anlaşma yapıldı. O zaman İmparator Henri Kyzikos’taki Pierre de Bracieux’yü çağırttı ve o da geldi; ve İmparator Henri onunla o şekilde konuştu ki, Kyzikos’u imparatora geri verdi. O da bu kenti ve Nikomedia’daki Ayasofya Kilisesi’ni yıkması için Theodoros Laskaris’e bıraktı. Böylece ateşkes yapıldı ve bu kaleler yıkıldı. Thierri de Loos ve diğer tutsaklar kurtarıldı.</p>

  <p class="normal">490. O zaman İmparator Henri Konstantinopolis’e geri döndü ve elindeki tüm adamlarla Hadrianapolis’e gitmeye hazırlandı. Ve ordusunu Selymbria’da topladı; o kadar çok zaman geçmişti ki Haziran’daki Saint-Jean bayramı geride kalmıştı (1207). Ve imparator, Hadrianapolis’e gelinceye dek her gün at sürdü ve kentin önündeki çayırlıklarda konakladı. Ve onun gelmesini çok istemiş olan kenttekiler bir ayin alayıyla dışarı çıktı ve onu çok iyi karşıladılar; ve o topraktaki tüm Bizanslılar da gelmişti.</p>

  <p class="normal">491. Kentin önünde bir tek gün kaldı ve Kaloyan’ın lağımları ve çakaloslarıyla surlara, burçlara ve kente verdiği zararları gördü. Ve ertesi gün yola çıkıp Kaloyan’ın topraklarına doğru at sürdü ve tam dört gün boyunca at sürdü. Ve beşinci gün Valak dağının eteklerine, Kaloyan’ın yeni iskân ettiği <span class="ideitalik">Eului</span><sup class="calibre3"><a href="../Text/kitap2_split_021.html#footnote-600-61" id="footnote-600-61-backlink">[61]</a></sup> adında bir kente geldi. Ve ahali ordunun geldiğini görünce kenti bırakıp dağlara kaçtı.</p>

  <p class="ortayazi"><span class="idebold">CXIV. İmparatorun koşucuları başarısızlığa uğruyor.</span></p>

  <p class="normal">492. İmparator Henri ve Fransızların ordusu kentin önünde konakladı ve koşucular çevre topraklara dağılıp çok sayıda öküz ve inek ve manda ve başka hayvanlar ele geçirdi. Ve yanlarında arabalarıyla gelen büyük yoksulluk ve kıtlık içindeki Hadrianapolisliler arabaları has buğday ve başka tahıllarla doldurdular; ve çok miktarda yiyecek bulup ele geçirdikleri diğer arabalara da tıka basa yiyecek yüklediler. Böylece ordu üç gün orada konakladı ve koşucular her gün erzak ve ganimet avına çıkıyorlardı; ve bu topraklar dağlar ve sarp geçitlerle doluydu; ve ordu çılgın gibi giden koşucularından bazılarını buralarda kaybediyordu.</p>

  <p class="normal">493. Sonunda İmparator Henri, koşucuları korumaları için kardeşi Eustache’ı ve yeğeni Thierri de Flandre’ı ve<br class="chapter" />
  Gautier d’Escornai’yi ve Jean Bliaud’yu gönderdi. Bu dört müfreze koşucuları korumaya gitti ve dağlık bölgelere girdiler. Ve yaya adamları, koşarak gittikten sonra geri dönmek istediklerinde, geçitlerin tutulduğunu gördüler. Bölgenin Valakları toplanmıştı ve onlara karşı savaştılar ve hem onlara, hem atlarına büyük zarar verdiler. Bozguna uğrama tehlikesiyle karşı karşıya kalan şövalyeler atlarından inip yaya dövüşmek zorunda kaldılar. Ama yine de Tanrı’nın yardımıyla kampa geri döndüler; ama çok kayıp vermişlerdi.</p>

  <p class="normal">494. Ve ertesi gün İmparator Henri ve Fransızların ordusu oradan ayrıldı ve Hadrianapolis kentine gelinceye dek her gün at sürdüler. Ve getirdikleri buğday ve diğer yiyeceklerden oluşan erzakları orada bıraktılar ve imparator kentin dışındaki çayırlıkta on beş gün konakladı.</p>

  <p class="ortayazi"><span class="idebold">CXV. Bonifacio’nun imparatora ve Geoffroi de Villehardouin’in Bonifacio’ya vasallığı.</span></p>

  <p class="normal">495. O sırada etrafını surlarla çevirttiği Seres’te bulunan Monferrato markisi Bonifacio Mosynopolis’e kadar akınlar yaptı ve topraklar onun hâkimiyetine girdi. O zaman ulaklar seçip İmparator Henri’ye gönderdi ve <span class="ideitalik">Quipesale’</span>dan [İpsala] geçen nehrin kenarında kendisiyle buluşmak istediğini bildirdi. O topraklar fethedilinceye kadar hiç konuşma fırsatı bulamamışlardı; çünkü aralarında öyle çok düşman vardı ki birbirlerine ulaşamıyorlardı. Hem imparator, hem de meclisi Marki Bonifacio’nun Mosynopolis’te olduğunu duyunca buna çok sevindiler. Ve imparator gelen ulaklarla ona cevap verip, istediği gün kendisiyle görüşmeye gideceğini söyledi.</p>

  <p class="normal">496. Böylece imparator o tarafa doğru gitti ve Hadrianapolis topraklarını koruması için Conon de Béthune’ü yüz şövalye ile birlikte geride bıraktı. Ve sabah olurken İpsala yakınında çok güzel bir çayırlığa vardılar; ve imparator bir yandan, marki diğer yandan çayırlığa girip büyük bir sevinçle buluştular ve bunda da şaşılacak bir şey yoktu, çünkü uzun süredir görüşmemişlerdi. Ve marki imparatora kızı İmparatoriçe Agnès’i sordu ve imparator da ona kızının hamile olduğunu söyledi ve marki buna çok mutlu oldu ve sevindi. O zaman marki İmparator Henri’nin vasalı oldu ve daha önce Henri’nin ağabeyi Baudouin’e yaptığı gibi, şimdi de topraklarının süzereni olarak Henri’yi tanıdı. O zaman Marki Bonifacio, Romania ve Champagne mareşali Geoffroi de Villehardouin’e Mosynopolis kentini ve oraya bağlı tüm toprakları ya da Seres kentini (hangisini isterse) verdi; ve Geoffroi da, Konstantinopolis imparatorunun süzerenlik hakkı korunmak koşuluyla Bonifacio’nun vasalı oldu.</p>

  <p class="normal">497. Ve böylece bu çayırlıkta iki gün daha büyük bir sevinç içinde konakladılar ve (mademki Tanrı onları yeniden buluşturmuştu) düşmanlarına hâlâ zarar verebileceklerini konuştular. Ve yaz sonunda, Ekim ayında, Valak kralına karşı savaşmak üzere tüm kuvvetleriyle Hadrianapolis çayırında buluşmaya söz verdiler. Ve böylece çok neşeli ve mutlu bir şekilde ayrıldılar: Marki Mosynopolis’e ve imparator da Konstantinopolis’e doğru gitti.</p>

  <p class="ortayazi"><span class="idebold">CXVI. Bonifacio Bulgarlara karşı bir savaşta ölüyor.</span></p>

  <p class="normal">498. Marki Mosynopolis’e varınca beş gün orada kaldı, sonra Bizanslıların öğüdüne uyarak, bir gün uzaklıktaki Mosynopolis dağına bir akın düzenledi. Ve o toprağa vardığında bölgenin Bulgarları toplanmışlardı ve markinin yanında az adam olduğunu gördüler. Ve her yönden birden gelip artçı kuvvetlerine saldırdılar. Ve marki alarmı duyunca silahsız bir halde, elinde sadece bir mızrakla bir atın üstüne atladı. Ve artçı kuvvetiyle savaştıkları yere vardığında onların üstüne yürüdü ve epey arkalarından onları takip etti.</p>

  <p class="normal">499. Orada Marki Bonifacio del Monferrato omzunun altına yediği bir okla ölümcül bir yara aldı ve çok kan kaybetmeye başladı. Ve adamları bunu görünce moralleri bozuldu ve cesaretlerini kaybederek kötü dövüşmeye başladılar. Ve markinin çevresindekiler onu tuttular ve o çok kan kaybediyordu; ve rengi solmaya başladı. Ve adamları artık ayakta duramaz hale geldiğini görünce korkmaya ve onu bırakmaya başladılar. Böylece aksi bir tesadüf sonucunda bozguna uğradılar ve markinin yanında kalanlar (sayıları azdı) öldürüldü.</p>

  <p class="normal">500. Ve Marki Bonifacio del Monferrato’nun kafası kesildi ve o toprağın insanları kesik kafayı Kaloyan’a gönderdiler ve bu onun hayatındaki en büyük sevinçlerden biri oldu. Heyhat! Bu kadar büyük bir talihsizlik sonucunda böyle bir adamı, en iyi baronlardan birini ve tüm dünyadaki en iyi ve en zengin gönüllü şövalyelerden birini yitirmek İmparator Henri ve Romania toprağındaki tüm Latinler için ne kadar acı bir kayıptı. Bu talihsizlik İsa’nın doğumunun bin iki yüz yedinci yılında yaşandı.</p>
</body>
</html>
