<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class=""><img alt="" height="173" src="../Images/ch19_31.svg" /></div>

  <h3>İNGİLİZ İŞGALLERİ</h3>

  <p>Buenos Aires'de akıl hastanesi yakınlarında boş bir alanda, birkaç sarışın çocuk ayaklarıyla topa vuruyorlardı.</p>

  <p>"Bunlar kim yahu?" diye sordu başka bir çocuk.</p>

  <p>"Deli bunlar, diye yanıtladı babası, İngiliz deliler."</p>

  <p>Gazeteci Juan José de Soiza Reilly, bu çocukluk anısını hatırladı. Futbol ilk zamanlarda Rio de la Plata'da delilerin oyunu gibi görülüyordu. İngiliz imparatorluğunun her yerinde ise, futbol, Manchester dokumaları, demiryolları, Barings Bankasının açtığı krediler ve serbest ticaret doktrini gibi tipik bir Britanya ihracat ürünüydü. Futbol buraya, kraliyet yelkenlileri, asker kaputu, bot ve un boşaltırken, yün, deri ve buğday yükleyerek gelmişti. Getirenler de Montevideo ve Buenos Aires surları çevresinde futbol oynayan gemicilerdi. İlk yerel futbol takımlarını oluşturanlar diplomatlar ve demiryolu ya da gaz işletmesinde işçi olarak gelmiş İngiliz yurttaşlarıydı. 1889 yılında Uruguay'da oynanan ilk milli maç, Montevideo ve Buenos Aires'deki İngilizleri karşı karşıya getirdi. Karşılaşma Kraliçe Viktoria'nın gözkapakları yarı aralık, küçümseyici çehresinin yer aldığı büyük bir resmin gölgesinde oynandı. Brezilya futbolunun ilk maçı olan ve Gas Company ile Sao Paulo Railway'de çalışan İngiliz yurttaşları arasında oynanan maç ise yine İngiltere kraliçesinin bir başka resmi tarafından koruma altına alındı.</p>

  <p>Eski fotoğraflar, bu oyuncuları siyah, beyaz ve grinin tonlarında gösteriyor. Onlar mücadele etmek için yetiştirilmiş savaşçılardı. İpek şapkalar giyen ve dantel mendiller sallayarak maçları seyreden hanımları rahatsız etmemek için pamuklu ve yünden yapılmış zırhları tüm bedenlerini örtüyordu. Oyuncular yalnızca berelerinin ya da şapkalarının altından görünen keskin bakışlı yüzlerini ve ucu yukarı kalkık bıyıklarını açıkta bırakıyorlardı. Ayaklarında ise Menfield marka ağır potinler taşıyorlardı.</p>

  <p>Bu kötü alışkanlık çevreye bulaşmakta gecikmedi. Hiç vakit kaybetmeden yerli beyefendiler de bu İngiliz çılgınlığıyla uğraşmaya başladılar. Fanilalar, ayakkabılar, kalın dizlikler ve göğüsten dizlere kadar uzanan pantolonlar Londra'dan getirtildi. Futbol topları, başlangıçta onları nasıl sınıflandıracaklarını bilemeyen gümrük memurlarının dikkatini çekmiyordu artık. Gemiler de el kitapları getiriyorlardı ve onlarla birlikte Güney Amerika'nın bu uzak sahillerine yıllarca burada kalacak olan: <i>field, score, goal, goalkeeper, back, half, forward, out-ball, penalty, off-side</i> gibi sözcükler de geldi. Foul, referee tarafından cezalandırılıyordu, ama Rio de la Plata'da yayımlanan Futbol Kuralları kitabının ilk kuralına göre faul yapılan oyuncu, içten olması ve düzgün bir İngilizceyle dile getirilmiş olması kaydıyla karşı tarafın özrünü kabul edebilirdi.</p>

  <p>Bu arada Karayib Denizinde kıyısı bulunan Latin Amerika ülkelerinin dillerine de bambaşka İngilizce sözcükler giriyordu: <i>pitcher, catcher, innings.</i> Amerika Birleşik Devletleri'nin etkisi altında bulunan bu ülkeler topa, yuvarlatılmış tahta bir sopayla vurmayı öğreniyorlardı. Deniz piyadeleri bu beyzbol sopalarını omuzlarında tüfekleriyle birlikte getiriyorlar, ortalığı kana ve ateşe bulayarak imparatorluk düzenini bölgeye zorla kabul ettiriyorlardı. O zamandan beri bizler için futbol neyse, Karayibliler için de beyzbol aynı şeydir.</p>
</body>
</html>
