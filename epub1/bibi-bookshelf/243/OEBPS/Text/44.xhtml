<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>PROFESYONELLİK</h3>

  <p>Futbol krizde olsa da hâlâ İtalya'nın başlıca on sanayi dalından birisidir. Son zamanlardaki, "temiz eller" ve "temiz ayaklar" gibi hukuki skandallar en güçlü kulüplerin liderlerini bile zor durumda bıraktı, ama yine de İtalyan futbolu, Latin Amerikalı futbolcuları bir mıknatıs gibi çekmektedir.</p>

  <p>İtalya, Mussolini'li yıllarında bile futbolun kıblesiydi. Dünyanın hiçbir yerinde bu kadar çok para ödenmiyordu. Futbolcular kulüplerini, 'İtalya'ya giderim' diyerek tehdit ediyorlardı ve bu dalavere de kulüplere kesenin ağzını açtırıyordu. Bazıları da gerçekten gidiyorlardı. Yelkenliler Buenos Aires'den, Montevideo'dan, San Pablo'dan ve Rio de Janeiro'dan futbolcuları İtalya'ya götürüyorlardı. Aileleri İtalyan olmayanlara Roma'da, isteklerine göre ve anında İtalyan bir soyağacı çıkarılıyor ve yurttaşlığa geçmeleri kolaylaştırılıyordu.</p>

  <p>Futbolcuların toplu göçü, bizim ülkelerimizde profesyonel futbolun doğmasının nedenlerinden biridir. 1931 yılında Arjantin futbolu profesyonel hale geldi, ertesi yıl da Uruguay futbolu bu kararı aldı. Brezilya'da ise profesyonellik 1934 yılında başladı. O zamandan sonra, daha önceleri gizliden gizliye yapılan ödemeler yasallaştı ve futbolcular da işçi haline geldi. Sözleşmeyi onu yaşamı boyunca tam gün çalışmak üzere kulübüne bağlıyordu ve kulübü onu satmadığı sürece takım değiştiremiyordu. Tıpkı bir sanayi işçisi gibi bir ücret karşılığında enerjisini sunan futbolcu toprak ağasının kölesi durumuna geliyordu. Buna rağmen, o ilk zamanlarda profesyonel futbolun koşulları pek ağır değildi. Haftada yalnızca iki saat zorunlu antrenman vardı. Arjantin'de antrenmana katılamayan oyuncu doktor raporu getirmezse beş pesoluk bir ceza ödüyordu.</p>
</body>
</html>
