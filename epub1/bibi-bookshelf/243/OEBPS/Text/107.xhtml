<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>FİESTA</h3>

  <p>Brezilya'da okulsuz, kilisesiz köyler bulunabilir, ama futbol sahası olmayan bir köye rastlamak asla mümkün değildir. Ülkede pazar günleri en çok yorulanlar kalp hastalıkları uzmanlarıdır; pazar ayini kadar kutsal sayılan bir maç sırasında bir kimsenin kalp krizinden ölmesi beklenmedik bir olay değildir. Bu ülkede futbolsuz geçen bir pazar gününde ise insan can sıkıntısından ölebilir.</p>

  <p>Brezilya karması 66 Dünya Kupasında kazaya kurban gittiğinde birçok intihar ve sinir krizi vakaları oldu, bayraklar yarıya indi ve kapılara siyah çelenkler konuldu; ayrıca halk, Brezilya futbolunu temsil eden boş bir tabutu samba yaparak caddelerde dolaştırdıktan sonra mezarlığa götürüp gömdü. Brezilya dört yıl sonra üçüncü kez dünya şampiyonu olduğunda Nelson Rodrigues, Brezilyalı futbolcuların 'kırk satır ya da kırk katır' korkusu duymadan yurda döndüklerini ve krallar gibi karşılandıklarını gazetede yazmıştı.</p>

  <p>1970 Dünya Kupasında Brezilya muhteşem bir futbol sergiledi. O zamanlar tüm dünyada savunma taktiği geçerliydi; oyuncuların hemen hemen tamamı geri hatlara kapanarak oynarken ileri hatlarda bir-iki oyuncu bırakılıyordu; oyuncuların akıllarına eseni yapmaları yasaktı. Ve o Brezilya karması olağanüstü atak oyunuyla şaşırtıcı bir görüntü sergiledi; Jairzinho, Tostão, Pelé ve Rivelino hep birlikte atağa kalkıyorlardı; hatta bazen Gerson ve Carlos Alberto'nun gerilerden gelmesiyle bu sayı beşe ya da altıya yükseliyordu. Finalde bu buldozer İtalya'yı ezip geçti.</p>

  <p>Çeyrek yüzyıl sonra böyle bir gözüpeklik intihar olarak kabul edilecekti. 1994 Dünya Kupasında Brezilya finalde İtalya'yı tekrar yendi. Golsüz geçen bir yüz yirmi dakikanın sonunda sonucu penaltılar belirledi; penaltılar olmasaydı topun filelere gideceği yoktu.</p>
</body>
</html>
