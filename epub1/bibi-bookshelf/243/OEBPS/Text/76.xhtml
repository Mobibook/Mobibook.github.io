<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>DI STÉFANO</h3>

  <p>Bütün bir futbol sahası onun ayakkabılarının içine sığardı. Saha onun ayaklarından doğar ve onun ayaklarından yetişirdi. Di Stéfano, sahada, kaleden kaleye topla, pozisyon ve tempo değiştirerek koşar, yorgun ve yavaş bir ritimle giderken birden önünde durulmaz bir kasırgaya dönüşürdü. Top ayağında olmadığı zamanlarda da kendini marke edenlerden kurtulup hızla boş alanlara koşardı.</p>

  <p>Hiç yerinde duramazdı. Kafasını yukarı kaldırarak bütün sahayı görür ve dörtnala, atak için boşluklar açmaya çalışarak sahayı baştan başa geçerdi. O, golün başında, gerçekleşeceği zaman ve sonunda hep orada olurdu ve her çeşit gol atardı.</p>

  <blockquote>
    <p>İmdat, imdat ok fırladı,</p>

    <p>olanca hızıyla geliyor"</p>
  </blockquote>

  <p>Stadyum çıkışında halk onu omuzlarda taşırdı.</p>

  <p>40'lı ve 50'li yıllarda dünyada harikalar yaratan üç takımı taşıyan adamdı. River Plate'de Pedernera'nın yerini almıştı. Millonarios de Bogotá'da Pedernera'nın yanında yıldızı parladı ve Real Madrid'de beş yıl boyunca İspanya'nın gol kralı oldu. 1991 yılında, sahalardan çekileli çok olmuştu, France Football dergisi Buenos Aires doğumlu futbolcuya "Avrupa'da bütün zamanların en iyi oyuncusu" unvanını verdi.</p>
</body>
</html>
