<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>2006 Dünya Kupası</h3>

  <p>CIA uçakları, her zamanki gibi kimseye haber verme gereği duymadan Avrupa'nın bütün havalimanlarına uğruyor ve en küçük bir rahatsızlık duymaksızın dünyanının dört bir yanındaki işkence odalarına tutuklu aktarıyordu.</p>

  <p>İsrail, her zaman olduğu gibi, kaçırılan bir askeri kurtarmak amacıyla Gazze'yi işgal ederken, ortalığı ateş ve kana boğarak Filistin'in egemenlik hakkını çiğniyordu.</p>

  <p>Biliminsanları, her zaman olduğu gibi, iklimin çıldırmakta olduğuna, kutupların er geç eriyeceğine, denizlerin limanları ve sahilleri yalayıp yutacağına ilişkin uyarılarda bulunmayı sürdürüyorlar; iklimi çıldırtan ve havayı zehirleyenler de, her zamanki gibi, bu uyarılara karşı sağır kalıyorlardı.</p>

  <p>Her zaman olduğu gibi, Meksika'da yapılacak seçimlerde bir üçkâğıt tezgâhlanıyordu. Oylamanın elektronik ortamda sayılabilmesini sağlayacak programı, tüm masumiyeti ve iyi niyetiyle sağın adayının yakın bir akrabası hazırlamıştı.</p>

  <p>Miami'deki güvenilir kaynaklardan elde edilen bilgiler, her zaman olduğu gibi, Fidel Castro'nun devrilmesinin an meselesi olduğunu bildiriyorlardı.</p>

  <p>Her zaman olduğu gibi, Küba'da insan haklarının çiğnendiği doğrulanıyordu: Amerika Birleşik Devletleri'nin Küba'daki üssü Guantanamo'da tutuklulardan üçü hücrelerinde asılı olarak bulunuyor; Beyaz Saray bu teröristlerin ilgi çekmek için kendilerini öldürdüklerini açıklıyordu.</p>

  <p>Her zaman olduğu gibi, Bolivya'nin ilk yerli Cumhurbaşkanı Evo Morales petrolü ve doğal gazı millileştirdiğinde yer yerinden oynuyordu; Morales böylece iktidara gelmeden açıkladığı vaatlerini yerine getirerek bağışlanamaz bir suç işlemiş oluyordu.</p>

  <p>Her zaman olduğu gibi, petrole sahip olmaktan suçlu ülke Irak'ta savaş kurbanlar almaya devam ederken, California'daki Pandemic Studios Şirketi, petrole sahip olma suçunu işleyen başka bir ülkenin, Venezuela'nın işgalini konu alan bir bilgisayar oyununu piyasaya sürüyordu.</p>

  <p>Bu arada Amerika Birleşik Devletleri doğal gaza sahip olmaktan suçlu İran'ı işgal etmekle tehdit ediyordu. Çünkü İran kendi atom bombasını yapmak istiyordu ve bu da Hiroşima ve Nagasaki'ye atom bombaları atan ülkenin gözünde insanlık için bir tehlike oluşturmaktaydı.</p>

  <p>Bruno da bir tehlikeydi. İtalya'daki bir hayvanat bahçesinden kaçan vahşi ayı Bruno, Almanya ormanlarında mutlu mesut dolaşıyordu. Her ne kadar bu hayvancık futbolla ilgilenmese de, düzeni sağlamakla görevli memurlar bunu bir tehdit olarak gördüklerinden onu On Sekizinci Dünya Kupası'nın açılış töreninden kısa bir süre önce Bavyera'da kurşunlarla delik deşik ettiler.</p>

  <p>Beş kıtadan otuz iki ülke birleşik Almanya'nın görkemli, geniş ve güzel on iki stadyumunda altmış dört karşılaşma yaptılar; bu stadyumlardan on biri eski Batı Almanya'da, biri ise eski Doğu Almanya'da bulunuyordu.</p>

  <p>Bu şampiyonada maçlar başlamadan önce takımlar sahaya dünyayı bir veba gibi saran ırkçılığa karşı hazırlanmış yazılarla çıktılar. Konu son derece günceldi. Turnuva öncesinde Fransız politikacı Jean Marie Le Pen, Fransa Milli Takımı zencilerden oluştuğu ve Fransız'dan çok Cezayirli kaptan Zinedine Zidane milli marşı söylemediği için, takımın Fransa'yı yansıtmadığını açıklıyordu. İtalya Senatosu'nun Başkan Yardımcısı Roberto Calderoli, Fransa Milli Takımı'nın oyuncularının zenci, İslamcı ve komünist olduklarını ve Enternasyonal'i Marseillaise'e, Mekke'yi de Beytlehem'e yeğlediklerini söyleyerek ortalığı birbirine katıyordu. İspanya Milli Takımı'nın Teknik Direktörü Luis Aragones, bir süre önce, Fransız futbolcu Thierry Henry'ye, "Boktan zenci," demişti; Güney Amerika futbolunun değişmez başkanı Nicolâs Leoz, özgeçmişine, beş yüz insan ve üç bin yerlinin yaşadığı bir kasabada doğduğunu söyleyerek başlıyordu.</p>

  <p>Turnuva sona ermeden kısa bir süre önce, final karşılaşmasının sonuna doğru, futbola veda edecek olan Zidane, tribünlerden zaman zaman yükselen bazı hakaretleri kendisine tekrarlayan bir rakibine saldırdı. Hakaret eden oyuncu boylu boyunca yere serildi; hakarete uğrayan Zidane ise hakemden kırmızı kart, seyircilerden de alkış yerine ıslık alarak sonsuza dek sahneden çekildi.</p>

  <p>Ama bu Dünya Kupası'na damgasını vuran da Zidane'dı. Bakış açısına göre, hak arayışı ya da çılgınlık olarak nitelendirilebilecek olan bu son davranışına karşın turnuvanın en iyi oyuncusuydu. Onun güzel oyunu, hüzünlü zarafeti sayesinde, futbolun vasata mahkûm olmayabileceğine inandık.</p>

  <p>Zidane'ın kırmızı kartla oyundan atılmasından az sonra İtalya, Fransa'yı penaltılarla yendi ve şampiyonluğunu ilan etti.</p>

  <p>1968 yılına kadar, berabere biten karşılaşmaların galibi yazı tura atılarak belirleniyordu. O günden beri galipler penaltılarla belirleniyor. Aslında bu yöntem de şansa dayalı bir yöntem sayılabilir. Maçta Fransa, İtalya'dan daha güzel oynamıştı, ama penaltıların atıldığı birkaç saniyelik süreç iki saatlik maçtan daha fazla önem kazandı. Aynı şey daha önce Arjantin-Almanya maçında yaşanmış, Arjantin, Almanya'dan daha iyi oynamasına karşın eve dönmek zorunda kalmıştı.</p>

  <p>İtalyan Juventus takımının sekiz oyuncusu Berlin'de finale kaldılar. Bunlardan beşi İtalya adına oynuyor, üçü ise Fransa'yı temsil ediyordu. Tesadüfen Dünya Kupası öncesinde ortaya çıkan kirli işlerin tam ortasında da Juventus takımı bulunuyordu. Temiz eller operasyonu temiz ayaklar operasyonuna dönüştü: İtalyan yargıçlar, televizyonların yönlendirilmesi, birtakım makamların bölüşülmesi, hakemlerin ve gazetecilerin satın alınması, bilançoların tahrif edilmesi ve sahte sözleşmeler düzenlenmesine ilişkin birçok suçu ortaya çıkardılar. Olaya adı karışan takımlardan biri de Milan'dı. Milan'ın sahibi de faziletli Silvio Berlusconi'den başkası değildi. Hükümete, iş hayatına ve futbola sahtekârlığı sokmuş, ancak hepsinden de hiçbir ceza almadan sıyrılmayı becermişti.</p>

  <p>İtalya, tarihindeki dördüncü kupayı kazandı. Fransa ikinci, Almanya ise üçüncü oldu. Almanya'nın ardından Portekiz dördüncülük koltuğuna oturdu. Turnuvanın sonucunu, Puma, Adidas'la Nike'a üstünlük sağladı şeklinde özetlemek de mümkündü.</p>

  <p>Alman Milli Takımı'nın oyuncusu Miroslav Klose, beş golle turnuvada takımı adına en çok gol atan oyuncu oldu.</p>

  <p>Avrupa ile Amerika ise turnuvadan berabere ayrıldılar, çünkü her iki kıta da tarihte dokuz şampiyonluk kazanmışlardı.</p>

  <p>Tarihte ilk kez Arjantinli hakem Horacio Elizondo turnuvanın ilk ve son düdüğünü çaldı. Hem açılış hem de kapanış maçlarını yöneten Arjantinli hakem kendisine güvenenleri utandırmadı.</p>

  <p>Turnuvanın başka rekorları da vardı ve bunların hepsi de Brezilyalılar tarafından kırılmıştı. Şişman ama etkili oyuncu Ronaldo, dünya kupaları tarihinin en çok gol atan oyuncusu oldu. Cafu tarihin en çok maç kazanan oyuncusu, Brezilya ise 201 golle en çok gol atan ve on bir zaferle arka arkaya en çok maç kazanan takım oldu.</p>

  <p>Brezilya, tüm bu rekorlara karşın, 2006 Dünya Kupası'nda hiç dikkat çekmedi. Büyük yıldız Ronaldinho bir kez olsun parlamadığı gibi, gol de atamadı. Ona yönelen toplumsal öfke, yedi metre yüksekliğindeki heykelini yerle bir etti, sanat yapıtından geriye bir avuç kül ve demir yığını kaldı.</p>

  <p>Bu turnuva bir Avrupa Kupası biçiminde geçti; Latin Amerikalılar da, Afrikalılar da zerre kadar varlık gösteremediler. Avrupalı olmayan hiç kimse finaller düzeyine gelemedi.</p>

  <p>Bu Dünya Kupası, güzel oynayan ama pek başarılı olamayan Ekvador Milli Takımı dışında, sürprizsiz bir Dünya Kupası oldu. Bir izleyici turnuvayı şöyle özetledi:</p>

  <p>"Oyuncular gerçekten örnek gençler; içki içmiyorlar, sigara içmiyorlar, top oynamıyorlar."</p>

  <p>Günümüzde pratik düşünce olarak adlandırılan kavrama uygun sonuçlar alındı. Fantastik hareketler pek görülmedi. Artistler yerlerini ağırlık çalışan herküllere ve olimpik düzeyde atletlere bıraktılar; bu adamlar yanlarından geçen topa da rakibe de tekme sallıyorlardı.</p>

  <p>Herkes savunmaya çekiliyor, kimse ileri gitmiyordu. Kalelerin önüne Çin Şeddi misali duvarlar çekiliyor, kontratak için ise ileride yalnız bir kovboy kalıyordu. Oysa daha birkaç yıl öncesine kadar forvet oyuncuları beş kişiydiler, artık bu sayı bire düştü; bu gidişle o bir kişiyi bile arayacağız.</p>

  <p>Zoolog Roberto Fontanarrosa'nın dediği gibi, Pandalar ve forvet oyuncuları soyları tükenmekte olan türler!</p>
</body>
</html>
