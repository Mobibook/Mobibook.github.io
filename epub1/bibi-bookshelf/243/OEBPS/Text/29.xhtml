<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜNMÜŞLÜKTEN BİRLİĞE</h3>

  <p>1921'de Amerika Kupası, Buenos Aires'de oynanacaktı. Brezilya Başkanı Epitácio Pessoa, ülkenin prestiji söz konusu olduğundan, şampiyonaya koyu tenli hiçbir futbolcunun gönderilmemesini emreden ırkçı bir ferman çıkardı. Beyazlardan oluşan takım oynadığı üç maçtan ikisini kaybetti.</p>

  <p>Bu Latin Amerika şampiyonasında Friedenreich oynamadı. O dönemde Brezilya futbolunda Zenci olarak oynamak imkânsız, melez olarak oynamak ise çok zordu. Friedenreich sahalara her zaman geç iniyordu, çünkü soyunma odasında yarım saat kıvırcık saçlarını düzleştiriyordu. Fluminense takımının tek melez oyuncusu olan Carlos Alberto ise yüzünü pirinç tozuyla beyazlaştırıyordu.</p>

  <p>Daha sonra güç odaklarına rağmen işler değişti. Uzun vadede, ırkçılığın boyunduruğu altındaki futbol, çeşitli renklerdeki bütünlüğüyle ortaya çıktı. Geçen bunca yılın sonunda Friedenreich'den Romario'ya, Domingos da Guia'dan Leônidas'a, Zizinho'dan Garrincha'ya, Didí ve Pelé'ye kadar Zenci ve melez oyuncuların, Brezilya tarihinin en iyi oyuncuları oldukları kanıtlandı. Hepsi yoksulluktan gelmişti ve bazıları geldikleri yere geri döndüler. Buna karşın, Brezilya otomobil yarışlarında ne bir Zenci ne de bir melez görüldü. Bir zengin sporu olan teniste de durum farksızdı. Dünyanın sosyal piramidinde Zenciler altta, beyazlar üsttedir. Brezilya'da buna ırksal demokrasi denir, ama aslında futbol, siyah tenli insanlara, beyazlarla eşit koşullarla mücadele edebilecekleri, aşağı yukarı demokratik birkaç alandan biridir. Bu belli bir noktaya kadar doğru olabilir, ama yalnızca belli bir noktaya kadar, çünkü futbolda da bazıları öbürlerine göre ayrıcalıklıdır. Aynı haklara sahip olsalar da, iyi beslenen bir sporcuyla açlık çekerek büyümüş bir sporcunun eşit koşullarda mücadele ettiklerini kimse savunamaz. Zenci ya da melez, topundan başka bir oyuncağı olmayan yoksul çocuğa futbol, en azından sosyal açıdan yükselme fırsatı veriyor. Top onun inanabileceği tek sihirli değnek. Belki ekmeğini ondan çıkarabilir; daha da ötesi top onu bir kahramana, hatta bir ilaha dönüştürebilir.</p>

  <p>Yoksulluk onu ya futbola ya da suç işlemeye yönlendirir. Doğduğu andan başlayarak bu çocuk fiziki dezavantajını bir silaha dönüştürmek zorunda kalır ve hemen, onun toplumdaki yerini inkâr eden düzenin kurallarını ayaklarının becerisiyle kendi lehine çevirmeyi öğrenir. Her soruna bir çıkış yolu bulur; rol yapma ve şaşırtma, rakibin hiç beklemediği taraftan kendine yol açma ve kıvrak bir bel hareketiyle ondan sıyrılma konusunda uzmanlaşır ve bu âlemin tüm gereklerini harfi harfine öğrenir.</p>
</body>
</html>
