<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="132" src="../Images/ch117_174.svg" /></div>

  <h3>1978 DÜNYA KUPASI</h3>

  <p>Almanya'da halkın sevgilisi kaplumbağa Volkswagen, dönemini kapatırken İngiltere'de ilk tüp bebek dünyaya geliyordu. İtalya'da da çocuk düşürme yasallaşıyordu. Yüzyılın vebası AIDS ilk kurbanlarını veriyordu. Kızıl Tugaylar Aldo Moro'yu katlederlerken, Amerika Birleşik Devletleri yüzyılın başından beri kullandığı kanalı Panama'ya devretme vaadinde bulunuyordu. Miami'deki güvenilir kaynaklardan gelen haberlere bakılırsa Fidel Castro her an devrilebilirdi. Nikaragua'da Somoza'nın iktidarı son buluyor, İran'da da şahın saltanatı sallanıyordu. Guatemala'da askerler Panzos Köyünde halkı mitralyözlerle tarıyorlardı. Domitila Barrios, Bolivya'nın askeri diktatörüne karşı bakır madenlerinde çalışan dört kadınla birlikte açlık grevine başlıyor ve bütün Bolivya'nın onu desteklemesi üzerine diktatör devriliyordu. Arjantin'deki diktatörlük yerinde saymaya devam ederken, sanki gücünü kanıtlamak istercesine On Birinci Dünya Futbol Şampiyonasına ev sahipliği yapıyordu.</p>

  <p>Kupaya on Avrupa, dört Latin Amerika ülkesi, İran ve Tunus katıldı. Papa onları Roma'dan kutsadı. Buenos Aires'in Monumental Stadındaki açılış töreninde marşlar çalınırken, General Videla, Havelange'ye nişan taktı. Oradan birkaç adımlık mesafede Arjantin'in Auschwitz benzeri işkence ve yok etme merkezi Mekanize Piyade Okulunda birtakım masum işler çevrilmekteydi. Ve oradan birkaç kilometre uzakta da uçaklar mahkûmları diri diri denizin dibine yolluyordu.</p>

  <p>FIFA başkanı, televizyon kameraları karşısında, "Sonunda dünya Arjantin'in gerçek görüntüsünü görme fırsatını bulacaktır," diyordu.</p>

  <p>Özel davetli Henry Kissinger de şöyle konuşuyordu:</p>

  <p>"Bu ülkenin parlak bir geleceği var."</p>

  <p>Açılış vuruşunu yapan Alman ekibin kaptanı Berti Vogts birkaç gün sonra şöyle bir açıklamada bulunuyordu:</p>

  <p>"Arjantin, hukukun, düzenin hâkim olduğu bir ülke; ben siyasi mahkûm falan görmedim."</p>

  <p>Bazı maçları kazanan ev sahibi ekip, İtalya karşısında yenilgiye uğramış, Brezilya ile berabere kalmıştı. Hollanda ile karşılaşacağı finale kalabilmesi için Peru'yu gol yağmuruna tutması gerekiyordu. Arjantin ihtiyaç duyduğu gollere Peru'yu 6-0 yenerek kavuşmuş oldu; ama bu farklı skor bazı kimselerin beyinlerinde soru işaretlerinin belirmesine yol açmıştı; nitekim Perulular Lima'ya döndüklerinde taş yağmuruna tutuldular.</p>

  <p>Arjantin ile Hollanda arasındaki final maçının sonucu uzatmada belli oldu. Arjantinliler 3-1 galip geldiler, bu zaferde bir bakıma, Arjantin'i son dakikada yenilgiden kurtaran yurtsever kale direğinin de büyük payı vardı. Rensenbrink'ın bir şutunu durduran bu kale direği, insanoğlunun nankörlüğü yüzünden askeri dikta yöneticilerinden herhangi bir nişan almadı. Yine de Mario Kempes'in attığı goller, sonucu tayin etti; rüzgârı arkasına alarak kâğıtlarla dolu bir çim sahada hiç yorulmadan koşup duran bir tay gibiydi Kempes.</p>

  <p>Kupayı alma anında Hollandalı oyuncular Arjantin diktasının şeflerini selamlamayı reddettiler. Brezilya üçüncülüğü elde etti. İtalya da dördüncü oldu.</p>

  <p>Kupanın en iyi oyuncusu Kempes altı golle gol kralı oldu; onu beşer golle Perulu Cubillas ile Hollandalı Rensenbrink izlediler.</p>
</body>
</html>
