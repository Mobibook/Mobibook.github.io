<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BOMBALAR</h3>

  <p>Savaş bütün dünyaya eziyet çektirirken, Rio de Janeiro'nun günlük gazeteleri, Bangu Kulübünün sahasına Londra'nın bombardımanını duyurdular. 1943 yılı ortalarında takım, São Cristovão ile maç yapacaktı, Bangu takımının taraftarları havaya dört bin havai fişek atacaklardı. Futbol tarihinin en büyük bombardımanıydı bu.</p>

  <p>Bangu takımının oyuncuları sahaya girdiğinde bu havai fişeklerin ışıkları saçılmaya başladı. Sâo Cristovâo'nun teknik direktörü, futbolcularını soyunma odasında tuttu ve kulaklarını pamuk tıpalarla tıkattırdı. Havai fişek gösterisi devam ettiği sürece soyunma odasının olduğu kat, duvarlar ve futbolcular tir tir titrediler. Hepsi de başları ellerinin arasında, dişleri kenetlenmiş, gözleri sıkı sıkıya kapalı olarak yere çömelmişlerdi. Kendilerini Dünya Savaşının ortasında kalmış gibi hissediyorlardı. Tir tir titreyerek sahaya çıktılar. Sarası olanın sara nöbeti, olmayanın ise sıtma nöbeti tutmuştu. Gökyüzü yanan barutun etkisiyle siyaha boyanmıştı. Bangu Kulübü büyük bir farkla maçı aldı.</p>

  <p>Kısa bir süre sonra Rio de Janeiro ve San Pablo takımları bir maç yapacaklardı. Yine bir savaş ortamı yaşandı; günlük gazeteler Pearl Harbour'a saldırıyı, Leningrad kuşatmasına ve öbür felaketlere benzer haberleri duyurdular. San Pablo takımı Rio'da onları hiçbir zaman duyulmamış dehşetli bir gürültünün beklediğini biliyordu. O zaman San Pablo'nun teknik direktörünün aklına çok parlak bir fikir geldi; soyunma odalarında kapalı kalmak yerine, oyuncular, Rio de Janeiro'nun futbolcularıyla birlikte, aynı anda sahaya girecekler, böylece bu bombardıman onları korkutmak yerine onlara hoş geldiniz diyecekti.</p>

  <p>Öyle de oldu, ama yine de San Pablo maçı 6-1 kaybetmekten kurtulamadı.</p>
</body>
</html>
