<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="sag"><img alt="" height="120" src="../Images/ch47_73.svg" /></div>

  <h3>UĞURSUZLUK GETİREN NESNELER</h3>

  <p>Herkes bilir ki kurbağaya, ağaç gölgesine basmak, merdiven altından geçmek, ters oturmak, ters yatarak uyumak, çatı altında şemsiye açmak, dişleri saymak ya da ayna kırmak uğursuzluk getirir. Ama futbolun egemenliği altındaki bölgelerde bu listeye birçok eklemeler yapılmıştır.</p>

  <p>1986 ve 1990 Dünya Kupalarında Arjantin takımının teknik direktörü uğursuzluk getirdiği gerekçesiyle oyuncularının tavuk eti yemesini yasaklamıştı; bunun yerine onları bolca ürik asit üreten dana eti yemeye zorluyordu. Milan'ın sahibi Silvio Berlusconi, futbolcuları kötü yönde etkilediği, ayaklarını kilitlediği gerekçesiyle, seyircilerin Milan'ın geleneksel marşını söylemelerini yasakladı ve 1987'de yeni bir marş bestelenmesini emretti, yeni marşa <i>Milan Nei Nostri Cuori</i> adı verildi.</p>

  <p>Kolombiya takımının dev Zenci oyuncusu Freddy Rincón 1994 Dünya Kupasında hayranlarını hayal kırıklığına uğrattı. Çok isteksizce oynadı. Sonradan anlaşıldı ki bunun nedeni isteksizlik değil, aşırı korkuydu. Kolombiya kıyılarındaki köyünden bir Tumaco falcısı ona gelecekten haber vererek, turnuvanın sonuçlarından söz etmiş ve çok çok dikkatli olmazsa bir bacağını kırabileceğini söylemişti. Topu kastederek, "O benekli nesneye dikkat et," demişti, "sarılık ve kana da dikkat et," diyerek hakemlerin sarı ve kırmızı kartlarını kastetmişti.</p>

  <p>1994 Dünya Kupası arifesinde, İtalyan uzmanlar gizli bilimlerin ışığında, ülkelerinin kupayı alacağını garanti etmişlerdi. İtalyan Büyücüler Derneği, "Karabüyünün etkileri Brezilya'nın zaferini imkânsızlaştıracaktır," diyerek basına bunu garanti etti. Sonuç, ne yazık ki bu kurumun saygınlığına gölge düşürdü.</p>
</body>
</html>
