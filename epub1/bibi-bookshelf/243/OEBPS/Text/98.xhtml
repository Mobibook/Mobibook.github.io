<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>KALECİLERE DE NAZAR DEĞEBİLİR</h3>

  <p>Çiçekbozuğu yüzü baltayla yontulmuş bir büstü andıran bu filelerin müthiş bekçisi, eğri parmaklı kocaman elleriyle kalesini savunduğunda, insan ister istemez kalenin ağzının görünmez bir tahta perdeyle örtülü olduğu düşüncesine kapılırdı. Şimdiye kadar seyrettiğim Brezilyalı kaleciler arasında Manga bende en fazla iz bırakanıdır. Bir keresinde onun kaleden kaleye gol attığına tanık oldum: Manga, kalesinden çektiği şutla topu hiçbir oyuncuya değdirmeden rakip kaleye sokmuştu. O sıralar Uruguay'ın Nacional Kulübünde çile dolduruyordu; Brezilya'dan ayrılmak zorunda kalmıştı, çünkü 66 Dünya Kupasında galibiyetten çok yenilgi tadan Brezilya karması, yurda başı eğik olarak döndüğünde bu milli felaketin faturasını Manga ödemişti. Aslında o yalnızca tek bir maçta oynamıştı, ama kalesinden hatalı bir çıkış yapmış ve şanssızlık eseri Portekiz topu boş kaleye göndermişti. O andan sonra, kalecilerin yaptıkları bu tür hataya, onun adına bağlanarak "Mangavari" adı verildi.</p>

  <p>1958 Dünya Kupasında da buna benzer bir olay yaşanmış ve Arjantin ekibinin başarısızlığının faturası kaleci Amadeo'ya çıkarılmıştı. O tarihten sekiz yıl önce, 1950'de Maracanã finalinde Moacyr Barbosa da okkanın altına gitmişti.</p>

  <p>1990 Dünya Kupasında Kamerun, Almanya'ya karşı başarılı bir oyun sergileyen Kolombiya'yı sahadan silmişti. Afrika takımının sonucu belirleyen golü kaleci René Higuita'nın bir hatasından doğmuştu; kaleci sahanın ortalarına kadar açılmış ve orada topu kaybetmişti. Bu tür cüretkârca çıkışlar başarılı olduğunda coşkuyla alkışlayan seyirciler, Higuita yurda döndüğünde neredeyse onu çiğ çiğ yiyeceklerdi.</p>

  <p>1993 yılında, Higuita'nın yer almadığı Kolombiya karması Arjantin'i 5-0'lık bir skorla sahada ezip geçti. Bu hezimetin elbette bir suçlusu olması gerekiyordu; kuşkusuz bu da kaleciden başkası olamazdı. Sonuçta kabak Sergio Goycochea'nın başında patladı. O zamana kadar Arjantin karması otuzdan fazla maç yapmış, hiç yenilmemişti ve bu başarıda Goycochea'nın payı olduğunu kimse inkar etmiyordu. Fakat Kolombiya'nın attığı gollerden sonra, penaltı kurtarışlarıyla ünlü olan bu kaleci gözden düştü ve milli takım kadrosuna alınmadı, dahası, birçok kimse intihar etmesinin kendisi için en iyi yol olacağını yüzüne karşı söyleyip durdu.</p>
</body>
</html>
