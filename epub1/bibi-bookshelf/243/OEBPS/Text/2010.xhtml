<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>2010 Dünya Kupası</h3>

  <p>İran'ın nükleer silahları olabileceğine dair söylentiler dile getirildiği için ve Hiroşima ile Nagasaki'de sivillerin üzerine atom bombalarını atanlar sanki İranlılarmış gibi, uluslararası bir kampanya İran'ı insanlığın karşısındaki en büyük tehlike olarak ilan ediyordu.</p>

  <p>İsrail, dünyada antisemitizmin dehşet verici sonuçlarının sorumluları, kendileri de Sami olan Filistinlilermişçesine yürüttüğü ve Filistinlileri cezalandırmayı hedefleyen alışılmış suç eylemlerinden birinde, Filistin'e yiyecek, ilaç ve oyuncak götüren gemileri uluslararası sularda makinalı tüfeklerle tarıyordu.</p>

  <p>Uluslararası Para Fonu, Dünya Bankası ve birçok devlet, 1929'dan bu yana yaşanan en berbat ekonomik buhranın sorumluları Wall Street bankerleri değil de Yunanlarmışçasına, Yunanistan'ı aşağılıyor ve ülkeye kabul edilemeyecek şeyleri kabul ettirmeye çalışıyorlardı.</p>

  <p>Pentagon, uzmanlarının Afganistan'da katrilyon dolar değerinde altın, kobalt, bakır, demir ve özellikle de cep telefonları ile dizüstü bilgisayarların vazgeçilmez cevheri olan lityum yatakları bulduklarını açıklıyordu. İşgalci ülke dokuz yıllık savaşın ve binlerce ölünün ardından, işgal edilen ülkede gerçekte aradığını bulmuşçasına bu durumu neşeyle açıklıyordu.</p>

  <p>Kolombiya'da içinde iki binin üzerinde kimliği belirsiz ceset bulunan bir toplu mezar ortaya çıkarılıyordu. Ordu o insanları oraya çatışmada vurulmuş gerillalar gibi fırlatıp atmıştı ama bölge sakinleri onların sendika üyeleri, eylemci toplulukların üyeleri ve topraklarını savunan köylüler olduklarını biliyorlardı.</p>

  <p>Tüm zamanların en büyük doğal felaketlerinden biri Meksika Körfezi'ni devasa bir petrol bataklığına çeviriyor, olaydan bir buçuk ay sonra denizin dibi hâlâ bir petrol yanardağını andırıyor ve bu arada British Petroleum konuyla hiç ilgisi yokmuşçasına ıslık çalarak başka taraflara bakıyordu.</p>

  <p>Bazı ülkelerde Katolik Kilisesi'ni cinsel istismar ve çocuklara tecavüzle suçlayan ithamlar yağmur gibi yağıyor, korkunun yıllarca sindirdiği ve sonunda gün ışığına çıkan ifadeler dört bir yanda ortaya çıkıyordu. Kilise kaynakları ise bu vahşi olayların kendileri dışında da meydana geldiğini ifade ediyor ve suçlular adeta kurbanmışçasına birçok olayda papazların kışkırtıldıklarını iddia ederek kendilerini savunuyorlardı.</p>

  <p>Miami'deki güvenilir kaynaklardan elde edilen bilgiler, sanki her gün onların başını ağrıtacak bir şeyler yapmıyormuşçasına, Fidel Castro'nun dipdiri olduğuna ve ortalıkta dolaştığına inanmayı reddediyorlardı.</p>

  <p>Jose Saramago ve Carlos Monsivâis; yerleri doldurulamayacak iki yazar aramızdan ayrılıyor ve sırf, dünyanın sahiplerini rahatsız etmek için bile olsa ölüler arasından çıkıp geleceklerini, dirileceklerini bilmiyormuşuz gibi biz onları özlüyorduk.</p>

  <p>Hamburg Limanı'nda bir grup, inanılmaz gibi görünmesine karşın, "ırkçılığa hayır", "cins ayrımcılığına hayır", "homofobiye hayır", "Nazizme hayır" fikirleri etrafında bir araya gelen yirmi milyon taraftara sahip Sankt Pauli takımının yeniden Almanya birinci ligine çıkışını kutluyordu.</p>

  <p>Bu arada oradan çok uzaklarda, Güney Afrika'da üzerinde "Irkçılığa Hayır" yazan bayrakların altında On Dokuzuncu Dünya Futbol Şampiyonasının açılışı yapılıyordu.</p>

  <p>Bir ay boyunca dünya dönmeyi bıraktı, birçoklarımız da nefeslerimizi tuttuk.</p>

  <p>Bunda garip bir şey de yoktu, bu durum dört yılda bir meydana geliyordu, garip olan bu turnuvanın Afrika topraklarında yapılan ilk Dünya Kupası olmasıydı.</p>

  <p>Aşağılanan, sessizliğe ve unutulmaya mahkûm edilen Kara Afrika bir anlığına bile olsa dünyanın dikkatini çekebildi, en azından Dünya Kupası süresince bu böyle oldu.</p>

  <p>Otuz iki ülkenin takımı dünyanın parasına inşa edilen on stadyumda kupa için mücadele etti. Şimdi hiç kimse Güney Afrika'nın bu çimento devlerini nasıl işler vaziyette muhafaza edeceğini bilmiyor. Gelir dağılımındaki adaletsizlik açısından dünyanın en geri ülkelerinden birinde multimilyonlar düzeyindeki bu israfı açıklamak kolay ama mazur göstermek zor.</p>

  <p>Çiçek şeklindeki en güzel stadyum, devasa taçyapraklarını Nelson Mandela adlı bir körfezin üzerine açıyordu.</p>

  <p>Mandela 2010 Dünya Kupası'nın kahramanıydı. Ülkesinde demokrasiyi tesis eden kişi, fazlasıyla hak ettiği şekilde onurlandırıldı. Onun kendini feda ederek ortaya koydukları, bir şekilde dünyanın her yerinde görülebiliyor. Buna karşın Güney Afrika'da en yoksul kesim halen zenciler; salgın hastalıklar ve polis tarafından en çok hırpalananlar da onlar. Gelenler üzerinde kötü bir etki bırakmamaları için 2010 Dünya Kupası öncesinde gizlenenler de zenci fahişeler, dilenciler ve sokak çocukları oldu.</p>

  <p>Turnuva boyunca Afrika futbolunun, çevikliğini muhafaza ettiği ancak fantezi ve çılgınlığından bir şeyler yitirdiği görüldü. Çok koştular ama az dans ettiler. Bazıları bunda, çoğu Avrupalı olan teknik adamların payı olduğunu söyledi. Eğer gerçek buysa, bu kadar neşe vaat eden bir futbol ekolüne pek de iyilik ettikleri söylenemez.</p>

  <p>Afrika etkinlik uğruna kendi faziletlerini kurban etti ve etkinlikler de ne yazık ki varlıklarıyla değil, yokluklarıyla dikkat çekti. İlk sekiz takım arasına yalnızca bir Afrika takımı, Gana girebildi; onlar da az sonra evlerinin yolunu tuttular. Hiçbir Afrika takımı varlık gösteremedi, ev sahibi Güney Afrika bile.</p>

  <p>Birçok Afrikalı oyuncu iyi futbol miraslarına yakışır şekilde atalarını köleleştiren kıtada yaşıyor ve orada futbol oynuyorlar.</p>

  <p>Dünya Kupası maçlarının birinde Gana asıllı bir ailenin çocukları olan Boateng kardeşler karşı karşıya geldiler; biri Gana forması giyiyordu, diğeri Almanya.</p>

  <p>Gana Milli Takımı oyuncularından hiçbiri Gana liginde top koşturmuyordu.</p>

  <p>Alman Milli Takımı oyuncularının tamamı Almanya liginde top koşturuyordu.</p>

  <p>Aynen Latin Amerika gibi Afrika da işgücü ve "ayak gücü" ihraç ediyor.</p>

  <p>Turnuvanın kaygan, yarı çılgın, ele avuca gelmeyen ve ayaklardan seken topuna Jabulani adı verildi. Bu yenilik oyuncuların hiç hoşuna gitmemesine karşın Dünya Kupası'na Adidas tarafından getirildi. Futbolun efendileri Zürich'teki şatolarından öneri getirmezler, mecbur tutarlar. Onların gelenekleri vardır.</p>

  <p>Hakemlerin yaptıkları hatalar ve verdikleri dehşet verici kararlar, sağduyu sahibi olan herkesin uzun yıllardan beri istediğini tekrar gündeme getirdi.</p>

  <p>Sağduyu sahipleri, şüpheli görünen kritik pozisyonlar söz konusu olduğunda hakemlerin kameralar tarafından kaydedilen yakın plan çekimlere bakabilmelerinin gerekliliğini avaz avaz bağırıyorlar ama istekleri her seferinde karşılıksız kalıyor. Bugünkü teknoloji, bu başvurunun her maçta zamanı ölçmek için kullanılan ve adına saat denen alete bakmak kadar hızlı ve kolay bir şekilde yerine getirilmesini mümkün kılıyor.</p>

  <p>Aralarında basketbol, tenis, beyzbol, yüzme, araba yarışı ve hatta eskrimin bulunduğu tüm spor dalları bu tür elektronik destek unsurlarını olağan bir şekilde kullanıyorlar. Futbol ise kullanmıyor. Efendilerinin verdiği cevap ise oldukça şüpheli, şüpheli olmasaydı bile en azından komik addedilebilirdi. Onlar hatanın oyunun bir parçası olduğunu söylüyorlar ve <i>humanum errare est</i>* deyişini hatırlatarak ağzımızı bir karış açık bırakıyorlar.</p>

  <blockquote class="">
    <p>* "Hata yapmak insana mahsustur" anlamındaki Latince deyiş.</p>
  </blockquote>

  <p>Turnuvanın en güzel kurtarışını bir kaleci değil, bir golcü yaptı: Uruguaylı ileri uç oyuncusu Luis Suârez, kritik bir maçın son dakikasında kaygan topu tam gol çizgisinde iki eliyle tuttu. O gol, ülkesinin Kupa'dan elenmesine neden olacaktı: Bu çılgın vatanseverliği onun kırmızı kart görmesine neden oldu ama Uruguay elenmedi.</p>

  <p>Dünya Kupası'na katılma hakkını son sırada elde eden Uruguay son derece de zor kuralar çekmesine karşın hiç teslim olmadı ve çeyrek finale kadar gelebilen tek Latin Amerika takımı oldu. Bazı kardiyologlar basın aracılığıyla, "Aşırı sevinç sağlığınız için tehlikeli olabilir," diyerek bizleri uyardılar. Sıkıntıdan ölüme mahkûm görünen çok sayıda Uruguaylı bu riski sevinçle göze aldık ve ülkemizin sokakları bayram yerine döndü. En nihayetinde, kendi başarılarını kutlamak, başkalarının felaketlerine sevinen birtakım kişilerin davranışlarına göre daha olumludur.</p>

  <p>Uruguay sonunda dördüncü oldu. Bu sonuç, bu Dünya Kupası'nın yalnızca bir Avrupa Kupası haline gelmesini engelleyen tek takım için kötü sayılmaz.</p>

  <p>Golcümüz Diego Forlân turnuvanın en iyi oyuncusu seçildi.</p>

  <p>Turnuvayı İspanya kazandı. Dünya Kupası'nı daha önce kazanmamış olan bu ülke, kupayı büyük oranda dayanışmacı futbol anlayışları sonucunda ve sayesinde kazandılar. Biri hepsi içindi, hepsi de biri için. Andres Iniesta adlı o küçük sihirbazın şaşırtıcı becerisi de unutulmamalı tabii.</p>

  <p>Hollanda son maçta en iyi geleneklerini tekmeler karşısında bir kenara bırakarak ikinci oldu.</p>

  <p>Bir önceki Dünya Kupası'nın şampiyonu da, İkincisi de bavullarını bile açamadan ülkelerine döndüler. 2006 yılında İtalya ile Fransa final maçında karşı karşıya gelmişlerdi. Bu sefer havaalanının çıkış kapısında karşılaştılar. İtalya'da rakibi oynatmamak üzerine kurulan oyun düzenine yönelik eleştiriler birbiri ardına geldi. Yaşanan felaket Fransa'da siyasi bir krize ve Güney Afrika stadlarında <i>La Marseillaise</i>'i söyleyen oyuncuların neredeyse tamamı zenci olduğundan ırkçı nitelikli öfke patlamalarına neden oldu.</p>

  <p>İngiltere gibi başka favoriler de turnuvada tutunamadılar.</p>

  <p>Brezilya da, Arjantin de yerin dibine geçtiler. Brezilya, defansif anlayışın kafesinden çıktığı ender özgürlük zamanları hariç, tanınacak halde değildi. Bu futbol geleneğinin hastalığı neydi de böylesine şüpheli bir çareye ihtiyaç duyulmuştu, anlaşılamadı.</p>

  <p>Arjantin son maçında bir gol yağmuruna tutuldu. Yarım yüzyıl önce felaketle sonuçlanan bir Dünya Kupası'ndan döndüklerinde başka bir Arjantin milli takımı madeni para yağmuruna tutulmuştu, bu sefer kendilerini karşılayan kalabalık bir grup tarafından kucaklandılar. Hâlâ başarıdan da, başarısızlıktan da daha önemli şeyler olduğuna inananlar var demek ki.</p>

  <p>Bu Dünya Kupası, profesyonel futbolun kaçınılmaz bir şekilde mecbur kıldığı çalışma temposu altında ezilen oyuncuların dikkat çekecek kadar sık sakatlandıklarını bir kez daha ortaya koydu. Buna karşılık bazılarının zengin oldukları, hatta çok çok zengin oldukları söylenebilir ama bu durum sadece çok rağbet görenler için geçerlidir. Bu oyuncular haftada iki ya da daha fazla maç oynayıp gece gündüz antrenman yapmanın yanı sıra, çok sınırlı olan boş zamanlarını da araba, parfüm, tıraş bıçağı, külot satarak ve lüks dergiler için kapak resimleri çektirerek tüketim toplumu uğruna feda ediyorlar. Bu durum en nihayetinde bu dünyanın üzerinde milyoner köleler bulunacak kadar saçma bir âlem olduğunu da ispatlıyor.</p>

  <p>Adları en çok duyulan ve yolları en çok gözlenen iki süper yıldız randevuya gelmediler. Lionel Messi gelmek istedi, elinden gelen her şeyi yaptı ve bir ara göründü. Cristiano Ronaldo'nun da orada olduğu söylendi ama onu kimse görmedi: Kim bilir belki de kendi kendini seyretmekle meşguldü.</p>

  <p>Denizin derinliklerinden yeni bir yıldız doğdu ve futbol ufuklarının en yüksek noktasına tırmandı. Bu, Almanya'da yaşayan bir ahtapottu. Adı Paul olmasına karşın esas hak ettiği isim "Ahtapodamus" olabilirdi.</p>

  <p>Her maç öncesinde ahtapot, kehanetini açıklıyordu. Ona üzerlerinde karşı karşıya gelecek takımların bayrakları bulunan midyeler ikram ediyorlardı ve o her seferinde kazanacak takımın midyesini yiyor, hiç yanılmıyordu.</p>

  <p>Bahisler üzerinde etkili olan sekiz bacaklı kahin, futbol âleminde neredeyse dini bir saygı gördü; sevildi, nefret edildi, hatta bazı kötü niyetliler tarafından iftiraya bile uğradı. Ben de bunlardan biriydim: Uruguay'ın Almanya karşısında mağlup olacağını açıkladığında, "Bu ahtapot yolsuzun, rüşvetçinin teki," dedim.</p>

  <p>Dünya Kupası başladığında evimin kapısına üzerinde "Futbol Nedeniyle Kapalıdır" yazan bir levha astım.</p>

  <p>Bir ay sonra levhayı kaldırdığımda en sevdiğim koltuktan kıpırdamadan, elimde birayla tamı tamına altmış dört maç yapmıştım.</p>

  <p>Bu kahramanlık beni bitap düşürdü, kaslarım tutuldu, sesim kısıldı ama şimdiden özledim o günleri. Vuvuzelaların tahammül ötesi zırıltılarını, kalp hastalarına zararlı golleri, en güzel hareketlerin ağır çekimde birkaç kez daha gösterilmesini özledim. Bayram sevincini de, yas sessizliğini de özledim; zira bazen acı veren bir sevinçtir futbol. Ölüleri bile diriltebilecek derecede neşeyle karşılanan bir galibiyetin nağmeleri; koltuklarında yapayalnız, kimsesiz bir mağlubun kıpırdayamadan oturup kaldığı boş bir stadyumdaki acı dolu sessizliğin hemen yanı başında yankılanır futbolda.</p>
</body>
</html>
