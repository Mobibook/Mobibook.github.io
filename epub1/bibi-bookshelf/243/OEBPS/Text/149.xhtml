<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>FUTBOLCU İHRACATI</h3>

  <p>Bacakları sağlam, şansı açık olan bir futbolcunun, dünyanın güney yarımküresinde izleyeceği yol bellidir: Önce köyünden bir taşra kentine gelir, sonra taşra kentinden başkentteki küçük bir kulübe kapağı atar; küçük kulübün onu büyük bir kulübe satmaktan başka elinden bir şey gelmez ve ağır borç yükü altında ezilen büyük kulüp de onu daha büyük bir ülkenin daha büyük bir kulübüne satar ve sonunda futbolcu meslek hayatını Avrupa'da noktalar.</p>

  <p>Bu zincirleme kulüp değiştirmeler sırasında menajerler, aracılar daima aslan payını alırlar. Zincirin her halkasında taraflar arasındaki eşitsizlik, adaletsizlik daha da perçinleşir; fakir ülkelerdeki semt kulüplerinden ayrılmalarından Avrupa'nın güçlü anonim şirketlerine gelinceye kadar bu düzenin çarkları hep bu şekilde işler.</p>

  <p>Buna bir örnek verelim: Uruguay'da futbol, iç pazarı küçümseyen bir ihracat sanayisi durumundadır. Devamlı olarak dışarıya futbolcu ihracı sonucu profesyonel futbolun kalitesi düştüğü gibi, seyirci sayısı da giderek azaldı. Uruguay seyircisi artık stada gitmemekte, uluslararası karşılaşmaları televizyondan izlemeyi tercih etmektedir. Milli bir maçtan önce, dünyanın dört bir yanına dağılan futbolcular yalnızca vatana dönüş yolculuğu sırasında, uçakta birbirleriyle tanışmak fırsatı bulabilmektedirler ve bir süre birlikte oynadıktan sonra, ama gerçek bir ekip oluşturmaksızın, yani on bir başlı, yirmi iki bacaklı tek bir vücut olmaksızın birbirlerine veda etmektedirler,</p>

  <p>Brezilya dördüncü kez dünya şampiyonu olduğunda bütün gazeteciler bu olayı sevinçle karşıladılar, ama içlerinde o eski güzel günlerin özlemini dile getirenler de çıkmadı değil. Romario ile Bebeto'nun ekibi başarılı bir futbol ortaya koymuşlardı, ama şiir gibi bir Brezilya ekolü sergilememişlerdi; 1958, 1962 ve 1970 yıllarında oynadıkları muhteşem futboldan epeyce uzaktılar; o zamanlar Garrincha, Didí ve Pelé'den oluşan ekip kendinden geçercesine oynardı. Bazı gazeteciler yorumlarında beceri eksikliğinden dem vururken, bazıları da başarılı olmakla birlikte, sihir ve cazibesi olmayan, teknik direktör tarafından zorla kabul ettirilmiş, yavan bir futbol sergilendiğini ileri sürüyorlardı. Kısacası onlara göre Brezilya, ruhunu modern futbola satmıştı. Bununla birlikte hiç kimsenin üzerinde durmadığı olumlu bir gelişme de vardı: Eskiden Brezilya milli takımının on bir oyuncusu da Brezilya'da top koştururlardı, halbuki 1994'teki Brezilya karmasında yer alan futbolculardan sekizi bugün Avrupa'da futbol oynamaktadırlar. Latin Amerika'nın en pahalı futbolcusu Romario'nun, İspanya'da aldığı bir aylık ücret, Brezilya futbol tarihinin en büyük yıldızlarının 1958'de aldıkları mütevazı ücretten on bir misli daha fazladır.</p>

  <p>Eskiden as futbolcular mahalli kulüplerle bir tutulurlardı, Pelé, Santosluydu; Garrincha ile Didí ise Botafogo'ya gönül bağıyla bağlıydılar; ülke dışındaki bir kulübe transfer edilmiş olsalar da onları kendi takımlarının renklerinden ya da milli formanın rengi sarıdan ayrı olarak düşünmek imkânsızdı. Bu hem Brezilya için, hem de öbür ülkeler için geçerliydi; forma aşkıyla ya da birkaç yıl öncesine kadar futbolcuyu bir ömür boyu kulübe bağlayan sözleşmelerle futbolcu kulübünden ayrılmazdı. Mesela yakın zamanlara kadar Fransa'da kulübün futbolcu üzerinde otuz dört yaşına kadar devam eden bir mülkiyet hakkı vardı; daha sonra işi bittiğinde serbest kalırdı. Özgürlüğe susamış tüm Fransız futbolcular, bütün dünyayı sarsan 1968 Mayısı olaylarında Paris'te kurulan barikatlarda yerlerini aldıklarında başlarında Raymond Kopa bulunuyordu.</p>
</body>
</html>
