<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>GRUP TERAPİSİ</h3>

  <p>Enrique Pichon-Rivière bütün hayatını insan mutsuzluğunun sırlarını kavramaya ve iletişimsizliğin neden olduğu karamsarlığı ortadan kaldırmaya harcadı.</p>

  <p>Kendine futbol konusunda iyi bir müttefik buldu. Kırklı yıllarda Pichon-Rivière, akıl hastanesindeki hastalarından oluşan bir futbol takımı kurdu. Arjantin kıyılarının sahalarında futbol oynatarak, topluma kazandırılmaları için bu delilere en iyi terapi uygulanıyordu.</p>

  <p>"Futbol takımının stratejisi benim en öncelikli görevimdir", diyordu, takımın hem antrenörü hem de golcüsü olan psikiyatrist.</p>

  <p>Yarım yüzyıl sonra, biz kentliler de topyekûn yarı deli sayılırız. Ama hepimize yer olmadığından çoğumuz tımarhane dışında yaşıyoruz. Yaşam alanımız otomobillerle daraltılmış, şiddetin etkisiyle köşeye sıkıştırılmışız; iletişimsizliğe mahkûmuz, her geçen gün daha da üst üste yığılıyoruz ve yaşam alanımız daralıyor, birbirimizi görmeye bile vaktimiz yok.</p>

  <p>Futbolda da tüm öbür şeylerde olduğu gibi üreticiden çok tüketici var. Herhangi bir kişinin, küçük bir futbol maçı düzenleyebileceği bütün boş araziler betonla kaplandı; iş hayatı, futbol oynanabilecek vakitleri yok etti. Halkın çoğunluğu futbol oynamak yerine, her geçen gün sahadan daha da uzaklaşarak, futbol oynayanları televizyondan ya da tribünlerden seyrediyor. Futbol bir karnavala, yığınlara hitap eden bir gösteriye dönüştü. Karnavallarda artistleri seyretmekten başka sokaklara çıkıp dans eden, şarkı söyleyenler olduğu gibi, futbolda da profesyonel futbolcuları seyredip onlara hayran olmaktan başka, salt eğlence amacıyla kendilerini başrol oyuncusuna dönüştüren seyirciler de yok değil. Yalnızca çocuklar değil, iyi kötü, futbol oynanabilecek sahalar ne kadar uzak olursa olsun, mahalle arkadaşları, fabrika işçileri, aynı büroda çalışanlar ya da aynı fakülteye gidenler, hâlâ top oynayarak eğlenebilmek için, yorgunluktan bitkin düşene dek maçlar düzenliyorlar. Sonra da, yenenlerle yenilenler hep birlikte, bir profesyonel futbolcuya yasak olan içki ve sigara, güzel bir ziyafet gibi zevkleri paylaşıyorlar.</p>

  <p>Bazen kadınlar da bu eğlencelere katılıp onlar da gol atabiliyorlar, ama genel itibarıyla maço eğilim onları bu tür kutlamalardan uzak tutuyor.</p>
</body>
</html>
