<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>JESÚS</h3>

  <p>1969 yılının ortalarına doğru, İspanya'nın Guadarrama dağlık bölgesinde eğlencelerin, toplantıların ve evlenme törenlerinin yapılacağı büyük bir salon açıldı. Açılışta verilen ziyafetin tam ortasında, binanın tavanı çökünce davetliler enkaz altında kaldılar. Bu olayda elli iki kişi canından oldu. Salon, devletten alınan krediyle, ama ruhsatsız, tasdiksiz projeyle ve sorumlu mimar olmadan inşa edilmişti. Bu kısa ömürlü binanın sahibi ve inşa ettireni Jesús Gil y Gil tutuklanıp iki yıl üç ay demir parmaklılar ardında kaldıktan sonra General Franco'nun özel affıyla hapisten çıktı. Hapisten çıkar çıkmaz yeniden eski işine dönen Jesús inşaat sektöründe vatana hizmet etmeyi sürdürdü.</p>

  <p>Bir süre sonra bu girişimci kişi bir futbol kulübünün sahibi oldu, bu kulüp Atletico Madrid'di. Futbol sayesinde televizyonda sık sık boy gösterip popüler oldu, artık Jesús'u parlak bir siyasi gelecek bekliyordu. 1991'de şimdiye kadar benzeri görülmemiş bir oy oranıyla Marbella Belediye Başkanı seçildi. Seçim kampanyasında burasını yankesicilerden, ayyaşlardan ve esrarkeşlerden temizleyeceğine söz vermişti ve bu turizm merkezi şimdilerde Arap şeyhlerinin, uluslararası silah ve uyuşturucu kaçakçılığıyla uğraşan mafya babalarının uğrak yeri haline geldi.</p>

  <p>Atletico Madrid, her ne kadar sık sık yenilgiye uğruyorsa da, Jesús'un iktidar ve itibar sahibi olmasında hâlâ önemli bir unsur oluşturmaktadır.</p>

  <p>Hiçbir teknik direktörün bu kulüpte iki haftadan fazla kaldığı görülmemiştir. Jesús Gil y Gil, teknik direktörlere yol vermeden önce konuyu daima damızlık, beyaz atı Imperioso'ya danışır:</p>

  <p>"Imperioso, yine yenildik."</p>

  <p>"Biliyorum Gil, biliyorum."</p>

  <p>"Bunda suç kimin?"</p>

  <p>"Nereden bileyim Gil?"</p>

  <p>"Elbette biliyorsun, suç teknik direktörün."</p>

  <p>"O halde kov gitsin."</p>
</body>
</html>
