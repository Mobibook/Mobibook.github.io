<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="150" src="../Images/ch80_119.svg" /></div>

  <h3>FORMA AŞKI</h3>

  <p>Uruguaylı yazar Paco Espínola, futbolla zerre kadar ilgilenmezdi. 1960 yılında, bir akşamüstü oyalanmak amacıyla radyoyu açtığında bir maç nakline rastladı. Dinleyebileceği başka bir şey olmadığından ister istemez kulak verdi; mahalli ligden Peñarol Kulübü, Nacional karşısında 4-0 yenilmişti. Gece olduğunda nedense Paco kendisini üzgün hissediyordu; o kadar keyifsizdi ki sonunda akşam yemeğini tek başına yemeye karar verdi, çünkü bu üzüntülü haliyle başkalarının neşesini kaçırmak istemiyordu. İyi, ama bu kadar üzgün olmasının sebebi neydi? Paco'nun bir türlü anlayamadığı şey de buydu. Acaba bir fani olarak herkes gibi günün birinde bu dünyayı terk edeceği için mi üzülüyordu?</p>

  <p>Sonunda gerçeği birden fark etti. Canını sıkan şey Peñarol'un yenilmiş olmasıydı. Demek ki kendisi farkında olmadan Peñarol'u tutuyordu ve işin ilginç yanı bunu o ana kadar anlayamamıştı.</p>

  <p>Kimbilir daha kaç Uruguaylı onun kadar üzgündü ve bir o kadarı da sevinçten uçuyor olmalıydı. Paco, geç de olsa gerçeğin farkına varmıştı.</p>

  <p>Normal olarak biz Uruguaylılar, doğduğumuz andan başlayarak ya Nacionalli ya da Peñarollü oluruz. Yüzyılın başından beri bu böyle devam edip gelmiştir. O zamanki gazetelerde çıkan yazılardan anlaşıldığına göre Montevideo genelevlerinde çalışan kadınlar, üzerlerinde Peñarol ya da Nacional formasından başka bir şey olmaksızın kapıda durup müşteri beklerlermiş.</p>

  <div class="orta"><img alt="" height="150" src="../Images/ch85_124.svg" /></div>

  <p>Aslında fanatik bir taraftar kendi takımının zaferinden çok rakibinin yenilgisinden zevk alır. 1993 yılında Montevideo gazetelerinden birinde gençlerle yapılan bir söyleşi yayınlanmıştı; bu delikanlılar pazar günleri dışında her gün sırtlarında odun taşıyarak ekmeklerini kazanıyorlardı. Pazar günleri ise statta Nacional için bağırıp çağırmanın zevkini çıkarıyorlardı. Bunlardan biri açıkça şöyle söylemişti:</p>

  <p>"Peñarol formasını görmek bana öylesine tiksinti veriyor ki Peñarol yabancı bir takımla oynayıp da yenilecek olursa son derecede mutlu olurum."</p>

  <p>Bu durum birçok başka kent için de böyledir, ikiye bölünmüşlük oralarda da vardır. 1988'de Amerika Kıtası Kupa Maçının finalinde Uruguay'ın Nacional takımı Arjantin'in Newell's takımını yenmişti. Newell's Arjantin'in sahil kentlerinden Rosario'nun gözbebeği iki takımdan bir tanesiydi. Bu yenilgi üzerine rakip takım Rosario Central'in taraftarları sokaklara dökülerek yabancıların zaferini coşkuyla kutladılar.</p>

  <p>Buenos Aires'de Boca Juniors taraftarlarından birinin ölüm döşeğinde son arzusunun ne olduğunu bana Osvaldo Soriano söylemişti. Hayatı boyunca daima River Plate aleyhinde tezahürat yapmış olan adam, bu rakip takımın bayrağına sarılı olarak gömülmek istiyordu ve son nefesini verirken ağzından çıkan tek söz şu oldu:</p>

  <p>"Hiç olmazsa, ötekilerden biri geberdi, diyecekler."</p>

  <p>Taraftarlar belirli bir kulübe ait olur da futbolcular olmaz mı? Kulüp değiştirmek iş değiştirmeye benzemez; futbolcunun ekmeğini bacaklarıyla kazanan bir profesyonel olması önemli değildir. Forma aşkının modern futbolla bağdaşan bir yönü olmasa da taraftara bunu anlatmak mümkün değildir; taraftar kulüp değiştirme suçunu kesinlikle affetmez. 1989'da Brezilyalı futbolcu Bebeto, Flamengo Kulübünden, Vasco da Gama Kulübüne geçtiğinde çok sayıda Flamengolu taraftar, Vasco da Gamanın maçlarına sırf bu 'haini' yuhalamak için gidiyordu. Taraftarların ölüm tehdidine maruz kalan futbolcu Brezilya'da herkesin çekindiği bir büyücü tarafından da lanetlendi. Bundan sonra Bebeto'nun başına aksilikler gelmeye başladı; oynarken çok acı çekiyordu, işin ilginç yanı bacaklarında belirli bir rahatsızlık da teşhis edilemiyordu; durumun giderek ağırlaşması üzerine sonunda çareyi İspanya'ya gitmekte buldu. Bu olaylardan bir süre önce Arjantin kulüplerinden Racing'de bir yıldız olan Roberto Perfumo, River Plate'e transfer olmuştu. Eski taraftarları onu benzeri görülmemiş bir şekilde yuhalayıp protesto ettiklerinde şöyle demişti:</p>

  <p>"Doğrusu beni bu kadar çok sevdiklerini bilmiyordum!"</p>

  <p>Kulübe duyulan aşkın kuvvetli olduğu o eski günlerde bir kulüp yöneticisinin gelir sağlamak için bir futbolcuyu bir başka kulübe satmak istemesini bir taraftarın kabul etmesi mümkün değildi. O dönemlerde kulüp maç üreten bir fabrika gibiydi; fabrika zarar ediyorsa üretim makinelerinin elden çıkarılması yerine, işletmenin aktifine dahil bazı malların paraya çevrilmesi gerekirdi. Nitekim Buenos Aires'in dev süpermarketlerinden Carrefour, San Lorenzo Kulübünün stadının yıkıntıları üzerinde kurulmuştur. 1983 yılı ortalarında stat yıkılırken birçok taraftar buranın taşını toprağını gözyaşları içinde ceplerine doldurmuştu.</p>

  <p>Taraftar için kulüp, milliyeti belirleyen tek işarettir; ayrıca forma, kulübün marşı ve flaması, futbol sahasında destanlar yazan bir topluluğun vazgeçilmez yüksek değerleri olarak kabul edilir. Katalanların nazarında Barselona Kulübü bir kulüp olmanın ötesinde, çok daha önemli bir şeydir; Madrid'in merkeziyetçiliğine karşı mücadele ruhunu ve milli bütünlüğü simgeler. 1919'dan beri Atletico Bilbao takımında tek bir yabancı futbolcu yer almadığı gibi, Basklı olmayan bir futbolcu da kabul edilmemektedir. Bask gururunun simgesi bu kulüp, bünyesinde yalnızca kendi ırkından olanları barındırır. Franco'nun diktatörlüğü sırasında bölgesel milli duyguların açığa vurulması yasakken, Barselona'nın Camp Nou ve Bilbao'nun San Names statları birer tapınak, birer sığınak görevi görürlerdi. Katalanlar ve Basklılar gizlice hazırladıkları bayrakları statlarda ortaya çıkarıp kendi dillerinde bağırıp çağırırlardı. Bir Bask bayrağının ilk kez dalgalandığı ve polisin taşıyanları coplamadığı yer bir futbol stadı oldu. Ve dahası Franco'nun ölümünden bir yıl sonra, Atletico ile Real Sociedad'ın oyuncuları ellerinde bayraklarla sahaya çıktılar.</p>

  <p>Yugoslavya'nın parçalanmasına yol açan ve bütün dünyanın elini kolunu bağlayan savaş, ilk önce futbol sahasında patlak verdi. Belgrad ile Zagrep kulüpleri arasında oynanan her maçta Sırplar ile Hırvatlar arasındaki eski kin ve düşmanlık su yüzüne çıkıyordu. O sıralar taraftarlar savaş baltalarını çıkarır gibi bayraklarını çıkararak milli duygularını açığa vuruyorlardı.</p>
</body>
</html>
