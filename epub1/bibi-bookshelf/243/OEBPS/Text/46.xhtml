<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="sag"><img alt="" src="../Images/ch46_71.svg" width="246" /></div>

  <h3>RIO DE JANEIRO'DA TANRI VE ŞEYTAN</h3>

  <p>1937 yılı sonlarında yağmurlu bir gecede, kötü niyetli bir rakip takım taraftarı, Vasco da Gama takımının sahasına bir kurbağa gömdü ve lanetini dile getirdi:</p>

  <p>"Gökyüzünde bir Tanrı varsa, Vasco takımı on iki yıl boyunca şampiyonluk yüzü göremesin."</p>

  <p>Vasco da Gama'nın 12-0 yendiği sıradan bir takımın taraftarı olan bu adamın adı Arubinha idi. Galip takımın sahasına, ağzı dikilmiş bir kurbağa gömerek takımının başına gelenin intikamını alıyordu Arubinha.</p>

  <p>Yıllar boyunca taraftarlar ve yöneticiler sahada ve saha çevresinde bu kurbağayı arayıp durdular. Ama uğraşları boşa çıktı. Kazılan çukurlarla delik deşik olmuş saha ayın yüzeyini andırıyordu. Vasco da Gama Brezilya'nın en iyi oyuncularıyla sözleşme imzalıyor, en kuvvetli takımı oluşturuyor, yine de yenilgiden kurtulamıyordu.</p>

  <p>Sonunda, 1945 yılında takım Rio Kupasını kazanarak şeytanın bacağını kırdı. 1934 yılındaki şampiyonluklarının üzerinden on bir yıl geçmişti.</p>

  <p>"Tanrı cezamızın bir yılını affetti," diyordu kulüp başkanı.</p>

  <p>Bir süre sonra 1953 yılında, bu sefer, nerede oynarsa oynasın her zaman kendi sahasındaymışçasına oynayan, Rio de Janeiro'nun ve bütün Brezilya'nın en popüler kulübü olan Flamengo sorunlar yaşamaya başladı. Flamengo dokuz yıl kupaya hasret kaldı. Dünyanın sayılı taraftarlarından olan ateşli yandaşları ise mutluluğa hasret kaldılar. Bir Katolik rahip olan Peder Goes, futbolcuların, her maçtan önce, kilisedeki ayinlere katılıp sunağın önünde diz çöküp tespih çekerek dua etmeleri karşılığında onlara zaferi garanti etti.</p>

  <p>Böylece Flamengo üç yıl boyunca arka arkaya kupayı aldı. Rakip kulüpler, Cardinal Jaime Cámara'ya şikâyette bulundular: Flamengo haksız rekabet yapıyordu. Peder Goes, Tanrının yolunu aydınlatmaktan başka bir şey yapmadığını açıklayarak kendini savundu ve Flamengo'nun renkleri olan kırmızı-siyah renkli tespihiyle oyuncular için dua etmeyi sürdürdü; bu renkler aynı zamanda bir Afrika Tanrısının renkleriydi ve İsa ile şeytanı canlandırıyordu. Dördüncü yıl Flamengo şampiyonayı kaybetti. Oyuncular ayine gitmekten vazgeçtiler ve bir daha asla tespih çekmediler. Peder Goes, Roma'daki Papa'dan yardım istedi ama Papa'dan bir yanıt alamadı.</p>

  <p>Buna karşın Peder Romualdo, Papa'nın izniyle Fluminense takımına üye oldu. Rahip bütün antrenmanlara katılıyordu. Bu durum futbolcuların hiç hoşuna gitmiyordu. Fluminense, Rio Kupasını kazanamayalı on iki yıl olmuştu ve bu siyah tüylü, ne olduğu belirsiz kuşun yani pederin sahanın kenarında durması iyiye işaret değildi. Oyuncular, Peder Romualdo'nun doğuştan sağır olduğundan habersiz ona hakaretler yağdırıyorlardı.</p>

  <p>Şanslı bir günde, Fluminense kazanmaya başladı. Şampiyon oldu, sonra bir daha, bir daha. Futbolcular artık antrenmanlarını Peder Romualdo'nun gölgesi altında olmadan yapamıyorlardı. Attıkları her golden sonra onun cüppesini öpüyorlardı. Hafta sonlarında rahip maçları şeref tribününden izlerken hakem ile rakip oyuncular hakkında kimbilir neler mırıldanıyordu!</p>
</body>
</html>
