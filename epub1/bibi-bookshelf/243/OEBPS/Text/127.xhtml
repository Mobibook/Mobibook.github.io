<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="110" src="../Images/ch127_195.svg" /></div>

  <h3>TELEVİZYONUN HÂKİMİYETİ</h3>

  <p>Günümüzde futbol maçlarının oynandığı bir stat kocaman bir televizyon stüdyosu sayılır. Maçlar televizyon aracılığıyla yayınlandığında evimizde rahatça oturup seyredebilmekteyiz; televizyon artık her şeye hükmetmektedir.</p>

  <p>1986 Dünya Kupasında, Valdano, Maradona ve öbür oyuncular maçların öğleyin, güneşin değdiği yeri kavurduğu saatlerde oynanmasına itiraz edip durdular. Meksiko'da vakit öğleyken Avrupa'da geceydi ve Avrupa televizyonu için en uygun olanı bu saatlerdi. Alman kaleci Harald Schumacher sıcaktan ne hale geldiğini şöyle açıklıyordu:</p>

  <p>"Devamlı terliyorum, boğazım kuruyor. Çimenler de kuru bir tezeğe benziyor: sert, tuhaf ve düşmanca. Güneş ışınları stada dik olarak düşüyor ve kafamızda parçalanıyor. Gölge bile vermiyoruz. Televizyon için bunun daha iyi olduğunu söylüyorlar."</p>

  <p>Yayın hakkının satışı oyunun kalitesinden daha mı önemliydi? Futbolcuların görevi koşmaktı, konuşmak değil ve Havelange devreye girerek tartışmaya şu sözüyle son verdi.</p>

  <p>"Çenelerini kapatıp oynamaya baksınlar."</p>

  <p>1986 Dünya Kupasını kim yönetti? Meksika Futbol Federasyonu mu? Yok canım, daha neler! Aracılara ne gerek var? Kupayı yöneten Televisa'nın asbaşkanı ve aynı zamanda uluslararası bir yayın şirketinin başkanı olan Guillermo Cañedo'ydu. Bu şampiyona Televisa'nındı, bu özel şirket bir tekel kurmuştu, Meksika futbolunun efendisiydi ve Meksikalıları boş zamanlarını nasıl geçireceği hususunda yönlendiren de yine oydu. FIFA ile birlikte Avrupa pazarlarına yapacağı yayınlar sonucu kasasına girecek olan paradan başka hiçbir şey Televisa'yı ilgilendirmezdi. Meksikalı bir gazeteci, dünya kupasının kâr ve masrafının ne kadar olduğunu ona sormak patavatsızlığında bulununca Cañedo oldukça soğuk ve ters bir şekilde cevap verdi:</p>

  <p>"Bu özel bir şirkettir, kimseye hesap vermek zorunda değiliz."</p>

  <p>Şampiyona sona erdiğinde Havelange'nın gözüne girmiş olan Canedo, kimseye hesap vermeyen kuruluş FIFA'nın başkan yardımcılığına getirildi.</p>

  <p>Televisa yalnızca Meksika'da oynanan yerli ve yabancı karşılaşmaları vermekle kalmıyor, aynı zamanda birinci ligdeki Amerika, Necaxa ve Atlante adlı üç kulübün de sahibi olarak ağırlığını koyuyordu.</p>

  <p>1990'da Televisa Meksika futbolu üzerinde söz sahibi olduğunu oldukça sert bir şekilde gösterdi. O yıl Puebla Kulübü Başkanı Emilio Maurer'in aklına çok can alıcı bir fikir geldi: Maçların naklinde Televisa'nın kendilerine daha fazla para ödemesi gerektiğini düşünüyordu. Maurer'in bu düşüncesi Meksika Futbol Federasyonunun bazı yöneticileri tarafından da benimsendi. Reklam sayesinde servetler kazanan Televisa'nın kulüplere ödediği para aşağı yukarı bin dolardı.</p>

  <p>İşte o zaman Televisa bu alanda kimin sözünün geçtiğini gösterdi. Maurer şiddetli bir bombardımana maruz kaldı; önce evine ve iş yerine haciz gelmeye başladı, sonra tehditler aldı, kanundışı ilan edildi ve hakkında bir tutuklama kararı çıkarıldı. Ve bir sabah kulübü Puebla'nın stadının kapılarının mühürlenmiş olduğu görüldü. Fakat mafyaya özgü bu yöntemler onu atından devirmek için yeterli olmadı. Bunun üzerine son çare olarak hapse atıldı ve asi kulübü de tüm yandaşlarıyla birlikte Meksika Futbol Federasyonundan ihraç edildi.</p>

  <p>Dünyanın her yerinde, bir maçın nerede, ne zaman ve nasıl oynanacağına doğrudan doğruya ya da dolaylı olarak karar veren daima televizyondur. Futbol bedeniyle, ruhuyla, kısacası her şeyiyle bu küçük ekrana satılmıştır. Futbolcular artık birer televizyon yıldızlarıdır. Gösterileriyle yarış etmek kimin haddine düşmüş? 1993 yılında Fransa ve İtalya'da en fazla seyredilen program Marsilya Olimpique ile Milan'ın karşı karşıya geldikleri Avrupa Şampiyonalar Kupasının final maçı oldu. Milan Kulübü bilindiği gibi İtalyan televizyonun sahibi değildi, ancak kulübü Olimpique'nın 1993'te televizyondan aldığı para 1980'de aldığından üç yüz misli daha fazlaydı, televizyondan hoşlanması için doğal olarak haklı nedenleri vardı.</p>

  <p>Maçları artık yalnızca statlardaki sınırlı sayıda seyirci değil, milyonlarca insan seyredebilmektedir. Artan seyirci sayısı görüntüyü istediği gibi yönlendirerek mallarını satmak isteyen işadamlarının ekmeğine yağ sürmüştür; bu seyirciler onlar için mükemmel birer tüketicidirler. Ne var ki, beyzbol ve basketboldan farklı olarak, futbolda sık sık reklam yayınlamaya uygun aralar yoktur, tek bir ara ise yeterli değildir. Amerikan televizyonu bu nahoş kusuru düzeltmek için maçların, her biri yirmi beş dakika olmak üzere dört devreye bölünmesini önerdiğinde bu öneri Havelange tarafında da benimsendi.</p>
</body>
</html>
