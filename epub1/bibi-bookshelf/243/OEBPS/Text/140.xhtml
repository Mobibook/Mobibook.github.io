<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="100" src="../Images/ch133_209.svg" /></div>

  <h3>VERGİ KAÇIRMA SPORU</h3>

  <p>İspanya'nın Franco'nun diktatörlüğüne katlandığı sıralarda Real Madrid Kulübünün başkanı Santiago Bernabeu, kulübünün temel görevinin ne olduğunu şu sözleriyle açıklıyordu:</p>

  <p>"Millete bir hizmet sunmaktayız, amacımız halkı memnun etmektir."</p>

  <p>Atletico Madrid'in başkanı Vicente Calderon da bu ulvi amacı destekliyor ve şunları söylüyordu:</p>

  <p>"Futbolun en iyi tarafı halkı kötü düşüncelerden uzak tutmasıdır."</p>

  <p>1993 ve 1994'te dünya futbolunu yönetenlerden bazıları vergi kaçırmak suçuyla itham edilip yargılandılar. O zaman bir kez daha açık bir şekilde görüldü ki, futbol yalnızca toplumsal gerilimi düşürmeyi sağlayan bir spor dalı olmakla kalmayıp aynı zamanda vergi kaçırmada ya da haksız kazanç sağlamada bir vasıta haline de gelebiliyor.</p>

  <div class="orta"><img alt="" height="150" src="../Images/ch140_219.svg" /></div>

  <p>Dünyanın en önemli kulüplerinin, seyircilerin ve takımdaki futbolcuların malı olduğu dönemler artık gerilerde kaldı. O eski güzel günlerde kulübün başkanı elinde bir fırça ve kireç kutusu olduğu halde sahaya çıkıp kenar çizgilerini tazelerdi ve yöneticilerin en büyük savurganlığı mahallenin barlarından birinde bir zaferi kutlamak amacıyla verilen bir ziyafetten öteye geçmezdi. Bugün ise bu kulüpler ellerindeki muazzam servetler sayesinde futbolcularla kontrat imzalayan, maçların yayın hakkını satan birer anonim şirketler haline gelmiş olup devleti kazıklamayı, halkı aldatmayı ve iş hukuku kurallarını ve öbür hakları ihlal etmeyi alışkanlık edinmişlerdir. Üstelik bu kulüplerin yöneticileri işledikleri bu suçlardan dolayı hiçbir yaptırım da görmemektedirler. Dünyada FIFA'nın üzerinde, ceza verebilecek çokuluslu bir başka kuruluş mevcut değildir. FIFA'nın kendi adaleti vardır. <i>Alis Harikalar Diyarında</i> olduğu gibi bu adaletsiz adalet önce hüküm verir sonra yargılar, nasıl olsa ilerde yargılamak için bol bol zamanı olacaktır.</p>

  <p>Profesyonel futbolun faaliyet gösterdiği alanda yalnızca kendi kuralları geçerlidir, burada hukukun borusu ötmez; peki ama bu neden böyle? Hukuk kuralları neden futbola uygulanamıyor? Her ne kadar büyük kulüplerin yöneticilerinin vergi kaçırarak hâzineyi dolandırdıkları, attıkları ofsayt gollerle kamu bütçesinde delikler açtıkları herkes tarafından biliniyorsa da bir yargıcın onlara kırmızı kart çıkararak ceza verdiği şimdiye kadar hiç görülmemiştir. Yargıçlar onlara kırmızı kart gösterecek olurlarsa, müthiş bir şekilde ıslıklanıp protesto edileceklerini bilmektedirler.</p>

  <p>Profesyonel futbolun dokunulmazlığı vardır, çünkü halka yöneliktir. Yöneticilerin çalıp çırptıklarını bilen seyirciler, "Yöneticiler bizim için çalıyorlar," diye düşünmektedirler.</p>

  <p>Son zamanlarda ortaya çıkan skandallar, bazı yargıçların bu dokunulmazlığı delmeye çalıştıklarını göstermektedir; bu önemli bir adımdır; en azından dünyanın sayılı kulüplerindeki bu mali cambazların şimdiye kadar çevirdikleri dolapların gözler önüne serilmesini sağladı.</p>

  <p>İtalyan Perugia Kulübünün başkanı 1993'te hakemleri satın almakla suçlandığında, kendisini şu sözleriyle mazur göstermeye çalışmıştı:</p>

  <p>"Ne yapalım, futbolun yüzde sekseni yozlaşmış vaziyettedir."</p>

  <p>Uzmanlar bu oranın daha yüksek olduğuna inanmaktadırlar. İtalya'nın tüm kalburüstü kulüpleri, kuzeyden güneye kadar Milan, Torino, Napoli ve Cagliari dahil hepsi de yolsuzluklara bulaşmışlardır. Düzmece kâr ve zarar defterlerinde daima sermayelerinin birkaç misli borç yükü gözükür; yöneticilerin İsviçre'deki bankalarda gizli hesapları, hayali şirketleri vardır; bunlar vergi ödemedikleri gibi sosyal sigorta primlerini de yatırmazlar. Buna karşılık, birtakım hayali hizmetlerin karşılığında büyük paralar ödemiş gibi görünürler. Ayrıca futbolculara kasadan çıkan paranın çok azı ödenmektedir, geri kalan kısmı hep buhar olup uçar.</p>

  <p>Aynı oyunlar Fransa'nın ileri gelen kulüplerinde de tezgahlanmaktadır. Bordeux Kulübünün bazı yöneticileri mali kaynakları kendi şahsi çıkarları için kullanmakla suçlandılar. Marsilya'nın Olympique Kulübünün yönetici kadrosu da rakip kulübe rüşvet vermekle suçlanmıştı. Fransa'nın en güçlü kulübü Olympique, yöneticilerinin 1993'te bir maç öncesinde, Valenciennes takımının oyuncularına rüşvet verdikleri ispat edilince ikinci lige düşürüldü ve Avrupa şampiyonu unvanı elinden alındı. Böylece, sanayici Bernard Tapie'nin siyasetle ilgili kurduğu hayaller ve spor hayatı sona ermekle kalmadı, ayrıca hem iflas etti, hem de bir yıl hapse mahkûm oldu.</p>

  <p>Aynı şekilde Polonya şampiyonu Legia kulübü iki maçta şike yaptırdığı için unvanından oldu. İngiltere'nin Tottenham Hotspur Kulübü Nottingham Forest takımındaki bir oyuncunun transferi için kendilerinden el altından komisyon talep edildiğine dair şikâyette bulundu. Ayrıca bir diğer İngiliz kulübü Luton hakkında da vergi kaçırmaktan dolayı tahkikat açıldı.</p>

  <p>Brezilya futbolunda da birtakım skandallar ayyuka çıkmıştı. Botafogo Kulübü başkanı, Rio de Janeiro bürokratlarının 1993'te yedi maçta şike yaptırarak bahislerden oldukça yüklü bir meblağ kazandıkları yolunda bir şikâyette bulundu. San Pablo'da yapılan başka şikâyetler sayesinde Futbol Federasyonunun başında bulunanların bir gecede zengin oldukları gerçeği su yüzüne çıktı ve yapılan soruşturma sonucunda, elde edilen ani servetin futbolla ilgili bir faaliyetten ileri gelmediği anlaşıldı. Bütün bunlardan başka, Brezilya Futbol Konfederasyonu Başkanı Ricardo Teixera, maçların yayın hakkının satımından haksız kazançlar sağladığı gerekçesiyle Pelé tarafından mahkemeye verildi. Pelé'nin açtığı davaya karşılık olarak Havelange, damadı Teixera'yı FIFA'nın yönetim kuruluna aldı.</p>

  <p>Günümüzden yaklaşık iki bin yıl önce, San Lukas yazdığı İncil'in, "Elçilerin İşleri" başlıklı bölümünde ilk Hıristiyanlardan Hananya ile karısı Safira'nın başına gelenleri anlatır. Ananias ile Safira tarlalarını gerçek değerinin çok üzerinde satarak haksız kazanç sağlamışlar. Bu yolsuzluk sebebiyle Tanrının gazabına uğrayan karı-koca gökten üzerlerine düşen bir yıldırımla kül yığınına dönmüşler.</p>

  <p>Tanrının futbolla ilgilenecek zamanı olsaydı acaba yöneticilerden kaçı bugün hayatta olurdu?</p>
</body>
</html>
