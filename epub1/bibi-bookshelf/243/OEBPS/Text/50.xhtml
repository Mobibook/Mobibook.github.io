<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="226" src="../Images/ch50_78.svg" /></div>

  <h3>1938 DÜNYA KUPASI</h3>

  <p>Max Theiler, sarıhumma aşısını bulmuştu; renkli fotoğraflar henüz ortaya çıkıyordu; Walt Disney, <i>Pamuk Prenses</i>'i ilk kez gösterime sokuyordu; Ayzenştayn, <i>Şimal Hücum Taburu</i>'nu film haline getiriyordu. Harvardlı bir profesör tarafından yeni icat edilmiş olan naylon, paraşüte ve kadın çorabına dönüşüyordu.</p>

  <p>Arjantinli şairler Alfonsina Storni ve Leopoldo Lugones intihar ediyorlardı. Lázaro Cárdenas, Meksika'da petrolü millileştiriyor ve Batılı güçlerin ambargolarına ve öbür tedbirlerine karşı koyuyordu. Orson Welles, Marslıların Amerika'yı işgal ettiğini uyduruyor ve bunu radyo haberi olarak verdirip bazılarını çok korkutuyordu. Standard Oil, Amerika Birleşik Devletleri'nin, Meksika'yı gerçekten işgal etmesini istiyor ve böylelikle kötü örnek teşkil edebilecek Cárdenas'ın cüretkârlığının cezalandırılmasını istiyordu.</p>

  <p>İtalya'da "Irk Manifestosu" kaleme alınıyor, Yahudi karşıtı saldırılar başlıyordu. Almanya, Avusturya'yı işgal ediyordu. Hitler tüm enerjisini Yahudi avına ve toprak işgaline harcıyordu. İngiliz Hükümeti, yurttaşlarına zehirleyici gazlardan nasıl korunacaklarını öğretiyor ve yiyecek stoklamalarını söylüyordu. Franco, İspanya Cumhuriyetinin son kalelerini de kuşatıyor, Vatikan da onun kurduğu hükümeti tanıyordu. Sartre, "Bulantı"yı yayımlarken, César Vallejo Paris'te belki bir sağanak altında ölüyordu. Orada, Paris'te Picasso dönemin rezaletini duyuran "Guernica"yı sergilerken, pusuda bekleyen savaşın gölgesinde Dünya Futbol Şampiyonalarının üçüncüsünün açılışı yapılıyordu. Colombes Stadyumunda Fransa Cumhurbaşkanı Albert Lebrun açılışı yaptı, topa vurmak istedi, ama ayağı yere geldi.</p>

  <p>Önceki gibi bu da bir Avrupa şampiyonası niteliğindeydi. 38 Dünya Kupasına yalnızca iki Amerika ülkesi ve on bir Avrupa ülkesi katıldılar. O dönemde henüz Hollanda'nın etkisindeki Endonezya karması, dünyanın öbür bölgelerinin tek temsilcisi olarak Paris'e geldi.</p>

  <div class="orta"><img alt="" height="138" src="../Images/ch50_79.svg" /></div>

  <p>Almanya, topraklarına yeni katmış olduğu Avusturya'nın beş futbolcusunu takımına aldı. Bu şekilde kuvvetlendirilmiş Alman takımı, oyuncularının boynunda gamalı haçlarla ve öbür Nazi sembolleriyle, yenilmez bir havayla sahaya çıktı, ama mütevazı İsviçre karşısında tökezleyip düştüler. Almanya'nın bu yenilgisi, New York'da Zenci boksör Joe Louis'in Alman şampiyon Max Schmeling'i darmadağın ederek, "üstün ırk" kavramına önemli bir darbe vurmasından birkaç gün önce meydana geldi.</p>

  <p>Buna karşın İtalya önceki şampiyonadaki başarısını tekrarlayabildi. Mavi-beyaz formalı takım yarı final karşılaşmasında, Brezilya'yı yendi. Kuşkulu bir penaltı oldu, ama Brezilyalılar boşuna itiraz ettiler. 1934'teki gibi yine bütün hakemler Avrupalıydı.</p>

  <p>Sonra İtalya'nın Macaristan ile oynayacağı final günü geldi. Mussolini için bu zafer bir ülke sorunuydu. Karşılaşmadan bir gün önce İtalyan futbolcular Roma'dan faşist lider tarafından imzalanmış, dört kelimelik bir telgraf aldılar:</p>

  <blockquote class="">
    <p>Ya galibiyet, ya ölüm!</p>
  </blockquote>

  <p>Ölmelerine gerek kalmadı, çünkü İtalya maçı 4-2 aldı. Ertesi gün futbolcular, Duce'nin katıldığı kutlama törenlerine askeri üniformalarla geldiler.</p>

  <p>Günlük gazete <i>La Gazzetta dello Sport</i> onlara şu şekilde övgüler yağdırdı:</p>

  <blockquote class="">
    <p>Bu, faşist sporun ırk bazında elde ettiği büyük bir zaferdir.</p>
  </blockquote>

  <p>Bir süre önce İtalya resmi basını Brezilya'ya karşı aldıkları galibiyeti şu sözlerle kutlamıştı:</p>

  <blockquote class="">
    <p>Zencilerin kaba kuvveti karşısında, İtalyan zekâsının zaferini kutluyoruz.</p>
  </blockquote>

  <p>Bu arada uluslararası basın, turnuvanın en iyi oyuncularını seçti. Onlar arasında Brezilyalı iki Zenci futbolcu Leônidas ve Domingos da Guia da vardı. Leônidas attığı sekiz golle gol kralı da olmuştu, onu yedi golle Macar Zsengeller izliyordu. Leônidas'ın gollerinden en güzeli çıplak ayakla Polonya'ya attığı goldü. Leônidas, bardaktan boşanırcasına yağan yağmurun altında, sahanın çamurunda ayakkabısını kaybetmişti.</p>
</body>
</html>
