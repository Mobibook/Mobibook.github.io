<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" src="../Images/ch138_216.svg" width="270" /></div>

  <h3>BABA KATİLLERİ</h3>

  <p>1993 kışı sonlarında Kolombiya karması Dünya Kupası elemeleri için Buenos Aires'de bir maç yapacaktı. Kolombiyalı futbolcular sahaya çıktıklarında ıslıklar, yuhalamalar ve hakaretler gırla gidiyordu. Ama sahadan ayrılırken halk onları ayakta uğurladı.</p>

  <p>Arjantin bu maçta 5-0'lık bir skorla yenildi. Her zaman olduğu gibi yenilginin faturası kaleciye çıkarıldı, fakat yabancı bir takımın zaferi şimdiye kadar ilk kez böylesine bir alkışla karşılanmıştı. Arjantinli seyirciler Kolombiya'nın kendilerine sunduğu, koreografik bir dans gösterisinden farkı olmayan güzel futbolu zevkle izlemişlerdi. Kenar mahalle çocuğu, melez Valderrama kralların bile gıpta edeceği büyük bir itibar görmüştü ve bu gösterinin baş oyuncuları Zenci futbolculardı: Perea'yı sahada geçebilene aşkolsundu! "Tren" lakaplı Valensiya'yı kimse durduramıyordu, "Ahtapot" takma adlı Asprilla'nın tentakülleri karşısında rakipleri çaresiz kalıyorlardı ve özellikle Rincón'un mermi hızıyla gönderdiği topları savuşturacak kimse yoktu. Tenlerinin koyuluğu ve neşeli tavırlarıyla bu takım bir zamanların Brezilya'sını hatırlatıyordu.</p>

  <p>Kolombiyalılar Arjantin'i gol yağmuruna tutarak bir bakıma kendi deyişleriyle "baba katili" olmuşlardı, çünkü yarım asır önce Arjantinliler, Bogota, Medellin veya Cali gibi Kolombiya'nın belli başlı şehirlerinde futbolun babaları olarak kabul edilirlerdi. Fakat Pedernera, Di Stéfano, Rossi, Rial, Pontoni ve Moreno daha çok Brezilya'ya benzeyen bir çocuk yaratmışlardı.</p>
</body>
</html>
