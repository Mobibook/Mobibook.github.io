<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>1990 DÜNYA KUPASI</h3>

  <p>Haysiyetli bir Zenci oluşu nedeniyle yirmi yedi yıl hapis yatan Nelson Mandela nihayet Güney Afrika'da özgürlüğüne kavuşuyordu. Kolombiya'da solun başkan adayı Bernardo Jaramilla bir suikasta kurban giderken, dünyanın en zengin on adamından biri olan uyuşturucu kaçakçısı Rodriguez Gacha, polis helikopterinden açılan ateşle delik deşik ediliyordu. Şili yeniden demokrasiye kavuşurken General Pinochet askerleri ve politikacıları kontrolü altında tutarak ipleri elinde bulundurmaya devam ediyordu. Peru'da, Fujimori traktöre binerek seçimlerde rakibi Vargas Llosa'yı hezimete uğratıyordu. Nikaragua'da sandinist gerillalar on yıl süren bir mücadelenin verdiği yorgunlukla, Amerika Birleşik Devletleri tarafından eğitilmiş silahlı işgalciler karşısında seçimlerde başarısızlığa uğruyorlardı. Daha önce Panama'yı yirmi bir kez işgal etmiş olan Amerika Birleşik Devletleri, yeni bir işgale hazırlanıyordu.</p>

  <p>Polonya'da sendika lideri Walesa, hapisten çıkar çıkmaz soluğu hükümette alıyordu. Moskova'da halk Mc Donald's kapılarında uzun kuyruklar oluşturuyordu. Berlin duvarının parçalar halinde satılmasıyla iki Almanya birleşmeye doğru adım atarlarken, Yugoslavya'nın dağılması başlıyordu. Romanya'da ayaklanarak Çavuşesku rejimini yıkan halk, kendisine 'Sosyalizmin Mavi Tunası' dedirten uzatmalı diktatörü kurşuna diziyordu. Tüm Doğu Avrupa ülkelerinde eski bürokratların tamamı yeni girişimciler olarak piyasada boy gösterirken, bir yandan da Marx'ın heykelleri vinçlerle yerlerinden sökülüyordu. Miami'deki güvenilir kaynaklardan elde edilen bilgiler, Fidel Castro'nun devrilmesinin an meselesi olduğunu gösteriyordu. Uzayda birtakım makineler Venüs'ten bilgi gönderirken, yeryüzünde, İtalya'da On dördüncü Dünya Futbol Şampiyonasının açılışı yapılıyordu.</p>

  <p>Şampiyonaya on dört Avrupa, altı Latin Amerika ekibinden başka Mısır, Kamerun, Birleşik Arap Emirlikleri ve Güney Kore katıldı. Açılış karşılaşmasında Kamerun, Arjantin karmasını hezimete uğrattıktan sonra, İngiltere ile başa baş bir şekilde mücadele ederek bütün dünyayı hayretler içinde bıraktı. Kırk yaşındaki emektar futbolcu Milla, bu Afrika orkestrasının birinci davulcusuydu.</p>

  <p>Ayağı davul gibi şişmiş olan Maradona, takıma yarardan çok zarar veriyordu. Arjantin tangosu artık duyulmuyordu. Kamerun karşısında yenilgiye uğradıktan sonra Arjantin, Romanya ve İtalya ile berabere kaldı; daha sonra Brezilya karşısında az kalsın yeniliyordu. Brezilyalı futbolcular bu maçta daha baskın oynuyorlardı, ama tek ayağıyla zor bela oynayan Maradona kendisini marke eden üç oyuncu arasından sıyrılarak Caniggia'ya pas vermeyi başarınca bu oyuncu şimşek gibi bir şutla topu Brezilya filelerine gönderdi.</p>

  <p>Finalde Arjantin bir önceki Dünya Kupasındaki gibi Almanya ile karşılaştı; ama bu sefer Almanya Backenbauer'in yerinde teknik talimatları ve kimsenin göremediği bir penaltı sayesinde 1-0 galip gelmeyi başardı.</p>

  <p>İtalya üçüncü oldu. İngiltere dördüncülüğü elde etti. Gol sıralamasında İtalyan Schillaci altı golle birinci oldu, Çekoslovak Skuharavy beş golle onu izledi. Bu şampiyonada oldukça sıkıcı, güzellikten uzak bir futbol sergilendi ve en az gol atılan Dünya Şampiyonası olarak kayıtlara geçti.</p>
</body>
</html>
