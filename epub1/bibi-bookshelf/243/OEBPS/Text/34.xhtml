<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>PIENDIBENE'NİN GOLÜ</h3>

  <p>1926 yılıydı. Golün sahibi <i>José Piendibene,</i> attığı golden dolayı sevinç gösterisinde bulunmadı. Piendibene eşine az rastlanılır ustalıkta bir oyuncu ve eşine daha da az rastlanılır alçakgönüllülükte bir insandı; attığı golleri sırf karşı taraf alınganlık gösterir diye kutlamaktan kaçınırdı.</p>

  <p>Uruguay takımı Peñarol, Montevideo'da Barselona'nın Espanol takımına karşı oynuyordu ve Zamora yüzünden savunma hattını bir türlü delemiyordu. Daha sonra gerilerden bir akın şöyle başladı: Anselmo iki rakip oyuncuyu çalımladıktan sonra topu Suffiati'ye bıraktı ve bir duvar pası beklentisi içinde koşmaya başladı. O anda Piendibene topu istedi, aldı, Urquizú'dan kurtuldu ve kaleye yaklaştı. Zamora, Piendibene'nin sağ köşeden son darbeyi vurmaya hazırlandığını gördü ve atladı. Top ise hiç yerinden oynamamıştı, Piendibene'nin ayağının üzerinde uslu uslu duruyordu. Piendibene boş kalenin sol tarafına doğru ona yavaşça vurdu. Zamora geriye doğru bir kedi çevikliğiyle sıçradı, ama yapabileceği fazla bir şeyi yoktu; topa ancak parmaklarının ucuyla dokunabildi, ama gole engel olamadı.</p>
</body>
</html>
