<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class=""><img alt="" height="160" src="../Images/ch66_97.svg" /></div>

  <h3>1950 DÜNYA KUPASI</h3>

  <p>Renkli televizyon piyasaya henüz çıkıyordu, bilgisayarlar saniyede bin toplama yapıyorlardı, Marilyn Monroe Hollywood'da görünmeye başlamıştı. Buñuel'in 'Unutulmuşlar' filmi Cannes'da saygı uyandırıyordu. Fangio'nun otomobili Paris'te zafer kazanmıştı. Bertrand Russell, Nobel Ödülünü alıyor, Neruda 'Genel Şarkı' adlı kitabını yayımlıyordu; Onetti'nin 'Kısa Hayat' adlı romanının ve Octavio Paz'ın 'Yalnızlık Dolambacı'nın ilk baskıları piyasaya henüz çıkıyordu.</p>

  <p>Puerto Rico'nun bağımsızlığı için yıllarca mücadele veren Albizu Campos, Birleşik Devletler'de yetmiş dokuz yıl hapse mahkûm edilmişti. Bir muhbir tarafından ihbar edilen Güney İtalyalı efsanevi haydut Salvatore Giuliano, polis kurşunlarıyla delik deşik edilmişti. Çin'de Mao Hükümeti, çokeşliliği ve çocuk ticaretini yasaklayarak ilk icraatlarına başlıyordu. Futbol oyuncuları, Dünya Savaşı nedeniyle verilen uzun bir aradan sonra, Dördüncü Rimet Kupası için mücadele etmek üzere Rio de Janeiro'ya inerlerken, Kuzey Amerika birlikleri de, Birleşmiş Milletlerin bayrağına sarılı olarak, kan ve ateşle Kore Yarımadasına giriyorlardı.</p>

  <p>Yedi Amerika ülkesi ve yıkıntılar arasından henüz kurtulmuş altı Avrupa ülkesi, 1950'de Brezilya'da düzenlenen turnuvaya katıldılar. FIFA, Almanya'nın oyunlara katılmasını yasaklamıştı. İngiltere ise ilk kez bir dünya kupasına katıldı. O güne kadar İngilizler bu tip mücadeleleri katılmaya değer bulmamışlardı. İster inanın, ister inanmayın, İngiliz takımı Amerikalılar karşısında yenilgiye uğradı. Kuzey Amerika'nın zafer golünü atan da General George Washington değil, Haitili Zenci santrfor Larry Gaetjens'di.</p>

  <p>Final maçını Brezilya ve Uruguay, Maracanã'da oynadılar. Ev sahibi takım o gün dünyanın en büyük stadyumunun açılışını yapıyordu. Brezilya'nın kazanacağı kesindi ve final bir şenlik havasında geçti. Tüm rakiplerini ezip geçen Brezilyalı futbolculara, maçtan bir gün önce, arkasında 'dünya şampiyonlarına' yazan altın saatler hediye edildi. Günlük gazetelerin ilk sayfaları önceden basılmıştı, festivalin başını çekecek olan uçsuz bucaksız karnaval konvoyu bile hazırdı. Kaçınılmaz zaferi iri puntolarla kutlayan beş yüz bin tişört de çoktan satılmıştı.</p>

  <p>Brezilyalı Friaça ilk golü attığında, iki yüz bin kişinin hep bir ağızdan gürlemesi ve atılan havai fişekler sonucu anıtsal stadyum sarsıldı. Ama daha sonra Schiaffino'nun attığı beraberlik golü ve Ghiggia'nın çapraz şutu şampiyonluğu, 2-1 galip gelen Uruguay'a kazandırdı. Ghiggia'nın attığı gol Maracanã'yı sessizliğe gömdü, bu, futbol tarihindeki en muhteşem suskunluktu ve maçı bütün ülkeye naklen anlatan, 'Aquarela do Brasil'in bestecisi Ary Barroso, maç yorumculuğu işini bırakmaya karar verdi.</p>

  <p>Son düdük çalındıktan sonra, Brezilyalı futbol yorumcuları bu yenilgiyi "Brezilya tarihinin en kötü trajedisi" olarak nitelendirdiler. Jules Rimet, kendi adını taşıyan kupaya sarılmış olarak, perişan bir halde sahada dolaşıyordu:</p>

  <p>"Kupa kollarımın arasında, onunla ne yapacağımı bilemeden, kendimi yapayalnız hissettim. Uruguay takım kaptanı Obdulio Varela'yı buldum ve kupayı ona neredeyse gizlice teslim ettim. Ona tek sözcük söylemeden elini sıktım."</p>

  <p>Rimet, cebinde Brezilya Şampiyonluğu anısına yazdığı konuşmayı taşıyordu.</p>

  <p>Uruguay temiz bir maç çıkarmıştı. Uruguay takımı on bir, Brezilya takımı ise 21 faul yapmıştı.</p>

  <p>İsveç üçüncü, İspanya ise dördüncü oldu. Brezilyalı Ademir attığı dokuz golle gol krallığını kazandı. Onu altı golle Uruguaylı Schiaffino ve beş golle İspanyol Zarra izlediler.</p>
</body>
</html>
