<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class=""><img alt="" height="118" src="../Images/ch48_75.svg" /></div>

  <h3>TILSIMLAR VE DUALAR</h3>

  <p>Birçok oyuncu sahaya, sağ ayakla ve haç çıkartarak girer. Boş kaleye sağ taraftan yanaşıp gol atanlar ya da direkleri öpenler de vardır. Bazıları ise çime dokunup ellerini ağızlarına götürürler.</p>

  <p>Futbolcuların boyunlarında bir madalyon ya da bileklerinde onları koruyan sihirli bir şerit taşıdıkları sıkça görülür. Penaltı atışında top yolunu şaşırırsa, bunun nedeni birinin topa tükürmüş olduğudur. Yüzde yüz atılacak bir gol kaçırılmışsa, bunun nedeni bir büyücünün rakip kaleyi kapatmış olmasıdır. Kaybedilse, bunun nedeni de oyuncunun son zaferde giydiği formasını birine hediye etmiş olmasıdır.</p>

  <p>Arjantinli kaleci Amadeo Carrizo,* gölgede ve güneşte hiç çıkarmadığı beresinin uğuruyla, yenilmez kalesini sekiz maçtır koruyordu. Bu bere çevredeki gol şeytanlarını kaçırıyordu. Bir akşamüzeri, Boca Juniors takımının oyuncusu Ángel Clemente Rojas bereyi ondan çaldı. Carrizo tılsımından yoksun kalarak iki gol yedi ve River takımı maçı kaybetti.</p>

  <blockquote>
    <p>* Orijinal metin: River Plate'in Arjantinli kalecisi Amadeo Carrizo,... (e.d.)</p>
  </blockquote>

  <p>Bir İspanyol futbol kahramanı olan Pablo Hernández Coronado, Real Madrid'in, sahasını genişlettikten sonra altı yıl boyunca şampiyonluk yüzü göremediğini anlattı; uğursuzluk bir taraftarın sahanın ortasına bir diş sarmısak gömüp büyüyü bozmasına dek sürdü. Barselona Kulübünün ünlü oyuncusu Luis Suárez uğursuzluğa inanmıyordu ama buna karşın yemek yerken şarabı döküldüğünde birkaç gol atacağını biliyordu.</p>

  <p>Rakip takımı bozguna uğratmaları için kötü ruhları yardıma çağıran taraftarlar rakip sahaya tuz dökerler. Onları korkutmak için kendi takımlarının sahasına avuç dolusu buğday ya da pirinç kırıntıları serperler. Bazıları mumlar yakar, toprağa içki serperler ya da denize çiçekler atarlar. Bazı taraftarlar ise Nasıriyeli İsa'dan ve yanarak, boğularak ya da kaybolarak ölen kutsal ruhlardan, oyuncuları korumaları için yardım dilerler. Birçok yerde de Aziz George'nin ve onun Afrikalı ikizi Ogum'un mızraklarının nazara karşı birebir olduğu kanıtlanmıştır.</p>

  <p>İyilikler karşılıksız kalmaz. Tanrılar tarafından gözetilen taraftarlar kulüplerinin bayrağına sarılı olarak dizleri üzerinde yüksek tepelerin yokuşlarına tırmanırlar ya da günlerinin geri kalan kısmını, daha önce adamış oldukları kadar tespih çekerek geçirirler. 1957'de Botafogo Kulübü şampiyon olduğunda Didí, soyunma odalarına uğramadan, sahadan üzerindeki formasıyla çıktı, koruyucu azizine verdiği sözü yerine getirmek için Rio de Janeiro kentinin bir ucundan öbürüne yürüyerek gitti.</p>

  <p>Ama bu ilahi güçler bazen, başı uğursuzluklarla dertte olan futbolcunun ihtiyacı olduğu anda yardımına koşacak zamanı bulamazlar. Meksika takımı 30 Dünya Kupasına kötümser tahminlerin sıkıntısı içinde gelmişti. Fransa'ya karşı oynanacak maçın arifesinde Meksikalı antrenör Juan Luqué de Serrallonga, Montevideo'daki otellerinde toplanmış olan futbolculara bir moral konuşması yaptı: Onlara Guadalupe Meryemi'nin, kendi topraklarında, Tepeyac tepesinde onlar için dua ettiğini söyledi.</p>

  <p>Anlaşılan antrenör, Guadalupe Meryemi'nin icraatları hakkında yanlış bilgilendirilmişti. Evdeki hesap çarşıya uymadı ve Fransa'dan dört gol yiyen Meksika şampiyonada sonuncu oldu.</p>
</body>
</html>
