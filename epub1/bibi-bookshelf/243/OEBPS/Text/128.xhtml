<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="91" src="../Images/ch128_198.svg" width="289" /></div>

  <h3>ATAK YA DA ÜRKEK FUTBOL</h3>

  <p>İngiltere karmasının teknik direktörü Don Howe, 1987'de şöyle diyordu:</p>

  <p>"Maçı kaybettikten sonra kendisini rahat hisseden biri asla iyi bir futbolcu olamaz."</p>

  <p>Profesyonel futbol gün geçtikçe daha zevksiz bir spor dalı durumuna gelmektedir. Maçı kaybetme endişesinin verdiği stres, futbolu giderek daha fazla hıza ve kuvvete dayanan bir ortama doğru sürüklemektedir.</p>

  <p>Artık daha çok koşuluyor, ama daha az riske giriliyor. Çünkü cesaret kâr sağlamamaktadır. 54 Dünya Kupası ile 94 Dünya Kupası arasında geçen kırk yılda atılan gollerin sayısında önemli bir azalma görülmektedir; bu sayı şimdi yarıya düşmüştür, bu yüzden 1994'te beraberlikleri azaltmak amacıyla galibiyetlere iki puan yerine üç puan verilmesi karara bağlandı. Orta derecede başarı sağlamada ya da hezimeti önlemede uzmanlaşmış görevlilerden oluşan takımların sayısı profesyonel futbolda gün geçtikçe hızla artarken futbolculara maçlarda içlerinden geldiği gibi oynama özgürlüğü de tanınmamaktadır.</p>

  <p>Şilili futbolcu Carlos Caszely ürkek futbolu şu sözüyle eleştiriyordu:</p>

  <p>"Bu taktik masatopundan farksız, on bir futbolcu yerlerine adeta mıhlanmış gibi oynamak zorunda."</p>

  <p>Rus futbolcu Nikolay Starostin uzaktan kumandalı futboldan yakınmasını şu şekilde dile getiriyordu:</p>

  <p>"Artık futbolcuların hepsi birbirine benziyor Eğer formalarını değiştirmiş olsalar hiçbirini tanıyamazsınız. Hepsinin oyun tarzı aynı."</p>

  <p>Atak ya da ürkek oynamak, işte bütün mesele bu! 'Oynamak' kelimesi, etimologlara göre Batı dillerinde 'şaka yapmak' anlamındadır. 'Sıhhat' kelimesi de vücudun en özgürce hareket edebilmesini ifade ediyor. O halde bu kelimeden yola çıkarak, tekrarlanan mekanik hareketlerin sağladığı kontrollü bir başarının sağlıklı olmadığını, futbolu hasta ettiğini rahatlıkla söyleyebiliriz.</p>

  <p>Sürprizden, güzellikten ve büyüden yoksun bir oyunla kazanmak kaybetmekten beter değil mi? 1994 yılında İspanya liginde Real Madrid, Gijon Sporting karşısında yenildi. Fakat Real Madridli oyuncular kendilerinden geçerek, 'vecit' halinde oynamışlardı. Sözlükte 'vecit' kelimesi 'bir kimsenin Tanrı aşkını duyarak kendinden geçmesi' şeklinde tanımlanmaktadır. Teknik direktör Jorge Valdano soyunma odasında oyuncuları güler yüzle karşılayarak onlara şöyle dedi:</p>

  <p>"Hep böyle oynayın da yenilirseniz yenilin."</p>
</body>
</html>
