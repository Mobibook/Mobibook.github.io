<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="sag"><img alt="" height="177" src="../Images/ch131_203.svg" /></div>

  <h3>HER ŞEY MÜBAH</h3>

  <p>1988 yılında Meksikalı gazeteci Miguel Angel Ramirez genç takımlarla ilgili bir yolsuzluğu gözler önüne serdi. Meksika'nın genç milli takımı kadrosunda bulunan bazı oyuncular yaş sınırını iki ya da üç yıl aşmışlardı, sanki mucizevi gençlik iksiri içmişlerdi: Nüfus kayıtlarında tahrifat yapan yöneticiler pasaport alırken gerçekdışı beyanda bulunmuşlardı. Bu olağanüstü terapiyle gençleştirilen futbolculardan biri ikiz kardeşinden iki yaş küçük görünüyordu.</p>

  <p>O zaman Guadalajara Kulübü asbaşkanı şöyle bir beyanat verdi:</p>

  <p>"Bunun iyi bir şey olduğunu savunmuyorum, ama bu hep yapılagelmiştir."</p>

  <p>Genç takım üzerinde söz sahibi olan Rafael del Castillo gazetecilere şu soruyu yönelterek karşılık veriyordu:</p>

  <p>"Öbür ülkeler yaptığı zaman normal sayılan bir şeyi Meksika yapınca neden normal olmasın?"</p>

  <p>1966 Dünya Kupasının hemen akabinde Arjantin Futbol Federasyonunun basın sözcüsü Valentin Suarez şöyle bir demeç vermişti:</p>

  <p>"Stanley Rous dürüst bir adam değildir. Dünya Kupasını, İngiltere'nin şampiyon olması için düzenledi. Eğer Dünya Kupası Arjantin'de yapılsaydı ben de aynını yapardım."</p>

  <p>Rekabete dayanan serbest piyasada geçerli olan kurallar günümüzde başarıya ulaşmak için, haklı ya da haksız her yolun denenmesine izin vermektedir. Profesyonel futbolda vicdana, ahlaki değerlere yer yoktur, çünkü profesyonel futbol her ne pahasına olursa olsun başarıya ulaşmayı hedef alan ve vicdanla uzaktan yakından ilgisi olmayan bir sistem üzerine oturtulmuştur. Zaten vicdan denilen kavrama tarih boyunca fazla önem verilmezdi; İtalya Rönesansında 'vicdan' en düşük, en önemsiz ağırlık biriminin adıydı. Yirminci yüzyıla geldiğimizde ise durum nasıldır? Köln takımının oyuncusu Paul Steiner bir zamanlar şöyle demişti:</p>

  <p>"Ben para ve yıldız için oynuyorum. Rakibim ise paramı ve yıldızımı elimden almak için oynuyor. Bu yüzden rakibimle karşılaştığımda kazanmak için her yolu denemekte bir an bile tereddüt etmem."</p>

  <p>Hollandalı futbolcu Ronald Koeman vatandaşı Gillhaus'un Fransız Tigana'ya tekme atarak onu hastanelik edişini şu sözlerle mazur göstermeye çalışıyordu:</p>

  <p>"Bu son derece klas bir hareketti. Tigana en tehlikeli olanıydı, ne şekilde olursa olsun onu durdurmak gerekiyordu."</p>

  <p>Amaç vasıtayı meşru kılıyordu, gizlilik içinde yapıldığı sürece her türlü çirkin hareket mubahtı. Marsilya'nın Olimpique takımının defans oyuncusu Basile Boli, rakip oyuncuların ayak bileklerine tekme atmakla suçlanıyordu; 1993'te dirsek vurmaya meraklı futbolculardan Roger Milla'yı bir kafa darbesiyle yere seren Boli bu işin püf noktasını şöyle açıklıyordu:</p>

  <p>"İlk derste yapılması gereken şu: Sana vurmamaları için önce sen onlara vuracaksın, ama bunu çaktırmadan yapmak gerekir."</p>

  <p>Topa yakın olmayan bir yerde vurmak gerekiyor, çünkü tıpkı televizyon kameraları gibi hakemin gözleri de daima topun üzerindedir. 70 Dünya Kupasında Pelé, İtalyan Bertini'nin kendisine uyguladığı sıkı markajdan yaka silkmiş olmasına rağmen onu övmeden de edemiyordu:</p>

  <p>"Bertini faulü fark ettirmeden yapabilen bir sanatçıydı. Yumruğunu böğrüme, mideme çaktırmadan indiriyor, ayak bileğimi ustalıkla tekmeliyordu... tam bir sanatçıydı o."</p>

  <p>Arjantinli gazeteciler, Carlos Bilardo'nun yaptığı bu çeşit çirkin hareketleri takdir ediyorlardı; çünkü onlara göre büyük bir ustalıkla yapılan sonuç alıcı hareketlerdi. Söylenenlere bakılırsa bir zamanlar, Carlos Bilardo maç esnasında elinde sakladığı bir iğneyi, sinsice rakip oyunculara batırdıktan sonra, 'Ben bir şey yapmadım,' dermiş. Daha sonraları Arjantin karmasının teknik direktörü olan bu zat, 1990 Dünya Kupasının en kritik maçında susuzluktan dili damağına yapışan Brezilyalı futbolcu Branco'ya içi yarı yarıya kusmukla dolu bir su matarası göndermek gibi bir marifette bulundu.</p>

  <p>Uruguaylı gazeteciler sinsice işlenen bu çeşit suçlara "sağlam bacak oyunu" adını takmışlardı. Uluslararası karşılaşmalarda rakip oyunculara göz dağı vermede en tesirli silah olduğu tecrübeyle sabitti. Ama bu tekmenin, oyunun ilk dakikalarında indirilmesi gerekiyordu, aksi takdirde oyundan ihraç edilmek söz konusu olabilirdi. Uruguay futbolunu çökerten başlıca nedenlerden biri de bu tür şiddet hareketleriydi. Eskiden tekme değil, yumruk atmak erkekliğin şanından sayılırdı.</p>

  <p>1950 Dünya Kupasında, ünlü Maracanã finalinde, Brezilya'nın yaptığı faul sayısı Uruguay'ınkinin iki misliydi. 1990 Dünya Kupasında da teknik direktör Oscar Tabárez, Uruguay Karmasının yeniden temiz futbola dönmesini sağladığında birtakım yerel muhabirler bunun iyi sonuç vermeyeceğini ileri sürmüşlerdi. Bugün ne yazık ki, asilce kaybetmektense şerefsizce kazanmanın çok daha iyi olduğunu düşünen taraftarların ve yöneticilerin sayısı oldukça fazladır.</p>

  <p>Uruguaylı forvet oyuncusu Pepe Sasia bir keresinde şöyle diyordu:</p>

  <p>"Kalecinin gözlerine toprak mı serpmeli? Yöneticiler işin farkına varırlarsa bundan pek hoşlanmazlar."</p>

  <p>Arjantin seyircisi, 1986 Dünya Kupasında Maradona'nın eliyle attığı gole hayran olmuştu, çünkü hakem onu görmemişti. 1990 Dünya Kupası elemelerinde Şili karmasının kalecisi Robert Rojas kendi alnını keserek yaralanmış gibi yapmış, ama foyası ortaya çıkmıştı. Onu her zaman göklere çıkaran, kendisine "Akbaba" lakabını takmış olan Şili seyircisi onu yerin dibine batırmakta gecikmedi, çünkü yaptığı işi yüzüne gözüne bulaştırmıştı.</p>

  <p>Her alanda olduğu gibi profesyonel futbolda da kılıf iyi hazırlandığı sürece suç işlemekte sakınca görülmemektedir. Bilindiği gibi, 'kültür' kelimesi ekip biçmek, ürün elde etmek anlamına da gelmektedir. Şöyle bir soru aklımıza geliyor: Güce ve iktidara sahip olmak için ne ektik, ne biçtik? Askeri cuntaların suçlarını ve politikacıların yolsuzluklarını cezasız bırakan ve onları kahraman mertebesine yükselten bir gücün sağladığı gayrimeşru bir ürünün bize ne gibi bir faydası olabilir?</p>

  <p>Bir zamanlar Cezayir'de kalecilik yapmış olan ünlü yazar Albert Camus futbol konusunda düşüncelerini söylerken elbette profesyonel futbolu kastetmiyordu:</p>

  <p>"Bütün iyi yönlerimi futbola borçluyum."</p>
</body>
</html>
