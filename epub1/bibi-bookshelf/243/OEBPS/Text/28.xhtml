<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class=""><img alt="" height="95" src="../Images/ch28_47.svg" width="190" /></div>

  <h3>FRIEDENREICH</h3>

  <p>1919'da Brezilya, Uruguay'ı 1-0 yenerek Güney Amerika Şampiyonluğunu ilan etti. Rio de Janeiro'da halk kendini sokaklara attı. Tüm kutlama faaliyetlerinde bayrak niyetine bir futbol ayakkabısı taşınıyordu, altında da; "Friedenreich'in zafer getiren ayakkabısı" yazan bir afiş vardı. Golü zafere dönüştüren bu çamurlu ayakkabı ertesi gün kent merkezinde bir kuyumcunun vitrinine yerleştirildi.</p>

  <p>Alman bir babayla, Zenci bir çamaşırcının oğlu olan Artur Friedenreich, yirmi altı yıl boyunca birinci ligde bir kuruş bile almadan top koşturdu. Futbol tarihinde hiç kimse onun kadar gol atamadı. Kendisi gibi Brezilyalı olan ünlü topçu Pelé'den bile daha fazla gol attı, profesyonel futbolun en fazla gol atan oyuncusu Brezilyalı Pelé 1.279 gol atmıştı. Friedenreich'in ise 1.329 golü vardı.</p>

  <p>Bu yeşil gözlü melez, Brezilya futbol tarzını yarattı. İngiliz kurallarını kırdı: Bunu başaran o muydu, ayaklarındaki şeytan mıydı, anlaşılamadı. Friedenreich beyazların vakur stadyumuna, kenar mahallelerde bez bir topu tekmeleyerek eğlenen çikolata renkli çocukların umursamazlığını taşıdı. Böylece fanteziye açık, eğlenceye önem veren ve sonucu pek de umursamayan bir futbol tarzı doğdu. Friedenreich'den beri, buram buram Brezilya kokan bu futbolun hatları Rio de Janeiro'nun dağları ve Oscar Niemeyer'in binaları gibi yuvarlaktır.</p>
</body>
</html>
