<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>NE UZARLAR,<br />
  NE KISALIRLAR</h3>

  <p>1994'ün sonlarında Maradona, Stoichkov, Bebeto, Francescoli, Laudrup, Zamorano, Hugo Sánchez ve öbür futbolcular uluslararası bir futbol sendikası kurmak için kolları sıvadılar. Futbol adı verilen gösterinin başoyuncuları olan futbolcular, şimdiye kadar hep kenarda, köşede kalmışlar, kararların alındığı mekanizmalarda aktif olarak görev almamışlardı. Yerel futbolun yönetildiği kuruluşlarda söz hakları olmadığı gibi, dünyayı ilgilendiren kararların alındığı FIFA zirvesinde de sözlerine kulak asan yoktu.</p>

  <p>Oyuncular, o halde ne idiler? Birer sirk maymunu mu? İpekli elbiseler içinde dolaşsalar da yine sirk maymunu olarak mı kalacaklardı? Bir maçın ne zaman, nerede ve nasıl oynanacağına karar verilirken onlara hiç danışılmıyordu. Uluslararası bürokratlar futbolun kurallarını futbolcuların reyini almadan istedikleri gibi değiştirebiliyorlardı. Üstelik futbolcuların ayakları sayesinde kazanılan gizli servetin ne miktarda olduğunu ve kimlerin kasasına girdiğini sormaya da hakları yoktu.</p>

  <p>Yıllarca süren grevler ve yerel sendikaların seferber olmaları sayesinde futbolcular mukavele şartlarını az da olsa lehlerine değiştirmeyi başardılar; ama futbol tacirleri bugün hâlâ onlara alınıp satılan, ödünç verilen birer makine gözüyle bakmaktadırlar.</p>

  <p>Napoli Kulübü başkanı bir zamanlar, "Maradona bir altın madenidir," demişti.</p>

  <p>Bugünlerde Avrupa'nın ve Latin Amerika'nın bazı kulüpleri bünyelerinde psikologlar bulundurmaktadırlar. Yanlış anlaşılmasın, kulüp yöneticileri futbolcuların ruh sağlığını düşündükleri için değil, aksine onların aşırı yorularak verimden düşmelerini önlemek amacıyla psikologlara bir çuval dolusu para ödüyorlar. Şöyle bir soru aklınıza takılabilir: Yöneticiler spordaki verim için mi kaygı duyuyorlar? Sanırım buna iş verimi demek daha doğru olacaktır. Burada el emeğinden çok, ayak emeği söz konusudur; aslında profesyonel futbolcular bir maaş karşılığında emeklerini daima en yüksek verim isteyen, maç üreten bir fabrikaya arz eden işçilere benzerler. Değerleri, sağladıkları verimle doğru orantılıdır; kendilerine ne kadar fazla para ödenirse onlardan o kadar çok verimli olmaları istenir. Canları çıkıncaya kadar antrenman yaparlar, amaç ya kazanmaktır ya da kazanmaktır; onlardan beklenen bir yarış atından beklenenden çok daha fazladır. Yarış atı benzetmemiz belki de pek uygun düşmedi, İngiliz futbolcu Paul Gascoigne, kendisini daha çok tavuk çiftliğindeki tavuklara benzetiyor:</p>

  <p>"Biz futbolcular çiftliklerdeki tavuklar gibiyiz, tüm hareketlerimiz kontrol altında, her zaman katı kurallara tabiyiz; bütün yaptıklarımız devamlı tekrarlanan hareketlerden ibaret."</p>

  <p>Yıldız futbolcular kısa süren en verimli dönemlerinde çok yüksek meblağlar alabilirler; kulüpler şimdilerde onlara yirmi yıl öncesine oranla çok daha fazla para ödüyorlar, ayrıca görüntülerinin reklam olarak kullanılması karşılığında da büyük paralar alabilirler. Fakat her şeye rağmen bu futbol asları herkesin sandığı kadar büyük servetler kazanmamaktadırlar. 'Forbes' dergisi 1994 yılında dünyanın en çok kazanan kırk sporcusunun isimlerini yayınladı. Bunlar arasında futbolcu olarak bir tek İtalyan Roberto Baggio'nun adı geçiyordu, ama o da listenin sonlarındaydı.</p>

  <p>Ya yıldız olmayan binlerce futbolcu acaba ne haldedir dersiniz? Dolap beygiri gibi dönüp duran ve şöhret adı verilen o mutluluğu bir türlü yakalayamayan öbürlerinin durumu nasıldır? Arjantin'de on profesyonel futbolcudan yalnızca üçü futboldan kazandıklarıyla hayatlarını sürdürebilmektedirler. Ayrıca oyuncuların faal oldukları sürenin kısalığı göz önünde bulundurulacak olursa ellerine geçen paranın hiç de o kadar önemli olmadığı açıkça görülür. Sanayi medeniyeti denilen bir yamyam, bir bakmışsınız onu göz açıp kapayıncaya kadar yiyip yutmuştur.</p>
</body>
</html>
