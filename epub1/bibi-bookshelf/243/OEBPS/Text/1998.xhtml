<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>1998 Dünya Kupası</h3>

  <p>Hindistan ve Pakistan kendi atom bombalarını yaparak büyük güçlerin seçkin nükleer kulübüne girme hayallerini gerçekleştirmiş oldular. Asya ülkelerinin borsaları dibe vururken Endonezya'da Suharto'nun uzun süren diktatörlüğü de son buluyor, ama iktidarı kaybetmesine karşın uzun zaman gücü elinde bulundurmasının kendisine sağladığı on altı milyar dolardan mahrum kalmıyordu.</p>

  <p>Dünya Frank Sinatra'nın o eşsiz sesini bir daha duyamayacaktı. Avrupa'nın on bir ülkesi "euro" adı verilen tek para birimine geçmek için anlaşmaya varıyorlardı. Miami'deki güvenilir kaynaklardan elde edilen bilgilere göre Fidel Castro'nun iktidarının devrilmesi an meselesiydi.</p>

  <p>João Havelange dünya futbolunun tahtından inerken yerine krallığın en kıdemli saraylısı Joseph Blatter kuruluyordu. Arjantin'de yirmi yıl önce, diktatörlüğün en civcivli zamanında, Havelange ile birlikte dünya futbol şampiyonasının açılışını yapan General Videla hapsi boyluyordu. 1998 yılında Fransa'da yeni bir dünya şampiyonası başlıyordu.</p>

  <p>İşleri bir hayli zora sokan Air France'taki greve rağmen otuz iki ülkenin milli takımı yüzyılın son dünya şampiyonasında boy göstermek için yepyeni Saint Denis Stadyumu'na gelmeyi başardılar: Şampiyonaya, Avrupa'dan on beş, Amerika kıtasından sekiz, Afrika'dan beş, Ortadoğu'dan iki ve Asya'dan iki takım katılmaktaydı.</p>

  <p>Maçlarda coşkulu alkışları matem sessizlikleri izledi: Tıklım tıklım dolu statlarda mücadeleyle geçen bir ayın sonunda ev sahibi Fransa ile favori Brezilya finalde kılıçlarını çektiler. Brezilya karşılaşmayı 3-0 kaybetti. Hırvat Suker altı golle şampiyonanın en fazla gol atan futbolcusuydu, onu beşer golle Arjantinli <i>Batistuta</i> ile İtalyan Vieri izlediler.</p>

  <p>O günlerde Londra gazetesi <i>Daily Telegraph</i>'ta yayımlanan bilimsel bir araştırmaya göre seyirciler maçlar esnasında en az futbolcular kadar testosteron salgılamışlardı. Fakat bu şampiyona boyunca çokuluslu şirketlerin elemanlarının gömleklerinin de oyuncuların formaları kadar terlemiş olduğu gerçeğini göz ardı etmemek gerekir. Brezilya beşinci kez şampiyon olamadı ama Adidas her zamanki gibi birinciliği elde etti. 1954'teki Dünya Kupası'ndan beri Almanya ne zaman kazandıysa Adidas da kazandı. Adidas Fransa ile birlikte som altından kupayı kaldırdı ve ayrıca Zinedine Zidane ile en iyi oyuncuya verilen ödülü de kazandı. Rakip firma Nike ise Brezilya ve Hollanda milli takımlarının kazandığı ikincilik ve dördüncülükle yetindi. Nike'nin yıldızı Ronaldo ise final maçına hasta haliyle çıktı. Daha alt sıralarda bulunan bir başka firma Lotto da daha önce hiçbir dünya kupasına katılmamış olan ve bütün tahminleri altüst eden sürpriz ekip Hırvatistan ile üçüncülüğü elde etti.</p>

  <p>Daha sonra Saint Denis'in çimleri tıpkı bir önceki dünya kupasının oynandığı Los Angeles Stadı'nda olduğu gibi parçalar halinde satıldı. Bu kitabın yazarı bendeniz elbette sizlere çimleri birer pizzaymış gibi satacak değilim, ama onun yerine bu şampiyonadan bazı futbol parçalarını bedava olarak sunmak istiyorum.</p>

  <p>&nbsp;</p>

  <p style="font-size:1.2em">Yıldızlar</p>

  <p>&nbsp;</p>

  <p>En tanınmış futbol oyuncuları ürünleri satan birer firma gibidirler. <i>Pelé</i>'nin zamanında oyuncular futbol oynardı, bütün uğraşları bundan ibaretti. Televizyonun ve kitlelere ulaşan reklamların zirvede olduğu Maradona'nın zamanında ise işler tamamen başkaydı. Maradona reklamdan çok para kazandı ama karşılığını pahalı ödedi: Bacaklarıyla kazandığını ruhuyla geri verdi.</p>

  <p>Golcü bacaklara sahip olan tavşan dişli Ronaldo on dört yaşındayken Rio de Janeiro'nun kenar mahallelerinde oturan fakir bir melezdi, otobüse verecek parası olmadığından Flamengo Kulübü'nde oynayamıyordu. Fakat yirmi iki yaşına geldiğinde Ronaldo artık saatte bin dolar kazanıyordu, buna uykuda geçirdiği saatler de dahildi. Seyircilerin ve paranın baskısıyla, her zaman, ama her zaman kendisini kazanmak zorunda hisseden Ronaldo, 1998 Dünya Kupası finaline saatler kala bir sinir krizi yaşadı, müthiş sancılar çekiyordu. Dediklerine göre Nike onu Fransa'ya karşı hasta hasta oynamaya zorlamıştı. Sonunda oynadı, tabii buna oynamak denirse. Nike'nin ilk defa onun ayaklarında piyasaya sürdüğü yeni ayakkabı modeli R-9'un vasıfları gerektiği gibi sergilenemedi.</p>

  <p>&nbsp;</p>

  <p style="font-size:1.2em">Fiyatlar</p>

  <p>&nbsp;</p>

  <p>Yüzyılın sonunda uzman gazeteciler oyuncuların yeteneklerinden gün geçtikçe daha az, ama transfer bedellerinden daha çok bahseder oldular. Kulüp yöneticileri, işadamları, sermaye sahipleri ve pastadan daima aslan payını alan diğerleri futbolla ilgili yazılarda gitgide daha fazla yer işgal etmeye başladılar. Birkaç yıl öncesine kadar pas dendi mi topun bir futbolcudan diğerine yaptığı yolculuk akla gelirdi, şimdilerde ise pasla kastedilen şey bir futbolcunun bir kulüpten diğerine ya da bir ülkeden bir başka ülkeye yaptığı yolculuktur. Ünlüler yatırımlarla ilgili olarak ne kadar harcamaktadırlar? Uzmanlar bizi zamanın şu terimleriyle bombardımana tutmaktadırlar: teklif, satın alım, satın alma opsiyonu, satış, ödünç verme, değer, değer kaybetme. 1998 Dünya Kupası'nda tanınmış televizyon kanallarında maçlar her zamanki ortak heyecanla seyredildi, ama ticari sergilerin sunuluşu da eksik olmadı. Bacakların borsasında yükselişler ve düşüşler görüldü.</p>

  <p>&nbsp;</p>

  <p style="font-size:1.2em">Ayak emeği</p>

  <p>&nbsp;</p>

  <p>Futbolun yeni kralı Blatter, 1995 yılının sonlarında hâlâ Havelange'nin sağ kolu olduğu dönemde Brezilya'nın <i>Placar</i> dergisinin muhabiriyle bir mülakat yapmıştı. Gazeteci, o zamanlar kurulma aşamasında bulunan futbolcular sendikası hakkında ne düşündüğünü kendisine sordu.</p>

  <p>"FIFA futbolcularla muhatap olmaz," diye cevap verdi Blatter. "Onlar kulüplerin işçileridir."</p>

  <p>Bu bürokrat futbolcuları küçük göredursun, bu arada sporcular ve insan haklarına ve emeğin kutsallığına saygı gösterenler için iyi bir haber geldi. Avrupa'nın en yüksek yargı organı Lüksemburg Adalet Divanı Belçikalı futbolcu Jean-Marc Bosman'ın lehinde karar vermişti. Kararda Avrupalı futbolcuların, kendilerini kulüplere bağlayan sözleşmelerinin sona ermesinden sonra serbest kalacakları hükme bağlanıyordu.</p>

  <p>Daha sonraları, Brezilya'da yayımlanan "Pele Kanunu'yla esaret bağlarını koparmaya yönelik önemli bir adım atılmış oldu. Birçok ülkede oyuncular kulüplerin malı olarak kabul edilmektedir, aslında bunlar çoğunlukla "kâr amacı gütmeyen kuruluş" ibaresinin arkasına gizlenmeye çalışan ticari şirketlerdir.</p>

  <p>1998 Dünya Kupası'nın öncesinde Teknik Direktör Pacho Maturana şöyle demişti:</p>

  <p>"Futbolcuların düşüncelerini hiç kimse göz önünde bulundurmuyor."</p>

  <p>Her ne kadar futbolcuların haklarıyla ilgili önemli adımlar atılmışsa da, yukarıdaki söz aslında kocaman bir gerçeği yansıtmaktadır. Futbolun profesyonel düzeyi yükseldikçe, oyuncuların haklarına göre yükümlülükleri de o oranda artıyor: Başkalarının verdiği kararlara uyma, askerî disiplin, yorucu antrenmanlar, bitmez tükenmez yolculuklar, art arda oynanan maçlar, gitgide artan fedakârlıklar...</p>

  <p>&nbsp;</p>

  <p style="font-size:1.2em">Reklamlar</p>

  <p>&nbsp;</p>

  <p>Günümüzde hareket eden ve hareketsiz duran her şey ticari bir mesaj verebilmektedir. Her futbolcu ayaklı bir reklam panosu gibidir, ama FIFA futbolcuların sosyal dayanışmayla ilgili mesajlar taşımasına izin vermemektedir. Arjantin Futbol Federasyonu başkanı Julio Grondona 1997'de bunu hatırlamış ve bu kurala aykırı davranan futbolculara hatırlatmıştı, çünkü bazı futbolcular o sıralar ancak açlıktan ölmeyecek kadar maaş alan öğretmenlerin haklarını savunan pankartlarla sahada gösteri yapmışlardı. Bu olaydan kısa süre önce FIFA, liman işçilerinin grevini destekleyen bir cümleyi sırtına yazmış olma suçundan dolayı İngiliz futbolcu Robbie Fowler'ı da cezalandırmıştı.</p>

  <p>&nbsp;</p>

  <p style="font-size:1.2em">Kökenler</p>

  <p>&nbsp;</p>

  <p>Birçok futbol yıldızı meşhur olmadan önce zenci ya da melez oluşları nedeniyle ırkçılığın hışmına uğramıştır. Üstelik resmî istatistiklere göre bunların önemli bir kısmı sahada kazandıkları şöhret ve itibar sayesinde, doğdukları andan itibaren kendilerini bekleyen suç ağına düşmekten kurtulmuşlardır.</p>

  <p>Brezilya'da son zamanlarda yapılan bir ankete göre her üç profesyonel futbolcudan ikisi ilkokulu bitirmemiştir. Bunlardan birçoğu, belki de yarısı zenci ya da melezdir. Son yıllarda orta sınıfa mensup futbolcuların sahalarda göze çarpan artışına rağmen Brezilya futbolunun şimdiki durumu, çocukluğunda tren istasyonlarında yerfıstığı aşıran Pele'nin zamanınkinden pek farklı değildir.</p>

  <p>&nbsp;</p>

  <p style="font-size:1.2em">Afrikalılar</p>

  <p>&nbsp;</p>

  <p>Gerilerden gelerek bütün Avusturyalıları ardında bırakan Kamerunlu oyuncu Njanka 1998 Dünya Kupası'nın en şık golünü kaydetti. Ama Kamerun fazla ilerleyemedi.</p>

  <p>Nijerya zevkli futboluyla İspanya milli karmasını devirdi; İspanyollar daha sonra Paraguay ile berabere kaldılar. Bu başarısızlıklar üzerine İspanya başbakanı Jose Maria Aznar, "Bir Nijeryalı ya da bir Paraguaylı bile sana haddini bildirebilir," demişti. Daha sonra Nijerya Fransa'dan ayrılmak zorunda kaldığında Arjantinli bir yorumcu Nijeryalı futbolcular için şöyle dedi:</p>

  <p>"Hepsi duvarcı ustası gibi, hiçbiri düşünmek için kafasını kullanmıyor."</p>

  <p><i>Fair play</i> ödülleri dağıtan FIFA Nijerya'nın seri başı olmasını engelleyerek ona karşı temiz bir oyun sergilemedi, oysaki Nijerya futbolu Olimpiyat Kupası'nı kazanmıştı.</p>

  <p>Kara Afrika'nın takımları Dünya Kupası'ndan erken ayrıldılar, fakat birçok Afrikalı futbolcu ya da Afrikalıların torunları Avrupa ya da Amerika takımlarını şaşkına çevirdiler. Onlara "zencicikler" diyen radyo ve televizyon spikerleri vardı, ama bu spikerler nedense diğerleri için "beyazcıklar" kelimesini kullanmadılar.</p>

  <p>&nbsp;</p>

  <p style="font-size:1.2em">Şiddet olayları</p>

  <p>&nbsp;</p>

  <p>1997'nin Nisan ayında Peru'nun Lima şehrindeki Japonya Büyükelçiliği'ni işgal eden gerillalar delik deşik edildi. Komandolar ani bir baskınla elçiliğe girerek tam bir katliam gerçekleştirdiklerinde gerillalar futbol oynamaktaydılar. Öldürülen gerilla lideri Nestor Cerpa Cartolini'nin üzerinde, gönül bağıyla bağlı olduğu kulüp Alianza'nın forması vardı.</p>

  <p>Latin Amerika'da futbolla doğrudan doğruya ya da dolaylı olarak bağlantısı olmayan çok az olay cereyan eder. Latin Amerika'nın yaşamında futbolun ayrı bir yeri vardır, hatta belki de en önemli yeri işgal etmektedir, ne var ki, insanlığa tapan ama insanları küçük gören bazı ideolojilerin savunucuları bu gerçeği görmezden geliyorlar.</p>

  <p>&nbsp;</p>

  <p style="font-size:1.2em">Latin Amerikalılar</p>

  <p>&nbsp;</p>

  <p>1998 Dünya Kupası'nda Meksika zarif oyunuyla dikkati çekti. Paraguay ile Şili de birer çetin ceviz olarak göründüler. Kolombiya ve Jamaika da ellerinden geleni yaptılar. Brezilya ve Arjantin ise kendilerinden bekleneni veremediler, bunlar daha çok fantaziye ve eğlenceye dayanan bir futbol sergilediler. Arjantin takımının fantezi ve eğlencesinde dans hocası Ortega'nın büyük payı vardı, ama takımı yerlerde süründüğünde sinema aktörü olduğu zamanlardaki gibi alkış toplayamadı.</p>

  <p>&nbsp;</p>

  <p style="font-size:1.2em">Hollandalılar</p>

  <p>&nbsp;</p>

  <p>Doğruyu söylemek gerekirse Latin Amerikalılar arasında en fazla hoşuma giden ekip Hollanda oldu! Turuncu renkli takım kısa paslarla ve isabetli şutlarla gösterişli bir futbol sergiledi. Bu başarıda Güney Amerika'daki Surinam'da doğan kölelerin çocuklarının büyük payı vardı, bu yüzden Hollanda'yı bir ölçüye kadar Latin Amerika ekibi olarak düşünmek yanlış olmaz.</p>

  <p>Hollanda'dan Fransa'ya giden on bin kadar taraftar arasında zenciler yoktu, onlar sahadaydılar. Onları seyretmek büyük bir zevkti: Kluivert, Seedorf, Reiziger, Winter, Bogarte, Davids. Takımını ateşleyen Davids müthiş oynadı ve bir oyun kurucu olarak fevkalade görev yaptı: ama zenci futbolcuların beyazlardan daha az para almalarını bir türlü kabullenemediğinden bazı nazik konulara çomak sokmaktan da geri kalmadı.</p>

  <p>&nbsp;</p>

  <p style="font-size:1.2em">Fransızlar</p>

  <p>&nbsp;</p>

  <p>Mavi formayı giyen ve her maçtan önce Fransız Milli Marşı <i>La Marseillaise</i>'i söyleyen oyuncuların hemen hemen tamamı göçmen ya da göçmen çocuklarıydı. Attığı iki nefis golle kahraman mertebesine yükseltilen Thuram, Henry, Desailly, Viera ve Karembeu Afrika'dan, Karayipler'deki adalardan ya da Yeni Kaledonya'dan geliyorlardı. Diğerleri de Bask, Ermeni veya Arjantin asıllı ailelerin çocuklarıydı.</p>

  <p>En fazla alkış toplayan Zidane Cezayirli bir ailenin çocuğuydu. Açılış günü Zafer Takı'nın alınlığına kimin tarafından yazıldığı anlaşılamayan bir "Cumhurbaşkanı Zidane" yazısı yazılmıştı. Cumhurbaşkanı mı? Yok canım, daha neler! Fransa'da yaşayan o kadar çok Arap ve Arap asıllı kimse arasında cumhurbaşkanı olmak şöyle dursun, milletvekili olan tek bir kişi bile yok.</p>

  <p>Dünya Kupası sırasında yapılan bir ankete göre her on Fransız'dan dördü ırkçı önyargılara sahipti. Irkçılığın iki yüzünden biri bazı kahramanları alkışlarken diğeri, ötekilere küfretmektedir. Şampiyonluk kutlamaları, yaklaşık yarım asır önce Alman işgali sona erdiğinde sokaklarda sevinç gösterileri yapan kalabalığın coşku ve sevincini aratmayacak kadar muhteşem oldu.</p>

  <p>&nbsp;</p>

  <p style="font-size:1.2em">Balıklar</p>

  <p>&nbsp;</p>

  <p>1997'de Fox Sports'un televizyon programında futbol maçlarının seyredilmesi teşvik edilirken şöyle deniyordu:</p>

  <p>"Büyük balığın küçük balığı nasıl yuttuğuna tanık olun."</p>

  <p>Can sıkıntısına davetiye çıkarmak gibi bir şeydi bu. Şansımız varmış ki, 1998 Dünya Kupası'nda birçok kez küçük balığın büyük balığı kılçıklarıyla birlikte yuttuğunu gördük. Bu da futbolun ve hayatın cilvelerinden biriydi.</p>
</body>
</html>
