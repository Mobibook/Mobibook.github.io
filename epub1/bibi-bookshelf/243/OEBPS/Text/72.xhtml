<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="161" src="../Images/ch72_105.svg" /></div>

  <h3>1954 DÜNYA KUPASI</h3>

  <p>Gelsomina ve Zampanò, Fellini'nin büyülü eliyle keşfediliyorlar ve telaş etmeden <i>Sonsuz Sokaklar</i> için palyaçoluk yapmaya başlıyorlardı, bu arada Fangio büyük bir süratle ikinci kez dünya otomobil şampiyonu oluyordu. Jonas Saik çocuk felci aşısını buluyordu. Pasifikte ilk hidrojen bombası patlıyordu. Vietnam'da General Giap şiddetli Dien Bien Phu muharebesinde Fransız ordusunu bozguna uğratıyordu. Bir başka Fransız sömürgesi olan Cezayir'de bağımsızlık savaşı başlıyordu.</p>

  <p>General Stroessner, ihtilaflı bir şekilde ve karşısında bir rakip olmaksızın Paraguay devlet başkanı seçiliyordu. Brezilya'da, bir süre sonra kalbine bir kurşun sıkacak olan Başkan Getulio Vargas'a karşı askerlerin ve işadamlarının silah ve parayla kurdukları kuşatma daralıyordu. Amerika Birleşik Devletleri uçakları Guatemala'yı Amerika Devletleri Birliği'nin rızasıyla bombalıyorlardı ve kuzeyde oluşturulmuş bir ordu ülkeyi işgal ediyor, halkı öldürüyordu. Bu arada İsviçre'de Beşinci Dünya Futbol Şampiyonasının açılışı yapılıyor ve on altı ülkenin ulusal marşları söyleniyordu. Guatemala'da galip gelenler Amerika Birleşik Devletlerinin ulusal marşını söyleyerek, Başkan Arbenz'in koltuğundan indirilmesini kutluyorlardı. Başkan Arbenz'in United Fruit'in topraklarına göz koyması, Marksist ve Leninist düşüncelere sahip olduğunu kanıtlamaya yetmişti.</p>

  <p>1954 Dünya Kupasına on bir Avrupa, üç Amerika ülkesi, Türkiye ve Güney Kore katılmışlardı. Brezilya takımı, daha önceki beyaz formanın, Maracanã'da kendisine şans getirmediği gerekçesiyle, yeşil yakalı sarı formasını ilk kez giyiyordu. Ama kanarya renkli forma da etkisini hemen göstermedi. Brezilya, Macaristan karşısında zorlu bir maçta bozguna uğradı ve yarı finallere bile gelemedi. Brezilya delegasyonu, İngiliz hakemi FIFA'ya şikâyet etti ve onu 'Hıristiyan Batı Uygarlığına karşı, uluslararası komünizme hizmet etmek'le suçladı.</p>

  <p>Macaristan bu kupanın en büyük favorisiydi. Puskás'ın, Kocsis'in ve Hidegkuti'nin oynadığı bu kuvvetli takım dört yıldır hiç yenilmemişti ve dünya kupasından bir süre önce İngiltere'yi 7-1 yenmişti. Ama bu yorucu bir şampiyona olmuştu. Brezilya ile yaptıkları zorlu mücadeleden sonra Macarlar, güçlerinin son damlalarını Uruguaylılara harcamışlardı. Macaristan ve Uruguay, Kocsis'in attığı iki gol maçın sonucunu belirleyene kadar, hiç ara vermeden, ölesiye, birbirlerini tüketerek oynamışlardı.</p>

  <p>Macaristan final maçını Almanya'ya karşı oynadı. Şampiyonanın başında Macaristan, Almanya'yı 8-3 bozguna uğratmıştı ve o maçta kaptan Puskás maçı bitirememiş, sahayı terk etmişti. Final karşılaşmasında Puskás yeniden ortaya çıktı ve bacağındaki şiddetli ağrılara rağmen tek bacağıyla, bu parlak ama yorgun takımın başında oynadı. Başlangıçta 2-0 galip olan Macaristan maçı 3-2 kaybetti ve Almanya ilk kez dünya şampiyonu oldu. Avusturya üçüncü, Uruguay ise dördüncü oldular.</p>

  <p>Macar Kocsis on bir gol atarak şampiyonanın gol kralı olmuştu, onu sekiz golle Alman Morlock, altı golle de Avusturyalı Probst izlediler. Kocsis'in attığı on bir golden en başarılısı Brezilya takımına attığı goldü. Kocsis bir uçak gibi havalanmış, bir süre havada uçtuktan sonra golü kafasıyla, doksandan kaydetmişti.</p>
</body>
</html>
