<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>OBDULIO</h3>

  <p>Ben çocukken koyu bir futbol taraftarıydım ve tüm Uruguaylılar gibi radyoya kulağımı dayayıp dünya kupası final maçını dinliyordum. Carlos Solé, Brezilya'nın gol attığını duyurunca dünya sanki başıma yıkıldı. O anda en güçlü dostuma başvurdum; Tanrıya, Maracanã Stadına gidip, orada oyunu tersine çevirmesi karşılığında bir sürü adakta bulundum.</p>

  <p>Hiçbir zaman adamış olduğum şeylerin çoğunu hatırlayamadım, bu yüzden adaklarımı yerine getiremedim. Üstelik Uruguay'ın zaferi o güne dek görülmemiş bir seyirci kitlesinin önünde gerçekleşti. Hiç kuşku yok ki bir mucizeydi, ama mucizeyi gerçekleştiren etten ve kemikten oluşmuş bir ölümlü olan Obdulio Varela'ydı. Obdulio, çığ üzerimize düşmek üzereyken maçı yavaşlatmış, daha sonra tüm takımı sırtlamış ve salt cesaretle akıntıya kürek çekmeye başlamıştı.</p>

  <p>Görev tamamlandığında gazeteciler kahramanın peşine düştüler. O ise hiçbir zaman göğsünü yumruklayarak en büyüğün biz olduğumuzu, Rio de Plata'nın çocuklarını kimsenin alt edemeyeceğini söylemedi.</p>

  <p>"Bir rastlantıydı," diye mırıldandı Obdulio, başını sallayarak.</p>

  <p>Fotoğrafını çekmek istediklerinde de sırtını döndü. Geceyi yenik takım oyuncularıyla kol kola, Rio de Janeiro'nun barlarında bira içerek geçirdi. Brezilyalılar ağlıyorlardı. Hiç kimse bu durumu kabullenemiyordu, kimse de onu tanımadı. Ertesi gün, büyük bir posterinin yerleştirilmiş olduğu Montevideo Havaalanında onu bekleyen kalabalıktan kaçtı. Biraz keyiflenerek, Humphrey Bogart kılığında, burnuna kadar indirdiği bir şapka ve yakaları kalkık bir yağmurlukla oradan sıvıştı.</p>

  <p>Bu müthiş başarı sonrasında, Uruguay futbolunun yöneticileri kendilerine altın madalya, futbolculara ise gümüş madalyalar ve bir miktar da para verdiler. Obdulio'nun aldığı ödül ise ancak, 1931 model Ford marka araba almasına yetti. O da bir hafta sonra çalındı zaten.</p>
</body>
</html>
