<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>ATILIO'NUN GOLÜ</h3>

  <p>1939 yılıydı. Montevideo'nun Nacional takımı ve Buenos Aires'in Boca Juniors takımı 2-2 berabereydiler ve karşılaşma bitmek üzereydi. Nacional takımının oyuncuları saldırıyorlar, Boca takımının oyuncuları ise kendi sahalarına kapanmış direniyorlardı. O arada top Atilio'ya geldi, kalabalığın arasına daldı ve kendisine sağ tarafta bir boşluk buldu. Sahayı bir baştan bir başa katetti.</p>

  <p>Atilio şiddetli darbelere alışıktı. Ona sürekli vuruyorlardı, yara izleriyle dolu bacakları adeta bir haritayı andırıyordu. O akşamüzeri gole giden yolda, Angeletti ve Suárez'den şiddetli tekmeler yedi, ama iki kez onlardan sıyrılmayı başardı. Bu arada Valussi onun formasını yırttı, bir kolundan yakalayıp çekti ve ona hatırı sayılır bir tekme attı. İriyarı Ibañez tüm heybetiyle önüne dikildi. Ama top, Atilio'nun bedeninin bir parçası gibiydi, oyuncuları bezden oyuncaklarmış gibi havalara savuran bu hortumu hiç kimse durduramıyordu. Sonunda Atilio toptan ayrıldı, korkunç vuruşu fileleri titretti.</p>

  <p>Hava barut kokuyordu. Boca takımının oyuncuları hakemin çevresini sararak, kendi yapmış oldukları faullerden dolayı golü iptal etmesini istiyorlardı. Hakem onlara kulak asmadı ve oyuncular öfke içinde sahayı terk ettiler.</p>
</body>
</html>
