<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>SANFILIPPO'NUN GOLÜ</h3>

  <p><i>Sevgili Eduardo:</i></p>

  <p><i>Geçen gün Carrefour süpermarketindeydim; biliyorsun, orası San Lorenzo kulübünün eski stadının bulunduğu yerde inşa edilmişti. Oraya, San Lorenzo'da dört yıl arka arkaya gol kralı olan, çocukluk dönemimin kahramanı Sanfilippo ile birlikte gittik. Tencereler, peynirler, asılı duran sucuklar arasında dolaşıyorduk; kasaya yaklaşmıştık ki Sanfilippo birden kollarını açarak bana şöyle dedi:</i></p>

  <p><i>"Düşün ki Boca takımına karşı oynadığımız maçta Roma'ya golü tam bu noktada atmıştım."</i></p>

  <p><i>El arabasına tepeleme doldurduğu konserveleri, etleri, sebzeleri güçlükle taşıyan şişman bir kadının önüne geçerek konuşmasına devam etti:</i></p>

  <p><i>"Futbol tarihine geçen en hızlı goldü o."</i></p>

  <p><i>Kornerden gelecek topu bekler gibiydi ve o ânı bana anlatıyordu:</i></p>

  <p><i>"Takımın genç elemanı 5 numaralı oyuncuya şöyle dedim: Düdük çalınır çalınmaz topu bana havadan gönder; hiç heyecanlanma, seni mahcup etmeyeceğim. Ben yaşça ondan büyüktüm; çocuğun ismi Capdevilla idi; heyecanlanmıştı, başaramayacağından korkuyordu.</i></p>

  <p><i>Sanfilippo mayonez şişelerinin dizili olduğu yeri işaret ederek anlatmayı sürdürdü:</i></p>

  <p><i>"Topu tam oraya yerleştirdi!"</i></p>

  <p><i>O sırada müşteriler nefeslerini tutmuşlar, bizi izliyorlardı.</i></p>

  <p><i>"Top orta saha oyuncularının arkasına düştü, hemen fırladım, fakat biraz uzağa gitmişti, şu pirinç torbalarının olduğu yere doğru, görüyor musun?"</i></p>

  <p><i>Alt sıradaki rafı bana gösteriyordu ve sonra yepyeni lacivert takım elbisesine, gıcır gıcır cilalı ayakkabılarına aldırış etmeden bir tavşan gibi fırladı.</i></p>

  <p><i>Güm diye ses çıkaran sert bir tekme indirdim topa!"</i></p>

  <p><i>Sol ayağıyla vurmuştu. Otuz yıl önce kalenin bulunduğu kasa yönüne doğru başlarımızı çevirdik ve hepimiz de topun kaleye girişini görür gibiydik, tam radyo pillerinin ve tıraş bıçaklarının dizili olduğu yerden girmişti. Sanfilippo sevinçle kollarını havaya kaldırdı; müşteriler ve kasiyer kızlar coşkuyla alkışlıyorlardı. Neredeyse hüngür hüngür ağlayacaktım. O zamanlar "Nene" takma adlı Sanfilippo 1962'deki golü yeniden atmıştı, sırf ben göreyim diye.</i></p>

  <p class="sag"><i>Osvaldo Soriano</i></p>
</body>
</html>
