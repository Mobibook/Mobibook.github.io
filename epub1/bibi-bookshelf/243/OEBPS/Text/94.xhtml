<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" src="../Images/ch94_138.svg" width="230" /></div>

  <h3>1966 DÜNYA KUPASI</h3>

  <p>Askerler Endonezya'yı kana bulamışlardı o yıl; yarım milyondan fazla insan ölmüştü, kimbilir belki de bir milyondan fazlaydı ölenlerin sayısı. General Suharto sağ kalan bir avuç kızılı, pembeyi ya da rengi kuşkulu birçok insanı katlederek uzun süren bir diktatörlüğe başlıyordu. Gine Cumhurbaşkanı N'Krumah, Afrika Birliğine gönül verenlerdendi, ama o yıl ayaklanan bazı subaylar tarafından devrildi; aynı şekilde Arjantin'de Cumhurbaşkanı İllia da bir hükümet darbesiyle iktidardan uzaklaştırıldı.</p>

  <p>Hindistan tarihinde ilk kez bir kadın iktidara geliyordu: İndira Gandi. Ekvador'da öğrenciler diktatöre karşı ayaklanmışlardı. Birleşik Devletler hava kuvvetleri yeni bir hava akını gerçekleştirerek Hanoi'yi bombalıyordu, ama Amerikan kamuoyuna göre Vietnam'a müdahale edilmesi bir hataydı ve en kısa zamanda askerlerin oradan çekilmesi gerekiyordu.</p>

  <p>Truman Capote <i>Soğukkanlılıkla'</i>yı yayınlıyordu o yıl; García Márquez'in <i>Yüzyıllık Yalnızlık</i> ve Lezama Lima'nın <i>Cennet</i> adlı yapıtları baskıya veriliyordu. Rahip Camilo Torres, Kolombiya dağlarından aşağı yuvarlanıyor, Che Guevara Bolivya bozkırlarında sıska atı Rocinante'yi koşturuyordu. Mao Çin'de kültür devrimini başlatıyordu. İspanya'nın Almería sahiline düşen birkaç atom bombası patlamamakla birlikte büyük bir paniğe neden oluyordu. Miami'den gelen güvenilir haberlere göre Fidel Castro'nun devrilmesi an meselesiydi.</p>

  <p>Londra'da Harold Wilson piposunu ağzının kenarına sıkıştırmış, seçimlerde elde ettiği başarının tadını çıkarırken, kızlar mini eteklerle sokaklarda dolaşıyorlardı. Carnaby Street modanın merkezi oluyor ve Sekizinci Dünya Kupasının açılışı yapılırken herkesin ağzından 'The Beatles' grubunun şarkıları dökülüyordu.</p>

  <p>Bu, Garrincha'nın katıldığı son Dünya Kupasıydı, aynı şekilde Meksikalı kaleci Antonio Carbajal için de bir bakıma uğurlama oluyordu ve şimdiye kadar bir Dünya Kupasına arka arkaya beş kez katılan tek futbolcu oydu.</p>

  <p>Şampiyonaya on altı ekip katılıyordu, bunlardan onu Avrupa'dan, beşi Latin Amerika'dan ve bir tanesi de, şaşılacak bir şey, Asya'dan gelen Kuzey Kore'ydi. Kuzey Kore akıllara durgunluk verecek şekilde İtalya'yı, Pyongyanglı bir diş hekimi olan Pak'ın golüyle eledi; bu şahıs yalnızca boş vakitlerinde futbol oynuyordu. İtalyan karmasında Gianni Rivera ve Sandro Mazzola gibi ünlüler yer alıyordu. Pier Paolo Pasolini sahada futbol oynarken destan yazdıklarını söyleyerek onları göklere çıkarıyordu; ne var ki bir dişçinin karşısında korkudan titreyen bir hasta gibi ağızlarını açamadılar.</p>

  <div class="orta"><img alt="" height="170" src="../Images/ch65_96.svg" /></div>

  <p>Şampiyonanın tamamı ilk kez uydu aracılığıyla naklen verildi ve hakemlerin 'şov'unu bütün dünya siyah-beyaz olarak izledi. Daha önceki Dünya Kupasında Avrupalı hakemler yirmi altı maç yönetmişlerdi, o yıl kıran kırana geçen otuz iki maçın yirmi dördünü yönettiler. Bir Alman hakem İngiltere ile Arjantin'in karşı karşıya geldiği maçta, galibiyeti İngiltere'ye armağan etti; buna karşılık bir İngiliz hakem de Almanya ile Uruguay'ın karşılaştığı maçta Almanya'nın yanında yer aldı. Brezilya'nın da ötekilerden daha şanslı olduğu söylenemezdi: Pelé, Bulgaristan ve Portekiz tarafından yalnızca tekmelerle durdurulabildi; bunun üzerine yöneticiler onu şampiyonada oynatmamaya karar verdiler.</p>

  <p>Final maçını Kraliçe Elizabeth de izledi. Gerçi "Gol!" diye bağırarak ayağa kalkmadı; ama gizli gizli alkışlamayı sürdürdü. Final karşılaşması İngiltere'nin Bobby Charlton'u ile Almanya'nın Beckenbauer'i arasında bir mücadele gibi görünüyordu. Charlton tehlikeli, deneyimli bir 'kanat' oyuncusuydu; Beckenbauer ise mesleğe yeni başlamıştı ve kâh ileride kâh geride oynuyordu. Rimet kupası birisi tarafından çalınmıştı, fakat Pickles adlı bir köpek onu Londra'da bir bahçeye atılmış olarak buldu. Bu şekilde kupa zamanında sahibinin eline geçti. İngiltere maçı 4-2 kazandı. Portekiz üçüncü oldu. Dördüncülüğü de Sovyetler Birliği aldı. Kraliçe Elizabeth İngiliz karmasını şampiyon yapan Alf Ramsey'e asalet unvanı verdi ve Pickles adındaki köpek de halkın gözbebeği haline geldi.</p>

  <p>1966 Dünya Kupası savunma taktikleriyle dolu olarak geçti. Bütün ekipler "sürgü" taktiğini uygulayıp durdular; 'süpürge' adı verilen bir oyuncu beklerin arkasındaki final çizgisini taramakla görevliydi. Buna rağmen Portekiz'in Afrikalı oyuncusu Eusebio rakiplerinin artçı birliklerinden oluşan bu aşılmaz duvarı dokuz kez aşmayı başardı. Onun ardından Alman Haller altı golle golcülük listesinde ikinci sırayı aldı.</p>
</body>
</html>
