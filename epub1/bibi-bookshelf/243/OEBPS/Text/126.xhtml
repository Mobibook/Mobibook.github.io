<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" height="100" src="../Images/ch126_192.svg" /></div>

  <h3>1986 DÜNYA KUPASI</h3>

  <p>"Baby Doc" Duvalier ülkeyi soyup soğana çevirerek Haiti'den kaçıyordu; aynı şekilde Ferdinand Marcos da yükünü tutarak Filipinler'den kaçıyordu. İkinci Dünya Savaşının çok sevilen halk kahramanı Marcos'un gerçekte bir savaş kaçağı olduğu, biraz gecikmiş bir bilgi olarak Amerikan arşivlerinden elde ediliyordu.</p>

  <p>Halley kuyrukluyıldızı uzun bir aradan sonra semalarımızı yeniden ziyaret ediyordu. Uranüs'ün çevresinde dokuz uydusunun bulunduğu, bizi güneşten koruyan ozon tabakasında bir deliğin meydana geldiği keşfediliyordu. Lösemiye karşı tedavide yeni bir ilaç geliştiriliyordu. Japonya'da çok sevilen bir kadın şarkıcının intihar etmesi üzerine yirmi üç hayranı onun ardından gitmeyi tercih ediyordu. Bir deprem iki yüz bin Salvadorluyu evsiz barksız bırakıyordu. Sovyetlerin Çernobil nükleer santralındaki kaza bir radyasyon bulutunun yeryüzüne dağılmasına yol açarken, radyoaktif yağmurun nerelere ve kimin başına yağdığını kimse bilmiyordu.</p>

  <p>İspanya'da Felipe González, Kuzey Atlantik Paktı NATO'ya karşı hep 'hayır' diye bağırmış olmasına rağmen, şimdi 'evet' diyerek çark ediyor ve yapılan referandumla da bu karar onaylanıyordu. İspanya ve Portekiz nihayet Ortak Pazara giriyorlardı. Tüm dünya sokakta bir suikasta kurban giden İsveç Başbakanı Olof Palme için yas tutuyordu. Sanat ve edebiyat dünyasında da yas vardı: Heykeltıraş Henry Moore ve yazarlardan Simone de Beauvoir, Jean Genet, Juan Rulfo ve Jorge Luis Borges aramızdan ayrılıyorlardı.</p>

  <p>Başkan Reagan'ın, CIA'nın ve Nikaragua'daki kontrgerillaların silah ve uyuşturucu kaçakçılığına bulaştığı Irangate skandalı patlak veriyordu. Cape Canaveral uzay üssünden fırlatılan uzay gemisi Challenger, içindeki yedi elemanıyla birlikte infilak ediyordu. Amerikan Hava Kuvvetleri, sonradan İran'a atfedilen bir suikastı cezalandırmak için Libya'yı bombardıman edince, Kaddafi'nin albaylarından birinin kızı bombardımanda ölüyordu.</p>

  <p>Lima'nın bir hapisanesinde dört yüz mahkûm, mitralyözle taranarak öldürülüyordu. Miami'den elde edilen güvenilir bilgilere göre Fidel Castro'nun devrilmesi an meselesiydi. Bir yıl önce zelzeleyle sarsılan Meksiko şehrinde birçok insan temeli çürük binaların altında can vermişti ve şehrin önemli bir bölümü hâlâ harabe halindeyken On üçüncü Dünya Kupasının açılışı orada yapılıyordu.</p>

  <p>1986 Kupasına on dört Avrupa, altı Latin Amerika ülkesinden başka Fas, Cezayir, Irak ve Güney Kore katılıyordu. Seyircilerin dalgalanarak gösteri yapmaları ilk kez Meksiko şehrinde gerçekleşti ve o andan itibaren seyircilerin sık sık azgın denizin dalgalarının ritmiyle hareket etmeleri bugüne devam edip geldi. Şampiyonada insanın yüreğini ağzına getiren maçlar oynandı: Mesela Fransa ile Brezilya'nın karşılaştığı maçta Platini, Zico, Sócrates gibi tecrübeli oyuncular penaltı atışlarını gole çeviremediler; Danimarka'nın attığı ve yediği unutulmaz goller oldu, öyle ki Uruguay'a altı gol atıp İspanya'dan beş gol yedi.</p>

  <p>Fakat bu Dünya Şampiyonası Maradona'nındı; İngiltere karşısında Falkland Adalarında boyun eğen Arjantin'in öcünü Maradona attığı iki golle aldı: Golün birini, kendisinin 'Tanrının eli' olarak gördüğü sol eliyle attı, öbürünü de İngiliz defans oyuncularını yere serdikten sonra sol ayağıyla kaydetti.</p>

  <p>Arjantin finalde Almanya ile karşı karşıya geldi. Maçın kaderini tayin eden pas Maradona'dan geldi, Burruchaga kendisine verilen pası değerlendirerek Arjantin'in son dakikada 3-2 öne geçmesini sağladı. Fakat daha önce atılan bir başka muhteşem golü anlatmadan geçmeyelim: Valdano, Arjantin kalesinden topla birlikte fırladı ve sahayı boydan boya geçerek Schumacher'in önüne kadar geldikten sonra topu sağ direğin yanından filelere gönderdi. Valdano topla birlikte koşarken, bir yandan da ona yalvarıyordu:</p>

  <p>"Aman oğlum, yüzümü kara çıkarma, ne olursun kaleye gir."</p>

  <p>Şampiyonada Fransa üçüncü, Belçika dördüncü oldu. İngiliz Lineker gol sıralamasında 6 golle birinciliği elde etti. Maradona, Brezilyalı Careca ve İspanyol Butragenyo da beşer gol attılar.</p>
</body>
</html>
