<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="orta"><img alt="" src="../Images/ch105_153.svg" width="206" /></div>

  <h3>1970 DÜNYA KUPASI</h3>

  <p>Kukla sinemasının ustası Jiri Trinka o yıl Prag'da öldü ve Bertrand Russell, bir yüzyıla yaklaşan yaşamını Londra'da noktaladı. Yirmi yaşındaki şair Rugama, Managua'da diktatör Somoza'nın bir tabur askerine karşı tek başına karşı koyarken öldü. Dünya iki müzik ustasını daha kaybediyordu. 'The Beatles' grubu, olağanüstü bir başarıdan sonra gitarist Jimi Hendrix ile şarkıcı Janis Joplin'in aşırı dozda aldıkları uyuşturucudan ölmeleri üzerine dağıldı.</p>

  <p>Şiddetli fırtına ve yağışlar Pakistan'ı kasıp kavuruyor ve bir deprem Peru'nun And Dağlarındaki on beş kenti haritadan siliyordu. Washington'da hiç kimse Vietnam savaşının gerekli olduğuna inanmamakla birlikte, savaş devam ediyordu; üstelik Pentagon'un verdiği bilgilere göre ölü sayısı bir milyon dolayındaydı; bu arada Amerikalı generaller Kamboçya topraklarına girerek kaçıyorlardı. Üç kez arka arkaya uğradığı başarısızlıktan sonra Allende, Şili'nin cumhurbaşkanı olma yolunda sağlam adımlarla ilerlerken her Şilili çocuğa günde bir şişe süt vermeyi ve bakır madenlerini devletleştirmeyi vaat ediyordu. Miami'deki güvenilir kaynaklardan elde edilen bilgilere göre Fidel Castro'nun devrilmesi her an gerçekleşebilirdi. Vatikan tarihinin ilk grevini başlatan Papa'nın memurları Roma'da kol kola yürürlerken Meksika'da on altı ülkenin oyuncuları Dokuzuncu Dünya Futbol Şampiyonasında bacaklarının ustalığını gösteriyorlardı.</p>

  <p>Şampiyonaya Avrupa'dan dokuz, Latin Amerika'dan beş ülke ve ayrıca Fas ile İsrail katılıyorlardı. Futbolda ilk sarı kart açılış maçında gösterildi. Uyarı ve ihraç anlamına gelen sarı ve kırmızı kartlar Meksika Dünya Futbol Şampiyonasındaki tek yenilik değildi. Bu şampiyonada yapılan bir düzenlemeyle her maçta takımlara ikişer oyuncu değiştirme hakkı verildi. Sakatlanma halinde o zamana kadar yalnızca kaleci değiştirilebiliyordu ve tekmelerle rakip takımın oyuncularının sayısını azaltmak hiç de zor değildi.</p>

  <p>1970 Dünya Kupasının unutulmaz görüntülerinden bazılarını sıralayalım: Bir kolu sarılı olan Beckenbauer'in son ana kadar olağanüstü bir çaba gösterişi, bir gözünden ameliyatlı olan Tostão'nun maçlarda dimdik ayakta duruşu, katıldığı son Dünya Kupasında Pelé'nin havaya yükselişleri belleklerden kolay kolay silinmeyecekti. Pelé'yi marke eden İtalyan defans oyuncusu Burgnich onunla ilgili olarak şöyle diyordu:</p>

  <p>"Birlikte sıçradık, ayaklarım yere değdiğinde bir baktım, o hâlâ havadaydı."</p>

  <p>Şampiyonada dört ekip Brezilya, İtalya, Almanya ve Uruguay yarı finale kaldı. Almanya üçüncü, Uruguay da dördüncü oldu. Final karşılaşmasında Brezilya, İtalya'yı 4-1'lik bir skorla ezip geçti. İngiliz basını bu maçla ilgili haberini şu başlıkla veriyordu:</p>

  <blockquote class="">
    <p>Böylesine güzel bir futbol yasak edilmeli.</p>
  </blockquote>

  <p>Son gol unutulmazdı: Topa tüm Brezilya oyuncuları dokunmuştu, sonunda Pelé onu sanki bir tepside sunar gibi, işi bitirecek olan ve bir fırtına hızıyla gelen Carlos Alberto'ya gönderdi.</p>

  <p>"Torpido" lakaplı Alman Müller gol krallığında on golle baş sırayı aldı, onu yedi golle Brezilyalı Jairzinho izledi.</p>

  <p>Üçüncü kez yenilmez şampiyon olarak Brezilya, Rimet Kupasının sahibi oldu. İki kilo ağırlığındaki bu som altından kupa 1983 yılının sonlarına doğru yerinden çalındı ve eritilerek satıldı. Şimdi onun yerinde bir taklidi duruyor.</p>
</body>
</html>
