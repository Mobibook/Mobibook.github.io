<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>1934 DÜNYA KUPASI</h3>

  <p>Johnny Weissmüller, Tarzan rolünde ilk çığlıklarını atıyordu, ilk deodorant piyasaya çıkmıştı, Luisiana eyalet polisi, Bonnie ve Clyde'ı mermileriyle delik deşik etmişti, Güney Amerika'nın en yoksul iki ülkesi olan Bolivya ve Paraguay, Standard Oil ve Shell adına Chaco petrolü için birbirlerini yiyorlardı. Deniz piyadelerini Nikaragua'da yenen Sandino, pusuya düşürülüp kurşunlanıyor ve katil Somoza da o dönemde hanedanını kurmuş oluyordu. Mao Çin'de devrimin yürüyüşünü başlatıyordu. Mussolini İtalya'da ikinci Dünya Futbol Şampiyonasının açılışını yaparken, Hitler Almanya'da, kendisini üçüncü Reich'in Führer'i ilan ediyordu ve Ari ırkı savunan yasayı onaylıyordu, buna göre kalıtsal hastalığı olanlar ve suçlular kısırlaştırılacaktı.</p>

  <p>Şampiyonanın afişlerinde bir herkül, ayağında bir futbol topuyla faşist selamı veriyordu. 34 Dünya Kupası, Roma'da, Duce için büyük bir propaganda aracı oldu. Mussolini şeref tribününden bütün maçları izledi, on bir oyuncu onu ve tribünleri hınca hınç dolduran çoğu kara gömlekli seyircileri, başları dik ve el ayaları ileriye dönük şekilde selamlayarak zaferlerini Mussolini'ye armağan ettiler.</p>

  <p>Ama zafere giden yol kolay değildi. İtalya ve İspanya arasında oynanan maç, dünya kupaları tarihinin en zorlu maçı oldu: Muharebe iki yüz on dakika sürdü ve ertesi gün sona erdiğinde bazı futbolcular ya savaşta aldıkları yaralar nedeniyle ya da güçleri tükendiği için oyun dışı kalmışlardı. Maç bittiğinde İtalya, as oyuncularından dördünü yitirmişti,* İspanya'nın kaybı ise yedi kişiydi. Sakatlanan İspanyol futbolcuların arasında, en önemli iki oyuncusu da bulunuyordu; bunlar hücum oyuncusu Lángara ve ceza sahasında rakibini ipnotize eden kaleci Zamora idi.</p>

  <blockquote>
    <p>* Orijinal metne göre cümle şöyle başlamalıydı: "Maç bittiğinde İtalya kazanmıştı ama as oyuncularından dördünü yitirmişti..." (e.d.)</p>
  </blockquote>

  <p>Milli Faşist Parti'ye ait statta İtalya, Çekoslovakya ile final maçını oynadı. Uzatmada 2-1 yendi. İtalyan yurttaşlığına yeni geçmiş olan iki Arjantinli oyuncu, üzerlerine düşeni yaptılar: Orsi, kaleciyi çalımlayarak ilk golü attı, öbür Arjantinli Guaita, İtalya'ya dünya kupasını ilk kez kazandıracak olan golün pasını Schiavio'ya verdi.</p>

  <p>1934 Dünya Kupasına on altı ülke katıldı: On iki Avrupa ülkesi, iki Latin Amerika ülkesi ve dünyanın öteki ucunun tek temsilcisi olan Mısır. Eski şampiyon Uruguay, Montevideo'da yapılan ilk dünya kupasına İtalya'nın katılmadığını öne sürerek İtalya'ya gelmedi.</p>

  <p>İtalya ve Çekoslovakya'dan sonra, Almanya ve Avusturya üçüncülüğü ve dördüncülüğü kazandılar. Çekoslovak oyuncu Nejedly beş golle gol kralı oldu; onu dört golle Alman Conen ve İtalyan Schiavio izlediler.</p>
</body>
</html>
