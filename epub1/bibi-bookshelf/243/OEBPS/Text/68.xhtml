<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BARBOSA</h3>

  <p>1950 Dünya Kupasında sıra şampiyonanın en iyi kalecisini seçmeye geldiğinde bütün gazeteciler Brezilyalı Moacyr Barbosa lehinde oy kullandılar. Barbosa, kuşkusuz ülkesinin de en iyi kalecisiydi. Elastiki bacakları vardı; soğukkanlı kişiliğiyle takıma güven veriyordu. Bir süre sonra, kırk yaşlarındayken sahalara veda edinceye kadar da en iyi kaleci unvanını korudu. Top oynadığı onca yıl boyunca Barbosa, hiçbir hücum oyuncusunun canını yakmadan kimbilir kaç gol kurtarmıştı?</p>

  <p>Ama 1950 Dünya Kupası final maçında, Uruguaylı hücum oyuncusu Ghiggia onu, sağ ayağının ucuyla attığı isabetli bir şutla şaşırttı. Öne doğru çıkmış olan Barbosa, geriye doğru sıçradı, topa eli değdi, ama o anda yere düştü. Topu savdığından emin bir halde ayağa kalktığında topu filelerde buldu. Bu gol Maracanã Stadyumunu şaşkına çevirdi ve Uruguay'ı şampiyon ilan etti.</p>

  <p>Üzerinden yıllar geçti, ama Barbosa hiçbir zaman affedilmedi. 1993 yılında Amerika'da oynanacak dünya kupası seçmelerinde o, Brezilya takımının futbolcularına moral vermek istedi. Onları ziyarete gitti, ama yöneticiler onu içeriye sokmadılar. O günlerde baldızının evinde, küçük bir jübile ücretinden başka geliri olmadan yaşıyordu. Barbosa şöyle dedi:</p>

  <p>"Brezilya'da en büyük suç için bile verilen ceza otuz yıldır. Ben ise tam kırk üç yıldır, işlememiş olduğum bir suçun cezasını çekiyorum."</p>
</body>
</html>
