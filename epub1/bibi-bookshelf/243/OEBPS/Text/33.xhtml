<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>OLİMPİK GOL</h3>

  <p>Uruguay takımı 1924 Olimpiyatlarından döndüğünde, Arjantinliler onlara bir dostluk maçı önerdiler. Maç Buenos Aires'de oynandı. Uruguay, bir gol farkla maçı kaybetti.</p>

  <p>Solaçık Cesáreo Onzari, Arjantin'e zaferi getiren golün kahramanı oldu. Bir köşe atışı yaptı ve top hiç kimseye dokunmadan kaleye girdi. Futbol tarihinde ilk kez böyle bir gol atılıyordu. Uruguaylıların dilleri tutuldu. Konuşabildiklerinde gole itiraz ettiler. Onlara göre kaleci Mazali, top gelirken itilmişti. Hakem onlara kulak asmadı. O zaman, Onzari'nin niyetinin topu kaleye atmak olmadığı, golün, rüzgâr sonucunda gerçekleştiği söylentilerini yaymaya koyuldular.</p>

  <p>Golün anısına ya da onunla alay etmek için, bu tuhaf gole <i>olimpik gol</i> adı verildi ve hâlâ tek tük böyle goller görüldüğünde onlara bu ad veriliyor. Onzari hayatının geri kalan kısmını bunun bir rastlantı olmadığına yemin ederek geçirdi. Üzerinden yıllar geçtiği halde bu güvensizlik sürüyor. Her seferinde bir köşe atışı aracısız şekilde fileleri salladığında halk golü tezahüratla kutluyor, ama bu vuruşun bilinçli yapıldığına bir türlü inanmıyor.</p>
</body>
</html>
