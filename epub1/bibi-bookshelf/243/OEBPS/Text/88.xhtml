<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>1962 DÜNYA KUPASI</h3>

  <p>Hintli ve Malayalı bazı müneccimler o yıl kıyamet kopacak diye kehanette bulunmuşlardı, ama dünya bütün hızıyla dönmeye devam ediyordu ve bu arada bir kuruluş, Uluslararası Af Örgütü adıyla doğarken, Cezayir, Fransa'ya karşı sürdürdüğü yedi yıllık bir direnişin sonunda bağımsızlığa doğru ilk adımı atıyordu. Yine aynı yıl İsrail'de Nazi savaş suçlusu Adolf Eichmann idam ediliyordu; Asturyaslı maden işçileri greve giderlerken, Papa Juan, Kiliseyi yoksullara vererek yenilikler yapmak istiyordu. Bilgisayarlar için ilk disketler üretilirken, bir yandan da ilk kez lazer ışınıyla ameliyatlar gerçekleştiriliyordu. Ve bu arada Marilyn Monroe yaşama arzusunu yitiriyordu.</p>

  <p>Bir ülkenin uluslararası oy hakkının fiyatı ne olabilir? Haiti, Birleşmiş Milletler'deki oy hakkını satışa çıkarmıştı, karşılığında on beş milyon dolar istiyordu; hepsi bir yol, bir hastane ya da bir baraj içindi. Gerekli çoğunluk, Amerikan Devletleri Teşkilatından, Amerikan Birliğinin oyunbozanı Küba'yı ihraç etmek üzere karar alıyordu. Miami'den gelen güvenilir bilgiler Fidel Castro'nun devrilmesinin bir an meselesi olduğunu gösteriyordu. Henry Miller'in ilk defa sansürsüz yayınlanan romanı <i>Yengeç Dönencesi</i>'nin yasaklanması için Amerika Birleşik Devletleri mahkemelerine yetmiş beş ayrı dava dilekçesi veriliyordu. İkinci Nobel Ödülünü almak durumunda olan Linus Pauling nükleer denemeleri protesto etmek için Beyaz Saray önünde pankart taşıyarak yürürken, aynı günlerde okuması yazması olmayan Kübalı Zenci Benny Kid Paret, Madison Square Garden ringinde aldığı yumruk darbeleri sonucu cansız olarak yere seriliyordu.</p>

  <p>Memfis'de Elvis Presley üç yüz milyon plak sattıktan sonra, bir köşeye çekilerek bir daha çalışmayacağını açıklamasına rağmen kısa bir süre sonra bu fikrinden vazgeçiyordu. Londra'daki plak şirketi Decca, Beatles adı verilen uzun saçlı müzisyenlerin şarkılarını plağa almayı reddediyordu. Carpentier <i>Işık Yüzyılı</i> adlı yapıtını, Gelman da <i>Gotán'</i>ı yayınlıyordu. Arjantinli subaylar Cumhurbaşkanı Frondizi'yi iktidardan uzaklaştırırken Brezilyalı ressam Cándido Portinari son nefesini veriyordu. Guimares Rosa'nın <i>Primeiras estórias</i> adlı yapıtı ve Vinicius de Moraes'in <i>Para viver um grande amor</i> adlı şiiri okurlara tanıtılıyordu. Joao Gilberto, Carnegie Hall'de <i>Samba de uma nota só'</i>yu söylerken, Brezilya karmasının oyuncuları Şili'yi devirerek, beş Güney Amerika, on Avrupa ülkesinin katıldığı Yedinci Dünya Futbol Şampiyonasında kupayı alıyordu.</p>

  <p>1962 Dünya Kupasında şanssızlık Di Stéfano'nun yakasını bırakmadı. Otuz altı yaşına merdiven dayayan bu futbolcu yeni ülkesi İspanya'nın karmasında oynayarak futbol hayatının son imkânını kullanacaktı. Ama açılış öncesinde sağ dizinden sakatlanmasına rağmen aldırış etmedi. Futbol tarihinin en iyi oyuncularından "Altın Ok" lakaplı Di Stéfano'ya hiçbir dünya şampiyonasında oynamak nasip olmadı. Bütün dönemlerin en iyi futbolcusu Pelé bir kas kopması yüzünden kadro dışında kaldı ve o da Di Stéfano gibi şampiyonaya katılamadı. Futbolun bir başka devi Yaşin'in de başı talihsizlikten kurtulamadı. Dünyanın bu en iyi kalecisi, Kolombiya ile oynadıkları maçta tam dört gol yedi. Soyunma odasında, maçtan önce yuvarladığı birkaç yudum içkinin sanırım bu yenilgide büyük payı oldu.</p>

  <p>Şampiyonluğu Pelé'nin yer almadığı, Didí'nin kaptanlığını yaptığı Brezilya kazandı. Pelé'nin yerinde oynamak kolay bir iş değildi, ama Amarildo'nun yıldızı onun yerinde parladı; geri hatlarda Djalma Santos aşılmaz bir duvardı, ileride de Garrincha harikalar yaratıyordu. <i>El Mercurio</i> Gazetesi, 'Garrincha hangi gezegenden geliyor?' başlıklı yazısını yayınlarken Brezilya ev sahibini sahadan siliyordu. Şili karması savaş alanına dönen bir sahada İtalyanları ezip geçiyordu; bu karşılaşmadan önce İsviçre'yi ve Sovyetler Birliğini de devirmişti. Görüldüğü gibi, Şilililer spagettiyi, çikolatayı ve votkayı mideye indirmişlerdi, ama kahve boğazlarında kaldı: Brezilya maçı 4-2 aldı. Final karşılaşmasında, 58 Dünya Kupasının yenilmez şampiyonu Brezilya, Çekoslavakya'yı 3-1 yendi. Bir Dünya Kupasının finali ilk kez televizyon aracılığıyla canlı olarak gösterildi, gerçi yayın siyah-beyazdı ve sınırlı sayıda ülke tarafından izlenmişti, ama yine de önemli bir olaydı.</p>

  <p>Şili futbol tarihinin en büyük başarısını, üçüncülüğü elde etti. Yugoslavya hiçbir defans oyuncusu tarafından tutulamayan Dragoslav Sekularac adlı bir kanatlı sayesinde dördüncü oldu.</p>

  <p>Şampiyonada tek bir gol kralı sivrilmedi; Brezilyalı Garrincha ile Vara, Şilili Sánchez, Yugoslav Jerkovıç, Macar Albert ve Sovyet İvanov dörder gol attılar.</p>
</body>
</html>
