<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lordarthursavillein</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">CANTERVILLE HORTLAĞI</h1>

  <p class="ortayazi"><span class="ideitalik">Materyalist-İdealist Bir Hikâye</span></p>

  <p class="ortayazi"><span class="idebold">I</span></p>

  <p class="normal">Amerikalı Elçi Bay Hiram B. Otis, Canterville Chase’i satın aldığında, herkes ona çok aptalca bir şey yaptığını söyledi, çünkü o yerin perili olduğu konusunda hiç şüphe yoktu. Aslında bizzat Lord Canterville, namusuna çok düşkün biri olduğundan, şartları konuşmak için bir araya geldiklerinde, bu gerçeği Bay Otis’e söylemeyi kendisi için bir borç bilmişti.</p>

  <p class="normal">“Burada kendimiz oturmak istemedik,” dedi Lord Canterville, “çünkü büyük halam olan varlıklı dul Bolton Düşesi bir gün akşam yemeği için giyinirken omuzlarına dokunan iki iskelet el yüzünden öyle bir korktu ki bir daha asla iyileşemedi. Bay Otis kendimi size söylemeye borçlu hissediyorum ki, bu hortlak ailemin hayattaki birçok üyesinin yanı sıra Cambridge King’s College’ın rektörü Sayın Augustus Dampier tarafından da görülmüştür. Düşes’in başına gelen talihsiz kazadan sonra, hizmetçilerimizin daha genç olanları yanımızda çalışmak istemedi; Leydi Canterville koridor ve kütüphaneden gelen esrarengiz sesler yüzünden birçok gece uykusundan oldu.”</p>

  <p class="normal">“Lordum,” diye yanıtladı elçi, “mobilyaları ve hortlağı rayiç bedeline göre satın alacağım. Modern bir ülkeden geliyorum, orada paranın satın alabileceği her şeye sahibiz; eski dünyada fırtına estiren ve en iyi aktrisleriniz ile primadonnalarınızı alıp götüren bizim o becerikli genç yurttaşlarımız sayesinde, sanırım ki, Avrupa’da hortlak diye bir şey varsa, o şey en kısa zamanda Amerika’daki halka açık müzelerde veya seyyar bir sergide yerini alacaktır.”</p>

  <p class="normal">“Korkarım bu hortlak var,” dedi Lord Canterville gülümseyerek, “sizin müteşebbis tiyatro yöneticilerinizin önerilerine muhtemelen ‘hayır’ diyecek olsa da. Üç yüz yıldır, tam olarak 1584’ten beri çok ünlüdür ve her zaman ailemizden birinin ölümünden önce ortaya çıkar.”</p>

  <p class="normal">“Aile doktoru da aynı şekilde davranır, Lord Canterville. Ama hortlak diye bir şey yoktur ve doğa yasalarının İngiliz aristokrasisinin hatrı için askıya alınacağını hiç sanmam.”</p>

  <p class="normal">“Sizler gerçekten de Amerika’da çok doğalsınız,” diye yanıtladı Lord Canterville. Bay Otis’in son sözlerini tam olarak anlamamıştı. “Evde bir hortlak olmasına aldırmıyorsanız, sorun yok. Sadece sizi uyarmış olduğumu unutmayın.”</p>

  <p class="normal">Bu konuşmadan birkaç hafta sonra satış işlemleri tamamlandı ve sezon bitince elçiyle ailesi Canterville Chase’e yollandı. Bayan Otis, Batı 53. Sokak’ta yaşadığı zamanlardaki adıyla Lucretia R. Tappan, bir zamanlar ünlü bir New York güzeliydi; şimdiyse, güzel gözleri ve şahane profiliyle çok hoş görünümlü orta yaşlı bir kadındı. Amerikalı hanımların çoğu, ülkelerinden ayrıldıktan sonra Avrupalılara özgü bir kibarlık olduğunu sanarak kronik hasta rolü oynarlar, oysa Bayan Otis asla bu hataya düşmemişti. Vücudu çok düzgündü; kanlı canlı biriydi. Gerçekten de birçok bakımdan tam bir İngiliz’di; aslında günümüzde her şeyimizin Amerika ile aynı olduğunu gösteren mükemmel bir örnekti, şüphesiz konuşulan dil dışında. En büyük oğlu –ebeveynlerinin bir yurtseverlik anına denk düştüğü için ona Washington adı verilmişti; kendisi ise bundan her zaman üzüntü duymuştu– sarışın, yakışıklı bir delikanlıydı; üç sezon boyunca New Port Gazinosu’nda Almanlara liderlik ederek Amerikan diplomasisi için ehliyet kazanmıştı, Londra’da bile harika bir dansçı olarak ün salmıştı. Gardenyalar ve aristokrasi tek zaafıydı. Bunun ötesinde çok aklı başında biriydi. Bayan Virginia E. Otis, on beş yaşında küçük bir kızdı; bir ceylan yavrusu gibi çevik ve güzeldi; iri mavi gözlerinden zarif bir özgürlük havası okunuyordu. Muhteşem bir amazondu; bir keresinde yaşlı Lord Bilton ile midillisinin üzerinde parkın etrafında iki kere dönerek yarışmış, tam Achilles heykelinin önünde bir buçuk boy farkla kazanmış, bundan çok sevinç duyan genç Cheshire Dükü ona oracıkta evlenme teklifinde bulunmuş ve aynı gece sel gibi akan gözyaşlarıyla vasileri tarafından Eton’a geri gönderilmişti. Virginia’dan sonra ikizler geliyordu; onlara genellikle “Yıldızlar ve Çubuklar” denirdi, çünkü daima kamçı cezasına çarptırılırlardı. Hoş çocuklardı ve saygıdeğer elçi dışında ailedeki tek gerçek cumhuriyetçi onlardı.</p>

  <p class="normal">Canterville Chase, Ascot’dan, yani en yakın demiryolu istasyonundan, yedi mil uzakta olduğundan, Bay Otis bir yük arabası onları karşılasın diye telgraf çekmişti; aile araba yolculuğuna neşe içinde başladı. Güzel bir temmuz akşamıydı ve havada çam ormanlarının enfes kokusu vardı. Arada sırada bir güvercinin tatlı sesiyle dem çektiğini duyuyorlar veya hışırdayan eğreltiotlarının derinliklerinde bir sülünün parlak göğsünü görüyorlardı. Yanlarından geçerlerken küçük sincaplar kayın ağaçlarından onları gözetliyor ve tavşanlar, beyaz kuyrukları havada, fundalıkların arasından ve yosunlu tepeciklerin üzerinden kaçışıyorlardı. Bununla birlikte, Canterville Chase’in ana yoluna girdiklerinde, gökyüzü ansızın bulutlandı; çevrede tuhaf bir sessizlik vardı; kalabalık bir karga sürüsü başlarının üzerinden gürültüsüzce geçti ve daha eve ulaşamadan yağmur iri damlalarla dökülmeye başladı.</p>

  <p class="normal">Onları karşılamak için basamaklarda yaşlı bir kadın duruyordu; siyah ipekten giysisi, beyaz kepi ve önlüğüyle derli toplu bir kılığı vardı. Bu kişi, kâhya kadın Bayan Umney’di, Leydi Canterville’in önemli ricası üzerine, Bayan Otis onu eski işinde tutmayı kabul etmişti. Kadın arabadan inerlerken her birine hafifçe eğilerek selam verdi ve tuhaf, eski moda bir tarzda, “Canterville’e sefalar getirdiniz,” dedi. Onu izleyerek hoş bir Tudor tipi holden kütüphaneye geçtiler; burası alçak tavanlı, uzun bir odaydı; siyah meşe kaplamaydı ve bitiminde renkli camlı büyük bir pencere vardı. Yeni gelenler burada kendileri için hafif bir akşam yemeği hazırlanmış olduğunu gördüler, üstlerini çıkardıktan sonra oturdular ve etrafa bakınmaya başladılar; bu arada Bayan Umney onlara servis yapıyordu.</p>

  <p class="normal">Birdenbire Bayan Otis’in gözüne, tam şöminenin yanında rengi solmuş kırmızı bir leke çarptı ve bunun ne anlama geldiğini öğrenmek için Bayan Umney’e, “Korkarım, oraya bir şey dökülmüş,” dedi.</p>

  <p class="normal">“Evet, madam,” diye yanıtladı yaşlı kâhya alçak bir sesle, “kan tam orada dökülmüştü.”</p>

  <p class="normal">“Ne kadar korkunç!” diye haykırdı Bayan Otis. “Bir oturma odasında kan lekesi olsun istemem. Hemen temizlenmesi gerek.”</p>

  <p class="normal">Yaşlı kadın gülümsedi ve aynı alçak ve esrarlı sesle yanıtladı, “Bu kan, 1575’te kendi kocası Sir Simon de Canterville tarafından tam o noktada öldürülen Leydi Eleanore de Canterville’in kanıdır. Sir Simon karısından sonra dokuz yıl daha yaşadı ve çok esrarengiz bir şekilde ansızın ortadan kayboldu. Bedeni asla bulunamadıysa da suçlu ruhu hâlâ Chase’de dolaşıyor. Bu kan lekesine turistler ve başkaları çok hayran olmuşlardı ve temizlenmesi mümkün değildir.”</p>

  <p class="normal">“Bu tam bir saçmalık!” diye haykırdı Washington Otis, “Pinkerton’un Şampiyon Leke Çıkarıcısı ve Harika Deterjanı onu hemen temizler.” Korkuya kapılan kâhya kadının engellemesine fırsat kalmadan dizlerinin üzerine çöküp siyah bir kozmetik malzemesine benzeyen küçük bir fırçayla yeri hızla ovmaya başladı. Birkaç dakika içinde kan lekesinden hiçbir iz kalmadı.</p>

  <p class="normal">“Pinkerton’un başaracağını biliyordum!” diye haykırdı delikanlı, zafer kazanmışçasına, bir yandan da kendisine hayran kalmış ailesine bakıyordu; fakat bu sözler ağzından çıkar çıkmaz loş odayı korkunç bir şimşek aydınlattı, gök gürültüsünün dehşet verici gümbürtüsü herkesi ayağa kaldırdı ve Bayan Umney düşüp bayıldı.</p>

  <p class="normal">“Ne kadar berbat bir iklim,” dedi Amerikalı elçi sakince, ucu açık uzun bir puro yakarken. “Sanırım bu eski ülke o kadar kalabalık ki, herkes için yeterince güzel hava yok. Her zaman İngiltere için tek uygun şeyin buradan göç etmek olduğunu düşünmüşümdür.”</p>

  <p class="normal">“Sevgili Hiram!” diye haykırdı Bayan Otis, “bayılan bir kadın ne işimize yarar ki?”</p>

  <p class="normal">“Tıpkı bir şey kırmış gibi maaşından kes,” diye yanıtladı elçi, “bir daha bayılmaz.” Birkaç dakika sonra Bayan Umney gerçekten de kendine geldi. Bununla birlikte, kadının altüst olduğuna hiç şüphe yoktu ve Bay Otis’i eve bir belanın gelmekte olduğu konusunda sertçe uyardı.</p>

  <p class="normal">“Bizzat kendi gözlerimle öyle şeyler gördüm ki,” dedi kadın, “hangi Hıristiyan olsa tüyleri diken diken olurdu. Birçok geceler burada meydana gelen o korkunç şeyler yüzünden gözlerimi kırpmadım.”</p>

  <p class="normal">Ne var ki, Bay Otis ile karısı, bu dürüst kişiyi hortlaklardan korkmadıkları konusunda hararetle ikna ettiler; yaşlı kâhya kadın, yeni efendisi ile hanımına Tanrı’dan hayır dualar diledikten ve maaşında bir artış için anlaşmaya vardıktan sonra sendeleyerek kendi odasına gitti.</p>

  <p class="ortayazi"><span class="idebold">II</span></p>

  <p class="normal">Fırtına bütün gece boyunca şiddetle esti, ama dikkate değer bir şey olmadı. Bununla birlikte, ertesi sabah kahvaltıya indiklerinde, o korkunç kan lekesini yeniden yerde gördüler. “Harika deterjanın kabahati olduğunu sanmam,” dedi Washington, “çünkü onu her şey ile denedim. Bu hortlağın işi olmalı.” Böylece delikanlı lekeyi bir daha sildi, ama leke ikinci sabah yeniden ortaya çıktı. Üçüncü sabah da oradaydı; halbuki Bay Otis kütüphaneyi geceleyin kilitlemiş ve anahtarı üst kata götürmüştü. Artık bütün ailenin meseleye ilgisi uyanmıştı; Bay Otis hortlakların varlığını inkârda çok dogmatik davranmış olduğundan şüphe etmeye başladı; Bayan Otis spiritüel bir derneğe katılma niyetini açıkladı ve Washington, Myers ile Podmore adlı baylara suçla bağlantılı kan kırmızısı lekelerin kalıcılığı konusunda uzun bir mektup yazdı. O gece hayaletlerin nesnel varlığından duyulan bütün şüpheler ortadan kalktı.</p>

  <p class="normal">O gün hava ılık ve güneşli geçmişti ve akşam serinliğinde bütün aile bir araba gezintisine çıktı. Saat dokuza kadar eve dönmediler; dokuzda hafif bir akşam yemeği yediler. Sohbet hiçbir şekilde dönüp dolaşıp hortlaklar konusuna gelmedi; böylece çok kere spiritüel fenomenlerden önce ortaya çıkan o sezgisel beklentinin ön koşulları bile ortada yoktu. Konuşulan konular, sonradan Bay Otis’ten öğrendiğime göre, üst sınıftan kültürlü Amerikalıların sıradan konuşmalarıydı; yani Bayan Fanny Davenport’un bir aktris olarak Sarah Bernhardt’a olan fevkalâde üstünlüğü; en iyi İngiliz evlerinde bile koçanlı taze mısır, kara buğday çöreği ve mısır lapası bulmanın zorluğu; dünya-ruhunun gelişmesinde Boston’un önemi; demiryolu seyahatinde bagaj bırakma sisteminin avantajları ile Londralıların kelimeleri uzatarak konuşmasına kıyasla New York aksanının hoşluğu gibi konular. Doğaüstü şeylerden hiç söz edilmedi, Sir Simon de Canterville’in adı hiç geçmedi. Saat on birde herkes yatak odalarına gitti ve on bir buçukta bütün ışıklar söndü. Bir süre sonra, Bay Otis koridordan, odasının dışından gelen tuhaf bir gürültüyle uyandı. Bir metal şangırtısına benziyordu ve her an daha da yaklaşıyor gibiydi. Hemen kalktı, bir kibrit yaktı ve saate baktı. Saat tam birdi. Bay Otis çok sakindi, nabzına baktı, ateşi yoktu. Tuhaf gürültü hâlâ sürüyordu ve gürültüyle birlikte ayak sesleri de işitti. Terliklerini giydi, tuvalet çantasından dikdörtgen şeklinde ufak bir şişe çıkardı ve kapıyı açtı. Tam karşısında, solgun ay ışığında, korkunç görünüşlü yaşlı bir adam gördü. Gözleri kor gibi kırmızıydı; uzun gri saçları birbirine dolaşmış bukleler halinde omuzlarına dökülmüştü; eski moda giysileri kirli ve yırtıktı ve el ile ayak bileklerinden ağır kelepçelerle paslanmış prangalar sarkıyordu.</p>

  <p class="normal">“Sayın bayım,” dedi Bay Otis, “o zincirleri yağlamanız konusunda ısrar etmek zorundayım ve bu maksatla size ufak bir şişe Tammany Rising Sun Yağdanlığı getirdim. Birkez sürüldüğünde bile tamamen etkili sonuç verdiği söyleniyor ve paketin üzerinde çok seçkin bazı din ilahiyatçılarımızın bunu doğrulayan sözleri var. Onu yatak odası mumlarının yanına sizin için bırakacağım ve ihtiyaç duyarsanız, daha fazlasını sizin için sağlamaktan mutluluk duyarım.” Birleşik Devletler elçisi, bu sözlerle şişeyi mermer bir masanın üzerine koydu ve kapısını kapatarak dinlenmeye çekildi.</p>

  <p class="normal">Canterville hortlağı bir an için haklı bir öfkeyle hiç kımıldamadan durdu, daha sonra şişeyi cilalı zemine hızla fırlatarak koridordan kaçtı, boğuk iniltiler çıkarıyor ve iğrenç bir yeşil ışık saçıyordu. Ne var ki, tam büyük meşe merdivenin en üst basamağına ulaştığında bir kapı hızla açıldı, beyaz giysili iki şekil belirdi ve büyük bir yastık hortlağın kafasının yanından vızıldayarak geçti! Görünüşe bakılırsa hiç kaybedecek zaman yoktu, bu yüzden kaçmak için aceleyle mekânın dördüncü boyutunu geçerek ahşap kaplamanın içinde kayboldu ve ev tamamen sessizliğe büründü.</p>

  <p class="normal">Hortlak sol kanattaki küçük bir gizli odaya ulaşınca, soluk almak için bir ay ışınına yaslandı ve durumunu analiz etmeye başladı. Üç yüz yıllık parlak ve kesiksiz kariyerinde asla bu kadar büyük bir hakarete uğramamıştı. Danteli ve elmasları içinde aynanın önünde dururken korkutup ödünü patlattığı o varlıklı dul düşesi; yedek yatak odalarından birinin perdeleri arasından sadece sırıttığı için korkudan çılgına dönen o dört hizmetçi kızı; bir gece geç vakit kütüphaneden gelirken mumunu üfleyerek söndürdüğü ve tam bir azizken bir sinir hastasına dönüşen ve o zamandan beri Sir William Gull’un hastası olan o mahalle papazını ve yaşlı Madame de Tremouillac’ı düşündü; o kadın bir sabah erkenden uyanınca ve şöminenin yanındaki bir koltuğa oturmuş günlüğünü okuyan bir iskelet görünce beyin hummasına tutulup altı hafta yatakta kalmış, iyileşince Kilise ile barışmış ve o kötü şöhretli şüpheci Monsieur de Voltaire ile ilişkisini kesmişti. O ahlaksız Lord Canterville’in soyunma odasında boğazına yarı yarıya girmiş bir kupa valesiyle boğulur halde bulunduğu o korkunç geceyi hatırladı; adam ölmeden az önce o aynı iskambil kartıyla Charles James Fox’u kandırıp 50 bin poundunu aldığını itiraf etmiş ve o kartı hortlağın kendisine yutturduğuna yemin etmişti. Bütün büyük başarılarını yeniden hatırladı: Pencere camına vuran yeşil bir el gördüğü için kendisini kilerde vurmuş olan o baş uşaktan, beyaz cildini yakmış beş parmağın izini saklamak için her zaman boynuna siyah kadife bir kurdele takmak zorunda kalan ve en sonunda King’s Walk’ın bitimindeki sazan havuzunda intihar eden o güzel Leydi Stutfield’e kadar. Gerçek bir sanatçının coşkulu egoizmiyle en büyük başarılarını aklından geçirdi. “Kızıl Ruben veya Boğazlanmış Bebek” olarak son oynadığı rol, “Gaunt Gibeon, Bexley Moor’un Kan Emicisi” olarak <span class="ideitalik">début</span>’u ve yalnızlıktan bunaldığı güzel bir haziran akşamı tenis kortu çimenlerinde kendi kemikleriyle sadece dokuz kuka oyunu oynadığı için yaratmış olduğu <span class="ideitalik">o furore</span> aklına gelince acı acı gülümsedi. Bütün bunlardan sonra, birtakım zavallı modern Amerikalılar geliyor, ona Rising Sun Yağdanlığı teklif ediyorlar ve kafasına yastık atıyorlardı! Bu katlanılmaz bir şeydi. Üstelik tarih boyunca hiçbir hortlağa bu şekilde davranılmamıştı. Bu yüzden intikam almaya karar verdi ve gün doğana kadar derin düşüncelere dalıp kaldı.</p>

  <p class="ortayazi"><span class="idebold">III</span></p>

  <p class="normal">Ertesi sabah Otis ailesi kahvaltıda bir araya geldiklerinde uzun uzun hortlaktan söz ettiler. Armağanının kabul edilmemiş olduğunu anlayınca, Birleşik Devletler elçisinin haklı olarak canı sıkılmıştı. “Hortlağa kişisel bir zarar vermek arzusu içinde değilim,” dedi, “ve onun bu evde bulunduğu süreyi göz önünde tutarak, ona yastık atmanın hiç de nazik bir davranış olmadığını düşündüğümü söylemeliyim.” Bunlar çok yerinde sözlerdi; ama maalesef ikizler kahkahayı bastılar. “Diğer taraftan,” diye sürdürdü elçi sözlerini, “gerçekten Rising Sun Yağdanlığını kullanmayı reddederse, zincirlerini ondan almak zorundayız. Yatak odalarının dışında bu zincir gürültüsü sürüp giderken uyumak tamamen imkânsızlaşacak.”</p>

  <p class="normal">Ne var ki, haftanın geri kalan kısmında rahatsız edilmediler; tek heyecan uyandıran şey kütüphane zeminindeki kan lekesinin sürekli olarak yenilenmesiydi. Bu kesinlikle çok tuhaftı, çünkü kapı her gece Bay Otis tarafından kilitleniyordu ve pencerelere sıkıca kol demiri vurulmuştu. Rengin durmadan değişmesi de epeyce ilgi uyandırıyordu. Bazı sabahlar mat (neredeyse kızılderili rengi) kırmızıydı, ertesi sabah parlak kırmızı, daha sonrakinde canlı bir mor oluyordu; bir keresinde, Bağımsız Amerikan Protestan Episkopal Kilise’nin basit törenlerine göre ailece dua etmek için aşağıya indiklerinde lekenin parlak zümrüt yeşili olduğunu gördüler. Bu sürekli değişiklikler doğal olarak aileyi çok eğlendiriyordu ve her akşam bu konuda bahse giriyorlardı. Bu şakaya katılmayan tek kişi küçük Virginia’ydı; kız belirsiz bir nedenle ne zaman kan lekesini görse çok üzülüyordu ve kan lekesinin zümrüt yeşili olduğu o sabah neredeyse ağlayacaktı.</p>

  <p class="normal">Hortlağın ikinci gösterisi, pazar gecesi sahneye kondu. Herkes yattıktan kısa bir süre sonra holdeki korkunç bir şangırtıyla ansızın dehşete düştüler. Alt kata koştuklarında eski ve büyük bir zırhın, durduğu yerden ayrılmış ve taş zemine düşmüş olduğunu gördüler; bu sırada Canterville hortlağı yüksek arkalıklı bir iskemleye oturmuş, yüzünde büyük bir acı ifadesiyle dizlerini ovuyordu. İkizler, bezelye üfürtme borularını yanlarında getirmiş oldukları için hemen ona üfürerek iki bezelye yolladılar ve ancak bir yazı tahtası üzerinde daha önce yapılmış uzun ve dikkatli alıştırmalar sonucunda kazanılabilecek bir beceriyle tam isabet sağladılar; bu arada Birleşik Devletler elçisi ona tabancasını doğrultmuştu ve hortlaktan Kaliforniya görgü kurallarına göre, ellerini havaya kaldırmasını istiyordu! Hortlak vahşi bir öfke çığlığıyla hareket edip içlerinden bir sis gibi esip geçti; bu sırada Washington Otis’in mumunu söndürdü ve hepsini zifiri karanlıkta bıraktı. Merdivenin üst basamağına ulaşınca kendini toparladı ve o ünlü şeytani kahkahasını atmaya karar verdi. Bu, birçok durumda çok işine yaramıştı. Dediklerine göre, bu kahkaha Lord Raker’in perukasını bir gecede griye döndürmüş ve Leydi Canterville’in Fransız mürebbiyelerinden üçünün daha bir ayı doldurmadan kesinlikle işten ayrılacaklarını bildirmelerine neden olmuştu. Böylece hortlak, tonozlu eski çatı çın çın ötünceye kadar, en dehşet verici kahkahasını attı, fakat korkunç yankı daha henüz dinmişti ki, bir kapı açıldı ve Bayan Otis açık mavi bir sabahlıkla dışarıya çıktı. “Korkarım sağlığınız pek iyi değil,” dedi, “size Dr. Dobell’in şurubundan bir şişe getirdim. Eğer sorun hazımsızlıksa, çok işe yaradığını göreceksiniz.” Hortlak ona öfkeyle baktı ve kendini hemen büyük siyah bir köpeğe çevirmek için hazırlık yapmaya başladı; bu, sayesinde haklı bir üne kavuştuğu bir meziyetiydi ve Lord Canterville’in amcası Sayın Thomas Horton’un kalıcı budalalığını aile doktoru her zaman buna bağlamıştı. Bununla birlikte, yaklaşan ayak sesleri hortlağı zalim amacında tereddüte düşürdü, bu yüzden hafifçe fosfor gibi ışıldamakla yetindi ve tam ikizler ona yaklaştığı sırada mezarlığın derinliklerinden gelmişçesine bir inilti çıkartarak ortadan kayboldu.</p>

  <p class="normal">Hortlak odasına ulaşınca tamamen yıkıldı ve çok şiddetli bir heyecana kapıldı. İkizlerin kabalığı, Bayan Otis’in banal materyalizmi doğal olarak çok can sıkıcıydı, ama onu en çok üzen şey zırhı giymeyi başaramamış olmasıydı. Modern Amerikalıların bile zırh kuşanmış bir hayalet görünce heyecan duyacaklarını ummuştu; daha mantıklı bir nedeni olmasa bile, en azından ulusal şairleri Longfellow’a saygı yüzünden; Canterville’liler şehirdeyken, hortlak sıkıcı saatlerini, bu şairin zarif ve çekici şiiriyle oyalanarak geçirmişti. Üstelik bu onun kendi zırhıydı. Kenilworth turnuvasında onu başarıyla kuşanmış ve Bakire Kraliçe kadar önemli birinden övgü almıştı. Buna rağmen, zırhı giydiğinde, büyük göğüs parçasının ve çelik başlığın ağırlığını taşıyamamış, paldır küldür taş zemine yuvarlanmış, iki dizini sertçe sıyırmış ve sağ elinin eklem yerlerini incitmişti.</p>

  <p class="normal">Bu olaydan sonra günlerce hasta yattı, kan lekesini yenilemenin dışında, odasından hemen hemen hiç çıkmadı. Yine de, kendine çok iyi bakarak iyileşti ve Birleşik Devletler elçisi ile ailesini korkutmak için üçüncü bir girişimde bulunmaya karar verdi. Gösterisi için 17 Ağustos Cuma gününü seçti ve o günün büyük kısmını gardrobunu gözden geçirmekle harcadı, sonunda kırmızı tüylü, geniş ve kenarları sarkık bir şapka, bilekleri ve boynu fırfırlı bir kefen ile paslı bir hançerde karar kıldı. Akşama doğru şiddetli bir yağmur fırtınası başladı; rüzgâr o kadar sertti ki, eski evin bütün kapılarıyla pencereleri sarsılıp zangırdıyordu. Aslında tam sevdiği havaydı bu. Eylem planı şöyleydi: Sessizce Washington Otis’in odasına girecek, yatağın ayak ucundan ona anlaşılmaz sözler geveleyecek ve ağır müzik eşliğinde kendisini üç kere boğazından hançerleyecekti. Washington’a karşı özel bir kini vardı, ünlü Canterville kan lekesini Pinkerton’un Harika Deterjanı ile temizlemeyi âdet edinmiş kişinin o olduğunu çok iyi biliyordu. Bu pervasız ve gözüpek delikanlıyı perişan edecek bir korkuya düşürdükten sonra, Birleşik Devletler elçisi ile karısının odasına geçecek, orada soğuk elini Bayan Otis’in alnına koyacak, bu arada korkudan titreyen kocasının kulağına mezarlığın korkunç sırlarını fısıldayacaktı. Küçük Virginia konusunda henüz bir karara varmamıştı. Kız ona asla hiçbir hakarette bulunmamıştı, üstelik güzel ve nazik biriydi. Gardroptan gelen birkaç boğuk inilti yeter de artar diye düşündü veya eğer bu kızı uyandıramazsa, inmeli titrek parmaklarla yatak örtüsünü çekiştirebilirdi. İkizlere gelince, onlara bir ders vermeye kesin kararlıydı. Şüphesiz yapılacak ilk şey onların göğüslerine oturmak olacaktı, böylece karabasanın nefes kesici duygusu oluşacaktı. Daha sonra yatakları birbirine çok yakın olduğu için, ikizler korkudan felce uğrayıncaya kadar, aralarında yeşil renkli, buz gibi soğuk bir ceset gibi duracak, son olarak kefeni fırlatıp atacak ve beyazlatılmış kemikler ve oynayan bir göz yuvarlağıyla “Ahmak Daniel veya İntihar Etmişin İskeleti” karakterine bürünerek odada emekleyecekti; bu birden çok kez büyük etki yaratmış bir roldü, bu karakterin “Manyak Martin veya Maskeli Esrar”daki ünlü rolüne eşdeğer olduğunu düşünüyordu.</p>

  <p class="normal">Saat on buçukta ailenin yatmaya gittiğini duydu. Bir süre ikizlerin attığı kahkahaların vahşi çığlıklarıyla rahatsız oldu, görünüşe bakılırsa, okul çocuklarının hiçbir şeyi umursamaz o neşesiyle uykudan önce eğleniyorlardı; derken on biri çeyrek geçe her taraf sessizleşti ve saat on ikiyi vururken hortlak harekete geçti. Baykuş, pencere camlarına vuruyor; kuzgun, yaşlı porsuk ağacında ötüyor; rüzgâr evin içinde yolunu kaybetmiş bir ruh gibi inleyerek dolaşıyordu; gelgelelim Otis ailesi kendilerini bekleyen felaketten habersiz uyuyordu ve hortlak, Birleşik Devletler elçisinin yağmur ve fırtınanın gürültüsünü bastıran düzenli horlamasını duyabiliyordu. Gizlice ahşap kaplamadan dışarıya süzüldü, zalim ve pörsümüş dudaklarında şeytani bir tebessüm vardı ve kendisi ile öldürdüğü karısına ait armaların mavi ve altın renkler içinde parladığı büyük cumba penceresinin yanından geçerken, ay yüzünü bir bulutun içine sakladı. Hortlak kayarcasına ilerledi, şeytani bir gölge gibiydi; karanlık bile sanki o geçerken ondan tiksiniyordu. Bir kez birinin seslendiğini duyduğunu sandı ve durdu; ama bu sadece Red Farm’daki bir köpeğin havlamasıydı ve yoluna devam etti; tuhaf on altıncı yüzyıl bedduaları mırıldanıyor ve paslı hançeri havaya doğru sallıyordu. Sonunda talihsiz Washington’un odasına giden holün köşesine ulaştı. Bir an için durdu, rüzgâr başındaki uzun gri bukleleri uçuruyor, korkunç kefeni grotesk ve fantastik kıvrımlara dönüştürüyordu. Derken saat çeyreği vurdu ve hortlak zamanın geldiğini hissetti. Kendi kendine kıkırdadı ve köşeyi döndü, ama bunu yapar yapmaz acıklı bir korku çığlığıyla geriye kaçtı ve rengi atmış yüzünü uzun kemikli elleriyle örttü. Tam karşısında korkunç bir hayalet duruyordu; hayalet bir heykel gibi hareketsizdi ve bir kaçığın rüyası kadar korkunçtu! Kafası kel ve parlaktı; yüzü yuvarlak, şişman ve beyazdı ve korkunç bir tebessüm yüz hatlarını ezeli bir sırıtmaya çevirmiş gibiydi. Gözlerinden kızıl ışık saçıyordu, ağzı büyük bir ateş kuyusu gibiydi ve kendisininkine benzeyen korkunç bir kıyafet, devasa bedenini sessiz karlarıyla sarmalamıştı. Göğsünde, üzerinde antik harflerle tuhaf bir yazı bulunan bir yafta vardı, görünüşe göre bu bir utanç parşömeni, çılgın günahların bir kaydı, suçla ilgili korkunç bir belgeydi bu ve sağ elinde parlak çelikten bir kılıç tutuyordu.</p>

  <p class="normal">Canterville Hortlağı, daha önce hiç hortlak görmemiş olduğu için, haklı olarak çok korktu ve bu dehşet verici hayalete alelacele şöyle bir baktıktan sonra odasına kaçtı, koridordan hızla geçerken kendisini saran uzun çarşafa takılarak tökezledi ve sonunda paslı hançerini elçinin botlarının içine düşürdü; sabahleyin baş uşak onu orada bulacaktı. Odasının mahremiyetine ulaşınca kendisini küçük portatif yatağına attı ve yüzünü çarşafların altına sakladı. Bununla birlikte, bir süre sonra eski cesur Canterville cesareti kendini gösterdi ve gün ışır ışımaz gidip diğer hortlakla konuşmaya karar verdi. Böylece, tam şafak tepeleri gümüşe boyarken, tüyler ürpertici hayaleti ilk defa görmüş olduğu yere geri döndü, iki hortlağın, ne de olsa, bir taneden daha iyi olduğunu ve yeni arkadaşının yardımıyla ikizlerle güvenlik içinde mücadele edebileceğini hissediyordu. Bununla birlikte, o yere gelince korkunç bir manzara gördü. Görünüşe göre hayaletin başına bir şey gelmişti, çünkü oyuk gözlerindeki ışık tamamen sönmüş, parlak kılıç elinden düşmüş ve rahatsız edici bir pozisyonda güçlükle duvara yaslanmıştı. İleriye atılıp onu kollarının arasına aldı, o zaman, yüreğine inecek bir şekilde, hortlağın kafası kaydı ve yere yuvarlandı, beden boylu boyunca yere uzandı ve hortlak kendisini beyaz pazen bir perdeyi, bir süpürgeyi, bir mutfak satırını kucaklamış olarak buldu, ayağının dibindeyse içi oyuk bir şalgam yatıyordu. Bu tuhaf dönüşümü anlayamayarak, heyecan içinde aceleyle önündeki levhaya yapıştı ve orada, gri sabah ışığında, şu korkunç sözleri okudu:</p>

  <p class="ortayazi"><span class="idebold">Otis Hortlağı</span><br class="chapter" />
  <span class="ideitalik">Tek Gerçek ve Orijinal Hayalet.<br class="chapter" />
  Taklitlerinden Sakınınız.<br class="chapter" />
  Diğerlerinin Hepsi Sahtedir.</span></p>

  <p class="normal">Her şey ansızın zihninde aydınlandı. Aldatılmış, şaşırtılmış ve alt edilmişti! Gözlerine o eski Canterville bakışı geldi, dişsiz damaklarını gıcırdattı ve kurumuş kollarını başının üzerine kaldırıp, antik geleneğin süslü sözlerini kullanarak, “Kırmızı İbik neşeli borusunu iki defa öttürdüğünde, kanlı işler kol gezecek ve cinayet sessiz adımlarla yürüyecek!” diye yemin etti.</p>

  <p class="normal">Bu dehşet verici yemini daha henüz bitirmişti ki, uzaktaki bir evin kırmızı kiremitli çatısında bir horoz öttü. Hortlak kısık ve acı bir sesle uzun uzun güldü ve bekledi. Saatlerce bekledi, ama horoz, tuhaf bir nedenle, bir daha ötmedi. Sonunda, saat yedi buçukta hizmetçi kızların gelişi korkunç bekleyişine bir son verdi ve boşa çıkan umutlarını ve engellenen amacını düşünerek kimseye sezdirmeden odasına döndü. Orada eski şövalyelikle ilgili çeşitli kitaplara başvurdu; bu kitaplara çok düşkündü ve yeminin her kullanılışında Kırmızı İbiğin daima ikinci bir defa öttüğünü öğrendi. “O işe yaramaz kuşa lanet olsun,” diye homurdandı, “cesur mızrağımı boynuna saplayacağım ve ölünceye kadar onu kendim için öttüreceğim o gün de gelecek!” Daha sonra dinlenmek için rahat kurşun bir tabuta girdi ve akşama kadar orada kaldı.</p>

  <p class="ortayazi"><span class="idebold">IV</span></p>

  <p class="normal">Ertesi gün hortlak çok güçsüz ve yorgundu. Son dört haftanın büyük heyecanı etkisini göstermeye başlamıştı. Sinirleri tamamen altüst olmuştu ve en küçük gürültü onu ürkütüyordu. Beş gün boyunca odasından çıkmadı ve sonunda kütüphane zeminindeki kan lekesi davasından vazgeçmeye karar verdi. Eğer Otis ailesi lekeyi istemiyorsa, ona kesinlikle layık değillerdi. Bu insanlar, açıkça anlaşılıyor ki, banal ve materyalist kişilerdi; ruhsal fenomenlerin sembolik değerini anlamaktan çok uzaktılar. Hayaletler ve ölülerin hortlaması şüphesiz tamamen başka bir konuydu ve aslında bu olay kendi kontrolünde değildi. Kutsal görevi, haftada bir kere koridorda görünmek ve her ayın birinci ve üçüncü çarşambası renkli camlı büyük pencereden anlaşılmaz laflar gevelemekti ve sorumluluklarından nasıl şerefiyle kurtulacağını bilmiyordu. Hayattayken çok kötü işler yaptığı doğruydu, ama diğer taraftan, doğaüstü bütün konularda vicdan sahibiydi. Böylece daha sonraki üç cumartesi her zamanki gibi gece yarısı ile saat üç arasında, kendisini duyan veya gören olmaması için bütün önlemleri alarak koridoru geçti. Botlarını çıkardı, kurt yemiş eski döşeme tahtalarının üzerinde elinden geldiğince sessizce yürüdü, siyah renkte geniş bir kadife pelerin kuşandı ve zincirlerini yağlamak için Rising Sun Yağdanlığı kullanmayı unutmadı. Şunu itiraf etmeliyim ki, bu son korunma yöntemini benimseme konusunda kendini çok zor ikna etti. Bununla birlikte bir gece, aile yemekteyken, Bay Otis’in yatak odasına gizlice girdi ve şişeyi alıp götürdü. İlk başta kendini biraz aşağılanmış hissetse de, daha sonra bu icat lehine söylenecek epeyce şey olduğunu fark edecek kadar mantıklı biriydi ve yağdanlık, bir ölçüde amacına hizmet etti. Yine de rahatsız edilmekten kurtulamadı. Sürekli olarak koridora enine ipler geriliyor ve karanlıkta bunlara takılıyordu; bir keresinde, “Kara Isaac veya Hogley Ormanı’nın Avcısı” kılığındayken, ikizler tarafından Goblen Salonu’nun kapısından meşe merdivenin ilk basamağına kadar zemine sürülmüş olan yağa basarak fena halde düştü. Bu son hakaret onu o kadar öfkelendirdi ki, saygınlığını ve sosyal pozisyonunu yeniden kabul ettirebilmek için son bir gayret göstermeye ve saygısız genç Etonluları bir sonraki gece ünlü karakteri “Pervasız Rupert veya Başsız Kont” olarak ziyaret etmeye karar verdi.</p>

  <p class="normal">Bu kostüm içinde ortaya çıkmayalı yetmiş yıldan fazla olmuştu. En son güzel Leydi Barbara Modish’i bu şekilde korkutmuş; kız, “Dünya üzerindeki hiçbir şey beni böylesi korkunç bir hayaletin alacakaranlıkta terasta gezinmesine izin veren bir aileye gelin gitmeye zorlayamaz,” diyerek, şimdiki Lord Canterville’in büyükbabasıyla olan nişanını hemen bozmuş ve yakışıklı Jack Castleton ile Gretna Green’e kaçmıştı. Zavallı Jack, daha sonra Wandsworth Parkı’nda bir düelloda Lord Canterville tarafından vurulmuş ve daha yıl bitmeden Leydi Barbara, Tunbridge Wells’de kalbi kırık bir halde ölmüştü; böylece, her açıdan, büyük bir başarı kazanmıştı. Bununla birlikte, bu çok zor bir makyajdı; doğaüstünün veya daha bilimsel bir deyişle doğal dünya ötesinin en büyük gizlerinden biriyle ilgili olarak tiyatrovari bir ifade kullanılması gerekirse, bu rol için hazırlanmak hortlağın tam üç saatini aldı. Sonunda her şey hazırdı ve görünüşünü çok beğendi. Kıyafetle birlikte kullanılan büyük deri binici çizmeleri ona biraz büyük geliyordu ve at sırtında kullanılan çifte tabancanın tekini bulamamıştı, ama genel olarak kılığından hoşnuttu; saat biri çeyrek geçe ahşap kaplamadan yavaşça çıktı ve koridorda sessizce ilerledi. İkizlerin yattığı odaya gelince, buraya perdelerinin renginden dolayı Mavi Yatak Odası dendiğini söylemeliyim, kapıyı biraz aralık buldu. Etkili bir giriş yapmak istediğinden onu ardına kadar itmesiyle birlikte ağır bir kova içindeki su başına döküldü; sırılsıklam oldu ve kova sol omzunun birkaç santimetre ötesinden geçti. Aynı anda dört direkli yataktan susturulmaya çalışılan kahkaha sesleri geldiğini duydu. Sinirleri o kadar bozulmuştu ki, elinden geldiği kadar hızlı bir şekilde odasına kaçtı ve ertesi gün ağır soğuk algınlığıyla yatağa düştü. Bu olayda ona teselli veren tek şey, kafasını yanında getirmemiş olmasıydı, çünkü, öyle yapmış olsaydı, bundan çok ciddi sonuçlar doğabilirdi.</p>

  <p class="normal">Hortlak, artık bu kaba Amerikalı aileyi korkutma umudunu tamamen kaybetmişti; artık ilke olarak keçe terliklerle, cereyan çarpmasın diye boynunda kalın kırmızı bir atkıyla ve ikizler tarafından saldırıya uğrama ihtimaline karşı büyük bir çakar almazla sessizce dolaşmakla yetiniyordu. 19 Ekim’de son darbeyi yedi. Alt kata büyük giriş holüne inmişti; hiç olmazsa orada rahatsız edilmeyeceğini düşünüyordu. Birleşik Devletler Elçisi ile karısının artık Canterville aile portrelerinin yerini almış olan büyük Saroni fotoğraflarıyla dalga geçerek eğleniyordu. Sade ama derli toplu giyinmişti; mezarlık küfüyle beneklenmiş uzun bir kefen içindeydi; çenesini bir parça sarı bezle bağlamıştı; küçük bir fanuslu fener ve bir mezar kazıcısı kazması taşıyordu. Aslında “Mezarsız Jonas veya Chertsey Ambarının Ceset Hırsızı” karakteri kılığındaydı; en dikkat çekici rollerinden biriydi bu ve Canterville’lerin bu rolü unutmaları imkânsızdı, çünkü komşuları Lord Rufford ile kavgalarının esas nedeni buydu. Saat sabaha doğru ikiyi çeyrek geçiyordu ve hortlağın bildiği kadarıyla ortalıkta kimse yoktu. Ne var ki, tam kan lekesinden geride bir şey kalmış mı diye bakmak için kütüphaneye doğru yürürken ansızın karanlık bir köşeden üzerine iki şey atladı; kollarını çılgınca başlarının üzerinde sallayarak kulağına “BÖÖ!” diye bağırdılar.</p>

  <p class="normal">Hortlak paniğe kapılarak, –bu da bu şartlar altında doğaldı– merdivene koştu; gelgelelim Washington Otis’i orada büyük bir bahçe hortumuyla kendisini bekler buldu ve böylece dört yönden düşmanları tarafından sıkıştırılmış ve neredeyse pencereye kadar gerilemiş bir haldeyken, büyük demir sobanın içinde kayboldu; neyse ki soba yanmıyordu; hortlak evine borular ve bacaların içinden geçerek gitmek zorunda kaldı ve korkunç derecede kirli, perişan ve umutsuz bir halde odasına ulaştı.</p>

  <p class="normal">Bu olaydan sonra hortlak bir daha geceleyin dolaşırken görülmedi. İkizler çeşitli kereler onun için pusuda beklediler, her gece koridorlara ebeveynlerini ve hizmetçileri çok kızdıracak bir şekilde yemiş kabukları saçtılarsa da bunun bir yararı olmadı. Hortlağın duygularının, artık onu ortaya çıkmaktan vazgeçirecek kadar çok incindiği belliydi. Bay Otis sonunda Demokrat Parti’nin tarihi üzerindeki büyük çalışmasına yeniden başladı; yıllardır bu konuyla meşguldü; Bayan Otis bütün taşrayı hayrete düşüren harika bir deniztarağı pikniği düzenledi; oğlanlar lakros, euchre, poker gibi Amerikan ulusal oyunlarına dadandılar. Virginia, patikalarda midillisine bindi; kendisine genç Cheshire Dükü eşlik ediyordu; oğlan tatilinin son haftasını geçirmek için Canterville Chase’e gelmişti. Herkes hortlağın gitmiş olduğunu düşünüyordu ve hatta Bay Otis, Lord Canterville’e bu durumu bir mektupla bildirdi; o da yanıt olarak bu haberden duyduğu büyük sevinci dile getirdi ve Elçi’nin değerli eşine en içten tebriklerini gönderdi.</p>

  <p class="normal">Ne var ki Otis’ler yanılıyorlardı, çünkü hortlak hâlâ evin içindeydi ve artık neredeyse bir yatalak olmasına rağmen, mücadeleyi bırakmaya henüz niyeti yoktu; özellikle de konuklar arasında genç Cheshire Dükü’nün bulunduğunu öğrendikten sonra... Bu delikanlının büyük amcası olan Lord Francis Stilton, vaktiyle Albay Carbury ile Canterville hortlağıyla zar atacağı konusunda yüz ginesine bahse tutuşmuş ve ertesi sabah oyun odasının zemininde zavallı bir felçli olarak bulunmuş, daha uzun yıllar yaşadığı halde, bir daha “düşes” lafından başka bir şey söyleyememişti. Bu hikâyeyi o sıralar herkes biliyordu, ama iki soylu ailenin duygularına saygı adına, olayı örtbas etmek için her türlü girişimde bulunulmuştu. Lord Tattle’ın <span class="ideitalik">Recollections of the Prince Regent and his Friends</span> adlı kitabının üçüncü cildinde bu olayla ilgili her şey bütün ayrıntılarıyla bulunabilir. Bu yüzden hortlak haklı olarak Stilton’lar üzerindeki etkisini kaybetmemiş olduğunu göstermeyi çok istiyordu; bu aileyle aslında uzaktan akrabaydı, kendi kuzeni ikinci evliliğini <span class="ideitalik">(en secondes noces)</span> Sieur de Bulkeley ile yapmıştı; herkesin bildiği gibi, Cheshire dükleri bu kişinin soyundan gelmiştir. Böylece hortlak, Virginia’nın genç âşığına ünlü karakteri “Vampir Keşiş veya Kansız Benedictine” olarak görünmek için hazırlıklara girişti; bu öylesi korkunç bir roldü ki, yaşlı Leydi Startup onu gördüğünde –olay 1764’te, talihsiz bir yeni yıl akşamı meydana gelmişti– çok şiddetli çığlıklar atmaya başlamış, sonucunda şiddetli bir inme geçirmiş; üç gün içinde, en yakın akrabaları olan Canterville’leri mirasından mahrum ettikten ve bütün parasını Londra’daki eczacısına bıraktıktan sonra ölmüştü. Bununla birlikte ikizlerden korkusu, son dakikada, hortlağın odasından çıkmasını engelledi; genç dük, Kral Dairesi’ndeki kuş tüylü büyük tentenin altında huzur içinde uyudu ve rüyasında Virginia’yı gördü.</p>

  <p class="ortayazi"><span class="idebold">V</span></p>

  <p class="normal">Bu olaydan birkaç gün sonra Virginia ile kıvırcık saçlı şövalyesi Brockley çayırlarında at binmeye gittiler; orada kız bir çalılıktan geçerken giysisini o kadar kötü yırttı ki, eve dönünce, görülmemek için arka merdivenden çıkmaya karar verdi. Kapısı tesadüfen açık olan Goblen Salonu’nun önünden koşarak geçerken içeride birini gördüğünü sandı ve annesinin oda hizmetçisi olduğunu düşünerek –bu kişi bazen işini buraya getirirdi– ondan giysisini onarmasını istemek için içeriye baktı. Ne var ki kız hayretten donakaldı; çünkü içerideki kişi, Canterville hortlağının bizzat kendisiydi! Pencerenin yanında oturmuş, sararan ağaçların havada uçuşan solgun yaldızlarını, uzun ana yolda çılgınca dans eden kırmızı yaprakları seyrediyordu. Başını eline dayamıştı ve çok üzgün bir hali vardı. Gerçekten de o kadar umutsuz ve o kadar perişan görünüyordu ki, ilk düşüncesi kaçıp kendisini odasına kilitlemek olan küçük Virginia’nın kalbi merhametle doldu ve hortlağı teselli etmeye karar verdi. Kızın adımları o kadar hafif, hortlağın melankolisi o kadar derindi ki, kız konuşmadan önce hortlak onun farkına varmadı.</p>

  <p class="normal">“Sizin için çok üzgünüm,” dedi kız, “ama erkek kardeşlerim yarın Eton’a geri dönüyorlar ve o zaman eğer uslu durursanız kimse sizi rahatsız etmez.”</p>

  <p class="normal">“Benden uslu olmamı istemek saçma bir şey,” diye cevap verdi hortlak, kendisiyle konuşmaya cesaret eden küçük, güzel kıza hayret içinde bakarak. “Çok saçma. Zincirlerimi şakırdatmalıyım, anahtar deliklerinden inlemeliyim ve geceleyin dolaşmalıyım, eğer demek istediğin bunlardan vazgeçmemse, var oluşumun tek nedeni bu.”</p>

  <p class="normal">“Bu var olmak için bir neden sayılmaz ve siz çok kötü biri olduğunuzu biliyorsunuz. Bayan Umney, buraya ilk geldiğimiz gün, bize karınızı öldürmüş olduğunuzu söyledi.”</p>

  <p class="normal">“Pekâlâ, bunu kabul ediyorum,” dedi hortlak huysuzca, “ama bu tamamen aileyi ilgilendiren bir konu, başkalarını değil.”</p>

  <p class="normal">“Bir kimseyi öldürmek çok yanlış,” dedi Virginia; bazen tatlı bir sofu ağırbaşlılığına bürünürdü, New England’lı bir atasından miras kalmış bir huydu bu.</p>

  <p class="normal">“Ah, soyut ahlakın bayağı insafsızlığından nefret ederim! Karım hiç güzel değildi; kırmalı yuvarlak yakalarımı hiçbir zaman doğru dürüst kolalamazdı ve yemek pişirmeyi hiç bilmezdi. Hogley Ormanı’nda vurmuş olduğum bir erkek geyik vardı, iki yaşında muhteşem bir hayvan, karımın onu masaya ne halde getirdiğini biliyor musun? Neyse, artık önemi yok, çünkü her şey geçmişte kaldı ve sanırım, karımı öldürmüş olmama rağmen, erkek kardeşlerinin beni açlıktan öldürmeleri de pek hoş bir davranış değildi.”</p>

  <p class="normal">“Sizi açlıktan mı öldürdüler? Ah, bay hortlak, yani demek istiyorum ki, Sir Simon, karnınız aç mı? Çantamda bir sandviç var. Onu ister misiniz?”</p>

  <p class="normal">“Hayır, teşekkür ederim. Artık bir şey yemiyorum, ama yine de çok naziksiniz ve ailenizin bütün diğer korkunç, kaba, bayağı ve üçkâğıtçı üyelerinden çok daha hoşsunuz.”</p>

  <p class="normal">“Dur!” diye haykırdı Virginia, ayağını yere vurarak, “kaba, korkunç ve bayağı olan sensin ve üçkâğıtçılığa gelince, kütüphanedeki o gülünç kan lekesini tazelemek için kutumdan boyalar çaldığını biliyorsun. İlk önce bütün kırmızılarımı aldın, parlak kırmızı da dahil ve bir daha güneşin batışını resmedemedim; sonra zümrüt yeşilini ve krom sarısını aldın, sonunda elimde çivit mavisi ile Çin beyazından başka boyam kalmadı ve sadece ay ışığı manzaraları yapabildim; bunlar her zaman iç karartıcı resimlerdir ve onları boyamak da hiç kolay değil. Çok sinirlenmeme rağmen, seni hiç ele vermedim, üstelik çok saçmaydı yaptıkların, kim daha önce zümrüt yeşili kan diye bir şey duymuştur ki?”</p>

  <p class="normal">“İyi, ama,” dedi hortlak, oldukça uysalca, “ne yapabilirdim ki? Bugünlerde gerçek kan bulmak çok zor bir şey ve bu işi Harika Deterjan ile erkek kardeşin başlattığına göre, boyalarını almamak için bir neden göremedim. Renge gelince, bu her zaman bir zevk meselesidir: örneğin Canterville’lerin kanı mavidir, İngiltere’deki en mavi kandır, ama siz Amerikalıların böyle şeylerle ilgilenmediklerini biliyorum.”</p>

  <p class="normal">“Bu konuda bir şey bildiğin yok. Bence yapabileceğin en iyi şey buradan göç etmek ve biraz kafanı çalıştırmak. Babam sana memnuniyetle bedava bir bilet sağlayabilir ve her ne kadar her türlü uçucu şey şey üzerinde ağır bir vergi varsa da, gümrükte bir güçlük çıkmayacaktır; çünkü memurların hepsi Demokrat Parti’den. Bir kere New York’a varınca büyük sükse yapacağın garanti. Orada bir büyükbabaya sahip olmak için yüz bin dolar verecek bir sürü insan tanıyorum, bir aile hortlağına sahip olmak için daha fazlasını verirler.”</p>

  <p class="normal">“Amerika’dan hoşlanacağımı sanmıyorum.”</p>

  <p class="normal">“Sanırım harabelerimiz ve tuhaf şeylerimiz olmadığı için,” dedi Virginia, alaycı bir tavırla.</p>

  <p class="normal">“Harabeleriniz mi yokmuş! Tuhaf şeyleriniz mi yokmuş!” diye yanıtladı hortlak. “Donanmanız ve belli âdetleriniz var.”</p>

  <p class="normal">“İyi akşamlar. Gidip babama ikizlere bir hafta fazladan tatil vermesini söyleyeceğim.”</p>

  <p class="normal">“Lütfen gitmeyin, Bayan Virginia!” diye haykırdı hortlak, “o kadar yalnızım ve öyle mutsuzum ki, gerçekten ne yapacağımı bilmiyorum. Uyumak istiyorum, ama uyuyamıyorum.”</p>

  <p class="normal">“Bu tam bir saçmalık! Tek yapman gereken şey yatağa gitmek ve mumu üflemek. Bazen uyanık kalmak çok daha zor oluyor, özellikle kilisede, oysa uyumanın hiçbir zor yanı yok. Bebekler bile bunu nasıl yapacaklarını bilirler, oysa onlar çok zeki değillerdir.”</p>

  <p class="normal">“Üç yüz yıldır uyumadım,” dedi hortlak keder içinde ve Virginia’nın güzel mavi gözleri hayretle açıldı. “Üç yüz yıldır uyumadım ve çok yorgunum.”</p>

  <p class="normal">Virginia ciddileşti ve küçük dudakları gül yaprakları gibi titredi. Hortlağa doğru yürüdü, yanına diz çöküp yaşlı, buruşmuş yüzüne baktı.</p>

  <p class="normal">“Zavallı, zavallı hortlak,” diye mırıldandı kız, “uyuyabileceğin bir yer yok mu?”</p>

  <p class="normal">“Uzaklarda, çam ormanlarının ötesinde,” dedi hortlak, kısık ve hülyalı bir sesle, “küçük bir bahçe var. Orada çimenler uzun ve gürdür; baldıran otunun çiçeği büyük beyaz yıldızlar gibidir ve bülbül bütün gece şakır. O, bütün gece şakır; soğuk, kristal ay aşağıya bakar ve porsuk ağacı uyuyanların üzerine dev kollarını açar.”</p>

  <p class="normal">Virginia’nın gözleri yaşlarla bulutlandı ve yüzünü elleriyle örttü.</p>

  <p class="normal">“Ölüm Bahçesi demek istiyorsun,” diye fısıldadı.</p>

  <p class="normal">“Evet, ölüm. Ölüm çok güzel bir şey olmalı. Yumuşak kahverengi toprağa uzanıp yatmak, başının üstünde dalgalanan çimenleri seyretmek ve sessizliği dinlemek. Dünü olmamak, yarını da olmamak. Zamanı unutmak, hayatı unutmak, huzur içinde olmak. Bana yardım edebilirsin. Benim için ölüm evinin büyük kapılarını açabilirsin, çünkü sen hep sevgi dolusun ve sevgi ölümden güçlüdür.”</p>

  <p class="normal">Virginia titredi, içinden soğuk bir ürperti geçti ve birkaç dakika süren bir sessizlik oldu. Kız kendini korkunç bir rüyadaymış gibi hissediyordu.</p>

  <p class="normal">Daha sonra hortlak yeniden konuştu; sesi rüzgârın iç çekişi gibiydi.</p>

  <p class="normal">“Kütüphane penceresinin üzerindeki eski kehaneti hiç okudun mu?”</p>

  <p class="normal">“Ah, sık sık!” diye haykırdı küçük kız, başını kaldırarak, “onu çok iyi biliyorum. Tuhaf siyah harflerle yazılmış ve okunması zor. Sadece altı satır var:</p>

  <p><br class="chapter" /></p>

  <p class="indentmetinitalik">‘Ne zaman ki, altın bir kız çekip alacak</p>

  <p class="indentmetinitalik">Duayı günahın dudaklarından,</p>

  <p class="indentmetinitalik">Ne zaman ki, kuru badem meyvelenecek</p>

  <p class="indentmetinitalik">Ve küçük bir kız gözyaşı dökecek</p>

  <p class="indentmetinitalik">İşte o zaman bütün ev sakinleşecek</p>

  <p class="indentmetinitalik">Ve Canterville’e huzur gelecek.’</p>

  <div class="clrb"></div>

  <p><br class="chapter" /></p>

  <p class="normal">ama ne anlama geldiklerini bilmiyorum.”</p>

  <p class="normal">“Anlamı şu,” dedi hortlak keder içinde, “günahlarım için ağlamalısın, çünkü benim gözyaşlarım yok ve ruhum için benim yerime dua etmelisin; çünkü inancım yok ve eğer her zaman tatlı, iyi ve nazik olursan, Ölüm Meleği bana merhamet edecek. Karanlıkta korkunç şekiller göreceksin ve kötü ruhlar kulağına fısıldayacaklar; fakat sana zarar vermeyecekler, çünkü küçük bir çocuğun saflığı karşısında cehennemin güçleri bir şey yapamaz.”</p>

  <p class="normal">Virginia ona cevap vermedi ve hortlak, kızın eğilmiş altın sarısı başına bakarken, ellerini müthiş bir umutsuzluk içinde ovuşturdu. Ansızın kız ayağa kalktı, çok solgundu ve gözlerinde tuhaf bir ışık vardı. “Korkmuyorum,” dedi, kararlı bir sesle, “ve Melek’ten sana merhamet etmesini isteyeceğim.”</p>

  <p class="normal">Hortlak oturduğu yerden hafif bir sevinç çığlığıyla kalktı ve kızın elini tuttu, eski moda bir zarafetle eğilip bu eli öptü. Hortlağın parmakları buz gibi soğuktu, dudakları ise kor gibi yanıyordu, ama Virginia, hortlak onu loş odadan geçirirken tereddüt etmedi. Solmuş yeşil goblenin üzerine küçük avcı figürleri işlenmişti. Avcılar püsküllü borularını öttürdüler ve geri dönmesi için kıza küçük ellerini salladılar. “Geri dön küçük Virginia!” diye haykırdılar, “geri dön!” Ama hortlak kızın eline daha sıkı yapıştı ve kız onları görmemek için gözlerini kapadı. Kertenkele kuyruklu ve patlak gözlü korkunç hayvanlar oymalı şömine tablasından kıza göz kırptılar ve “Sakın ha! Küçük Virginia, sakın ha! Seni bir daha göremeyebiliriz,” diye mırıldandılar, gelgelelim hortlak hızını artırdı ve Virginia dinlemedi. Odanın sonuna ulaştıklarında, hortlak durdu; kızın anlayamadığı bazı sözler fısıldadı. Virginia gözlerini açtı; duvarın bir sis gibi yavaş yavaş kaybolduğunu ve önünde büyük, karanlık bir mağara durduğunu gördü. Etraflarında soğuk ve sert bir rüzgâr esti ve kız bir şeyin giysisini çekiştirdiğini hissetti. “Çabuk, çabuk!” diye haykırdı hortlak, “yoksa çok geç olacak.” Bir anda ahşap kaplama arkalarından kapandı ve Goblen Salonu boş kaldı.</p>

  <p class="ortayazi"><span class="idebold">VI</span></p>

  <p class="normal">On dakika kadar sonra, çay servisi için zil çaldı ve Virginia aşağıya inmediği için, Bayan Otis üniformalı uşaklardan birini onu çağırsın diye üst kata gönderdi. Adam çok geçmeden geri döndü ve Bayan Virginia’yı hiçbir yerde bulamadığını söyledi. Kızın her akşam vakti yemek masası için çiçek toplamak üzere bahçeye çıkma âdeti olduğundan, Bayan Otis ilk başta hiç endişelenmedi, ama saat altıyı çalıp Virginia ortada görünmeyince gerçekten endişelendi ve oğlanları kızı aramak için evin dışına yolladı, bu arada kendisi de Bay Otis’le birlikte evdeki bütün odaları aradı. Altı buçukta oğlanlar geri döndüler ve kız kardeşlerinin izini hiçbir yerde bulamadıklarını söylediler. Artık hepsinin heyecanı doruktaydı ve ne yapacaklarını bilmiyorlardı ki, Bay Otis ansızın birkaç gün önce bir çingene grubuna parkta kamp yapmaları için izin vermiş olduğunu hatırladı. Bu yüzden hemen Blackfell Hollow’a yollandı, onların orada olduklarını biliyordu, en büyük oğlu ile iki çiftlik uşağı ona eşlik ediyorlardı. Genç Cheshire Dükü, endişeden çılgına dönmüştü, kendisinin de gitmesine izin verilmesi için çok yalvardı, ama Bay Otis bir itişme kakışma olabilir endişesiyle ona izin vermedi. Ne var ki, oraya geldiğinde, çingenelerin gitmiş olduklarını gördü. Bu gidişin oldukça ani olduğu belliydi, çünkü ateş hâlâ yanıyordu ve çimenlerin üzerinde bazı kap kacaklar vardı. Bay Otis bölgeyi araştırsınlar diye Washington ile iki adamı gönderdikten sonra eve koştu ve kontluktaki bütün polis müfettişlerine, serseriler veya çingeneler tarafından kaçırılmış küçük bir kızı araştırmalarını isteyen telgraflar yolladı. Daha sonra atının getirilmesini emretti, karısıyla üç oğlunun yemeğe oturmasında ısrar ederek, yanına bir seyis alıp atını Ascot Yolu’na sürdü. Ne var ki, daha birkaç mil gitmeden ardından birinin dörtnala geldiğini duydu; dönüp bakınca genç dükün midillisinin üzerinde yaklaştığını gördü, delikanlının yüzü kızarmıştı ve şapkası yoktu. “Çok özür dilerim, Bay Otis,” dedi oğlan nefes nefese, “ama Virginia kayıpken yemek filan yiyemem. Lütfen bana kızmayın; eğer geçen yıl nişanlanmamıza izin verseydiniz böyle sorunlar olmayacaktı. Beni geri göndermeyeceksiniz, değil mi? Gidemem! Gitmeyeceğim!”</p>

  <p class="normal">Elçi, bu yakışıklı genç haylaza gülümsemekten kendini alamadı, Virginia’ya olan bağlılığı da onu epeyce etkilemişti; bu yüzden atından eğilerek şefkatle oğlanın omuzlarını okşadı ve şöyle dedi, “Peki, Cecil, geri dönmezsen, sanırım benimle gelmek zorundasın, ama sana Ascot’da bir şapka almalıyım.”</p>

  <p class="normal">“Ah, şapkayı boşverin! Ben Virginia’yı istiyorum!” diye haykırdı genç dük gülerek ve dörtnala demiryolu istasyonuna gittiler. Orada Bay Otis, istasyon müdürüne Virginia’nın tarifine uyan bir kimsenin peronda görülüp görülmediğini sordu, ama kızla ilgili hiçbir haber alamadı. Bununla birlikte, istasyon müdürü hat üzerindeki diğer duraklara telgraf çekti ve babaya, kızı için sıkı araştırma yapacakları konusunda güvence verdi; Bay Otis genç dük için kepenklerini kapamak üzere olan bir manifaturacıdan bir şapka aldıktan sonra, dört mil uzaklıktaki bir köy olan Bexley’e at sürdü; burasının çingenelerin çok bilinen bir uğrak yeri olduğu kendisine söylenmişti; çünkü yanı başında geniş bir çayır vardı. Orada jandarmayı uykudan kaldırdılar, ama bir bilgi alamadılar ve çayırın dört yanını dolaştıktan sonra atlarını eve doğru çevirdiler ve saat on bir sularında yorgunluktan ölmüş ve neredeyse umudu kesmiş bir halde Chase’e ulaştılar. Washington ile ikizleri fanuslu fenerlerle kapıcı evinde kendilerini bekler buldular; çünkü ana yol çok karanlıktı. Virginia’dan en ufak bir iz bulunmamıştı. Çingeneler, Broxley otlaklarında yakalanmışlardı, gelgelelim kız onlarla birlikte değildi; çingeneler böyle ani ayrılışlarının nedenini Chorton Fuarı’nın tarihini şaşırmış olmalarıyla açıklamışlardı ve gecikmemek için acele gitmişlerdi. Gerçekten de, Virginia’nın kaybolduğunu duyunca çok üzülmüşlerdi, çünkü Bay Otis’e kendilerine özel parkında kamp yapma izni vermiş olduğu için çok minnettardılar ve gruptan dört kişi araştırmaya yardım etmek için geride kalmıştı. Sazan havuzu taranmıştı, bütün Chase baştan aşağıya gözden geçirilmişti, ama bir sonuç yoktu. En azından o gece için Virginia’yı kaybetmiş oldukları besbelliydi ve Bay Otis ile oğlanlar eve büyük bir moral çöküntüsü içinde yürüdüler; seyis, iki at ve bir midilliyle onların peşinden geliyordu. Holde bir grup korkmuş hizmetçi gördüler, zavallı Bayan Otis kütüphanede bir kanepe üzerine uzanmıştı, korku ve endişe yüzünden aklını kaçırmak üzereydi ve yaşlı kâhya tarafından kolonyayla ferahlatılıyordu. Bay Otis, karısının hemen bir şeyler yemesi konusunda ısrar etti ve herkes için akşam yemeği hazırlanmasını emretti. Melankolik bir yemekti, çünkü neredeyse kimse ağzını açıp bir şey söylemedi; ikizler bile şaşkına dönmüş ve uslanmışlardı, çünkü kardeşlerini çok severlerdi. Yemek bitince, Bay Otis, genç dükün ricalarına rağmen, o gece yapılacak başka bir şey olmadığını ve sabahleyin Scotland’a hemen bazı detektifler göndermeleri için telgraf çekeceğini söyleyerek, herkesin yatağa gitmesini emretti. Tam yemek odasından çıkarlarken saat kulesinde gece yarısı çalmaya başladı, son vuruşu sırasında bir şangırtı ile keskin bir çığlık duydular; ürkütücü bir gök gürlemesi evi sarstı, havada dünyevi olmayan bir müzik nağmesi dolaştı, merdivenin üzerindeki bir pano gürültüyle geriye doğru uçtu ve içinden Virginia, çok solgun ve beyaz bir yüzle, elinde küçük bir kutu tutarak sahanlığa adım attı. Bir anda herkes ona doğru atıldı. Bayan Otis onu tutkuyla bağrına bastı, dük onu ateşli öpücüklerle nefessiz bıraktı ve ikizler grubun çevresinde çılgın bir savaş dansı yaptılar.</p>

  <p class="normal">“Tanrı aşkına! Kızım neredeydin sen?” dedi Bay Otis, oldukça öfkeli, kızın onlara aptalca bir şaka yapmış olduğunu düşünerek. “Cecil ile birlikte her tarafta atla dolaşıp seni aradık ve annen korkudan öldü. Bir daha böyle eşek şakaları yapmamalısın.”</p>

  <p class="normal">“Hortlak dışında kimseye! Hortlak dışında kimseye!” diye çığlık attı ikizler, bir yandan da sıçrayıp hopluyorlardı.</p>

  <p class="normal">“Canım benim, Tanrı’ya şükür bulundun; bir daha yanımdan ayrılmamalısın,” diye mırıldandı Bayan Otis, titreyen çocuğu öpüp, karışmış altın sarısı saçlarını düzeltirken.</p>

  <p class="normal">“Baba,” dedi Virginia, sakin bir sesle, “Hortlağın yanındaydım. O öldü ve gelip onu görmen gerek. O çok kötü biriydi, ama bütün yapmış olduklarından dolayı gerçekten üzgündü ve bana ölmeden önce içinde güzel mücevherler olan bu kutuyu verdi.”</p>

  <p class="normal">Bütün aile ona dili tutulmuş bir şekilde şaşkınlıkla baktı, ama kız ağırbaşlı ve ciddiydi, geriye dönüp onları ahşap kaplamadaki delikten dar gizli bir koridora götürdü. Washington, masadan kapmış olduğu bir mumla onların peşinden geliyordu. Sonunda büyük bir meşe kapıya geldiler; kapının üzerine paslı çiviler çakılmıştı. Virginia dokununca kapı ağır menteşeleri üzerinde döndü ve kendilerini tavanı tonozlu, ufacık penceresi demir kafesli, küçük ve basık bir odada buldular. Duvara çok büyük bir demir halka takılmış, ona zincirlenmiş kupkuru bir iskelet boylu boyunca taş zemine yatmıştı ve uzanamayacağı bir yere konmuş eski moda bir tahta tabakla bir testiye uzun kuru parmaklarıyla ulaşmaya çalışıyor gibiydi. Testi görünüşe göre bir zamanlar suyla doluydu, çünkü içi yeşil küf ile kaplanmıştı. Tabakta bir toz yığınından başka bir şey yoktu. Virginia iskeletin yanına diz çöktü ve küçük ellerini birleştirerek sessizce dua etmeye başladı, grubun geri kalanı artık sırrını öğrenmiş oldukları bu korkunç trajediyi hayretler içinde seyrettiler.</p>

  <p class="normal">“Hey!” diye ansızın bağırdı ikizlerden biri, pencereden dışarıya bakarak bu odanın evin hangi kanadında yer aldığını anlamaya çalışıyordu. “Hey! Yaşlı kurumuş badem ağacı çiçek açmış. Çiçekleri ay ışığında açıkça görebiliyorum.”</p>

  <p class="normal">Ayağa kalkarken, “Tanrı onu affetti,” dedi Virginia, ciddi bir tavırla ve yüzü sanki güzel bir ışıkla aydınlandı.</p>

  <p class="normal">“Sen bir meleksin!” diye haykırdı genç dük ve kollarını kızın boynuna dolayıp onu öptü.</p>

  <p class="ortayazi"><span class="idebold">VII</span></p>

  <p class="normal">Bu tuhaf olaylardan dört gün sonra, gece saat on bir sularında Canterville Chase’den bir cenaze korteji yola çıktı. Cenaze arabasını sekiz siyah at çekiyordu, her birinin kafasında devekuşu tüyünden sallantılı büyük bir sorguç vardı, kurşun tabutun üzerine mor renkli kalın bir örtü serilmişti; örtüye Canterville arması altınla işlenmişti. Cenaze arabasının ve diğer arabaların yanında uşaklar yanan meşalelerle yürüyorlardı ve tören alayı her bakımdan çok etkileyiciydi. Lord Canterville baş yas tutucuydu, cenaze törenine katılmak için Wales’den özel olarak gelmişti ve ilk arabada küçük Virginia ile birlikte oturuyordu. Sonrakinde Birleşik Devletler Elçisi ile karısı, bir sonrakinde Washington ile üç oğlan, son arabada ise Bayan Umney vardı. Herkes, hayatının elli yılından fazlasında hortlak tarafından korkutulmuş olduğu için, kâhya kadının bu defin törenini görmeye hakkı olduğunu düşünüyordu. Kilise bahçesinin köşesine, yaşlı porsuk ağacının tam altına derin bir mezar kazılmıştı ve cenaze duası Sayın Augustus Dampier tarafından çok etkileyici bir şekilde okundu. Dini tören bittiği vakit, Canterville ailesinin eski bir âdetine göre uşaklar meşalelerini söndürdüler ve tabut mezara indirilirken Virginia öne çıktı ve tabutun üzerine beyaz ve pembe badem çiçeklerinden yapılmış büyük bir haç bıraktı. Tam bunu yaptığı sırada ay, bir bulutun arkasından çıktı, küçük kilise mezarlığını açık gümüş rengiyle örttü ve uzaktaki bir çalılıkta bir bülbül şakımaya başladı. Kız, hortlağın Ölüm Bahçesi tarifini düşündü, gözleri yaşardı ve eve dönüş yolunda hemen hemen hiç konuşmadı.</p>

  <p class="normal">Ertesi sabah, Lord Canterville şehre dönmeden önce, Bay Otis hortlağın Virginia’ya vermiş olduğu mücevherler konusunda onunla görüştü. Bu mücevherler her bakımdan harikaydı –özellikle antik Venedik çerçeveli yakut bir gerdanlık gerçekten de on altıncı yüzyıldan kalma şahane bir örnekti– ve değerleri o kadar yüksekti ki, kızının onları kabul etmesine izin vermek Bay Otis’in vicdanını epeyce rahatsız ediyordu.</p>

  <p class="normal">“Lordum,” dedi adam, “bu ülkede devredilemez mülkiyetin toprak kadar takılar için de geçerli olduğunu biliyorum ve bu mücevherlerin ailenizde evladiyelik olduğu veya öyle olması gerektiği, benim için çok açık. Bu yüzden sizden onları Londra’ya yanınızda götürmenizi ve onlara sadece mülkünüzün bazı tuhaf şartlar altında size geri dönmüş bir parçası gözüyle bakmanızı rica etmek zorundayım. Kızıma gelince, o hâlâ bir çocuk ve henüz, bunu söylemekten sevinç duyuyorum ki anlamsız bir lüksün böylesi aşırılıklarına fazla ilgi duymamaktadır. Ayrıca Bayan Otis’in bana verdiği bilgiye göre, –kendisi sanat konusunda küçümsenmeyecek bir otoritedir ve çocukluğunda Boston’da birkaç kış geçirmek ayrıcalığına sahip olmuştur– bu taşların maddi değeri de yüksekmiş ve eğer satışa çıkarılırsa iyi para ederlermiş. Bu şartlar altında, Lord Canterville, eminim ki, onların ailemin herhangi bir üyesinin mülkiyetinde kalmasına izin vermemin benim için ne kadar imkânsız olduğunu anlıyorsunuz ve işin doğrusu, böylesi boş süsler ve oyuncaklar, her ne kadar İngiliz aristokrasisinin şanına uygun veya elzem ise de, cumhuriyetçi sadeliğin katı ve –inancım o ki– ölümsüz ilkelerine göre yetiştirilmiş kişiler için tamamen uygunsuz olacaktır. Belki şunu da belirtmeliyim ki, Virginia o kutuyu talihsiz, ama baştan çıkmış atanızın bir anısı olarak alıkoymasına izin vermenizi çok istiyor. Kutu çok harap vaziyette olup onarım gerektirdiğinden, belki onun bu dileğini yerine getirmeyi uygun görürsünüz. Bana gelince, şunu itiraf etmeliyim ki, kendi kanımdan gelme bir çocuğun ortaçağla ilgili herhangi bir şeye sempati duymasına çok hayret ettim ve bunun nedenini ancak Virginia’nın, Bayan Otis’in Atina’ya yaptığı bir yolculuktan döndükten hemen sonra, Londra’nızın sayfiyelerinden birinde doğmuş olmasıyla açıklayabiliyorum.”</p>

  <p class="normal">Lord Canterville, değerli elçinin söylevini çok ciddi bir tavırla, arada sırada engelleyemediği bir tebessümü saklamak için gri bıyığını çekiştirerek dinledi; Bay Otis sözlerini bitirince içtenlikle elini sıktı ve şöyle dedi, “Sayın bayım, sevimli küçük kızınız talihsiz atalarımdan Sir Simon’a çok büyük bir hizmette bulundu, ben ve ailem harikulade cesareti ve yürekliliği yüzünden ona çok şey borçluyuz. Mücevherler kesinlikle ona aittir ve inanıyorum ki, onları kızınızdan alacak kadar kalpsiz olsaydım, o yaşlı kötü adam on beş gün içinde mezarından çıkar ve hayatımı cehenneme çevirirdi. Onların evladiyelik olduğuna gelince, bir vasiyette veya yasal bir metinde adı geçmeyen hiçbir şey evladiyelik değildir ve bu mücevherlerin varlığından hiç kimsenin haberi yoktu. Sizi temin ederim ki, onların üzerinde uşağınızdan daha fazla bir hakkım yok ve sanırım Bayan Virginia büyüdüğü vakit, takacak güzel şeyleri olmasından hoşnut olacak. Ayrıca, şunu unutuyorsunuz Bay Otis, siz mobilyayı ve hortlağı rayiç bedeline göre satın aldınız ve hortlağa ait olan her şey o anda sizin malınız oldu, Sir Simon geceleri koridorda her ne yapmış olursa olsun, yasalara göre o aslında bir ölüydü ve siz satın alınca onun malına da sahip oldunuz.”</p>

  <p class="normal">Bay Otis, Lord Canterville’in mücevheri reddetmesinden epeyce üzüntü duydu ve ona kararını gözden geçirmesi için ricada bulundu, ama iyi huylu asilzade kararından dönmedi ve sonunda elçiyi, kızına hortlağın vermiş olduğu armağanı alıkoyması için izin vermeye razı etti ve 1890 ilkbaharında genç Cheshire Düşesi evliliği münasebetiyle Kraliçe’nin baş salonunda huzura kabul edildiğinde mücevherleri herkesin hayranlığını kazandı. Çünkü Virginia soyluluk tacını elde etmişti –bu, bütün küçük ve iyi Amerikan kızlarının ödülüydü– ve genç sevgilisiyle, oğlan rüştünü kazanır kazanmaz evlenmişti. İkisi de o kadar sevimliydi ve birbirlerini o kadar seviyorlardı ki, bu evlilik, yaşlı Dumbleton markizi –bu kadın, dükü bekâr yedi kızından biri için avlamaya çalışmış ve bu amaçla üç pahalı akşam yemeği vermişti– ve tuhaf ama, bizzat Bay Otis dışında herkesi sevindirmişti. Bay Otis, genç dükü şahsen çok seviyordu, ama teorik olarak unvanlara karşıydı ve kendi sözleriyle ifade edecek olursak, “cumhuriyetçi sadeliğin gerçek ilkelerinin, zevk düşkünü aristokrasinin gevşeklik yaratan etkisiyle unutulacağından korkuyordu.” Bununla birlikte, itirazları tamamen geçersiz kılındı ve inanıyorum ki, Hanover Square’de, St. George Kilisesi’nin sıraları arasında kızı koluna yaslanmış olarak yürüdüğü vakit bütün İngiltere’de ondan daha gururlu bir adam yoktu.</p>

  <p class="normal">Dük ile düşes, balaylarını geçirdikten sonra, Canterville Chase’e gittiler ve vardıklarının ertesi günü öğleden sonra çam ormanlarının yanındaki ıssız kiliseye yürüdüler. Sir Simon’un mezartaşındaki yazı konusunda ilk başta epeyce zorluk yaşanmıştı, ama sonunda sadece yaşlı asilzadenin adının baş harflerinin ve kütüphane penceresindeki şiirin taşa kazınmasına karar verildi. Düşes yanında güzel güller getirmişti, onları mezarın üzerine serpti ve orada bir müddet durduktan sonra, dolaşarak eski manastırın yıkık rahip odasına gittiler. Orada düşes yıkık bir sütunun üzerine oturdu; kocası ise, Virginia’nın ayaklarının dibine uzanıp sigara içti ve onun güzel gözlerini seyretti. Ansızın sigarayı attı, karısının elini tuttu ve ona, “Virginia, bir eşin kocasından saklı bir sırrı olmamalıdır,” dedi.</p>

  <p class="normal">“Sevgili Cecil! Senden saklı bir sırrım yok.”</p>

  <p class="normal">“Evet, var,” diye yanıtladı adam, gülümseyerek, “o hortlakla baş başa iken neler olduğunu bana hiç anlatmadın.”</p>

  <p class="normal">“Hiç kimseye anlatmadım,” dedi Virginia, ciddileşerek.</p>

  <p class="normal">“Bunu biliyorum, ama bana söyleyebilirdin.”</p>

  <p class="normal">“Lütfen bana sorma, Cecil, sana söyleyemem. Zavallı Sir Simon! Ona çok şey borçluyum. Evet, gülme Cecil, gerçekten borçluyum. Hayatın ne olduğunu, ölümün ne anlama geldiğini ve aşkın niçin her ikisinden de güçlü olduğunu anlamamı o sağladı.”</p>

  <p class="normal">Dük ayağa kalktı ve sevgiyle karısını öptü.</p>

  <p class="normal">“Kalbinin sahibi olduğum sürece sırrını saklayabilirsin,” diye mırıldandı.</p>

  <p class="normal">“Kalbimin sahibi daima sensin, Cecil.”</p>

  <p class="normal">“Çocuklarımıza bir gün anlatacaksın, değil mi?”</p>

  <p class="normal">Virginia’nın yüzü al al oldu.</p>
</body>
</html>
