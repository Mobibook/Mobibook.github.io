<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lordarthursavillein</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">LORD ARTHUR SAVILE’İN SUÇU</h1>

    <p class="ortayazi"><span class="ideitalik">Görev Konusunda Bir Çalışma</span></p>

    <p class="ortayazi"><span class="idebold">I</span></p>

    <p class="normal">Leydi Windermere’in Paskalya’dan önceki son davetiydi ve Bentinck House her zamankinden daha da kalabalıktı. Altı bakan, Parlamento Başkanı’nın kabul töreninden nişanları ve kurdeleleriyle çıkıp gelmişler, bütün güzel kadınlar en gösterişli giysilerini giymişlerdi; resim galerisinin bitiminde Karlsruhe Hanedanı’ndan Prenses Sophia ayakta duruyordu; şirret görünüşlü, tombul bir kadındı, ufak, siyah gözleri ve şahane zümrütleri vardı; bozuk bir Fransızcayla bağırarak konuşuyor ve kendisine söylenen her şeyi abartılı kahkahalarla karşılıyordu. Gerçekten de, topluluk, her gruptan insanın harikulade bir karışımıydı. Görkemli soylu hanımlar, keskin radikallerle dostça sohbet ediyor, popüler vaizlerin frak kuyrukları ünlü kuşkucularınkine değiyor, bir piskopos sürüsü, şişman bir primadonnanın peşine düşmüş bir odadan diğerine onu takip ediyor, kendilerine sanatçı süsü veren bazı Kraliyet Akademisi üyeleri merdivende duruyordu ve dediklerine göre, bir ara yemek salonu ağzına kadar dahilerle dolmuştu. Gerçekten de, Leydi Windermere’in en iyi gecelerinden biriydi ve Prenses neredeyse on bir buçuğa kadar orada kaldı.</p>

    <p class="normal">Prenses gider gitmez Leydi Windermere, ünlü bir politik ekonomistin öfkeli bir Macar virtüöze müziğin bilimsel teorisini ciddi ciddi açıkladığı resim galerisine geri döndü ve Paisley Düşesiyle konuşmaya başladı. Uzun fildişi boynu, iri, mavi, menekşe rengi gözleri ve kalın bukleler halindeki altın saçlarıyla harikulade güzeldi. Saçları saf altındı; günümüzde altının zarif adını haksız yere gasp eden o açık saman rengi değil, güneş ışınlarıyla örülmüş veya egzotik yerlere ait amberin içinde saklanmış türden bir altındı; bu, yüzüne bir azize havası veriyordu, ama ifadesinde bir günahkârın çekiciliği de yok değildi.</p>

    <p class="normal">Psikolojik açıdan ilginç bir inceleme konusuydu. Kadın, erken yaşlarda şu önemli gerçeği anlamıştı: Patavatsızlık, düşüncesizlik kadar masumiyete benzeyen hiçbir şey yoktu. Bir seri pervasız maceradan sonra, ki bunların yarısı tamamen masumdu, şahsiyet sahibi olmanın bütün ayrıcalıkları kazanmıştı. Kocasını bir defadan fazla değiştirmişti; aslında Debrett onun üç kez evlendiğini söylüyordu, ama âşığını hiç değiştirmediği için, dünya uzun süredir onun hakkında dedikodu yapmaktan vazgeçmişti. O sıralarda kırk yaşındaydı, çocuğu yoktu ve zevkine çok düşkündü; bu da genç kalmanın sırrıdır.</p>

    <p class="normal">Leydi Windermere ansızın araştıran gözlerle çevresine bakındı ve berrak kontralto sesiyle, “Şiromantistim nerede?” dedi.</p>

    <p class="normal">“Neyin, Gladys?” dedi Düşes, yüksek sesle, elinde olmadan irkilerek.</p>

    <p class="normal">“Şiromantistim, Düşes; bu aralar onsuz yaşayamıyorum.”</p>

    <p class="normal">“Sevgili Gladys! Her zaman öyle orijinalsin ki,” diye mırıldandı Düşes, bir taraftan da şiromantistin aslında ne olduğunu hatırlamaya çalışıyordu ve bu şeyin umduğu gibi şiropodist ile aynı şey olup olmadığını merak ediyordu.</p>

    <p class="normal">“Düzenli olarak haftada iki kere elimi görmeye geliyor,” diye sürdürdü Leydi Windermere sözlerini, “ve yaptığı çok çok ilginç.”</p>

    <p class="normal">“Aman Tanrım!” dedi Düşes, kendi kendine, “bir çeşit şiropodist yine de. Ne kadar korkunç. Umarım en azından bir yabancıdır. Öyleyse, durum pek o kadar berbat değil demektir.”</p>

    <p class="normal">“Kesinlikle onu sizinle tanıştırmalıyım.”</p>

    <p class="normal">“Onu tanıştırmak mı!” diye haykırdı Düşes, “herhalde burada olduğunu söylemek istemiyorsun?” Ve üç renkli küçük bir yelpaze ile çok yıpranmış bir dantel şal aramak için çevresine bakınmaya başladı; gerektiği anda hemen kalkıp gitmeye hazır olmak istiyordu.</p>

    <p class="normal">“Elbette burada; onsuz bir parti vermeyi hayalimden bile geçirmem. Tam anlamıyla psişik bir ele sahip olduğumu söylüyor ve eğer başparmağım birazcık daha kısa olsaymış, müzmin bir karamsar olup bir manastıra kapanırmışım.”</p>

    <p class="normal">“Ah, anladım!” dedi Düşes, kendini çok rahatlamış hissederek, “sanırım bahtını, talihini okuyor?”</p>

    <p class="normal">“Talihsizlikleri de,” diye yanıtladı Leydi Windermere, “hem de sürüsüyle. Örneğin, önümüzdeki yıl hem karada hem de denizde büyük tehlike içinde olacağım; bu yüzden bir balonda yaşayacağım ve her akşam bir sepetle yemeğimi yukarıya çekeceğim. Hepsi küçük parmağımda ya da avucumun içinde yazılı; hangisi olduğunu unuttum.”</p>

    <p class="normal">“Ama bu, kesinlikle Tanrı’nın öfkesini üzerine çekecek bir şey Gladys?”</p>

    <p class="normal">“Sevgili Düşes hiç şüphe yok ki Tanrı bu kez öfkesini bastırabilir. Tanrı buna herhalde karşı koyabilir. Bence herkes elini ayda bir kere okutmalı ki, ne yapmaması gerektiğini bilsin. Şüphesiz insan yine de o şeyi yapıyor, ama önceden uyarılmak öyle hoş ki. Şimdi biri, Bay Podgers’i hemen gidip getirmezse, kendim gitmek zorunda kalacağım.”</p>

    <p class="normal">“Müsaade ederseniz, gidip onu getireyim,” dedi, uzun boylu, yakışıklı genç bir adam. O sırada yanlarında ayakta durmuş, dudaklarında bu sohbeti eğlenceli bulduğunu gösteren bir tebessümle onları dinliyordu.</p>

    <p class="normal">“Çok teşekkürler, Lord Arthur, maalesef onu tanımazsınız.”</p>

    <p class="normal">“Eğer dediğiniz kadar mükemmel biriyse, onu gözden kaçırmam olanaksız. Neye benzediğini söyleyin ve onu hemen size getireyim.”</p>

    <p class="normal">“Şiromantiste benzer hiçbir yanı yok. Yani demek istiyorum ki, ne esrarlı, ne anlaşılması zor, ne de romantik. Kısa boylu, tıknaz bir adam; komik, kel bir kafası, altın çerçeveli, kocaman bir gözlüğü var; bir aile doktoru ile bir kasaba avukatı arasında bir şey. Gerçekten çok üzgünüm, ama bu benim kabahatim değil. İnsanlar öyle can sıkıcı ki. Bütün piyanistlerim tıpkı şairlere benziyorlar, şairlerim de piyanistlere; hatırlıyorum da, geçen sezon çok korkunç bir suikastçıyı yemeğe çağırmıştım, birçok insanı havaya uçurmuş biriydi; her zaman bir zırh giyer, gömleğinin kolunda bir kama taşırmış; ama geldiği vakit, tonton bir papaza benzediğini ve akşam boyunca şakalar yaptığını biliyor musunuz? Şüphesiz eğlenceli biriydi, kabul, ama çok hayal kırıklığına uğradım; adama zırhını sorunca, sadece güldü ve İngiltere ikliminin bu zırhı kuşanmaya izin vermeyecek kadar soğuk olduğunu söyledi... Ah, işte Bay Podgers! Şimdi, Bay Podgers, Paisley Düşesi’nin elini okumanızı istiyorum. Düşes, eldiveninizi çıkarmanız gerekecek. Hayır, sol el değil, öteki.”</p>

    <p class="normal">“Sevgili Gladys, bunun gerçekten de doğru bir davranış olduğunu sanmıyorum,” dedi Düşes, oğlak derisinden epeyce kirli bir eldivenin düğmelerini beceriksizce açarken.</p>

    <p class="normal">“Tıpkı ilginç olan diğer bütün şeyler gibi,” dedi Leydi Windermere: <span class="ideitalik">“On a fait le monde ainsi<sup class="calibre2"><a href="../Text/Lordarthursavillein_split_012.html#footnote-1534-1" id="footnote-1534-1-backlink">[1]</a></sup></span> Ama sizi tanıştırmalıyım. Düşes, bu Bay Podgers, en sevdiğim şiromantistim. Bay Podgers, bu Paisley Düşesi, eğer elinde benimkinden daha büyük bir ay dağı olduğunu söylerseniz, size bir daha hiç inanmam.”</p>

    <p class="normal">“Eminim, Gladys, elimde öyle bir şey yoktur,” dedi Düşes, ciddi bir tavırla.</p>

    <p class="normal">“Hanımefendi çok haklı,” dedi Bay Podgers, küt parmaklı, küçük, tombul ele bakarak, “ay dağı gelişmemiş. Bununla birlikte, hayat çizgisi mükemmel. Lütfen bileğinizi bükün. Teşekkür ederim. Rascette üzerinde üç belirgin çizgi! Uzun bir ömür süreceksiniz, Düşes ve çok mutlu olacaksınız. Hırs... çok ılımlı, zekâ çizgisi abartılı değil, kalp çizgisi...”</p>

    <p class="normal">“Şimdi, lütfen patavazsız, boşboğaz davranın, Bay Podgers!” diye haykırdı Leydi Windermere.</p>

    <p class="normal">“Hiçbir şey bana böyle davranmaktan daha çok zevk veremezdi,” dedi Bay Podgers, eğilerek, “eğer Düşes daha önce bir kere bile öyle davranmış olsaydı, ama üzülerek söylemeliyim ki, güçlü bir görev duygusuyla birleşmiş büyük bir heyecan ve duygu sürekliliği görüyorum.”</p>

    <p class="normal">“Lütfen devam edin, Bay Podgers,” dedi Düşes, çok memnun görünerek.</p>

    <p class="normal">“Ekonomi, hanımefendinin erdemleri arasında en önemsizi değil,” diye devam etti Bay Podgers ve Leydi Windermere gülmekten kahkaha krizine girdi.</p>

    <p class="normal">“Ekonomi çok iyi bir şeydir,” dedi Düşes, halinden memnun, “Paisley ile evlendiğimde, on bir şatosu vardı ve oturmaya uygun tek bir evi yoktu.”</p>

    <p class="normal">“Şimdiyse on iki evi var, tek bir şatosu yok,” dedi Leydi Windermere, yüksek sesle.</p>

    <p class="normal">“Ee, hayatım,” dedi Düşes, “benim sevdiğim şey...”</p>

    <p class="normal">“Konfor,” dedi Bay Podgers, “ve modern yenilikler ve her yatak odasında sıcak su olması. Hanımefendi çok haklı. Konfor, uygarlığımızın bize sağlayabileceği tek şey.”</p>

    <p class="normal">“Düşes’in karakterini övgüye layık bir şekilde anlattınız, Bay Podgers, şimdi de Leydi Flora’nınkini anlatmalısınız,” ve gülümseyen ev sahibesinin bir baş işaretiyle uzun boylu, kızıla çalan sarı İskoç saçlı, çıkık kürek kemikli bir kız, bir kanepenin arkasından hantal bir hareketle öne çıkıp yassı parmaklı, uzun ve kemikli bir el uzattı.</p>

    <p class="normal">“Ah, bir piyanist!” dedi Bay Podgers, “mükemmel bir piyanist görüyorum, ama sanırım pek müzisyen sayılmaz. Çok çekingen, çok dürüst, hayvanlara karşı büyük bir sevgisi var.”</p>

    <p class="normal">“Çok doğru!” diye haykırdı Düşes, Leydi Windermere’e dönerek, “kesinlikle doğru! Flora’nın Macloskie’de iki düzine İskoç çoban köpeği var ve şayet babası izin verseydi, şehirdeki evimizi bir hayvanat bahçesine çevirirdi.”</p>

    <p class="normal">“Her perşembe akşamı evimde yaptığım şey de aynen bu!” diye haykırdı Leydi Windermere, gülerek, “ama ben çoban köpeklerinden çok, aslanları severim.”</p>

    <p class="normal">“Tek hatanız bu Leydi Windermere,” dedi Bay Podgers, gösterişli bir şekilde eğilerek.</p>

    <p class="normal">Aldığı yanıt, “Eğer bir kadın hatalarını çekici yapamazsa, o gerçek bir kadın sayılmaz,” oldu. “Ama bizim için daha başka eller okumalısınız. Gelin, Sir Thomas, Bay Podgers’e elinizi gösterin.” Beyaz yelekli, güler yüzlü, yaşlı bir beyefendi öne çıktı ve kalın, bakımsız bir el uzattı, üçüncü parmağı çok uzundu.</p>

    <p class="normal">“Macerayı seven biri; geçmişte dört uzun yolculuğu var ve bir tane daha olacak. Üç kere deniz kazası geçirmiş. Hayır, iki kere, ama bir sonraki yolculuğunuzda deniz kazası tehlikesi var. Sağlam bir muhafazakâr, çok dakik, nadir bulunan eşyaların koleksiyonunu yapmaya meraklı. On altı ile on sekiz yaşları arasında ağır bir hastalık geçirmiş. Otuz yaşlarında bir mirasa konmuş. Kedilerle radikallerden çok nefret ediyor.”</p>

    <p class="normal">“Olağanüstü!” diye haykırdı Sir Thomas, “karımın elini de mutlaka okumalısınız.” “İkinci karınızın,” dedi Bay Podgers, sakince, hâlâ Sir Thomas’ın elini tutarak, “ikinci karınızınkini. Memnun olurum.” Ancak kahverengi saçları ve hassas kirpikleriyle melankolik bir havası olan Leydi Marvel, geçmişinin veya geleceğinin açığa vurulmasına kesinlikle karşı çıktı ve Leydi Windermere ne yaparsa yapsın, Rus Elçisi Bay Kolof’u eldivenlerini bile çıkartmaya razı edemedi. İşin doğrusu, birçok kişi iğreti tebessümlü, altın çerçeve gözlüklü ve parlak boncuk gözlü bu küçük tuhaf adamın karşısına çıkmaktan korkuyor gibiydi ve zavallı Leydi Fermor’a, herkesin önünde kadının müzikten hiç anlamadığını, ama müzisyenlerden çok hoşlandığını söylediğinde, genel kanı, şiromaninin çok tehlikeli bir bilim olduğu ve <span class="ideitalik">tête-à-tête<sup class="calibre2"><a href="../Text/Lordarthursavillein_split_012.html#footnote-1534-2" id="footnote-1534-2-backlink">[2]</a></sup></span> olunan durumlar dışında teşvik edilmemesi gerektiği oldu.</p>

    <p class="normal">Ne var ki, Leydi Fermor’un talihsiz hikâyesi hakkında bir şey bilmeyen ve Bay Podgers’i büyük ilgiyle izleyen Lord Arthur Savile, kendi elinin de okunması için büyük bir merak duydu ve öne çıkmak konusunda biraz mahcubiyet hissettiğinden, salonu geçerek Leydi Windermere’in oturduğu yere ulaştı ve kızaran yüzünde sevimli bir ifadeyle ona Bay Podgers’in ricasına bir itirazı olup olmayacağını sordu.</p>

    <p class="normal">“Elbette bir itirazı olmaz,” dedi Leydi Windermere, “burada zaten bu amaçla bulunuyor. Benim bütün aslanlarım, Lord Arthur, sirk aslanlarıdır ve onlardan ne zaman istesem çemberden atlarlar. Ama sizi önceden uyarayım ki, Sybil’e her şeyi anlatacağım. Yarın öğle yemeği için bana geliyor, şapkalardan söz edeceğiz. Şayet Bay Podgers, mizacınızın kötülüğünden bahseder veya gut hastalığına meyilli olduğunuzu veya Bayswater’da yaşayan bir karınız olduğunu keşfederse, ona herşeyi söylerim ona göre.”</p>

    <p class="normal">Lord Arthur gülümsedi ve başını iki yana salladı. “Korkum yok,” diye yanıtladı. “Sybil beni, benim onu tanıdığım kadar iyi tanır.”</p>

    <p class="normal">“Ah! Bunu söylediğinizi duymak beni biraz üzdü. Bir evliliğin en mükemmel temeli karşılıklı yanlış anlamadır. Hayır, asla kurallarla alay eden biri değilim, sadece tecrübe sahibiyim, ne var ki, bu da aynı kapıya çıkar. Bay Podgers, Lord Arthur Savile elinin okunması için yanıp tutuşuyor. Ona, Londra’daki en güzel kızlardan biriyle nişanlı olduğunu söylemeyin, çünkü bu haber <span class="ideitalik">Morning Post’</span>da bir ay önce çıktı.”</p>

    <p class="normal">“Sevgili Leydi Windermere!” diye seslendi Jedburgh Markizi, “Bay Podgers’in burada biraz daha kalmasına izin verin. Bana az önce sahneye çıkmam gerektiğini söyledi ve çok ilgilendim.”</p>

    <p class="normal">“Eğer size söylemiş olduğu şey buysa, Leydi Jedburgh, kesinlikle onu uzaklaştırmalıyım. Hemen buraya gelin Bay Podgers ve Lord Arthur’un elini okuyun.”</p>

    <p class="normal">“Pekâlâ,” dedi Leydi Jedburgh, küçük bir <span class="ideitalik">moue<sup class="calibre2"><a href="../Text/Lordarthursavillein_split_012.html#footnote-1534-3" id="footnote-1534-3-backlink">[3]</a></sup></span> ile kanepeden kalkarak, “eğer sahneye çıkmama izin yoksa, o zaman hiç olmazsa seyircilerin arasında yer almama müsaade edilmeli.”</p>

    <p class="normal">“Şüphesiz; hepimiz seyircilerin bir bölümünü oluşturacağız,” dedi Leydi Windermere; “ve şimdi, Bay Podgers, bize kesinlikle hoş şeyler söyleyin. Lord Arthur gözdelerimden biridir.”</p>

    <p class="normal">Ne var ki, Bay Podgers Lord Arthur’un elini gördüğünde, tuhaf bir şekilde sarardı ve bir şey söylemedi. Sanki vücudundan bir ürperti geçti ve kalın çalı gibi kaşları, şaşırdığında âdeti olduğu üzere, tuhaf ve sinir bozucu bir tarzda, şiddetle titredi. Daha sonra sarı alnında zehirli çiy gibi büyük ter damlaları belirdi ve tombul parmakları buz kesip yapışkanlaştı.</p>

    <p class="normal">Lord Arthur bu tuhaf heyecan belirtilerini fark etti ve hayatında ilk defa korku hissetti. İçinden bir ses odadan kaçıp gitmesini söylüyordu, ama kendini tuttu. Bu korkunç şüphe içinde kalmaktansa, her ne olursa olsun, en kötüsünü bilmek daha iyiydi.</p>

    <p class="normal">“Bekliyorum, Bay Podgers,” dedi.</p>

    <p class="normal">“Hepimiz bekliyoruz!” diye bağırdı Leydi Windermere, her zamanki aceleci, sabırsız tavrıyla, ama şiromantist yanıt vermedi.</p>

    <p class="normal">“Sanırım Arthur sahneye çıkacak,” dedi Leydi Jedburgh, “ve senin azarlamandan sonra, Bay Podgers bunu ona söylemeye çekiniyor.”</p>

    <p class="normal">Bay Podgers, ansızın Lord Arthur’un sağ elini bıraktı ve sol elini yakaladı, onu incelemek için o kadar yakına eğildi ki, gözlüğünün altın çerçevesi neredeyse adamın avucuna dokunacaktı. Bir an için yüzü beyaz bir korku maskesine dönüştü, ama kısa zamanda soğukkanlılığını kazandı ve Leydi Windermere’e bakarak, zoraki bir tebessümle, “Hoş bir genç adamın eli,” dedi.</p>

    <p class="normal">“Şüphesiz öyle!” diye yanıtladı Leydi Windermere, “ama hoş bir koca olacak mı? Bilmek istediğim şey o.”</p>

    <p class="normal">“Tıpkı bütün hoş genç adamlar gibi,” dedi Bay Podgers.</p>

    <p class="normal">“Bir kocanın çok çekici olmaması gerektiğini düşünüyorum,” diye mırıldandı Leydi Jedburgh, düşünceli düşünceli, “çok tehlikeli bir şey.”</p>

    <p class="normal">“Sevgili yavrum, onlar hiçbir zaman çok çekici değillerdir,” dedi Leydi Windermere, yüksek sesle. “Ama ben ayrıntılar istiyorum. İlginç olan tek şey ayrıntılardır. Lord Arthur’un başına ne gelecek?”</p>

    <p class="normal">“Şey, birkaç ay içinde Lord Arthur bir yolculuğa çıkacak...”</p>

    <p class="normal">“Ah, evet, balayı yolculuğu, şüphesiz!”</p>

    <p class="normal">“Ve bir akrabasını kaybedecek...”</p>

    <p class="normal">“Kız kardeşini değildir, umarım?” dedi Leydi Jedburgh, acıklı bir ses tonuyla.</p>

    <p class="normal">“Şüphesiz kız kardeşini değil,” diye yanıtladı Bay Podgers, elini itiraz etmek için sallayarak, “sadece uzak bir akraba.”</p>

    <p class="normal">“İyi de, korkunç derecede hayal kırıklığına uğradım,” dedi Leydi Windermere. “Yarın Sybil’e söyleyecek bir şeyim yok. Bugünlerde kimse uzak akrabalarla ilgilenmiyor. Yıllar önce modası geçti bu kanunun. Bununla birlikte Sybil yanına siyah bir ipekli alsa, sanırım iyi olur; her zaman kilisede işe yarar, bilirsiniz. Ve artık yemeğe gidelim. Her şeyi kesinlikle yemiş bitirmişlerdir, ama biraz sıcak çorba bulabiliriz. François bir zamanlar harika çorba yapardı, ama bugünlerde politika yüzünden öyle altüst olmuş bir durumda ki, onun hakkında asla her şeyden emin olamıyorum. Keşke General Boulanger hiç konuşmasaydı. Düşes herhalde yoruldunuz, öyle değil mi?”</p>

    <p class="normal">“Hiç de değil, sevgili Gladys,” diye yanıtladı Düşes, kapıya doğru paytak paytak yürürken. “Çok eğlendim ve şiropodist, yani demek istiyorum ki şiromanist çok ilginçti. Flora, üç renkli yelpazem acaba nerede olabilir? Ah, teşekkür ederim, Sir Thomas, çok teşekkür ederim. Ve dantel şalım, Flora? Ah, teşekkür ederim, Sir Thomas, çok naziksiniz.” Sonunda bu kıymetli mahluk, kolonya şişesini iki kereden fazla düşürmeden, alt kata inmeyi başardı.</p>

    <p class="normal">Lord Arthur Savile, bütün bu süre boyunca, yüreğinde hep aynı korkuyla, kötü şeyler olacağına dair o mide bulandırıcı sezgiyle, şöminenin yanında ayakta kalmıştı. Lord Plymdale’in kolunda yanından geçip giden, pembe brokar ve inciler içinde çok hoş gözüken kız kardeşine kederli kederli gülümsedi ve peşinden gelmesi için kendisine seslenen Leydi Windermere’i duymadı bile. Sybil Merton’u düşündü ve aralarına herhangi bir şey girebileceği düşüncesi gözlerini yaşarttı.</p>

    <p class="normal">Ona bakan birisi, Nemesis, Pallas’ın kalkanını çalmış ve ona Gorgon’un başını göstermiş sanabilirdi. Taş kesilmişti sanki ve yüzü kederli görüntüsüyle adeta bir mermer gibiydi. Soylu ve varlıklı bir aileden gelme genç bir adamın narin ve lüks hayatını yaşamıştı, para derdinden azade olmasıyla, hoş çocuksu tasasızlığıyla zarif bir hayat sürmüş ve ilk defa Kader’in ürkütücü esrarıyla, Felaket’in korkunç anlamıyla yüz yüze gelmişti.</p>

    <p class="normal">Her şey nasıl da çılgınca ve canavarca görünüyordu! Eline kendisinin okuyamayacağı, yalnız bir başkasının çözebileceği harflerle, ürkütücü bir günahın sırrı, suçun kan kırmızısı bir işareti yazılmış olabilir miydi? Hiçbir kaçış mümkün değil miydi? Bizler görünmez bir güç tarafından hareket ettirilen satranç taşlarından, çömlekçinin keyfine göre şeref veya utanç dolu bir hayat için biçimlendirdiği kaplardan başka bir şey değil miydik? Mantığı buna karşı geliyordu, ama üzerinde bir belanın dolaştığını ve kendisinden ansızın katlanılamaz bir yükün altına girmesinin istenmiş olduğunu hissediyordu. Aktörler öyle şanslıdırlar ki! Trajedi mi, yoksa komedi mi oynayacaklar; acı mı çekecekler, yoksa neşeli mi olacaklar; gülecekler mi, yoksa ağlayacaklar mı, kendileri seçebilirler. Ne var ki, gerçek hayatta durum farklıdır. Erkek ve kadınların çoğu yeterli olmadıkları rolleri oynamaya zorlanırlar. Guildenstern’lerimiz bizim için Hamlet oynarlar ve Hamlet’lerimiz Prens Hal gibi şakalaşmak zorundadırlar. Dünya bir sahnedir, ama rol dağıtımı iyi yapılmamıştır.</p>

    <p class="normal">Ansızın Bay Podgers odaya girdi. Lord Arthur’u görünce irkildi ve kaba hatlı, tombul yüzü yeşilimsi-sarı bir renk aldı. İki adamın gözleri birleşti ve bir an sessizlik oldu.</p>

    <p class="normal">“Düşes burada eldivenin tekini bırakmış Lord Arthur ve benden onu getirmemi istedi,” dedi Bay Podgers sonunda. “Ah, onu kanepenin üzerinde görüyorum! İyi akşamlar.”</p>

    <p class="normal">“Bay Podgers, size soracağım bir soruya kaçamaksız bir yanıt vermenizi istiyorum.”</p>

    <p class="normal">“Başka zaman, Lord Arthur, çünkü Düşes endişe içinde. Korkarım gitmem gerek.”</p>

    <p class="normal">“Gitmeyeceksiniz. Düşes’in acelesi yok.”</p>

    <p class="normal">“Hanımefendileri bekletmek olmaz, Lord Arthur,” dedi Bay Podgers, o iğrenç tebessümüyle. “Cinsilatif çabuk sabırsızlanır.”</p>

    <p class="normal">Lord Arthur’un pürüzsüz dudakları öfkeli bir küçümsemeyle büküldü. Zavallı Düşes o anda hiç umurunda değildi. Odayı geçip Bay Podgers’in ayakta durduğu yere yürüdü ve elini uzattı.</p>

    <p class="normal">“Orada ne gördüğünüzü bana söyleyin,” dedi. “Doğruyu söyleyin. Bilmem gerek. Ben çocuk değilim.”</p>

    <p class="normal">Bay Podgers gözlerini altın çerçeveli gözlüğünün ardında kırpıştırdı, ağırlığını sıkıntı içinde bir ayağından diğerine geçirdi, bu arada parmakları gösterişli bir saat zinciriyle sinirli sinirli oynuyordu.</p>

    <p class="normal">“Lord Arthur, niçin elinizde size söylediğimden başka bir şey gördüğümü düşünüyorsunuz?”</p>

    <p class="normal">“Gördüğünüzü biliyorum ve onun ne olduğunu bana söylemeniz için ısrar ediyorum. Size para vereceğim. Size yüz poundluk bir çek vereceğim.”</p>

    <p class="normal">Yeşil gözler bir an için yanıp söndü.</p>

    <p class="normal">“Gine olarak mı?” dedi Bay Podgers, sonunda, alçak bir sesle.</p>

    <p class="normal">“Şüphesiz. Size yarın bir çek göndereceğim. Kulübünüz hangisi?”</p>

    <p class="normal">“Kulübüm yok. Yani, şu an için. Adresim... ama izniniz olursa, size bir kartımı vereyim.” Bay Podgers, yeleğinin cebinden kenarları yaldızlı bir kart çıkararak hafifçe eğildi ve onu Lord Arthur’a uzattı. O da kartın üzerinde, <span class="ideitalik">“Bay Septimus R. Podgers, Profesyonel Şiromantist, 1030 West Moon Sokağı”</span> yazısını okudu.</p>

    <p class="normal">“Çalışma saatlerim ondan dörde kadardır,” diye mırıldandı Bay Podgers, mekanik bir sesle, “ve aileler için indirim yaparım.”</p>

    <p class="normal">“Çabuk olun!” diye haykırdı Lord Arthur, çok solgun bir yüzle, elini uzatarak.</p>

    <p class="normal">Bay Podgers endişeyle çevresine bakındı ve kalın kapı perdesini çekti.</p>

    <p class="normal">“Biraz zaman alacak, Lord Arthur, oturmanız daha iyi olur.”</p>

    <p class="normal">“Çabuk olun, bayım!” diye haykırdı Lord Arthur, ayağını cilalı zemine öfkeyle vurarak.</p>

    <p class="normal">Bay Podgers gülümsedi, ön cebinden küçük bir büyüteç çıkardı ve onu mendiliyle itinayla sildi.</p>

    <p class="normal">“Tamamen hazırım,” dedi.</p>

    <p class="ortayazi"><span class="idebold">II</span></p>

    <p class="normal">On dakika sonra, Lord Arthur korkudan rengi atmış bir yüz ve acıdan deliye dönmüş gözlerle, geniş çizgili tentenin çevresinde ayakta duran kürk paltolu uşak kalabalığını ezip geçerek, Bentinck House’dan koşar adım ayrıldı; hiçbir şey görmeyen veya duymayan bir haldeydi. Gece çok soğuktu ve meydanı çevreleyen gaz lambalarının ışığı sert rüzgârda titreşiyordu, ama onun elleri ateş gibiydi, alnı ise yanıyordu. Hiç durmadan yürüdü; adımları sarhoş bir adamınkinden pek farklı değildi. O geçerken bir polis merakla ona baktı ve sadaka istemek için bir kemerin altına uzanmış bir dilenci, kendisininkinden daha büyük bir ıstırap görünce, korkuya kapıldı. Bir keresinde bir lambanın altında durdu ve ellerine baktı. Üzerlerinde daha şimdiden kan izini gördüğünü sandı ve titreyen dudaklarından hafif bir çığlık yükseldi.</p>

    <p class="normal">Cinayet! Şiromantistin orada görmüş olduğu şey işte buydu. Cinayet! Sanki zifiri karanlık gece bunu biliyordu ve sanki ıssız rüzgâr kulağına bunu bağırıyordu. Sokakların karanlık köşeleri bununla doluydu. Evlerin çatılarından ona sırıtan şey buydu.</p>

    <p class="normal">İlk önce Park’a geldi, karanlık ağaçlar sanki onu büyülemişti. Şakağını ıslak demirde serinletip ağaçların titrek sessizliğini dinleyerek yorgun argın parmaklıklara yaslandı. Sanki üst üste söylemek, kelimenin korkunçluğunu azaltacakmış gibi “Cinayet! Cinayet!” diye durmadan tekrarlıyordu; Kendi sesini duymak onu ürpertti, sanki yankılanan bu sözcüklerin onu duymasını ve uyuyan şehri rüyalarından uyandırmasını bekler gibiydi. Oradan rastgele geçen birini durdurmak ve her şeyi anlatmak için çılgınca bir arzu duyuyordu.</p>

    <p class="normal">Oxford Caddesi’ni geçip dar ve utanç dolu yan sokaklarda dolaştı. Boyalı yüzlü iki kadın yanlarından geçerken ona laf attı. Karanlık bir avludan küfürler ve kavga sesleri geldi; onu tiz çığlıklar izledi ve yoksulluk ile yaşlılığın nemli bir kapı eşiğine sığınmış kambur şekillerini gördü. Tuhaf bir acıma duygusuna kapıldı. Bu günah ve sefalet çocuklarının kaderleri, tıpkı kendisininki gibi, önceden mi tayin edilmişti? Onlar da, kendisi gibi, canavarca bir oyunun sadece kuklaları mıydı?</p>

    <p class="normal">Ne var ki, onu hayrete düşüren şey, acı çekmenin esrarı değil, komedisiydi; mutlak işe yaramazlığı ve grotesk anlamsızlığı. Her şey nasıl da tutarsız görünüyordu! Nasıl da her şeyde bir ahenksizlik vardı! Yaşanan günün sığ iyimserliğiyle var olmanın gerçekleri arasındaki aykırılık onu şaşırtmıştı. Hâlâ çok gençti.</p>

    <p class="normal">Bir süre sonra kendisini Marylebone Kilisesi önünde buldu. Issız yol, parlak gümüşten uzun bir kurdele gibiydi ve etrafta dalgalanan gölgelerin karanlık süslemeleriyle beneklenmişti. Titreşen gaz lambalarının çizgisi ileride kıvrılıyor ve duvarlarla çevrili küçük bir evin önünde bir at arabası tek başına duruyordu, sürücüsü, içinde uykuya dalmıştı. Aceleyle Portland Place yönüne doğru yürüdü. Sanki birilerinin onu izlediğinden şüpheleniyormuş gibi arada sırada çevresine bakıyordu. Rich Sokağı’nın köşesinde iki adam durmuş, bir tahta perdenin üzerindeki küçük bir ilanı okuyorlardı. Tuhaf bir merak duygusuna kapıldı ve yanlarına geldi. Yaklaşırken, siyah harflerle basılmış “cinayet” kelimesi gözüne çarptı; irkildi ve yanakları al al oldu. Bu afiş, orta boylu, otuz kırk yaşlarında, William Coke modeli melon şapka, siyah palto ve damalı pantolon giymiş, sağ yanağında yara olan bir adamın tutuklanmasına yarayacak herhangi bir bilgiye ödül vaat eden bir ilandı. Onu tekrar tekrar okudu ve zavallı adamın yakalanıp yakalanmayacağını ve ne kadar korkmuş olduğunu düşündü. Belki bir gün kendi adı da Londra’nın duvarlarında afişlerle ilan edilecekti. Belki bir gün onun başına da bir ödül konacaktı.</p>

    <p class="normal">Bu düşünce onu korkudan fenalaştırdı. Topuklarının üzerinde döndü ve hızla gecenin içine karıştı.</p>

    <p class="normal">Nereye gittiğini pek bilmiyordu. Sefil evlerin labirentinde dolanıp durduğunu hayal meyal hatırlıyordu. Sonunda kendisini Piccadilly Circus’da bulduğunda gün ağarmıştı. Belgrave Square’deki evine doğru yürürken, Covent Garden’a giden büyük at arabalarıyla karşılaştı. Hoş güneş yanığı yüzleri ve darmadağın kıvırcık saçlarıyla beyaz önlüklü sürücüler, kamçılarını şaklatarak ve arada sırada birbirlerine seslenerek arabalarını azimle sürüp geçtiler; gürültücü takımın önünde giden büyük bir gri atın sırtına tombul bir oğlan oturmuş, eski şapkasına bir tutam çuha çiçeği iliştirilmişti; ufak elleriyle atın yelesine sımsıkı yapışmış gülüyordu; üst üste dizilmiş sebzeler, sabah göğüne karşı yeşim taşı yığınlarını andırıyordu; harikulade bir gülün pembe yaprakları karşısında yeşil renkli yeşim yığınları gibiydiler. Lord Arthur tuhaf bir şekilde duygulandı, nedenini bilmiyordu. Şafağın narin güzelliğinde ona ifade edilmeyecek kadar hüzünlü gelen bir şey vardı ve güzellik ile başlayan, ama fırtına ile sona eren bütün o günleri düşündü. Espirili konuşmaları ve aldırmaz tavırlarıyla bu köylüler de ne kadar tuhaf bir Londra görüyorlardı kimbilir. Gecenin günahından ve günün sisinden arınmış solgun bir hayalet şehir, terk edilmiş bir mezar şehir! Burası hakkında onların ne düşündüklerini, bu şehrin ihtişamı ve utancı, şiddetli ve ateşli zevkleri, korkunç açlığı, sabahtan akşama kadar sürüp giden bütün bu koşturmaca ve boğuşmacası hakkında bir şey bilip bilmediklerini düşündü. Herhalde burası onlar için sadece ürünlerini satmaya getirdikleri ve en fazla birkaç saat oyalandıkları, sokaklar henüz sessiz, evler hâlâ uykudayken ayrıldıkları bir pazar yeriydi. Onları geçerken seyretmek hoşuna gitti. Ağır, nalçalı ayakkabıları ve hantal yürüyüşleriyle ne kadar kaba saba olsalar da, yanlarında kırın sadeliğinden bir parça getirmişlerdi. Onların doğa ile birlikte yaşadıklarını ve ondan huzuru öğrendiklerini düşündü. Cahili oldukları her şeyden dolayı onlara imrendi. Belgrave Square’e ulaştığında gökyüzü soluk mavi bir renge bürünmüş ve kuşlar bahçelerde şakımaya başlamıştı.</p>

    <p class="ortayazi"><span class="idebold">III</span></p>

    <p class="normal">Lord Arthur uyandığında saat on ikiydi; öğle güneşi, odasının fildişi renkli ipek perdelerinden içeriye sızıyordu. Kalktı ve pencereden dışarıya baktı. Büyük şehrin üzeri hafif bir ısı tabakasıyla kaplıydı ve evlerin çatıları mat gümüş gibiydi. Aşağıdaki meydanın titreşen yeşilliğinde bazı çocuklar beyaz kelebekler gibi oradan oraya gidiyor; kaldırım, Park’a giden insanlarla dolup taşıyordu. Hayat, ona hiç bu kadar tatlı gelmemişti, daha önce kötülük hiç bu kadar uzak görünmemişti ona.</p>

    <p class="normal">Derken uşağı ona bir tepsi içinde bir fincan sıcak çikolata getirdi. Onu içtikten sonra, şeftali rengi pelüşten kalın bir kapı perdesini kenara çekti ve banyoya geçti. Işık yukarıdan, saydam damarlı akiğin ince tabakalarından yumuşakça sızıyor ve mermer küvetin içindeki su, aytaşı gibi parlıyordu. Serin dalgacıklar boğazına ve saçlarına dokununcaya kadar suyun içine daldı; sonra kafasını suyun içine soktu; sanki utanç verici bir hatıranın izini silmeye çalışıyordu. Küvetten çıktığında kendisini epey huzurlu hissetti. O anın enfes fiziksel şartları kendisine hâkim olmuştu, çok hassas kimseler için bu durum sık sık meydana gelir; çünkü duygular ‘tıpkı ateş gibi’ yok ettikleri kadar arındırabilirler de.</p>

    <p class="normal">Kahvaltıdan sonra kendisini bir divanın üzerine attı ve bir sigara yaktı. Şöminenin üzerinde, antika ve narin brokardan bir çerçeve içinde Sybil Merton’un büyük bir fotoğrafı duruyordu; Leydi Noel’in balosunda onu ilk defa böyle görmüştü. Küçük, narin biçimli başı hafifçe yana eğilmişti; sanki ince, dal gibi o boyun, bu güzelliği güçlükle taşıyor gibiydi; dudakları hafifçe aralıktı, iyi müzik için yaratılmışa benziyordu ve bekâretin bütün narin saflığı o hülyalı gözlerden merakla bakıyordu. Krepdöşinden yumuşak, sıkıca sarmalayan giysisi ve büyük yaprak biçimli yelpazesiyle, Tanagra yakınlarındaki zeytinliklerde bulunmuş o küçük narin oğlan heykelciklerine benziyordu ve duruşuyla tavrında eski Yunan zarafetinden bir parça vardı. Bununla birlikte <span class="ideitalik">petite</span> değildi. Endamı çok mükemmeldi; birçok kadının ya çok uzun ya da çok kısa boylu olduğu günümüzde nadir rastlanan bir şeydir bu.</p>

    <p class="normal">Lord Arhur, fotoğrafa bakarken aşktan kaynaklanan derin bir merhamet duygusuna kapıldı. Cinayet felaketi başının üzerinde gezinirken onunla evlenmenin Yahuda’nınkine benzer bir ihanet, Borgia’nın hayal edebileceği herhangi bir günahtan daha büyük bir günah olacağını hissetti. Eline yazılmış olan o korkunç kehaneti yerine getirmesi her an kendisinden istenebilecekken, onları nasıl bir mutluluk bekleyebilirdi ki? Kader hâlâ terazisinde bu dehşet verici olayı taşırken, ne türlü bir hayat sürebilirlerdi ki? Bu evlilik ertelenmeliydi, ne pahasına olursa olsun. Bu konuda kesin kararlıydı. Kızı delice sevse de, birlikte oturduklarında, sadece kızın parmaklarının dokunuşu bütün bedenini çılgınca bir sevinçle tir tir titretse de, görevinin ne olduğunu açıkça görüyor, bu cinayeti işlemeden önce evlenmeye hakkı olmadığını çok iyi biliyordu. Ancak bu görev tamamlanınca Sybil Merton ile mihrabın önünde durabilir ve kötülük yapma korkusu olmaksızın hayatını kızın ellerine bırakabilirdi. Ancak bu görev tamamlanınca, kızın onun yüzünden utanmasına gerek kalmayacağını, asla başını utanç içinde yere eğmeyeceğini bilerek, onu kollarının arasına alabilirdi. Ama ilk önce bu işin tamamlanması gerekti ve ne kadar erken olursa her ikisi için de o kadar iyi olacaktı.</p>

    <p class="normal">Kendi durumundaki birçok kişi, görevin sarp dorukları yerine gönül eğlendirmenin çiçekli yollarını tercih ederdi; ama Lord Arthur zevke, ilkelerinden daha fazla değer vermeyecek kadar vicdan sahibi biriydi. Aşkında sadece tutku yoktu, Sybil onun için iyi ve soylu olan her şeyin timsaliydi. Bir an için, kendisinden yapması beklenen şeye karşı içinde doğal bir nefret hissetti, ama bu kısa sürede geçti. Kalbi ona bunun bir günah değil, bir fedakârlık olduğunu söyledi, aklı ise ona tek tutulacak yolun bu olduğunu hatırlattı. Bencilce yaşamak ile başkaları için yaşamak arasında bir seçim yapmak zorundaydı; sırtına yüklenen görevin ürkütücü olduğuna şüphe yoktu, ama aşkta galebe çalmak uğruna bencillik yapmaması gerektiğini de biliyordu. Er veya geç hepimizden aynı konuda bir karara varmamız istenir; her birimize aynı soru sorulur. Bu iş, Lord Arthur’un başına gençliğinde –yani, karakteri orta yaşın hesapçı sinikliğiyle bozulmadan veya kalbi günümüzde moda olan sığ bencillikle kararmadan önce– gelmişti ve o görevini yapmakta hiç tereddüt etmedi. Ayrıca hayaller peşinde koşan biri veya aylak bir eğlence düşkünü olmadığı için de şanslıydı. Öyle biri olsaydı, tereddüt edecekti; tıpkı Hamlet gibi ve kararsızlık, amacına zarar verecekti. Oysa o, temelde pratik biriydi. Hayat, onun için düşünceden çok eylem demekti. O, en nadir bulunan şeye, yani sağduyuya sahipti.</p>

    <p class="normal">Bir önceki gecenin çılgın, karmaşık duyguları artık tamamen yatışmıştı; sokaktan sokağa deli gibi dolaşmalarını ve çekmiş olduğu şiddetli acıyı düşündüğünde, neredeyse utanç duydu. Artık çektiği acıların samimiyeti bunları ona gerçek değilmiş gibi göstermeye başlamıştı. Nasıl olup da kaçınılmaz olan bir şey için bağırıp çağıracak kadar aptallık ettiğine şaştı. Onu rahatsız eden tek soru, kimi öldüreceğiydi; çünkü cinayetin, Pagan dinlerde olduğu gibi, bir rahip kadar bir kurbanı da gerektirdiğini biliyordu. Bir dâhi olmadığı için düşmanları yoktu ve aslında herhangi bir kişisel kırgınlığın veya memnuniyetsizliğin acısını çıkarmanın zamanı olmadığını da hissediyordu, üstlendiği görev büyük ve ağır bir ciddiyeti haiz bir görevdi. Sonuçta bir tabaka kâğıdın üzerine bütün arkadaşlarının ve akrabalarının listesini yaptı ve dikkatle inceledikten sonra, Leydi Clementina Beauchamp lehine karar verdi; Curzon Sokağı’nda yaşayan hoş bir yaşlı hanımdı, annesi tarafından kardeş torunu oluyordu. Her zaman Leydi Clem’e –herkes kadına böyle derdi– büyük muhabbet beslemişti ve Lord Arthur çok zengin biri olduğundan –rüştünü ispatladığında Lord Rugby’nin bütün serveti ona geçmişti– kadının ölümüyle herhangi bir maddi kazanç sağlama olasılığı yoktu. Aslında, bu konuda düşündükçe, Leydi Clem ona en uygun kişi gibi görünüyordu ve herhangi bir gecikmenin Sybil’e haksızlık olacağını düşünerek hemen hazırlıklara başlamaya karar verdi.</p>

    <p class="normal">Yapılması gereken ilk şey, şüphesiz, şiromantistin parasını ödemekti; bu yüzden pencerenin yanındaki küçük bir Sheraton yazı masasına oturdu, Bay Septimus Podgers’e ödenmek üzere yüz beş poundluk bir çek yazdı ve onu bir zarfa koyarak uşağına zarfı West Moon Sokağı’na götürmesini söyledi. Daha sonra tek atlı arabasını hazırlamaları için ahırlara mesaj gönderdi ve dışarıya çıkmak üzere giyindi. Odadan ayrılırken geri dönüp Sybil Merton’un fotoğrafına baktı ve kızın uğruna yaptığı bu şeyi, her ne olursa olsun, ona asla söylemeyeceğine ve bu fedakârlığın sırrını daima kalbinde saklayacağına yemin etti.</p>

    <p class="normal">Buckingham’a giderken bir çiçekçide durdu ve Sybil’e güzel, beyaz yapraklı ve ortaları sülün gözlü nefis bir sepet nergis gönderdi; kulübe ulaşınca hemen kütüphaneye gitti, zili çaldı ve garsondan kendisine limonlu bir soda ile toksikoloji üzerine bir kitap getirmesini istedi. Bu belalı işte başvurulacak en iyi yolun zehir olduğuna kesin karar vermişti. Kişisel şiddete benzeyen herhangi bir şey onun için son derecede nahoştu ve ayrıca Leydi Clementina’yı toplumun dikkatini çekebilecek bir şekilde öldürmeyi asla istemiyordu; çünkü Leydi Windermere’in malikanesinde kahramanlaştırıldığını veya adının banal sosyete gazetelerinde yer aldığını görme fikrinden nefret ediyordu. Ayrıca Sybil’in babası ile annesini de düşünmek zorundaydı, bunlar, oldukça eski kafalı insanlardı; skandal gibi bir şey olursa, evliliğe itiraz edebilirlerdi, ama onlara olup biteni bütün gerçekliğiyle anlatacak olsa, kendisini harekete geçiren nedenleri ilk önce onların haklı bulacaklarına emindi. O halde zehir lehine karar vermek için bütün nedenlere sahipti. Zehir güvenilir, sonuçları kesin ve sessizdi; ayrıca üzücü sahnelere –İngilizlerin çoğu gibi Lord Arthur da bunlardan hiç hoşlanmazdı– gerek bırakmıyordu.</p>

    <p class="normal">Bununla birlikte, Lord Arthur zehir konusunda tamamen cahildi ve garsonun kütüphanede <span class="ideitalik">Ruff’s Guide</span> ile <span class="ideitalik">Bailey’s Magazine’</span>den başka bir şey bulamayacağı anlaşılınca kitap raflarını bizzat kendisi inceledi ve sonunda <span class="ideitalik">Pharmacopoeia’</span>nın zarif ciltli bir baskısını ve Erskine’nin <span class="ideitalik">Toxicology</span> adlı eserini buldu; bu kitabın editörlüğünü Kraliyet Fizik Koleji’nin Müdürü Sir Mathew Reid yapmıştı; Buckingham’ın en yaşlı üyelerinden birisiydi; bir başkasının yerine yanlışlıkla seçilmişti; bu, Komite’yi o kadar kızdıran bir <span class="ideitalik">contretemps</span> idi ki, asıl adam ortaya çıkınca ona oybirliğiyle ret oyu vermişlerdi. Lord Arthur her iki kitapta da kullanılan teknik terimlerden pek bir şey anlamadı. Oxford’dayken klasik dillere karşı daha çok ilgi göstermemiş olmasından dolayı pişmanlık duymaya başlamıştı ki, Erskine’nin ikinci cildinde akonitinin özellikleri hakkında çok ilginç ve eksiksiz bir açıklama buldu; metin anlaşılabilir bir İngilizce ile yazılmıştı. Bu, ona tam aramakta olduğu zehir gibi göründü. Hızlıydı, hatta etkisi neredeyse aniydi; hiçbir acı vermiyordu, bir jelatin kapsül içinde alındığında –Sir Mathew’in önerisi böyleydi– tadı hiç de nahoş değildi. Lord Arthur, öldürücü olması için gereken miktarı gömleğinin manşetine not ettikten sonra kitapları yerine koydu, yürüyerek St. James Sokağı’na, ünlü eczacılar Pestle ile Humbey’e gitti. Her zaman aristokrasiye bizzat hizmet eden Bay Pestle, siparişe epeyce şaşırdı ve çok saygılı bir şekilde tıbbi bir sertifikanın gerekli olduğuna dair bir şeyler mırıldandı. Bununla birlikte, Lord Arthur bu şeyin ortadan kaldırmak zorunda olduğu büyük bir Norveç çoban köpeği için olduğunu eczacıya açıklar açıklamaz –çünkü köpek kuduz başlangıcı belirtisi gösteriyordu ve daha şimdiden arabacıyı iki kez baldırından ısırmıştı– adam her bakımdan tatmin olduğunu ifade etti, Lord Arthur’u toksikoloji konusundaki fevkalade bilgisinden dolayı kutlayıp hemen reçeteyi hazırladı.</p>

    <p class="normal">Lord Arthur, kapsülü Bond Sokağı’ndaki bir mağaza vitrininde gördüğü küçük, güzel gümüş bir bonbon kutusunun içine koydu, Pestle ile Humbey’in çirkin hap kutusunu fırlatıp attı ve hemen arabayla Leydi Clementina’nın evine gitti.</p>

    <p class="normal"><span class="ideitalik">“Monsieur le mauvais sujet!”<sup class="calibre2"><a href="../Text/Lordarthursavillein_split_012.html#footnote-1534-4" id="footnote-1534-4-backlink">[4]</a></sup></span> diye haykırdı yaşlı hanım, Lord Arthur odaya girerken, “bunca zamandır niçin beni görmeye gelmedin?”</p>

    <p class="normal">“Sevgili Leydi Clem, kendime ayıracak tek bir dakikam bile yok,” dedi Lord Arthur, gülümseyerek.</p>

    <p class="normal">“Sanırım bütün gününü Bayan Sybil Merton ile şifonlar satın alarak ve saçma sapan şeyler konuşarak geçirdiğini söylemek istiyorsun, öyle değil mi? İnsanların evlilik konusunda niçin bu kadar yaygara kopardıklarını anlamıyorum. Benim zamanımda topluluk önünde sevişip koklaşmayı aklımıza bile getirmezdik, aslında yalnızken de getirmezdik ya.”</p>

    <p class="normal">“Sizi temin ederim Sybil’i yirmi dört saattir görmedim, Leydi Clem. Anladığım kadarıyla o tamamen şapkalarına ait.”</p>

    <p class="normal">“Şüphesiz; benim gibi yaşlı ve çirkin bir kadını görmeye gelmenin tek nedeni bu. Siz erkeklerin uyarılara kulak asmamasına şaşıyorum. <span class="ideitalik">On a fait des folies pour moi,<sup class="calibre2"><a href="../Text/Lordarthursavillein_split_012.html#footnote-1534-5" id="footnote-1534-5-backlink">[5]</a></sup></span> şimdi ise zavallı, romatizmalı bir yaratığım, ön dişlerim takma ve huysuzun biriyim. Eğer sevgili Leydi Jansen olmasaydı, –o bana bulabildiği en berbat Fransız romanlarını gönderiyor– günü sağ çıkaramazdım. Doktorların hiç yararı yok, sadece ücretlerini almayı biliyorlar. Midemin ekşimesini bile tedavi edemediler.”</p>

    <p class="normal">“Leydi Clem, size bunun için bir ilaç getirdim,” dedi Lord Arthur, ciddi bir tavırla. “Bu harika bir şey, bir Amerikalı tarafından icat edilmiş.”</p>

    <p class="normal">“Amerikan icatlarından hoşlandığımı sanmıyorum, Arthur. Hoşlanmadığımdan kesinlikle eminim. Son günlerde bazı Amerikan romanları okudum, tamamen saçmaydılar.”</p>

    <p class="normal">“Ah, ama bu ilaçta hiçbir saçmalık yok, Leydi Clem! Sizi temin ederim ki, tam şifa sağlayacak. Onu deneyeceğinize söz vermelisiniz.” Lord Arthur küçük kutuyu cebinden çıkarıp kadına uzattı.</p>

    <p class="normal">“Hoş bir kutu, Arthur. Bu gerçekten bir armağan mı? Çok tatlısın. Ve harika bir ilaç, öyle mi? Bir bonbona benziyor. Onu hemen yutacağım.”</p>

    <p class="normal">“Aman Tanrım! Leydi Clem!” diye haykırdı Lord Arthur, kadının elini yakalayarak, “böyle bir şey yapmamalısınız. Bu homoepatik bir ilaç, eğer onu mide ekşimeniz olmadan yutarsanız, size çok zarar verebilir. Bir kriz gelene kadar bekleyin, ilacı o zaman yutun. Sonuç sizi şaşırtacak.”</p>

    <p class="normal">“Onu şimdi yutmak isterdim,” dedi Leydi Clementina, içinde sıvı akonitin kabarcığı yüzen küçük saydam kapsülü ışığa tutarak. “Tadının çok hoş olduğundan eminim. İşin doğrusu şu ki, doktorlardan nefret ettiğim halde, ilaçlara tutkunum. Bununla birlikte, onu bir sonraki krizime kadar saklayacağım.”</p>

    <p class="normal">“Ne zaman olur?” diye sordu Lord Arthur, heyecanla. “Yakın zamanda olur mu?”</p>

    <p class="normal">“Umarım bir haftadan önce olmaz. Dün sabah onun yüzünden çok sıkıntı çektim. Ama tam olarak söylemek zor.”</p>

    <p class="normal">“O halde ay sona ermeden kesinlikle bir daha olur, değil mi, Leydi Clem?”</p>

    <p class="normal">“Korkarım öyle. Ama bugün ne kadar sempatiksin Arthur! Gerçekten de, Sybil’in sana çok yararı dokunmuş. Şimdi gitmen gerek, çünkü bazı çok can sıkıcı insanlarla akşam yemeği yiyeceğim, dedikodu etmeyen kişilerle ve eğer şimdi uykumu almazsam, yemek sırasında asla uyanık kalamayacağımı biliyorum. Hoşça kal Arthur, Sybil’e sevgilerimi götür, Amerikan ilacı için de çok teşekkür ederim.”</p>

    <p class="normal">“Onu yutmayı unutmazsınız, Leydi Clem, unutmazsınız değil mi?” dedi Lord Arthur, oturduğu yerden kalkarak.</p>

    <p class="normal">“Şüphesiz unutmam, seni budala çocuk. Beni düşünmüş olman büyük bir nezaket ve eğer daha fazlasını istersem, sana yazarım.”</p>

    <p class="normal">Sir Arthur evden yüksek bir moral ile ayrıldı ve kendini çok rahatlamış hissetti.</p>

    <p class="normal">O gece Sybil Merton ile görüştü. Ona kendisini ansızın çok zor bir durumda bulmuş olduğunu, ne onurun, ne de görevin bundan kaçmasına izin vermediğini söyledi. Ona evliliğin şu an için ertelenmesi gerektiğini, çünkü kendisini bu korkunç karmaşadan kurtarıncaya kadar, istediğini yapmakta serbest olmadığını söyledi. Kıza kendisine güvenmesi ve gelecekle ilgili hiçbir şüphe duymaması için yalvardı. Her şey düzelecekti, ama sabretmek gerekti.</p>

    <p class="normal">Bu sahne Park Lane’de, Bay Merton’un evinin limonluğunda geçti; Lord Arthur âdeti üzerine orada akşam yemeğine kalmıştı. Lord Arthur, Sybil’i hiç bu kadar mutlu görmemişti ve bir an için şeytana uyup bir korkak gibi davranmayı, Leydi Clementina’ya zehirli hap hakkında yazmayı ve sanki dünyada Bay Podgers adında biri yokmuşçasına kararlaştırılmış tarihte evlenmeyi düşündü. Bununla birlikte, çok geçmeden vicdanı işe el koydu ve Sybil ağlayarak kollarına atıldığında bile geri adım atmadı. Duygularını harekete geçiren güzellik, aynı zamanda vicdanını da etkilemişti. Birkaç aylık zevk uğruna böylesi güzel bir insanı mahvetmenin yanlış bir şey olacağını hissediyordu. Sybil’in yanında, onu teselli ederek ve onun tarafından teselli edilerek, neredeyse gece yarısına kadar kaldı; Bay Merton’a evliliğin ertelenmesi gerektiği konusunda erkekçe ve kararlı bir mektup yazdıktan sonra, ertesi sabah erkenden Venedik’e gitmek için ayrıldı.</p>

    <p class="ortayazi"><span class="idebold">IV</span></p>

    <p class="normal">Lord Arthur, Venedik’te erkek kardeşi Lord Surbiton ile karşılaştı; tesadüfen yatıyla Korfu’dan gelmişti. İki genç adam birlikte enfes bir on beş gün geçirdiler. Sabahları Lido’da at sürdüler veya uzun siyah gondollarıyla yeşil kanalda aşağı yukarı gezindiler; öğleden sonraları genellikle yatta ziyaretçi kabul ettiler; akşamları da Florian’da yemek yediler ve Piazza’da sayısız sigara tüttürdüler. Lord Arthur yine de mutlu değildi. Her gün, Leydi Clementina’nın ölümüyle ilgili bir haber bulmak umuduyla <span class="ideitalik">Times’ın</span> ölenler sütununu inceliyor, ama boyuna hayal kırıklığına uğruyordu. Kadının başına bir kaza gelmiş olmasından endişelenmeye başlamıştı; ayrıca etkisini gözleriyle görmeye çok hevesli olduğu o anda kadının akonitin almasını engellediği için sık sık pişmanlık duyuyordu. Sybil’in mektupları da, aşk, güven ve şefkat dolu olmalarına rağmen, çoğu kez çok kederli mektuplardı ve adam bazen ondan sonsuza kadar ayrılmış olduğunu düşünüyordu.</p>

    <p class="normal">Lord Surbiton on beş gün sonra Venedik’ten sıkıldı ve kıyıyı izleyerek Ravenna’ya gitmeye karar verdi; çünkü Pinetum’da şahane çulluk avı yapıldığını duymuştu. Lord Arthur ilk başta gitmeyi kesinlikle reddetti, ama çok sevdiği Surbiton, Danielli’de tek başına kalırsa sıkıntıdan öleceğini söyleyerek sonunda onu razı etti ve ayın 15’inde sabah vakti yola çıktılar; kuzeydoğudan güçlü bir rüzgâr esiyordu ve deniz oldukça dalgalıydı. Mükemmel bir spordu ve serbest, açık hava yaşamı Lord Arthur’un yanaklarına yeniden renk getirdi, ama ayın 22’si civarında Leydi Clementina hakkında endişelenmeye başladı ve Surbiton’un bütün itirazlarına rağmen trenle Venedik’e geri döndü.</p>

    <p class="normal">Gondolundan otelin basamaklarına tam adım attığı sırada, otel müdürü bir telgraf tomarıyla onu karşılamaya geldi. Lord Arthur onları adamın elinden çekip aldı ve yırtarak açtı. Her şey tam anlamıyla başarılı olmuştu. Leydi Clementina ayın 17’sinde ansızın ölmüştü.</p>

    <p class="normal">İlk düşüncesi Sybil oldu ve ona, Londra’ya hemen döneceğini bildiren bir telgraf çekti. Daha sonra uşağına gece treni için eşyasını toplamasını söyledi; gondolcularına hak ettikleri ücretin beş katını verdi ve oturma odasına uçar adımlarla, kalbi neşe içinde koştu. Orada kendisini bekleyen üç mektup buldu. Birisi Sybil’dendi, baştan aşağıya acısını paylaşan, baş sağlığı dileyen bir mektuptu. Diğerleri annesinden ve Leydi Clementina’nın avukatından geliyordu. Görünüşe bakılırsa, yaşlı kadın tam da o gece Düşes’le akşam yemeği yemiş ve herkese zekâsı ve esprileriyle neşeli anlar geçirtmişti, ama mide ekşimesinden şikâyet ederek evine biraz erken dönmek zorunda kalmış, sabahleyin yatağında ölü bulunmuştu; görünüşe bakılırsa, hiç acı çekmemişti. Hemen Sir Mathew Reid çağrılmıştı, ama şüphesiz yapılacak bir şey yoktu ve ayın 22’sinde Beauchamp Chalcote’de toprağa verilecekti. Ölmeden birkaç gün önce vasiyetini yapmış ve Lord Arthur’a Curzon Sokağı’ndaki küçük evini, bütün mobilyasını, kişisel eşyasını ve tablolarını bırakmıştı; sadece minyatür koleksiyonu kız kardeşi Leydi Margaret Rufford’a ve ametist gerdanlığı Sybil Merton’a verilecekti. Mülkün fazla bir değeri yoktu, fakat avukat Bay Mansfield, mümkünse, Lord Arthur’un hemen dönmesini çok istiyordu, çünkü ödenmesi gereken birçok fatura vardı; Leydi Clementina da hesaplarını asla düzgün tutan biri değildi.</p>

    <p class="normal">Leydi Clementina’nın kendisini böyle nazik bir şekilde hatırlayışı Lord Arthur’u çok duygulandırdı ve Bay Podgers’in bu işte büyük payı olduğunu düşündü. Ne var ki, Sybil’e olan aşkı bütün duygulardan güçlüydü ve görevini yapmış olmanın vicdan rahatlığı ona huzur ve teselli verdi. Charing Cross’a vardığında kendini çok mutlu hissediyordu.</p>

    <p class="normal">Merton’lar onu çok nazik karşıladılar. Sybil, bir daha aralarına başka bir şey girmesine izin vermeyeceği konusunda ondan söz aldı ve evlilik tarihi 7 Haziran olarak kararlaştırıldı. Hayat, genç adama yeniden parlak ve güzel görünmeye başladı ve bütün eski neşesi yerine geldi.</p>

    <p class="normal">Ne var ki, Curzon Sokağı’ndaki evi bir gün Leydi Clementina’nın avukatı ve Sybil ile gözden geçirirlerken –kız solmuş mektup tomarlarını yakıyor ve çekmecelerdeki çerçöpü temizliyordu– kız ansızın bir sevinç çığlığı attı.</p>

    <p class="normal">“Ne buldun, Sybil?” dedi Lord Arthur, işinden başını kaldırıp gülümseyerek.</p>

    <p class="normal">“Bu tatlı, küçük, gümüş bonbon kutusunu, Arthur. Ne kadar hoş ve ilginç, değil mi? Ne olur onu bana ver! Ametistlerin seksen yaşımı geçmeden önce bana yakışmayacağına eminim.”</p>

    <p class="normal">Bu, içinde akonitin bulunduğu kutuydu.</p>

    <p class="normal">Lord Arthur irkildi ve yanakları hafifçe kızardı. Yapmış olduğu şeyi neredeyse tamamen unutmuştu, onu hatırlatan ilk kişinin uğrunda bu kadar korkunç üzüntülere katlandığı Sybil olması kendisine tuhaf bir rastlantı gibi geldi.</p>

    <p class="normal">“Şüphesiz onu alabilirsin, Sybil. O şeyi, zavallı Leydi Clem’e zaten ben vermiştim.”</p>

    <p class="normal">“Ah, teşekkür ederim, Arthur; bonbon da benim olabilir mi? Leydi Clementina’nın şekerlemeden hoşlandığını bilmezdim. Onun böyle şeyler için fazla entelektüel olduğunu düşünürdüm.”</p>

    <p class="normal">Lord Arthur’un yüzü bembeyaz oldu ve aklından korkunç bir düşünce geçti.</p>

    <p class="normal">“Bonbon mu, Sybil? Ne demek istiyorsun?” dedi, yavaş ve boğuk bir sesle.</p>

    <p class="normal">“İçinde bir tane var, hepsi o kadar. Çok bayat ve tozlu görünüyor, onu yemeğe hiç niyetim yok. Ne oldu Arthur? Yüzün ne kadar da beyazlaştı!”</p>

    <p class="normal">Lord Arthur hızla odanın karşı tarafına atıldı ve kutuyu kaptı. İçinde zehir kabarcığıyla amber renkli kapsül duruyordu. Leydi Clementina demek ki eceliyle ölmüştü!</p>

    <p class="normal">Bunu öğrenmenin şoku neredeyse başedemeyeceği kadar büyüktü. Kapsülü ateşe attı ve bir umutsuzluk feryadı kopararak kanepenin üzerine çöktü.</p>

    <p class="ortayazi"><span class="idebold">V</span></p>

    <p class="normal">Bay Merton, evliliğin ikinci kere ertelenmesine çok üzüldü ve tören için çoktan giysisini sipariş etmiş olan Leydi Julia, Sybil’in nişanı bozması için elinden gelen her şeyi yaptı. Sybil, annesini çok sevmekle birlikte, bütün hayatını Lord Arthur’un ellerine teslim etmişti ve Leydi Julia’nın hiçbir sözü onun inancını zayıflatamazdı. Lord Arthur’a gelince, bu korkunç hayal kırıklığını atlatabilmesi günler aldı ve bir süre için sinirleri tamamen bozuldu. Bununla birlikte, o mükemmel sağduyusu kısa zamanda dizginleri ele aldı ve sağlam pratik zekâsı ne yapması gerektiği konusunda kendisini uzun süre endişe ve arayış içinde bırakmadı. Zehir tamamen başarısızlığa uğradığına göre, dinamit veya başka türlü bir patlayıcının denenmesi gerektiği ne şüphe yoktu.</p>

    <p class="normal">Lord Arthur, böylece yeniden arkadaşlarının ve akrabalarının listesini gözden geçirdi ve dikkatli bir incelemeden sonra Chichester Başpapazı olan eniştesini havaya uçurmaya karar verdi. Başpapaz çok kültürlü ve eğitimli biriydi, saatlere çok meraklıydı; bu zaman makinelerinin on beşinci yüzyıldan zamanımıza kadar gelen harikulade bir koleksiyonuna sahipti. Değerli Başpapazın bu hobisi, Lord Arthur’a planını uygulamak için mükemmel bir fırsat gibi göründü. Bir patlayıcı mekanizması bulmak ise, şüphesiz, tamamen başka bir şeydi. Londra Rehberi ona bu konuda bir bilgi sağlamadı ve bu sorunu çözmek için Scotland Yard’a gitmenin pek yarar sağlamayacağını hissetti; çünkü dinamit çetesinin faaliyetleri hakkında bir patlama oluncaya kadar onların da hiçbir şey bildiği yoktu; kaldı ki daha sonra da pek bir şey öğrenememişlerdi.</p>

    <p class="normal">Ansızın aklına arkadaşı Rouvalof geldi; Rouvalof, çok devrimci eğilimlere sahip genç bir Rus’tu, onunla kışın Leydi Windermere’in davetinde tanışmıştı. Kont Rouvalof, görünüşte Deli Petro’nun hayatını yazıyordu ve İngiltere’ye, Çar’ın bir gemi marangozu olarak bu ülkede geçirdiği günlerle ilgili belgeleri incelemek için gelmişti, fakat onun bir Nihilist ajan olduğuna ilişkin yaygın bir kuşku vardı ve Rus Elçiliği’nin onun Londra’da olmasından hoşlanmadığı kesindi. Lord Arthur, bu kişinin tam amacına uygun birisi olduğunu hissetti ve bir sabah tavsiyelerini almak ve yardımını istemek için adamın Bloomsbury’deki evine gitti.</p>

    <p class="normal">Lord Arthur ona geliş nedenini anlatınca, “Demek ciddi olarak siyasetle ilgileniyorsun?” dedi Kont Rouvalof, ama kabadayılığın her çeşidinden nefret eden Lord Arthur, toplumsal sorunlarla en küçük bir ilgisi olmadığını ve patlayıcı mekanizmasını sadece kendisinden başka kimseyi ilgilendirmeyen bir aile meselesi için istediğini ona açıklamayı bir borç bildi.</p>

    <p class="normal">Kont Rouvalof bir süre ona şaşkınlık içinde baktı, sonra Lord Arthur’un tam anlamıyla ciddi olduğunu görünce, bir kâğıdın üzerine bir adres yazdı, adının baş harflerini koydu ve kâğıdı masanın üzerinden ona uzattı.</p>

    <p class="normal">“Scotland Yard bu adresi öğrenmek için çok şey feda eder, sevgili dostum.”</p>

    <p class="normal">“Onu ele geçiremeyecekler!” diye haykırdı Lord Arthur, gülerek. Genç Rus’un elini hararetle sıktıktan sonra alt kata koştu, kâğıdı inceledi ve arabacıya Soho Square’e çekmesini söyledi.</p>

    <p class="normal">Orada arabayı gönderdi ve Yunan Sokağı’ndan aşağıya doğru, Bayle’s Court denen bir yere gelinceye kadar yürüdü. Bir kemerin altından geçti ve kendisini tuhaf bir <span class="ideitalik">cul-de-sac’</span>da<sup class="calibre2"><a href="../Text/Lordarthursavillein_split_012.html#footnote-1534-6" id="footnote-1534-6-backlink">[6]</a></sup> buldu, görünüşe göre bir Fransız çamaşırhanesinin kullandığı bir yerdi, çünkü evden eve bir sürü çamaşır ipi gerilmişti ve sabah havasında beyaz çarşaflar dalgalanıyordu. Çıkmaz sokağın sonuna kadar yürüdü ve küçük yeşil bir evin kapısını çaldı. Biraz bekledikten sonra, –bu sırada bütün pencereler kendisini dikizleyen yüzlerle dolmuştu– kapı oldukça hoyrat görünüşlü bir yabancı tarafından açıldı; adam ona çok kötü bir İngilizce ile, ne istediğini sordu. Lord Arthur, ona Kont Rouvalof’un kendisine vermiş olduğu kâğıdı uzattı. Adam kâğıdı gördüğünde eğildi ve Lord Arthur’u zemin katta ön cepheye bakan çok eski püskü bir oturma odasına davet etti; birkaç dakika sonra Herr Winckelkopf –adam İngiltere’de bu adı kullanıyordu– odaya daldı, boynunda şarap lekesine batmış bir peçete ve sol elinde bir çatal vardı.</p>

    <p class="normal">“Kont Rouvalof bana size getirmem için bir tavsiye mektubu verdi,” dedi Lord Arthur, eğilerek, “sizinle bir iş konusunda kısa bir görüşme yapmak arzusundayım. Adım Smith, Bay Robert Smith ve bana patlayıcı bir saat sağlamanızı istiyorum.”</p>

    <p class="normal">“Sizinle yeniden karşılaştığıma memnun oldum, Lord Arthur,” dedi neşeli, küçük Alman, gülerek. “O kadar şaşırmanıza gerek yok, herkesi tanımak benim görevimdir ve Leydi Windermere’in davetinde bir akşam sizi gördüğümü hatırladım. Umarım hanımefendi iyidir. Kahvaltımı bitirinceye kadar masada bana eşlik etmenizin sizin için bir sakıncası var mı? Harika bir paté var ve arkadaşlarım Ren şarabımın Alman Elçiliği’nde içtiklerinden daha enfes olduğunu söyleme nezaketinde bulunuyorlar.”</p>

    <p class="normal">Lord Arthur, daha kimliğinin anlaşılmasının sürprizini tam olarak atlatamadan, kendini arka odada oturmuş, imparatorluk armasıyla süslü açık sarı renkli bir şarap bardağından hiç tatmadığı kadar leziz Marcobrünner yudumlarken ve ünlü suikastçıyla mümkün olabilecek en dostane tarzda gevezelik ederken buldu.</p>

    <p class="normal">“Patlayıcı saatler,” dedi Herr Winckelkopf, “ihracat için pek uygun şeyler değil, çünkü, Gümrük’ten geçmeyi başarsalar bile, tren tarifesi o kadar düzensiz ki, genellikle daha hedeflerine ulaşmadan patlıyorlar. Bununla birlikte, evde kullanmak için istiyorsanız, size çok iyi bir parça bulabilirim ve sonuçtan hoşnut kalacağınızı da garanti ederim. Hedefin kim olduğunu sorabilir miyim? Eğer polis veya Scotland Yard ile ilişkili herhangi biri içinse, korkarım sizin için bir şey yapamam. İngiliz dedektifler aslında bizim en iyi dostlarımız, onların aptallığı sayesinde her zaman ne istersek yapabileceğimize güvenim tam. Onlardan birini kaybetmek istemem.”</p>

    <p class="normal">“Sizi temin ederim,” dedi Lord Arthur, “bu işin polisle hiçbir ilgisi yok. Aslında bu saatin hedefi Chichester Başpapazı olacak.”</p>

    <p class="normal">“Ne diyorsunuz! Din konusunda bu kadar sert duygularınız olduğunu bilmiyordum, Lord Arthur. Günümüzde delikanlıların pek azında buna rastlanıyor.”</p>

    <p class="normal">“Korkarım bana gereğinden fazla değer veriyorsunuz, Herr Winckelkopf,” dedi Lord Arthur, yüzü kızararak. “Doğrusu şu ki, ben aslında ilahiyattan hiç anlamam.”</p>

    <p class="normal">“O halde tamamen özel bir durum.”</p>

    <p class="normal">“Tamamen özel.”</p>

    <p class="normal">Herr Winckelkopf omuzlarını silkti ve odadan çıktı; birkaç dakika sonra bir peni büyüklüğünde yuvarlak bir dinamit parçası ve küçük şirin bir Fransız saatiyle geri döndü; saatin üzerinde yaldızlı pirinçten yapılmış Despotluğun dokuz başlı yılanını ezen bir özgürlük heykeli vardı.</p>

    <p class="normal">Onu gördüğünde Lord Arthur’un yüzü aydınlandı. “Bu tam aradığım şey!” diye haykırdı, “şimdi bana nasıl patladığını gösterin.”</p>

    <p class="normal">“Ah! Bu bana ait bir sır,” diye yanıtladı Herr Winckelkopf, icadına haklı bir gururla bakarak, “onun ne zaman patlamasını istediğinizi bana söyleyin, ben de mekanizmayı o an için ayarlayayım.”</p>

    <p class="normal">“Ee, bugün salı ve eğer onu hemen gönderebilirseniz...”</p>

    <p class="normal">“Bu imkânsız; şu anda elimde Moskova’daki bazı arkadaşlarım için çok önemli bir iş var. Yine de, onu yarın gönderebilirim.”</p>

    <p class="normal">“Ah, yeterli zaman kalacak!” dedi Lord Arthur, kibarca, “yarın akşam veya perşembe sabahı gönderilebilirse. Patlama zamanı olarak cuma günü tam öğle vakti diyelim. Başpapaz her zaman o saatte evde olur.”</p>

    <p class="normal">“Cuma, öğle vakti,” diye tekrarladı Herr Winckelkopf ve şöminenin yanındaki çalışma masasının üzerinde duran büyük bir deftere bunu not etti.</p>

    <p class="normal">“Ve şimdi,” dedi Lord Arthur, oturduğu yerden kalkarak, “lütfen söyleyin, size borcum ne kadar.”</p>

    <p class="normal">“O kadar önemsiz bir şey ki, Lord Arthur, bir fiyat söylemek istemiyorum. Dinamit yedi şilin ve altı peni, saat üç pound on şilin ve araba ücreti beş şilin kadar tutacak. Kont Rouvalof’un bir arkadaşına hizmet ettiğim için çok mutluyum.”</p>

    <p class="normal">“Ya zahmetinizin karşılığı, Herr Winckelkopf?”</p>

    <p class="normal">“Ah, bir şey değil! Benim için bir zevk. Para için çalışmıyorum, sadece sanatım için yaşıyorum.”</p>

    <p class="normal">Lord Arthur masanın üzerine dört pound iki şilin ve altı peni koydu, nezaketi için küçük Alman’a teşekkür etti ve gelecek cumartesi günü et yemekli bir akşam çayında bazı Anarşistlerle tanışması için yapılan daveti reddetmeyi başardıktan sonra evden ayrıldı ve Park’a gitti.</p>

    <p class="normal">Sonraki iki günü çok büyük bir heyecan içinde geçirdi ve cuma saat on ikide haberleri beklemek için arabayla Buckingham’a gitti. Bütün öğleden sonra duyarsız kapıcı, ülkenin çeşitli yerlerinden gelen ve at yarışı sonuçlarını, boşanma davası kararlarını, hava durumunu ve buna benzer şeyleri bildiren telgraflar gönderip durdu; bu arada telgraf şeridi, Avam Kamarası’nda bütün gece süren bir oturumun sıkıcı ayrıntılarını ve Borsa’da yaşanan küçük bir paniği tıklayıp duruyordu. Saat dörtte akşam gazeteleri geldi ve Lord Arthur, <span class="ideitalik">Pall Mall, St. James’s, Globe</span> ve <span class="ideitalik">Echo</span> gazetelerini alıp kütüphaneye gitti; bu durum Albay Goodchild’i çok kızdırdı; adam o sabah Mansion House’da yapmış olduğu Güney Afrika’da misyonerlik konulu bir konuşmanın –her eyalette siyah piskoposlar bulundurulmasını tavsiye etmişti– metnini okumak istiyordu ve bir nedenden dolayı <span class="ideitalik">Evening News’</span>e karşı güçlü bir önyargısı vardı. Ne var ki, gazetelerin hiçbirinde Chichester’e en ufak bir atıf bile yoktu ve Lord Arthur girişimin başarısızlığa uğramış olduğunu hissetti. Bu, ona ağır bir darbe oldu ve bir süre sinirleri tamamen boşaldı. Ertesi gün görmeye gittiği Herr Winckelkopf ondan özür üstüne özür diledi ve ona bedava başka bir saat veya maliyet fiyatına bir kutu nitro-gliserin bombası vermeyi teklif etti. Fakat Lord Arthur patlayıcılara bütün güvenini kaybetmişti ve Herr Winckelkopf da o günlerde hiçbir şeyin eskisi gibi olmadığını, hatta dinamitin bile saf olarak bulunamadığını kabul etti. Küçük Alman, yine de, mekanizmada bir şeyin yolunda gitmemiş olduğunu teslim etmekle birlikte, saatin hâlâ patlayacağından umudunu kesmemişti ve Odesa’daki askeri komutana bir zamanlar göndermiş olduğu bir barometreyi örnek olarak verdi; barometre on gün içinde patlamaya ayarlandığı halde, üç ay kadar bir süre bir şey olmamıştı. Patladığında, Vali altı hafta önce şehirden ayrılmış olduğundan, sadece bir hizmetçi kızı parçalara ayırmayı başarmış olduğu çok doğruydu, öyle de olsa, bu durum en azından dinamitin, bir mekanizmanın emrindeyken her ne kadar pek dakik olmasa da, güçlü bir işgören olduğunu ispat ediyordu. Lord Arthur bu düşünceyle biraz teselli bulsa da bu konuda bile hayal kırıklığına uğramak onun kaderiydi, çünkü iki gün sonra, üst kata çıkarken, Düşes onu yatak odasına çağırdı ve ona Başpapazlıktan yeni aldığı bir mektubu gösterdi.</p>

    <p class="normal">“Jane hoş mektuplar yazıyor,” dedi Düşes, “sonuncu yazdığını okumalısın. Mudie’nin bize gönderdiği romanlar kadar iyi.”</p>

    <p class="normal">Lord Arthur mektubu annesinin elinden kaptı. Şöyle yazıyordu:</p>

    <p class="normal">“BAŞPAPAZLIK, CHICESTER</p>

    <p class="sagnormal">27 Mayıs.</p>

    <div class="clrb"></div>

    <p class="normal">Çok sevgili Yengeciğim,</p>

    <p class="normal">Dorcas Derneği için gönderdiğiniz o pazene çok teşekkür ederim ve ayrıca o çizgili pamuklu kumaş için de. Onların güzel şeyler giymek istemelerinin saçma olduğu konusunda sizinle aynı fikirdeyim, ama bugünlerde herkes öyle radikal ve dinsiz ki, üst sınıflar gibi giyinmeye çalışmamaları gerektiğini onlara anlatmak çok zor. Sonumuz neye varacak bilmiyorum. Babamın vaazlarında daima söylediği gibi, inançsızlığın hüküm sürdüğü bir devirde yaşıyoruz.</p>

    <p class="normal">Gizli bir hayranının babama geçen perşembe günü gönderdiği bir saat bizi epeyce eğlendirdi. Londra’dan tahta bir kutunun içinde geldi, araba ücreti ödenmişti ve babam bu şeyin, ‘Özgürlük, Aşırı Serbestlik midir?’ adlı olağanüstü vaazını okuyan biri tarafından gönderilmiş olması gerektiğini düşünüyor, çünkü saatin üzerinde bir kadın figürü kafasında da babamın özgürlük başlığı dediği bir şey vardı, bana sorarsanız pek yakışmamış; ama babam bunun tarihi bir şey olduğunu söyledi, o zaman sanırım bir sorun yoktur. Parker onu kutusundan çıkarıp kütüphanede şömine rafının üzerine koydu ve orada cuma sabahı hep birlikte otururken, saat tam on ikiyi çaldığında, bir vızıltı duyduk, heykelin kaidesinden küçük bir duman çıktı ve Hürriyet tanrıçası yere düştü ve burnunu şömine paravanasına çarpıp kırdı! Maria çok korktu, ama o şey o kadar komik görünüyordu ki, James ile ben bir kahkaha krizine girdik, babam bile gülümsedi. O şeyi inceleyince, bir çeşit alarm saati olduğunu gördük ve eğer onu belli bir saate ayarlarsanız ve küçük bir dilin altına biraz barut ile bir tabanca mantarı koyarsanız, ne zaman isterseniz, o zaman patlıyor. Babam onun kütüphanede kalmaması gerektiğini söyledi, çünkü gürültü yapıyor, bu yüzden Reggie onu ders yapılan odaya götürdü ve bütün gün tek yaptığı şey küçük patlamalar çıkarmak. Acaba Arthur onu bir evlilik armağanı olarak ister mi, ne dersiniz? Sanırım Londra’da çok moda olmalılar. Babam onların çok işe yarayacağını söylüyor, çünkü özgürlüğün sürekli olamayacağını, yıkılmak zorunda olduğunu gösteriyormuş. Babam özgürlüğün Fransız Devrimi sırasında icat edildiğini söylüyor. Ne kadar korkunç!</p>

    <p class="normal">Şimdi Dorcas’a gitmek zorundayım, orada sizin çok eğitici o mektubunuzu onlara okuyacağım. Yengeciğim, o kişilerin ait bulundukları yaşam standardında şeyler giymeleri gerektiği düşüncesinde çok haklısınız. Kıyafetle ilgili endişelerinin saçma olduğunu düşünüyorum, bu dünyada çok daha önemli şeyler varken, keza öbür dünyada da. Çiçekli poplininizin bu kadar iyi çıktığına ve dantelinizin yırtılmadığına çok memnun oldum. Çok nazik davranarak bana verdiğiniz sarı satenimi çarşamba günü Bishop’larda giyeceğim, sanırım yakışacak. Sizce fiyonk koysam mı, yoksa koymasam mı? Jennings artık herkesin fiyonk taktığını söylüyor ve iç etek fırfırlı olmalıymış. Reggie şu anda bir kez daha patladı, babam da saatin ahırlara götürülmesini emretti. Sanırım babam ondan artık ilk başta olduğu kadar hoşlanmıyor, yine de kendisine bu kadar güzel ve marifetli bir oyuncak gönderilmiş olmasından dolayı gurur duyuyor. Bu, insanların vaazlarını okuduklarını ve onlardan yararlandıklarını gösteriyormuş.</p>

    <p class="normal">Babam sevgilerini gönderiyor, James, Reggie ve Maria da öyle. Umarım, Cecil dayımın gutu daha iyidir, sevgili yengeciğim, her zaman sizi seven yeğeniniz,</p>

    <p class="sagnormal">Jane Percy.</p>

    <div class="clrb"></div>

    <p class="normal">Not: “Lütfen bana fiyonklar hakkında yazın. Jennings onların moda olduğunda ısrar ediyor.”</p>

    <p class="normal">Lord Arthur bu mektubu okuyunca o kadar ciddileşti ve öyle mutsuz göründü ki, Düşes bir kahkaha krizine tutuldu.</p>

    <p class="normal">“Sevgili Arthur!” diye haykırdı kadın, “genç bir hanımın mektubunu sana bir daha asla göstermeyeceğim! Ama saat hakkında ne söyleyeyim? Bence çok önemli bir icat, keşke benim de böyle bir saatim olsaydı.”</p>

    <p class="normal">“Bence değersiz şeyler,” dedi Lord Arthur, kederli bir tebessümle ve annesini öptükten sonra odadan çıktı.</p>

    <p class="normal">Üst kata çıktığında kendisini bir kanepenin üzerine attı ve gözleri yaşla doldu. Bu cinayeti işlemek için elinden geleni yapmıştı, ama iki seferde de başarısız olmuştu, kendi kabahati olmamasına rağmen. Görevini yapmaya çalışmıştı, ne var ki bizzat Kader’in ihanetine uğramışa benziyordu. İyi niyetin yararsız ve ince ruhlu olmaya çalışmanın boş olduğu duygusu onu perişan ediyordu. Belki de evlilikten tamamen vazgeçmek en iyisi olacaktı. Sybil acı çekecekti, bu doğruydu, ama acı çekmek onunki kadar soylu bir kişiliği gerçekte bozamazdı. Kendisine gelince, ne önemi vardı ki? Her zaman uğrunda ölebileceği bir savaş, hayatını adayabileceği bir dava bulunabilirdi ve yaşamak onun gözünde bir zevk olmadığından, ölmek de korkunç değildi. Bırakalım Kader ağlarını örsün. Kadere yardım etmek için yerinden bile kımıldamayacaktı.</p>

    <p class="normal">Saat yedi buçukta giyinip kulübe gitti. Surbiton orada bir grup genç adamla birlikteydi ve onlarla sofraya oturmak zorunda kaldı. Havadan sudan konuşmaları, boş şakaları onu ilgilendirmedi ve kahve servisi yapılır yapılmaz bir randevusu olduğunu bahane ederek onlardan ayrıldı. Kulüpten çıkarken kapıcı ona bir mektup uzattı. Herr Winckelkopf’dan geliyordu, ona yarın akşam uğramasını ve açılır açılmaz patlayan bir şemsiyeye bir göz atmasını yazıyordu. Bu en yeni icattı ve Cenova’dan daha henüz gelmişti. Lord Arthur mektubu paramparça etti. Başka deneylere girişmemeye karar vermişti. Daha sonra Thames boyunca yürüdü ve saatlerce nehrin kıyısında oturdu. Ay, sanki bir aslanın gözüymüş gibi, kırmızımsı sarı buluttan bir yelenin arasından baktı ve binlerce yıldız, mor bir kubbeye dökülmüş altın tozu gibi, kavisli göğü payetlerle süsledi. Arada sırada bir mavna bulanık sulara giriyor ve akıntıyla uzaklaşıyordu; trenler köprüden çığlık çığlığa geçtikçe, demiryolu sinyalleri, yeşilden kırmızıya dönüyordu. Bir süre sonra, Westminster’in uzun kulesinde saat gece yarısını çaldı ve ahenkli çanın her vuruşuyla gece sanki titredi. Daha sonra demiryolu ışıkları söndü, dev bir direğin üzerinde iri yakut gibi tek bir lamba yanar vaziyette kaldı ve şehrin uğultusu hafifledi.</p>

    <p class="normal">Saat ikide Lord Arthur ayağa kalktı ve Blackfriars’a doğru yürüdü. Her şey nasıl da gerçek dışı görünüyordu. Nasıl da tuhaf bir rüya gibiydi. Nehrin karşı yakasındaki evler sanki karanlığın üzerine inşa edilmişlerdi. Sanki gümüş ile gölge, dünyayı yeniden biçimlendirmişti. St. Paul’ün devasa kubbesi alacakaranlıkta bir hava kabarcığı gibi yükseliyordu.</p>

    <p class="normal">Cleopatra’s Needle’a yaklaştığında, parmaklığın üzerine eğilmiş bir adam gördü; ona yaklaşırken, adam başını kaldırdı; lambanın ışığı tam yüzüne düşüyordu.</p>

    <p class="normal">Bay Podgers’di, o şiromantist! Hiç kimse, o şişman sarkık yüzü, o altın çerçeveli gözlüğü, o iğrenç iğreti tebessümü ve o etli dudakları bir başkasınınkiyle karıştırmazdı.</p>

    <p class="normal">Lord Arthur durdu. Ansızın aklına parlak bir fikir geldi ve sessizce arkadan yaklaştı. Bir anda Bay Podgers’i bacaklarından yakalayıp onu Thames’e fırlattı. Kaba bir küfür duyuldu, gürültülü bir su sıçraması oldu ve sonra her şey sessizleşti. Lord Arthur endişeyle aşağıya baktı, şiromantistten bir eser göremedi, sadece bir silindir şapka ayışığı vurmuş suyun girdabında dönüyordu. Bir süre sonra o da battı ve Bay Podgers’den bir iz kalmadı. Sadece bir kez köprünün yanındaki merdivene ulaşmaya çalışan büyük ve biçimsiz bir şekil gördü ve korkunç bir başarısızlık duygusuna kapıldı, ama bu görüntünün sadece bir yansıma olduğu anlaşıldı, ay bir bulutun arkasından parlayınca, ortadan kayboldu. Sonunda Kader’in buyruğunu yerine getirmişti. Ferahlayarak derin bir iç çekti ve Sybil’in adı dudaklarından döküldü.</p>

    <p class="normal">“Bir şey mi düşürdünüz, efendim?” dedi bir ses arkasından, ansızın.</p>

    <p class="normal">Geriye döndü ve bir polis gördü, elinde tepesi yarım küre şeklinde bir fener tutuyordu.</p>

    <p class="normal">“Önemli bir şey değil, çavuş,” diye yanıtladı Lord Arthur, gülümseyerek; oradan geçmekte olan tek atlı bir arabaya seslenip ona bindi ve arabacıya Belgrave Square’e çekmesini söyledi.</p>

    <p class="normal">Daha sonraki birkaç gün umut ile korku arasında gidip geldi. Bazı anlar Bay Podgers’in neredeyse odaya girmesini beklediği bile oluyordu, başka zamanlar kaderin ona bu kadar insafsızca davranamayacağını düşünüyordu. İki kere şiromantistin West Moon Sokağı’ndaki adresine gittiyse de bir türlü zili çalamadı. Emin olmak istiyor ama bundan korkuyordu.</p>

    <p class="normal">Sonunda haber geldi. Lord Arthur, kulübün sigara salonunda oturmuş çay içiyor ve Surbiton’un Gaiety’deki o son komik şarkıyı anlatmasını bezgin bezgin dinliyordu ki, garson akşam gazeteleriyle içeriye girdi. <span class="ideitalik">St. James’s</span> gazetesini eline aldı ve sayfalarını isteksiz isteksiz çevirirken şu tuhaf başlık gözüne çarptı: <span class="ideitalik">Bir Şiromantistin İntiharı</span>.</p>

    <p class="normal">Heyecandan beti benzi attı ve okumaya başladı. Şöyle yazıyordu:</p>

    <p class="normal">“Dün sabah saat yedide, tanınmış şiromantist Bay Septimus R. Podgers’in cesedi, Greenwich’de, Ship Hotel’in tam önünde karaya vurdu. Bu talihsiz kişi birkaç gündür kayıptı ve şiromantik çevrelerde sağlığı için epey endişe duyulmaktaydı. Podgers’in aşırı çalışmaya bağlı geçici bir akli dengesizlik yüzünden intihar ettiği sanılıyor ve soruşturmayı yürüten jüri bugün öğleden sonra bu konuda bir karara vardı. Bay Podgers, İnsan Eli konusunda kapsamlı bir çalışmayı henüz tamamlamıştı; yakında basılacak olan bu eser, hiç şüphesiz büyük ilgi uyandıracaktır. Altmış beş yaşındaydı ve geride hiç akraba bırakmamış olduğu sanılıyor.”</p>

    <p class="normal">Lord Arthur kulüpten koşarak çıktı, gazete hâlâ elindeydi –bu durum onu boş yere durdurmaya çalışan kapıcıyı çok hayrete düşürdü– ve hemen arabayla Park Lane’e gitti. Sybil onu pencereden gördü ve iyi haberler getirdiğini sezdi. Onu karşılamak için koşarak aşağıya indi ve yüzünü gördüğünde her şeyin yolunda gittiğini anladı.</p>

    <p class="normal">“Sevgili Sybil’im!” diye haykırdı Lord Arthur, “yarın evlenelim!”</p>

    <p class="normal">“Seni budala çocuk! Daha pasta siparişi bile verilmedi!” dedi Sybil hem ağlayıp hem gülerek.</p>

    <p class="ortayazi"><span class="idebold">VI</span></p>

    <p class="normal">Üç hafta kadar sonra evlilik töreni yapıldığında St. Peter’s şık giyimli insanlarla ağzına kadar doldu. Ayin çok etkileyici bir tarzda Chichester Başpapazı tarafından yönetildi ve herkes şimdiye kadar bu gelin ile damattan daha hoş bir çift görmemiş olduğunu kabul etti. Ne var ki, onlar hoş olmaktan daha da öteye, mutluydular. Lord</p>

    <p class="normal">Arthur, bir an bile, Sybil uğruna katlandığı şeylerden pişmanlık duymadı, Sybil ise bir kadının bir erkeğe verebileceği en mükemmel şeyleri ona verdi: Taparcasına bir sevgi, şefkat ve aşk. Onlar romantik aşkı hayatın gerçeklerine feda etmediler. Daima kendilerini genç hissettiler.</p>

    <p class="normal">Aradan üç beş yıl geçip iki güzel çocuğa sahip olduklarında, Leydi Windermere, Alton Priory’ye ziyaret amacıyla geldi; burası Dük’ün oğluna evlilik armağanı olarak verdiği güzel ve eski bir evdi; bir öğleden sonra Leydi Windermere, bahçede bir ıhlamur ağacının altında Leydi Arthur ile oturup küçük kızla oğlanın gül bahçesinde güneş ışınları gibi kıpır kıpır oyun oynamalarını seyrederken, ansızın ev sahibesinin elini tuttu ve “Mutlu musun, Sybil?” diye sordu.</p>

    <p class="normal">“Sevgili Leydi Windermere, şüphesiz mutluyum. Siz değil misiniz?”</p>

    <p class="normal">“Mutlu olmaya zamanım yok, Sybil. Daima bana tanıştırılan en son kişiden hoşlanıyorum, ama, kural olarak, insanları tanır tanımaz onlardan bıkıyorum.”</p>

    <p class="normal">“Aslanlarınız sizi eğlendirmiyorlar mı, Leydi Windermere?”</p>

    <p class="normal">“Ah, hayatım, hayır! Aslanlar sadece tek bir sezon işe yarıyorlar. Yeleleri kesilir kesilmez, dünyanın en sıkıcı yaratıklarına dönüşüyorlar. Ayrıca, eğer onlara karşı iyi olursan, çok terbiyesizce davranıyorlar. O iğrenç Bay Podgers’i hatırlıyor musun? Korkunç bir sahtekârdı. Şüphesiz, işin o kısmına aldırdığım yoktu, benden borç para almak istediğinde bile onu bağışladım, ama bana kur yapmasına katlanamadım. Kesinlikle onun yüzünden şiromaniden nefret ettim. Artık telepati ile ilgileniyorum. O, çok daha eğlenceli.”</p>

    <p class="normal">“Bu evde şiromaniye karşı bir şey söylememelisiniz, Leydi Windermere; Arthur’un insanların diline dolamasını istemediği tek şey o. Sizi temin ederim, bu konuda çok ciddi.”</p>

    <p class="normal">“O şeye inandığını söylemek istemiyorsun, değil mi, Sybil?”</p>

    <p class="normal">“Kendisine sorun, Leydi Windermere, işte o burada.” Ve Lord Arthur, bahçeden elinde büyük bir demet sarı gül ve çevresinde dans eden iki çocuğuyla çıkıp geldi.</p>

    <p class="normal">“Lord Arthur?”</p>

    <p class="normal">“Evet, Leydi Windermere.”</p>

    <p class="normal">“Şiromaniye inandığınızı söylemek istemiyorsunuz, değil mi?”</p>

    <p class="normal">“Şüphesiz inanıyorum,” dedi genç adam, gülümseyerek.</p>

    <p class="normal">“Niçin ama?”</p>

    <p class="normal">“Çünkü hayatımın bütün mutluluğunu ona borçluyum,” diye mırıldandı adam, kendisini bir hasır koltuğa atarak.</p>

    <p class="normal">“Sevgili Lord Arthur, ona neyi borçlusunuz?”</p>

    <p class="normal">“Sybil’i,” diye yanıtladı adam, gülleri karısına verirken menekşe rengi gözlerinin içine bakarak.</p>

    <p class="normal">“Ne saçmalık!” diye haykırdı Leydi Windermere. “Hayatımda daha önce hiç böyle bir saçmalık duymamıştım.”</p>
  </div>
</body>
</html>
