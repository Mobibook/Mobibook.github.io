<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lordarthursavillein</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3"><span class="idebold">GİZEMSİZ BİR SFENKS</span></h1>

  <p class="ortayazi"><span class="ideitalik">Bir Gravür</span></p>

  <p class="normal">Bir öğleden sonra, Café de la Paix’de dışarda oturmuş, Paris yaşamının ihtişamıyla perişanlığını seyreder, vermutumu içip önümden geçen azamet ile sefaletin tuhaf manzarasını düşünürken, birisinin adımı seslendiğini duydum. Arkama döndüm ve Lord Murchison’u gördüm. Kolejde birlikte olduğumuzdan bu yana, neredeyse on yıldır görüşmemiştik, bu yüzden onunla yeniden karşılaşmaktan sevinç duydum ve hararetle el sıkıştık. Oxford’da çok iyi arkadaştık. Onu çok severdim, öyle yakışıklı, öyle hayat dolu, öyle namuslu biriydi ki aramızda onun hakkında, “her zaman doğruyu söylemek gibi bir huyu olmasa, ondan daha iyi arkadaş bulunmaz,” derdik, yine de öyle sanıyorum ki ona bu kadar hayran olmamızın gerçek sebebi daha çok dürüstlüğüydü. Arkadaşımın epeyce değişmiş olduğunu fark ettim. Endişeli ve şaşkın bir hali vardı, sanki şüphe içinde gibiydi. Bunun bir modern şüphecilik vakası olamayacağını hissettim, çünkü Murchison, Tory’lerin en sağlamıydı ve Lordlar Kabinesi’ne nasıl inanıyorsa Tevrat’ın ilk beş kitabına da öyle sağlam bir şekilde inanırdı; bu yüzden nedenin bir kadın olduğuna karar verdim ve evlenip evlenmediğini sordum.</p>

  <p class="normal">“Kadınları yeterince iyi anlamıyorum,” diye yanıtladı.</p>

  <p class="normal">“Sevgili Gerald,” dedim, “kadınlar sevilmek içindir, anlaşılmak için değil.”</p>

  <p class="normal">“Güvenemediğim bir şeyi sevemem,” diye karşılık verdi.</p>

  <p class="normal">“Galiba hayatında gizemli bir şey var,” dedim, sesimi yükselterek, “bana ondan söz et.”</p>

  <p class="normal">“Bir araba gezintisine çıkalım,” diye yanıtladı, “burası çok kalabalık. Hayır, sarı bir araba olmasın, başka herhangi bir renk... işte, o koyu yeşil renklisi uygun.” Birkaç dakika sonra bulvardan aşağıya Madeleine yönüne doğru inmeye başladık.</p>

  <p class="normal">“Nereye gideceğiz?” dedim.</p>

  <p class="normal">“Ah, nereye istersen!” diye yanıtladı. “Bois’deki lokantaya gidelim; orada akşam yemeği yeriz ve bana kendinle ilgili her şeyi anlatırsın.”</p>

  <p class="normal">“İlk önce seninle ilgili olanları duymak istiyorum,” dedim. “Esrarını bana anlat.”</p>

  <p class="normal">Cebinden gümüş klipsli küçük bir maroken muhafaza çıkardı ve bana uzattı. Muhafazayı açtım. İçinde bir kadın fotoğrafı vardı. Uzun boylu ve ince yapılıydı, iri gizemli gözleri, bağlanmamış saçlarıyla tuhaf bir güzelliği vardı. Bir clairvoyante (medyum) gibi görünüyordu ve değerli kürklere bürünmüştü.</p>

  <p class="normal">“Bu yüz hakkında ne düşünüyorsun?” dedi, “doğruyu söyleyen birine benziyor mu?”</p>

  <p class="normal">Fotoğrafı dikkatle inceledim. Bana sırrı olan birinin yüzüymüş gibi geldi, ama bu sır hayır mı, şer mi, anlayamamıştım. Güzelliği çok sayıda gizemli yönden oluşuyordu –aslında bu güzellik elle tutulur değil, maneviydi– ve dudaklarında gezinen hafif tebessüm tatlı sayılamayacak kadar gizemliydi.</p>

  <p class="normal">“Ee, peki!” diye haykırdı, sabırsızlıkla, “ne diyorsun?”</p>

  <p class="normal">“Bu kadın karalar içindeki Gioconda (Mona Lisa),” diye yanıtladım. “Bana onunla ilgili her şeyi anlat.”</p>

  <p class="normal">“Şimdi olmaz,” dedi, “akşam yemeğinden sonra.” Ve başka şeylerden söz etmeye başladı.</p>

  <p class="normal">Garson bize kahve ile sigaralarımızı getirdiği vakit, Gerald’a verdiği sözü hatırlattım. Yerinden kalktı, odanın içinde iki üç kere aşağı yukarı dolaştı ve bir koltuğa çökerek bana şu hikâyeyi anlattı:</p>

  <p class="normal">“Bir akşam, saat beş sularında Bond Sokağı’nda yürüyordum. Arabalar üst üste yığılmıştı ve trafik neredeyse durmuştu. Sarı renkli küçük bir kupa arabası kaldırıma yakın duruyordu, bilmem neden dikkatimi çekti. Yanından geçerken sana bu öğleden sonra gösterdiğim o yüz, arabadan dışarıya baktı. Hemen büyüsüne kapıldım. Bütün gece onu düşündüm, ertesi gün de öyle. O sokakta aşağı yukarı yürüyüp her arabanın içine gizlice baktım ve sarı kupayı bekledim, ama ma <span class="ideitalik">belle inconnue</span>’yu [meçhul güzelim] bulamadım, sonunda bunun sadece bir rüya olduğunu düşünmeye başladım. Bir hafta kadar sonra Madame de Rastail’de akşam yemeğindeydim. Yemek saat sekizdeydi, ama sekiz buçukta hâlâ salonda bekliyorduk. Sonunda uşak kapıyı açtı ve Leydi Alroy’un geldiğini haber verdi. Aramış olduğum kadındı. İçeriye çok ağır adımlarla girdi, gri dantellerin içinde ay ışığına benziyordu, benden onu yemek odasına götürmem istendi, bu da bana büyük sevinç verdi. Sofraya oturduktan sonra, çok masumane şöyle dedim, ‘Leydi Alroy, galiba bir süre önce sizi Bond Sokağı’nda gördüm.’ Yüzü bembeyaz oldu ve bana fısıltıyla, ‘Lütfen bu kadar yüksek sesle konuşmayın, sizi bir duyan olabilir,’ dedi. Bu kadar kötü bir başlangıç yapmış olduğum için kendimi çok berbat hissettim ve apar topar Fransız oyunları konusuna daldım. O çok az konuştu, hep o aynı kısık melodik sesle; sanki birisinin konuşulanları dinlemesinden korkuyor gibiydi. Tutkuyla, budalalık derecesinde sevdalandım, onu saran o tanımlanamaz esrar havası çok ilgimi çekmişti. Yemekten hemen sonra gitmeye kalkmıştı; ayrılacağı vakit, ‘Acaba evinize gelip sizi görebilir miyim?’ diye sordum. Bir an için tereddüt etti, yanımızda birileri var mı diye çevresine bir göz attı ve sonra, ‘Evet, yarın beşe çeyrek kala,’ dedi. Madame de Rastail’e bana onun hakkında bilgi vermesi için ricada bulundum; ama tek öğrenebildiğim şey, Park Lane’de güzel bir eve sahip dul bir kadın olduğuydu; sıkıcı bir bilim adamı, dulların, evliliğin sürgitinin en iyi örneği olduklarını ileri süren bir tez ortaya atınca oradan ayrıldım ve eve döndüm.</p>

  <p class="normal">“Ertesi gün tam vaktinde Park Lane’e gittim, ama baş uşak, Leydi Alroy’un birkaç dakika önce dışarıya çıktığını söyledi. Kulübe çok mutsuz ve şaşkın bir halde gittim ve uzun uzun düşündükten sonra ona bir mektup yazıp acaba şansımı başka bir öğleden sonra denememe izni olur mu diye sordum. Günlerce bir yanıt alamadım, ama sonunda pazar günü saat dörtte evde olacağını bildiren küçük bir not aldım, dipnotu çok olağanüstüydü: ‘Lütfen bir daha bana bu adrese yazmayın; sizi gördüğüm vakit açıklayacağım.’ Pazar günü beni kabul etti, çok hoş davrandı, ama giderken, bir daha ona yazmam gerekirse, mektubumu ‘Bayan Knox, Whittaker’in Kütüphanesi eliyle, Green Sokağı’ adresine göndermemi benden rica etti. ‘Mektupları kendi evimde kabul edemememin bazı nedenleri var,’ dedi.</p>

  <p class="normal">“Bütün sezon boyunca onu sık sık gördüm; o esrarlı hava onu hiç terk etmedi. Bazen bir adamın pençesine düşmüş olduğunu düşündüm, ama o kadar ulaşılmaz görünüyordu ki, buna inanamadım. Benim için bir sonuca varmak gerçekten çok zordu, çünkü Leydi Alroy müzelerde rastlanan o tuhaf kristallere benziyordu; onlar bir an için berraklaşırlar, sonra bulanırlar. Sonunda ondan karım olmasını istemeye karar verdim: Bütün ziyaretlerime ve kendisine yolladığım birkaç mektuba verdiği o bitmez tükenmez gizemli yanıtlardan bıkıp usanmıştım. Ona kütüphane adresine yazarak gelecek pazartesi saat altıda beni görüp göremeyeceğini sordum. Evet diye yanıtladı ve sevinçten havalara uçtum. Esrarına rağmen ona çılgıncasına âşıktım, o sırada böyle düşünüyordum. Şimdi anlıyorum ki, asıl neden o esrarlı haliymiş. Bu doğru değil; ben bizzat kadını seviyordum. O esrar beni bunaltıyor, çıldırtıyordu. Neden kader beni onun peşine düşürdü?”</p>

  <p class="normal">“Demek esrarı keşfettin?” diye haykırdım.</p>

  <p class="normal">“Korkarım öyle,” diye yanıtladı. “Sen kendin karar ver.”</p>

  <p class="normal">“Pazartesi olunca öğle yemeği için amcama gittim ve saat dört sularında kendimi Marylebone Yolu’nda buldum. Amcam, bilirsin, Regent’s Park’da oturur. Piccadilly’ye gitmek istiyordum, kestirmeden giderek bir sürü küçük, eski püskü sokaktan geçtim. Ansızın önümde Leydi Alroy’u gördüm, yüzünü kalın bir tülle örtmüştü ve çok hızlı yürüyordu. Sokaktaki son eve gelince basamakları çıktı, bir anahtar çıkardı, açıp içeriye girdi. ‘İşte esrar burada,’ dedim kendi kendime ve aceleyle gidip evi inceledim. Kiraya verilen bir yere benziyordu. Eşikte düşürmüş olduğu mendili duruyordu. Onu yerden aldım ve cebime koydum. Daha sonra ne yapmam gerektiğini düşünmeye başladım. Onu gözetlemeye hakkım olmadığına karar verdim ve arabayla kulübe gittim. Saat altıda onu ziyarete gittim. Bir divana uzanmış yatıyordu, gümüş rengindeki ikindi kıyafetine her zaman taktığı o tuhaf ay taşlarını iliştirmişti. Çok güzel görünüyordu. ‘Sizi gördüğüme çok sevindim’ dedi, ‘bütün gün evden dışarıya çıkmadım.’ Ona hayretle baktım ve mendili cebimden çıkararak ona verdim. ‘Leydi</p>

  <p class="normal">Alroy, bunu bu öğleden sonra Cumnor Sokağı’nda düşürdünüz,’ dedim, çok sakince. Bana korkuyla baktı, ama mendili almak için bir harekette bulunmadı. ‘Orada ne yapıyordunuz?’ diye sordum. ‘Hangi hakla bana soru soruyorsunuz?’ diye karşılık verdi. ‘Sizi seven bir erkeğin sahip olduğu hakla,’ dedim. ‘Buraya sizden karım olmanızı istemeye geldim.’ Elleriyle yüzünü örttü ve gözyaşları sel gibi akmaya başladı. ‘Bana söylemelisiniz,’ diye devam ettim. O ayağa kalktı ve gözlerini yüzüme dikerek, ‘Lord Murchison, size söylenecek bir şey yok,’ dedi. ‘Birisiyle buluşmaya gittiniz!’ diye haykırdım, ‘sizin esrarınız işte bu.’ Korkunç bir şekilde yüzünün rengi attı ve ‘Kimseyle buluşmaya gitmedim,’ dedi. ‘Gerçeği söyleyemez misiniz?’ dedim, bağırarak. ‘Gerçeği söyledim!’ diye karşılık verdi. Çıldırmıştım, kendimi kaybettim, ne dediğimi bilmiyorum, ama ona korkunç şeyler söyledim. Sonunda evden koşarak çıktım. Ertesi gün bana bir mektup yazdı; açmadan geri gönderdim ve Alan Colville ile Norveç’e yollandım. Bir ay sonra geri döndüm. Morning Post’da ilk gördüğüm şey Leydi Alroy’un ölümü oldu. Opera’da üşütmüş ve akciğerde kan pıhtılaşması yüzünden beş günde ölmüştü. Kendimi eve kapadım ve kimseyle görüşmedim. Onu öyle çok sevmiştim ki, onu öyle delicesine sevmiştim ki... Tanrım! O kadını nasıl da sevmiştim!”</p>

  <p class="normal">“O sokağa, oradaki eve gittin mi?” dedim.</p>

  <p class="normal">“Evet,” diye yanıtladı.</p>

  <p class="normal">“Bir gün Cumnor Sokağı’na gittim. Karşı koymak elimde değildi. Şüphe içinde kıvranıyordum. Kapıyı çaldım ve saygın görünüşlü bir kadın bana kapıyı açtı. Ona kiralık oda olup olmadığını sordum. ‘Salonlar kiraya veriliyor, efendim,’ diye karşılık verdi, ‘ama o hanımefendiyi üç aydır görmedim ve kiraları ödenmemiş olduğundan onları siz tutabilirsiniz.’ ‘Bu hanımefendi miydi?’ dedim, fotoğrafı göstererek. ‘Bu o, kesinlikle!’ diye haykırdı, ‘Ne zaman geri dönecek?’ ‘O hanımefendi öldü,’ diye karşılık verdim. ‘Ah, efendim, olamaz!’ dedi kadın; ‘O benim en iyi kiracımdı. Sadece salonlarımda arada sırada oturmak için bana haftada üç gine ödüyordu.’ ‘Burada birisiyle buluşuyor muydu?’ dedim, ama kadın durumun öyle olmadığını, her zaman yalnız geldiğini ve hiç kimseyi kabul etmediğini bana söyledi. ‘Peki, ama burada ne yapıyordu?’ diye haykırdım. ‘Sadece salonda oturuyordu, efendim, kitap okuyordu, bazen de çay içiyordu,’ diye yanıtladı kadın. Ne söyleyeceğimi bilemedim, bu yüzden ona bir altın lira verdim ve oradan uzaklaştım. Şimdi, sence bütün bunların anlamı ne? O kadının doğru söylediğine inanmıyorsun, değil mi?”</p>

  <p class="normal">“İnanıyorum.”</p>

  <p class="normal">“O halde Leydi Alroy oraya niçin gidiyordu?”</p>

  <p class="normal">“Sevgili Gerald,” diye yanıtladım, “Leydi Alroy sadece esrarlı şeylere meraklı bir kadındı. O odaları, oraya tülle yüzünü örtüp bir roman kahramanı olduğunu hayal etmek zevki için kiralamıştı. Gizliliğe tutkundu, ama o sadece gizemsiz bir sfenksti.”</p>

  <p class="normal">“Gerçekten böyle mi düşünüyorsun?”</p>

  <p class="normal">“Bundan eminim,” diye karşılık verdim.</p>

  <p class="normal">Lord Murchison maroken kılıfı çıkardı, açtı ve fotoğrafa baktı. Sonunda, “Kim bilir?” dedi.</p>
</body>
</html>
