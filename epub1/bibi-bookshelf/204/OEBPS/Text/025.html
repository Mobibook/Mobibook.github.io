<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yirmi Üçüncü Bölüm</title>
</head>

<body>
  <h2 class="h21"><a id="a38"></a>Yirmi Üçüncü Bölüm</h2>

  <p class="p4">Öğleden sonra, Corsini'nin apartman dairesi... Laide yatağın kenarında çırılçıplak oturuyor... Otursun!.. Zaten önemli olan bu değil... Soyunup giyinmek, evin içinde anadan doğma dolaşmak onun için peynir ekmek yemek gibi bir şey... Elinde cımbız, daha önce komodinin üzerine yerleştirmiş olduğu bir aynaya bakarak kaşlarını yoluyor... Yolsun! Zaten önemli olan bu değil... Umursamazlığı, kimseyi adam yerine koymaması insanı çileden çıkarıyor...</p>

  <p class="p4">Antonio da çırılçıplak. Yatağın üstünde sırtını yastığa dayamış, sabırsızlıktan kıvranıyor. Kız yarım saattir kaş yoluyor. Kaşları arasındaki mesafeyi açmak için kıllan tek tek yoluyor. Böylece alnı daha geniş görünecekmiş!</p>

  <p class="p4">Tüm dikkatini yaptığı bu iş üzerinde yoğunlaştırmış. Antonio'nun sıkıntısı umurunda bile değil. Önemli olan şehvet değil, kızın aldırmazlığı tepesini attırıyor.</p>

  <p class="p4">&ldquo;Laide, daha ne kadar sürecek bu iş?&rdquo;</p>

  <p class="p4">&ldquo;Daha yeni başladım. Ne oldu, cicim? Bugünkü aşk seansını kaçıracağından mı korkuyorsun?&rdquo;</p>

  <p class="p4">Antonio kızın aynadan yansıyan görüntüsüne hayran hayran bakıyor. Ellerinin her hareketini, dudakları arasına kıstırmış olduğu dilinin kıpırdanışlarını dikkatle izliyor. Laide'nin sırtı biraz eğriyse de göğüsleri kalkık ve dimdik. Öyle güzel ki! Antonio saldırmamak için kendini zor tutuyor. İstek değil, öfke bu!</p>

  <p class="p4">Yahu, bu kız bile bile mi böyle davranıyor? Beni tahrik etmek ve aşağılamak hoşuna mı gidiyor? Yoksa hiç umursamıyor mu? Ya da her ikisi birden mi? Bana bak!.. Bunu anlamanın bir yolu var... Arkasından beline sarıl ve göğüslerini avuçla... Bakalım ne yapacak? Doğru! Hem de bu durumda dünyanın en kolay işi... Ama olmaz... Yapmasam daha iyi... Kim bilir ne çok kızar! Öyleyse burada kedi ciğere bakar gibi yalan dur! En iyisi, bir kitap alıp koltuğa oturayım ve okur gibi yapayım... Belki böylece benim de onu pek umursamadığımı sanır... Belki o zaman o benim üzerime düşer... Belki tıpış tıpış o bana gelir... Nasıl? Hadi be! Sen hiçbir şey yapamazsın!</p>

  <p class="p4">&ldquo;Bir tanesi bitmek üzere,&rdquo; dedi Laide.</p>

  <p class="p4">&ldquo;Neyin bir tanesi?&rdquo;</p>

  <p class="p4">&ldquo;Kaşın bir tanesi, neyin olacak? Herhalde sevindin buna. Sağdaki daha çabuk biter.&rdquo;</p>

  <p class="p4">&ldquo;Niye daha çabuk?&rdquo;</p>

  <p class="p4">&ldquo;Ne bileyim, neden daha çabuk. Ama o tarafa geçince hızlanıyorum işte.&rdquo;</p>

  <p class="p4">Yahu, benim ne günahım vardı da böyle bir şey başıma geldi? Daha önce hiç böyle bir belaya çatmamıştım... Hiç böyle bir durumda kaldığını anımsıyor musun? Nasıl yani? Çırılçıplak uzandığın yerde kendinden otuz yaş küçük bir kızı gözler yuvalarından fırlamış olarak ve ağzının suları akarak seyretme durumunda mı? Utanıyorum... Gerçekten utanıyorum... Üstelik değse bari! Seni tırnağının kiri kadar sevmeyen küçük bir yosmaya kul köle oldun... Bana bir sokak köpeği kadar bile değer vermeyen bir kıza sırılsıklam âşık olmak! Böyle bir şey hiç başıma gelmemişti. Sana şu cımbızı kadar bile ihtiyacı yok... Kim bilir içinden neler diyordur... Elimi sallasam ellisi gibi...</p>

  <p class="p4">Evet, benim gibi seçkin ve zeki bir kişinin böyle bir yaratık için yanıp tutuşması ne tuhaf! Yalnız tuhaf mı? Olacak şey değil... Ama göründüğü kadar basit değil dostum... Onda başka hiçbir kadında bulamadığım bir şey var... Neymiş bu? Henüz çıkaramıyorum... Bu kadar seviyesiz ve bayağı olmasına karşın, pırıl pırıl, tertemiz bir şey var içinde... Nedir? Bilmiyorum dedim ya! Entel fantezisi olmasın? Ya da adım adım yaklaşan yaşlılığın oluşturduğu acı ve yalın gerçek...</p>

  <p class="p4">Sakın ona yitirdiğin gençliğin son fırsatı olarak takılıyor olmayasın? Laide'nin içindeki cevheri, pırıl pırıl tertemiz yanını falan sen külahıma anlat... Arayıp da bulamadığın şeyi sana ben söyleyeyim mi? Yaşı, uzun simsiyah saçları, çocuksu küçücük göğüsleri, Degasvari daracık kalçaları, upuzun dansçı bacakları... Öyle değil mi?</p>

  <p class="p4">Sen kimi kandırıyorsun be, kendinden başka? Bak sana bir öykü anlatayım da dinle... Bir zamanlar adamın teki kendisini böyle tahrik eden bir kıza çılgıncasına tutulmuş... Tam aklını kaçırıyormuş ki, bir sabah uyandığında onun artık kendi için hiçbir anlam taşımadığını fark etmiş... Yani anlayacağın, geceyle gün arasında tam anlamıyla iyileşmiş sonunda... İçindeki şeytanı söküp atmış...</p>

  <p class="p4">Ah, aynı şey keşke benim başıma da gelse, ne güzel olurdu! Evet, düşün ki, sana telefon açıyor... Sen ne diyorsun ona? Üzgünüm, Laide... Ne bugün ne yarın ne de bir başka gün... O zaman görelim bakalım, sen böyle sevişmek için sabırsızlıkla beklerken, saatlerini kaş yolmaya ayırabiliyor mu?</p>

  <p class="p4">&ldquo;İşte, bitti... Beğendin mi?&rdquo;</p>

  <p class="p4">Laide yüzünü ondan yana döndü. Sonra kalktı, aynayı banyoya astı ve cımbızı çantasına koydu. Düzen delisi bir kızdı zaten. Sonra onu kollarına almak için bekleyen Antonio'nun uzandığı yatağa döneceğine, gitti ve telefonu oturma odasından yatak odasına getirdi. Komodinin üstüne koyup fişini prize taktı. <span class="t13">Corriere</span> gazetesini aldı, küçük ilanlar sayfasını açtı ve özenle katlayıp ilanlar listesini okumaya başladı.</p>

  <p class="p4">&ldquo;Şimdi ne yaptığını sorabilir miyim?&rdquo;</p>

  <p class="p4">&ldquo;Hiiiç! Oturacak bir yer bulmak istiyorsam, paçaları sıvamalıyım. Bak, şurada birkaç apartman dairesi var. Açıp sormalıyım.&rdquo;</p>

  <p class="p4">&ldquo;Daha sonra yapsan olmaz mı?&rdquo;</p>

  <p class="p4">&ldquo;Hayır. Elimi çabuk tutmalıyım. Avucumu yalarım sonra bakarsam.&rdquo;</p>

  <p class="p4">&ldquo;Hadi, gel yanıma... Bir saatten fazladır bekliyorum.&rdquo;</p>

  <p class="p4">&ldquo;Tanrı aşkına! İşine yarım saat geç gitsen, kafana taş yağmaz ya!&rdquo;</p>

  <p class="p4">&ldquo;Sorun bu değil.&rdquo;</p>

  <p class="p4">&ldquo;Ya nedir?&rdquo;</p>

  <p class="p4">&ldquo;Anlamıyor musun yani?&rdquo;</p>

  <p class="p4">&ldquo;Yanı kalın kafalıyım, öyle mi? Evet, çok iyi anlıyorum. Hepimiz senin gibi dahi olamayız. Bak, beni burada lafa tutmasaydın, iki telefon konuşması yapmıştım bile.&rdquo;</p>

  <p class="p4">Ne Allah'ın belası bir orospuydu bu böyle! Şeytan kalk, giyin ve bir şey söylemeden bas git diyordu. Ne güzel bir ders olurdu bu kaltağa! Ama sadece düşüncede kaldı. Bunu yapamayacağını kendi de çok iyi biliyordu. Kolu kızın beline sarılı, yatağa serilmiş olarak kaldı. İyi yürekli kız da telefon konuşmalarına başlarken, azgın herifin beline sarılmasına ses çıkarmadı.</p>

  <p class="p4">&ldquo;Alo! Şu ilanınız nedeniyle telefon açtım... Ya, öyle mi? Çok güzel... Nerede? Üçüncü kat mı dediniz? Evet, az sonra gelebilirim. Siz muayenehanenizde mi olacaksınız doktorcuğum?&rdquo;</p>

  <p class="p4">&ldquo;Kibar ve iyi yetişmiş bir genç kız izlenimi bırakan sesinde, üstü örtülü flörtçü bir eğilim seziliyordu.</p>

  <p class="p4">&ldquo;Alo!.. Gazetedeki şu ilan için telefon açtım... Acaba... Efendim! Evet... Siz muhasebe bürosundan Sinyor Tamburini misiniz? Temmuz benim de işime gelir. Üç oda mı? Ne yazık ki, benim için biraz büyük... Çok doğru... Hiç bilinmez... Evet, bir kez görmek isterim... Hayır, yalnızım... Hayır, Scala'da çalışıyorum... Evet, Scala Tiyatrosu... Orada dans ediyorum... Ah, teşekkür ederim... Evet, yarın sabah olabilir... Çok teşekkür ederim, Sinyor Tamburini...&rdquo; Bir kahkaha tufanı. &ldquo;Siz de sağ olun.&rdquo;</p>

  <p class="p4">Antonio aptal gibi sordu:</p>

  <p class="p4">&ldquo;O gülme neyin nesiydi?&rdquo;</p>

  <p class="p4">&ldquo;Hiç, canım. Bu erkekler ne budala oluyorlar! Bir kız dansçıysa, hemen akıllarına... Sersem herif! Yarın sanki beni görecek de!&rdquo;</p>

  <p class="p4">&ldquo;Niye? Gitmeyecek misin?&rdquo;</p>

  <p class="p4">&ldquo;Kesinlikle hayır! Bu askıntı tipleri hiç sevmem. Çok komplimancı. Artı güneyli. Ama sesi güzeldi. Ne demişler? Yiğidi öldür ama hakkını ver.&rdquo;</p>

  <p class="p4">Antonio'nun gözleri baygınlaşmıştı:</p>

  <p class="p4">&ldquo;Hadi, gel artık, Laide. Yetti be! Bugün o kadar sıcak da değil. Soğuk algınlığından yatağa düşmemi mi istiyorsun?&rdquo;</p>

  <p class="p4">&ldquo;Bir dakika, tatlım!&rdquo;</p>

  <p class="p4">Sesi iç gıcıklayıcıydı. Üçüncü kez telefonu açtı. Sonra dördüncü ve beşinci... Sesi her seferinde daha cerbezeli, vurgulu &ldquo;r&rdquo;leri daha belirgin oluyordu. Hattın öbür ucundaki tüm kişiler da sadece evsiz barksız toy kızları tuzağa düşürmek amacıyla gazetelere ilan vermiş olan uyanık ve çapkın genç adamlara dönüşüyorlardı. Antonio'yu kızdırmak ve bu saçma sapan telefon flörtleriyle onu kıskandırmak için sağa sola durmadan telefon açtığı artık iyice anlaşılmıştı.</p>

  <p class="p4">Antonio nasılsa bir an geldi ki, öfkesini yenemedi. Gazeteyi onun elinden kaptığı gibi tortop edip yere attı:</p>

  <p class="p4">&ldquo;Tamam be! Yetti artık!&rdquo;</p>

  <p class="p4">Azarlanmış bir çocuk gibi tepki gösteren kız, ayağa fırladı. Doğru giysilerini bırakmış olduğu koltuğa koştu. Oradan bileziğini alıp koluna takmaya koyuldu. Ağlamaklı bir sesle:</p>

  <p class="p4">&ldquo;Peki, öyle olsun,&rdquo; diye sızlandı. &ldquo;Şimdi gidiyorum. Bir daha beni hiç görmeyeceksin. Benim köprü altında yatmam senin için dert değil tabii.&rdquo; Bileziğinin tokasını tutturmuştu. Ter ter tepinmeye başladı:</p>

  <p class="p4">&ldquo;Gidiyorum, gidiyorum, gidiyorum işte! Anladın mı?&rdquo;</p>

  <p class="p4">Antonio pes etti. Kızın gerçekten gitme olasılığı ve onu bir daha hiç görememenin korkusu, içinde kabaran her tür gururdan üstündü. Yataktan fırladığı gibi kızın yanına gitti. Ona sıkıca sarılırken, titrek bir sesle yalvardı:</p>

  <p class="p4">&ldquo;Ne olursun, böyle şeyler söyleme bana, Laide... Lütfen, yapma... Yalvarırım... Acı bana...&rdquo;</p>

  <p class="p4">Kız onun kendisini kucaklamasına bir süre daha göz yumdu. Sonra yatışmışçasına gidip yeniden yatağın kenarına oturdu. Bir telefon daha açmak için ahizeyi eline aldı. Buruşuk gazeteyi yerden alıp bir güzel düzelttikten sonra kıza uzatmak da Antonio'ya düştü.</p>

  <p class="p4"><span class="t12">&nbsp;</span></p>
</body>
</html>
