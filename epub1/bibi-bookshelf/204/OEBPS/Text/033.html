<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Otuz Birinci Bölüm</title>
</head>

<body>
  <h2 class="h21"><a id="a50"></a>Otuz Birinci Bölüm</h2>

  <p class="p4">Hayır, her şey eskisi gibi sürüp gidemezdi. Bilmesi, öğrenmesi gerekiyordu. Arkadaşlarından biri onu İmriani adlı biriyle tanıştırdı. Eskiden polis komiseri olan adam, şimdi özel dedektif olarak çalışıyormuş. İmriani bir gün onun stüdyosuna geldi. Otuz beş yaşlarında, açık yüzlü, sevimli biriydi. Antonio konuşmasını bitirince sordu:</p>

  <p class="p4">&ldquo;Yaşlı kadınlar için bir huzur evi mi? Peki, adı neymiş?&rdquo;</p>

  <p class="p4">&ldquo;Asilo Elena demişti bana. Sormani Caddesi'ndeymiş. Çok sıradan bir yer olmalı.&rdquo;</p>

  <p class="p4">&ldquo;Sormani Caddesi... Sormani Caddesi... Hiç duymadım.&rdquo;</p>

  <p class="p4">&ldquo;Porta Nuova yakınlarındaymış galiba.&rdquo;</p>

  <p class="p4">İmbriani not defterini cebine soktu:</p>

  <p class="p4">&ldquo;Valla, ne diyeyim? Anlaşıldığı kadarıyla, zor bir iş değil. Hatta oldukça kolay sayılır. Ancak, bazı güçlükler çıkarsa, bilemem. Ama size hemen şunu söyleyeyim ki, bu gibi işlerde pişmiş, çok deneyimli bir polisim. Bu nedenle, yapacağımız soruşturmanın hiçbir yararı olmayacağını şimdiden söyleyebilirim.&rdquo;</p>

  <p class="p4">&ldquo;Niye yararı olmazmış?&rdquo;</p>

  <p class="p4">&ldquo;Sonuçta bir şey bulamayacağız. Anladığım kadarıyla, her şey genç bayanın anlattıklarının harfi harfine aynı çıkacak.&rdquo;</p>

  <p class="p4">&ldquo;Nereden biliyorsunuz?&rdquo;</p>

  <p class="p4">&ldquo;Aman efendim! Soruşturup öğrenmesi çok kolay bir iş bu. Eğer küçük hanımın gizlenecek bir şeyi olsaydı, bildiğim kadarıyla, kızcağız çok daha karmaşık bir öykü uydururdu. Durumu şu şekilde değerlendirelim. Belirli bir huzurevinde belirli bir hastanın bulunup bulunmadığını ve özellikle geceleri onu kimin ziyaret ettiğini öğrenmek hiç de zor bir iş değil.&rdquo;</p>

  <p class="p4">&ldquo;Sizden ne zaman haber alabilirim?&rdquo;</p>

  <p class="p4">&ldquo;Yarın veya en geç öbür gün. Yani herhangi bir güçlük çıkmazsa.&rdquo;</p>

  <p class="p4">&ldquo;Ne gibi bir güçlük çıkabilir?&rdquo;</p>

  <p class="p4">&ldquo;Bilemem. Ama bizim işimizde tüm olası engelleri önceden hesaplamak gerekir.&rdquo;</p>

  <p class="p4">İmriani çıkıp gitti. Antonio oturduğu yerde tek başına kaldı. Akşam saatleriydi ve stüdyo tedirgin edici bir sessizliğe gömülmüştü. İmbriani haklıydı: Gece serüvenlerini gizlemek isteyen bir Laide'nin bu kadar sudan bir öykü uydurmaya kalkışması olanaksızdı. Öte yandan, Antonio'nun gevşekliğini çok iyi bilen Laide, onun bu zayıflığına güvenmiş olabilirdi. Ama Antonio'nun kesin olarak bildiği tek şey vardı: Sonunda yasak kapıyı açmıştı. Gerçi kapının ardında neler bulacağını henüz bilmiyordu, ama orada yeni birtakım endişelerin kendisini beklediğinden hiç kuşkusu yoktu. Gerçekleri örten perdenin açılma saati gelmişti. Bunca zamandır korktuğu an. Bu onun ölüm fermanı olacaktı.</p>

  <p class="p4">Verdiği sözü her zaman yerine getiren Laide, beş dakika sonra ona telefon açtı. Kocasına çok bağlı masum bir eş gibi ona en inandırıcı ayrıntıları verme zahmetine katlandı. Ama Antonio aralarındaki mesafenin giderek açıldığını seziyordu. Tüm düşlerini süsleyen bu küçük, güzel yaratık artık onun gözünde ne idüğü belirsiz, dişi bir roman kahramanına dönüşmekteydi. Kız yavaş yavaş ondan, evinden ve yaşamından uzaklaşıyordu. Sanki bu Milano kenti Laide'sini onun elinden alıp bilinmeyen bir yerlere doğru kaçırmaktaydı. Kızı yakında kim bilir hangi bataklığın pis sularına gömecekti.</p>

  <p class="p4">Ne oluyordu? Başkasına ait yanlış bir düşün içine mi dalmıştı yoksa? Şu an kendisini asi bir prens gibi görüyordu. Kralın buyruğuyla giysileri paramparça ediliyor, meydan dayağı yiyor ve zincire vurulup karanlık bir zindana atılıyordu. Kral bir açıklamada bulunmadığı için bütün bunların niye başına geldiğini bir türlü anlayamıyordu. Ama herhalde iyi bir nedeni vardı.</p>

  <p class="p4">&nbsp;</p>
</body>
</html>
