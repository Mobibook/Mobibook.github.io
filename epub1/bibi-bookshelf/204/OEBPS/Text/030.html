<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yirmi Sekizinci Bölüm</title>
</head>

<body>
  <h2 class="h21"><a id="a46"></a>Yirmi Sekizinci Bölüm</h2>

  <p class="p4">Telefon ahizesi elinde, kıza telefon açıp açmamakta kararsız, öylece bekliyordu. Bugün 1 Ocak, yani yeni yılın ilk günüydü. Aralarındaki ilişkinin başlamasından bu yana dört ay geçmişti. Ahize hâlâ elindeydi. Ne bekliyordu?.. Bir gün kızı suçlaması üzerine çıkan bir kavga sırasında Laide şöyle demişti:</p>

  <p class="p4">&ldquo;Beni artık anlamalısın. Kimse beni gerçekten sevmedi. Herkesi düşmanımmış gibi görüyorum. Sanki herkes beni kandırmak, benden yararlanmak istiyor. Eğer yaşam bana kimseye güvenmemeyi öğrettiyse, bu benim suçum değil. Evet, her zaman tetikteyim. İnsan şeklinde bir kirpiyim. Kendimi korumaya çalışıyorum. Bu yüzden sana her zaman iyi davranmadığım doğru olabilir. Ama nedenini anlamalısın. Tüm suçu bana yükleme.&rdquo;</p>

  <p class="p4">Bir zamanlar çocukluğunda Antonio karda dağ başında koşup oynarken, ayağı kayarak bayırdan aşağı yuvarlanmış ve nasılsa açıkta kalmış bir kaya çalısına tutunması sonucu kendisini yukarı çekmeyi başarmıştı. Böylece uçuruma düşüp parçalanmaktan kıl payı kurtulmuştu. İşte, şimdi de Laide ile aynı korkulu serüveni yeniden yaşıyor gibiydi. Onun uzun siyah saçlarına can havliyle yapışmış olan adamın neler çektiğini kız bilmiyor ya da aldırmıyordu. Ürkmüş bir vahşi at gibi bu adamı irili ufaklı taşlar ve toz toprak üzerinde sürükleyip duruyordu. İnatla kuyruğuna yapışmışsa, kabahat kendinde mi ya da ondan kurtulmak için dörtnala koşan ürkmüş hayvanda mıydı?</p>

  <p class="p4">Aradan dört ay geçtiği halde bu sürede kızda hiçbir değişiklik olmamıştı: Telefon konuşmaları ve randevularına şaşmaz bir bağlılık, kendince nazik ve saygılı, ama mermer gibi duygusuz ve kilise direği kadar ilgisiz. Evet, Marcello gerçekten ufukta kaybolmuştu ve Laide'nin eski yaşam biçimini sürdürdüğünü sanmak için de bir neden yoktu. Hatta bağırsak enfeksiyonunu izleyen bir kalp rahatsızlığı yüzünden dış dünya ile ilişkisi kesilmiş ve iki ay hastanede yatmak zorunda kalmıştı. Bu durumda, Laide'nin bir daha dönmemek üzere ortadan kaybolacağına yönelik anlamsız endişesi kendiliğinden yok olmuştu. Ancak, kız hastanede bile onu aşağılayıp doğduğuna pişman edecek yöntemler bulmakta gecikmedi. Bir kere doktorlarla hemşirelerin önünde tüylerini diken diken eden şu amca diye anılma sorunu vardı. Sonra hiç utanmadan tüm doktorlarla kırıştırması da ayrı bir dertti. Örnek vermek gerekirse, genç ve yakışıklı bir doktor, Laide'nin yatağının ayak ucunda dikilip dururken, kalp krizi tutmuşçasına adamın eline sarılarak sanki yardım ve sevgiyi yalnız ondan bekliyormuş gibi bir tavır takınırdı.</p>

  <p class="p4">Bir akşam ona Milano'nun en iyi mağazasından satın aldığı bir geceliği götürmek için hastaneye gitmişti. Oda karanlıkçaydı. Hastabakıcı bir köşede oturmuş, gece lambasının ışığında kitap okuyordu. Antonio gitmeden önce yatağa eğilip kıza bir iyi geceler öpücüğü kondurmak istedi. Laide onu öyle öfkeli bir şiddetle itti ki, görenler de adamın tecavüz etmek için kıza saldırdığım sanırdı. İşte bu gibi davranışlardan ötürü onun ne biçim bir amca olduğunu bilmeyen kalmadı.</p>

  <p class="p4">Sonra bir de kızın hastanede olabildiğince kalmak gibi garip bir isteği vardı. Doktorlar ne zaman birkaç güne kadar taburcu olacağından söz etseler, o hemen yeni bir kalp krizine tutuluyordu. Antonio bu durumdan kuşkulandı ve bir gün kendisine aldırdığı bazı hapları kullanarak bu krizleri onun yarattığına karar verdi. Kız ona bu hapları meteliksiz kalan arkadaşı Fausta için aldırdığını söylemişti. Bunun ne tür bir ilaç olduğunu Antonio bilmiyordu. Ama Laide'nin taburcu olacağını öğrenmesi üzerine geçirdiği ilk şiddetli kalp krizinden sonra Fausta'yı sorguya çekti. Sevici kılıklı kız şaştı ve Laide'den kesinlikle böyle bir ilaç istemediğini söyledi. Böylece sürekli huzursuzluk içinde birkaç hafta geçti. Sonunda hastaneden taburcu oldu. Ancak, yeniden kriz geçirmesi olasılığından korktuğunu belirtmesi üzerine Antonio bütün gece başında beklemesi için ona özel bir hemşire tuttu.</p>

  <p class="p4">Antonio ile Laide yılbaşı gecesini işte bu hemşirenin eşliğinde geçirdiler. Tatsız tuzsuz bir gece oldu. Gecelikle geceye katılan Laide'nin başı ağrıyordu. Hemşire sessiz ve duvar kadar ilgisizdi. Antonio da &ldquo;başa gelen çekilir&rdquo; gibilerden bir hava içindeydi. Nefis etli börekler ve iki şişe de şampanya almıştı. Ne var ki, gecenin tümü televizyon ekranının karşısında geçti. Saat gece yansını vurduğunda, Laide büyük bir otelin gala gecesi görüntülerini veren TV'yi izlemeye devam etti. Beğenmediğini söylediği şampanyadan sadece bir yudum aldı. Üstelik, şampanyadan biraz anladığını söyleyerek Antonio'nun beğeni anlayışını küçümsedi. Ailesinin ya da onların dostlarının evlerinde bu gibi zamanlarda yalnız Dom Perignon ya da Monopole marka şampanyalar içildiğini gururla belirtti.</p>

  <p class="p4">Antonio bunları düşünürken, dün geceyi kafasından silmeye karar verdi. Dün gece Laide kendini iyi hissetmiyordu. Ama bugün Antonio onunla birlikte yemeğe çıkacağını umuyordu. Çünkü bugün yeni yılın ilk günüydü. Lüks bir eğlence yerinde ve kızın yanında bulunmasının verdiği doyumsuz hazla, kim bilir ne güzel vakit geçirecekti. Laide dün gece onunla çıkmayı kabul ettiğinden, oldukça sakin geçen bir sabahı geride bırakmıştı. Artık bu işin nasıl sona ereceğini hiç merak etmiyordu. Yarından sonrasını bile düşünmek anlamsızdı. Çünkü Laide son anda fikrini değiştirebilirdi.</p>

  <p class="p4">Nitekim, o gün de fikrim değiştirdi. Saat ikide ona telefon açtı. Kızın sesini duydu: Çok üzgünmüş. Meğer dün gece bugünün yeni yılın ilk günü olduğunu tamamiyle unutmuşmuş. Oysa yeni yılın ilk akşamı yemeğini her zaman ailesiyle birlikte yermiş. Ayrıca, dayısıyla yengesi de ablası ve eniştesinin kendi evlerinde verdikleri yemekte hazır bulunacaklarmış. Bu aile yemeğine gitmemesi kesin olarak düşünülemezmiş.</p>

  <p class="p4">Ne diyebilirdi? Aslında rahatlamış bile sayılırdı. Çünkü bu akşam hiç değilse kızın ailesiyle birlikte olduğunu biliyordu. Acelesi yoktu. Bugünkü yemeği askıya aldığına göre, yarın birlikte yemeğe çıkarlardı.</p>

  <p class="p4">Sonra birden kafası çalışmaya başladı. Randevularını kaçırmamaya büyük özen gösteren ve her şeyi en küçük ayrıntısına kadar anımsayacak derecede güçlü bir belleğe sahip bulunan Laide, dün gece bugünün yeni yılın ilk akşamı olduğunu nasıl unutabilirdi? Bütün bunlar başka biriyle dışarı çıkmak için bir mazeret olmasın?</p>

  <p class="p4">Hadi, durma!.. Madem ki kuşkulandın, hemen harekete geç, soruştur... Öğren işin aslını faslını... Hadi!.. Hayır!.. İğreniyorum böyle bir şey yapmaktan... Çok kötü bir hareket bu!.. Sadakatsizlik... Seven bir kalbi pisliğe bulamak… Yok canım!.. Belki gerçek neden bu değil... Bu işe girişmek istemeyişinin gerçek nedeni korku olmasın?.. Onun gerçek yüzünü öğrenme korkusu... Yalanını ve sana ihanetini ortaya çıkarma korkusu... Sonuçta kendini ondan vazgeçmek durumunda görmenin getirdiği korku... Çünkü kendi gözünde ne kadar sefil bir yaratık olarak görünürsen görün, seni son bir dayanak ayakta tutuyor... Neymiş o?.. Laide'nin sana yalan söylediğini ve ihanet ettiğini bir kez yakalarsan, onunla kesin olarak ilişkini kesme kararın... Çok doğru!.. Hem yapacağın iş öyle kolay... Akşam yemeği zamanı bir bahaneyle ablasının evine telefon açarsın... Laide büyük olasılıkla ablasını ya da eniştesini uyarmış olamaz... Laide'yi yemeğe bekleyip beklemediklerini mutlaka söyleyeceklerdir...</p>

  <p class="p4">Telefon açma kararını vermesi uzun zamanını aldı. Tüm öğle sonrası süresince stüdyosunda olasılıklar, tehlikeler ve ortaya çıkacak karışıklıklar üzerinde düşündü durdu. Sonunda gerçek bir tehlike bulunmadığına karar verdi. Saat altıya doğru kız, her zaman olduğu gibi işyerinden onu telefonla aradı: Yeniden özür dilerken, ertesi gün kendisiyle çıkmak üzere söz verdi. Kendisini daha iyi hissettiğini de sözlerine ekledi. Gerçekten de sesinden mutluluk, cıvıl cıvıl bir sevgi akıyordu. Sonunda &ldquo;Bay bay,&rdquo; dedi. &ldquo;Bu gece sakın bir başka kızla çıkayım deme!&rdquo;</p>

  <p class="p4">Öğleyle akşam arası ne uzun bir süreymiş meğer! Sekiz on beş ya da sekiz buçuktan önce telefon açmanın yararı yoktu. Zamansa geçmek bilmiyordu. Gözü kolundaki saatleydi. Dakikaları ilerlemekten alıkoyan can sıkıntısı değil, öfkeydi. Bu da onun çılgınlığa doğru yol alması için yeterliydi.</p>

  <p class="p4">Stüdyodaki saat sekize on kalayı gösterdiğinde çoktan kendini yiyip bitirmiş bir durumdaydı Gözleri yuvalarında kim bilir fırıl fırıl nasıl dönüyordu. Ansızın dışarı fırladı... Arabanın lastiklerinden biri patlamış olmasın? Hayır, lastikler sağlamdı. Annesinin evine doğru yola çıktı ve sekizi beş geçe oraya vardı. Tanrım! Beklemeyle geçecek bir on dakika daha!</p>

  <p class="p4">Yemek hazırdı ama nasıl yiyecekti? Yine de başkalarının işin farkına varmalarını istemiyordu. Böylece kendini birkaç kaşık çorba içmeye zorladı ve hiç konuşmamayı yeğledi. Annesi onu artık bir alışkanlık halini alan üzüntülü gözlerle izliyordu. Dorigo'nun gözleriyse kol saatinden ayrılmıyordu. Annesinin sesi çalındı kulağına:</p>

  <p class="p4">&ldquo;Külbastını yemeyecek misin? Milano usulü külbastı en sevdiğin yemekti.&rdquo;</p>

  <p class="p4">&ldquo;Biraz alayım... Nedendir bilmiyorum, bu akşam hiç iştahım yok.&rdquo;</p>

  <p class="p4">Sekiz on üç!</p>

  <p class="p4">Sekiz on yediye kadar bekleyecek gücü nasılsa buldu. Aslında dokuzda telefon açması çok daha iyi olurdu. Laide aile yemeğine gecikmiş olabilirdi. Ama daha fazla bekleyemedi.</p>

  <p class="p4">&ldquo;Özür dilerim. Telefonla birini aramam gerektiğini unutmuşum.&rdquo;</p>

  <p class="p4">Yan odaya geçti. Numarayı çevirdi. Hat meşgul değildi. Ama çalan telefona kimse cevap vermiyordu. Evde kimse yok mu nedir? Laide telefonun ablasının yatak odasında olduğunu söylemişti. Öyle olsa bile duyulmaz mıydı? Belki de en iyisi buydu. Kimse cevap vermezse, yapılacak şey kalmıyordu. En azından bir ateşkes antlaşması. Hiç değilse bu gece yazgısını belirleyecek kararı vermek zorunda kalmayacaktı.</p>

  <p class="p4">Hayır. Telefona biri çıktı... Bir erkek sesi. Eniştesi olmalı.</p>

  <p class="p4">&ldquo;Özür dilerim. Rahatsız ettim. Ben Dorigo. Lütfen Laide'yi bir dakika için telefona çağırır misiniz?&rdquo;</p>

  <p class="p4">&ldquo;Laide burada değil, efendim.&rdquo;</p>

  <p class="p4">&ldquo;Öyle mi? Akşam yemeğini sizinle yemeyecek miydi?&rdquo;</p>

  <p class="p4">&ldquo;Hayır, yemeyecekti. Onu bu akşam beklemiyoruz.&rdquo;</p>

  <p class="p4">&ldquo;Özür dilerim. İyi geceler.&rdquo;</p>

  <p class="p4">Ve şimdi içinde kahredici birtakım şeyler... Çarpıntı, soluma güçlüğü, kramp... Beynini kazıyan güçlü kazma darbeleri... Tanrım! Demek kuşkularında yanılmamıştı.</p>

  <p class="p4">Şimdi de Laide&rsquo;ye telefon açsa mı? Ya hâlâ evdeyse? Yitirecek neyi vardı?..</p>

  <p class="p4">Antonio için büyük değer taşıyan o yorgun, kaygısız ve vurdumduymaz ses hemen telefona çıktı.</p>

  <p class="p4">&ldquo;Benim,&rdquo; dedi adam. &ldquo;Bana ablanlara gideceğini söylemiştin ama doğru değilmiş.&rdquo;</p>

  <p class="p4">&ldquo;Doğru değilmiş ne demek? İşte şimdi çıkıyorum.&rdquo;</p>

  <p class="p4">&ldquo;Az önce ablanın evine telefon açtım. Seni yemeğe beklemediklerini söylediler.&rdquo;</p>

  <p class="p4">&ldquo;Fikrimi değiştirdim de ondan.&rdquo;</p>

  <p class="p4">&ldquo;Peki, nereye gidiyorsun?&rdquo;</p>

  <p class="p4">&ldquo;Tek başıma yemeğe gidiyorum. Şimdi beni rahat bırak da gideyim. Çünkü aşağıda taksi bekliyor.&rdquo;</p>

  <p class="p4">&ldquo;Yemeğini benimle ye.&rdquo;</p>

  <p class="p4">Karşı uçtan sert ve kararlı bir &ldquo;Hayır!&rdquo; geldi.</p>

  <p class="p4">&ldquo;Neden?&rdquo;</p>

  <p class="p4">&ldquo;Canım istemiyor da ondan. Ayrıca, bunu tartışmak da istemiyorum. Hadi, hoşça kal. Taksiler bütün gece beklemezler.&rdquo;</p>

  <p class="p4">&ldquo;Sana benimle gel diyorum!&rdquo;</p>

  <p class="p4">&ldquo;Ben de gelmem diyorum!&rdquo;</p>

  <p class="p4">&ldquo;Öyleyse ben de seni apartmanda beklerim.&rdquo;</p>

  <p class="p4">&ldquo;Hayır! Beklemeni kesinlikle istemiyorum.&rdquo;</p>

  <p class="p4">Ve telefon yüzüne kapandı.</p>

  <p class="p4">Bu kız çıldırmış mıydı acaba? Daha önce asla böyle davranmış ve konuşmuş değildi. Ortalıkta bir şeyler dönüyordu. Bu kez yaşamına yeni bir erkek girmiş olmalıydı. Bu yeni erkek uğruna da kendisiyle tüm bağlarını koparmaya hazırdı. Şunlar bunlar dışında, ayda yarım milyon lireti gözden çıkarmayı kafaya koymuştu demek!</p>

  <p class="p4">Salaklaşma!.. Böylesi daha iyi be!.. Çok daha iyi... Günün birinde nasılsa olacaktı bu iş... Ama çok tuhaf... Paraya bu kadar düşkün, hesaplı bir kız---. Çok tuhaf!.. Evet, birine fena tutulmuş olmalı... Dur!.. Senden çok daha zengin biriyle tanışmış olamaz mı?.. Evet... Peki, ne olacak şimdi?. Hiç fark etmez!.. Olan olmuş zaten... Artık hiçbir tercih hakkın yok... El açılmış... Kâğıtlar masanın üstünde... Sevin be!.. Kurtuldun!..</p>

  <p class="p4">Ona on kala Laide'nin daire kapısının zilini çaldı.</p>

  <p class="p4">İçerden hemşirenin sesi geldi:</p>

  <p class="p4">&ldquo;Kim o?&rdquo;</p>

  <p class="p4">&ldquo;Antonio.&rdquo;</p>

  <p class="p4">Kapı açıldı. Adam kendini içeri attı. Böylesi kapı önünde beklemekten iyiydi. Hemşire Teresa şaşmış görünmüyordu. Hiçbir şeyle ilgilenmiyor izlenimi veren otuz yaşlarında iri yarı bir kadındı:</p>

  <p class="p4">&ldquo;Benim başımı belaya sokmayacağınızı umanın. Sinyora Laide telefona cevap vermemi yasakladı ve kapıyı hiç kimseye açmamamı tembihledi. Siz kalacak mısınız?&rdquo;</p>

  <p class="p4">&ldquo;Onu bekleyeceğim.&rdquo;</p>

  <p class="p4">&ldquo;Televizyon izlemem sizi rahatsız eder mi?&rdquo;</p>

  <p class="p4">&ldquo;Hiç etmez. Keyfinize bakın.&rdquo;</p>

  <p class="p4">Kitap rafında yığınla duran resimli çocuk romanlarından bir tane alıp mutfağa geçti. Laide'nin bu tür kitaplardan başka bir şey okuduğunu görmemişti. Ne var ki, oyalanmak için Tom Mix'ten başka bir şeyler gerekliydi. Ne sonu gelmez saatlerdi bunlar! Bir kızın Milano'nun birçok lokantasından birinde bir adamla akşam yemeğine gitmesi dünyada belki başka hiç kimseyi ilgilendirmeyen bir konuydu, ama Antonio için her şeyin sonuydu. Aklına birden nedense annesine telefon açmak geldi:</p>

  <p class="p4">&ldquo;Rahatsız etmiyorum ya, anne? Telefonla kimse beni aradı mı diye soracaktım.&rdquo;</p>

  <p class="p4">&ldquo;Evet, az önce biri aradı... Kim olduğunu bilirsin sanıyorum.&rdquo;</p>

  <p class="p4">&ldquo;Peki, önemi yok. Hoşça kal anneciğim...&rdquo;</p>

  <p class="p4">O aramıştı. Evde olup olmadığını anlamak için herhalde. Böylece Antonio'nun onun dairesine gitmediğinden emin olacaktı. Az sonra, hiç kuşkusuz, bunu öğrenmek için buraya telefon açacaktı.</p>

  <p class="p4">Gerçekten de on dakika geçmeden telefon çaldı. İki zil sesi ve sessizlik. Herhalde Teresa ile anlaştıkları gibi kendisinin aradığını belirten bir parola... Teresa, sırtında sabahlığı, telefonun başına koşturdu. Antonio fısıldadı:</p>

  <p class="p4">&ldquo;Ona burada olduğumu söyleme.&rdquo;</p>

  <p class="p4">Teresa telefonda:</p>

  <p class="p4">&ldquo;Hayır, sinyora,&rdquo; dedi. &ldquo;Bu saate kadar bir şey yok. Hayır, kimse telefon etmedi.&rdquo;</p>

  <p class="p4">Evde çıt çıkmadığı halde, Antonio telefonun öteki ucundan gelen sesi duyamıyordu:</p>

  <p class="p4">&ldquo;Ne dedi?&rdquo; .</p>

  <p class="p4">&ldquo;Hiç. Sizin gelip gelmediğinizi sordu.&rdquo;</p>

  <p class="p4">&ldquo;Başka bir şey demedi mi?&rdquo;</p>

  <p class="p4">&ldquo;Hayır. Sadece içeri kimseyi bırakmamamı ikinci kez yineledi.&rdquo;</p>

  <p class="p4">Vay kahpe vay! Şimdi kendisini kapı dışarı atmak istiyordu, öyle mi? Ona bütün bu yaptıklarından sonra... Nankör karı!.. Ama alacağı olsun!.. Son bir konuşma yapacağım onunla... Son kez gözümü yumup ağzımı açacağım&mdash; Dur sen dur!.. Eğer gerekirse yarına kadar da bekleyeceğim... Son kez!..</p>

  <p class="p4">Etajerdeki çalar saat on bire beş kaldığını gösteriyordu. Yemek odasında bir koltuğa oturdu. Raflardan birinin üzerinde bezden devasa bir kaz palazı duruyordu. Bunu hastanede yattığı sırada Antonio Laide için almıştı. Sessizlik... Yalnız gelip geçen arabaların uğultusu. Teresa'nın büyülenmiş gibi izlediği televizyonun yan odadan yansıyan sesi... İlerlemekte nazlanan dakikalar ve her dakikanın Antonio'nun yüzünde patlayan tokadı... Çalışmaya başlayan buzdolabının iniltisi...</p>

  <p class="p4">On biri beş geçiyordu. Gözlerini odadaki eşyanın üzerinde gezdirdi... Taşbebekler, bir daha hiç göremeyeceği çocukça şeyler... Masanın üzerinde bir Noel mumu duruyordu... Kız hâlâ ortalarda yoktu... Buzdolabının karşısında saman çöpleriyle örülmüş siyah bir sepet ve içinde küçük bir oyuncak köpek vardı... Laide'yi neşelendirmek için hastaneye götürmüş olduğu bir başka enayice armağan... Ve şimdi bu güzelim aşk bir hiç uğruna çöp sepetine atılıyordu... Zaten o hiçbir zaman ciddi olmamış, bu ilişkiye hiç değer vermemişti... Kapının üstünde bir ökseotu demeti asılıydı... Bu kız kaçta dönecekti?</p>

  <p class="p4">Telefon çaldı. Bu kez parolalı değildi. Teresa ahizeyi kaldırdı. Laide değildi.</p>

  <p class="p4">&ldquo;Hayır. Sinyora evde değil. Hayır, yarın sabah buna ihtiyacımız olacağını sanmıyorum.&rdquo;</p>

  <p class="p4">&ldquo;Kimdi?&rdquo;</p>

  <p class="p4">&ldquo;Telefon şirketinden bir adam. Uyandırma ve uyarma servisinden. Sinyoranın yarın belirli bir saatte uyandırılmak isteyip istemediğini sordu.&rdquo;</p>

  <p class="p4">&ldquo;Çok tuhaf! İşin aslı nedir?&rdquo;</p>

  <p class="p4">&ldquo;Bilmiyorum. Sinyoranın tanıdığı biri olduğunu sanıyorum.&rdquo;</p>

  <p class="p4">Vay be!.. Demek telefon şirketindeki heriflerle bile kırıştırıyordu. Belki de bu adamla işi iyice pişirmişti... Mutfağa geçti. Dergiyi yeniden eline aldı. Teresa'nın televizyonu kapattığını duydu. Kadın kapıdan başını uzatarak:</p>

  <p class="p4">&ldquo;Sinyor,&rdquo; dedi. &ldquo;Ben artık yatıyorum.&rdquo;</p>

  <p class="p4">Gece yarısı... Ve bire çeyrek var... Nerede olabilir?.. Eğer sinemaya gitseydi, şimdiye kadar dönmüş olurdu... Gevşeme!.. Sakın yumuşak davranma... Sinemadan başka bir dümen var ortada, oğlum... Belki de bütün gece boyu dönmeyecek... Dönmezse dönmesin!.. Buradan ancak ölüm çıkar... O kaltak dönene kadar buradan dışarı adımımı atarsam yuh olsun bana!.. Ah Laide ah!.. Büyük aşkım!.. Ne hallere düşürdün beni!.. Böyle mi olacaktı?.:</p>

  <p class="p4">Biri çeyrek geçe telefon yine zırladı. Laide arıyordu. Nedense hâlâ sabahlığını çıkarmamış olan Teresa telefonu yanıtladı:</p>

  <p class="p4">&ldquo;Hayır, sinyora... Evet. Fakat ne yapabilirdim ki?.. Olur. İyi geceler, sinyora.&rdquo;</p>

  <p class="p4">Antonio sabırsızlıkla hemen sordu:</p>

  <p class="p4">&ldquo;Ne dedi?&rdquo;</p>

  <p class="p4">&ldquo;Tam apartmana gireceği sırada kapının önünde sizin arabayı görmüş.&rdquo;</p>

  <p class="p4">&ldquo;Yani gelmiyor mu?&rdquo;</p>

  <p class="p4">&ldquo;Geceyi bir otelde geçireceğini söyledi.&rdquo;</p>

  <p class="p4">Sersem kafa! Bunu nasıl olmuş da düşünememişti. Hemen aşağı inip arabayı ara sokaklardan birine çekti. Sonra yeniden yukarı çıktı. Bekleyecekti... Tanrı biliyor ki, bekleyecekti!.. Ama bir otele gittiyse, beklemenin ne yararı vardı?.. Otele kaçacak kadar iğreniyor muydu Antonio'dan?.. Ya da bunun adı korku muydu?</p>

  <p class="p4">Şaşkın ve suskun Teresa, gözlerini onun üstünden ayırmıyordu.</p>

  <p class="p4">&ldquo;Teresa, bunca zamandan sonra hâlâ benim kim olduğunu kestiremedin mi?&rdquo;</p>

  <p class="p4">&ldquo;Efendim?&rdquo;</p>

  <p class="p4">&ldquo;Benim kim olduğumu söyledi mi sana?&rdquo;</p>

  <p class="p4">&ldquo;Sizi her zaman amcası olarak anar.&rdquo;</p>

  <p class="p4">&ldquo;Amcasıymış! Amcası olmadığımı anlamak için dâhi olmak gerekmez, değil mi?&rdquo;</p>

  <p class="p4">Çılgınlık!.. Teresa kim ki?.. Elinden ne gelir?.. Bu konuda ne yapabilir ki?.. Koca bir hiç... Ama biriyle konuşmalı... İçini boşaltmalı:</p>

  <p class="p4">&ldquo;Ben... Ona bütün bu yaptıklarımdan sonra... Bak, ne haldeyim... Bir erkek bozuntusu... Yazık değil mi bana?.. Tabii!.. Sen tut sevdalan bir... Bir...&rdquo;</p>

  <p class="p4">Yeniden çocukluğuna dönmüştü. Haksız yere cezalandırılmış bir çocuk... Kendini kızın yatağı üzerine attı. Yüzü onun yastığına gömülü tüm bedeni hıçkırıklarla sarsılıyordu.</p>

  <p class="p4">&ldquo;Sinyor, kendinize gelin.&rdquo;</p>

  <p class="p4">Utanç verici bir sahne yarattığının farkına vararak ayağa kalktı:</p>

  <p class="p4">&ldquo;Özür dilerim... Çok özür dilerim... Bazen öyle doluyor bo, boşalmazsam--- İşte böyle...&rdquo;</p>

  <p class="p4">&ldquo;Aman, efendim. Herkesin başına gelebilir.&rdquo;</p>

  <p class="p4">&ldquo;Hadi, sen uykusuz kalma. Hemen yat!&rdquo;</p>

  <p class="p4">&ldquo;Siz daha bekleyecek misiniz?&rdquo;</p>

  <p class="p4">&ldquo;Hayır, ama ona bir not bırakmak istiyorum.&rdquo;</p>

  <p class="p4">Mutfakta bulduğu bir tabaka kâğıtla oturma odasına döndü. Küçük masanın başına geçip yazmaya koyuldu:</p>

  <p class="p4">&ldquo;Laide, bu olanlardan sonra aramızda her şeyin bittiği açık seçik ortada. Sana karşı her zaman sevecen ve sabırlı davranmaya çalıştığımı sanıyorum. Ama her sabrın bir sonu, bir patlama noktası vardır. Bundan sonraki yaşamında sana&mdash;&rdquo;</p>

  <p class="p4">Telefon!.. Saat bir buçuktu. Vahşi bir hayvan gibi atılarak telefonu Teresa'nın elinden kaptı:</p>

  <p class="p4">&ldquo;Alo!.. Benim.&rdquo;</p>

  <p class="p4">Bir çıt sesi duyuldu. Laide telefonu kapamıştı.</p>

  <p class="p4">Telefon açtığına göre, demek hâlâ kararsızdı. Ne yapacağını bilemiyordu. Otele gidecek parası da olmayabilirdi.</p>

  <p class="p4">O an telefon yeniden çaldı. Teresa konuşmaya vakit bulamadan Antonio ahizeyi onun elinden kaptı. Öbür uçta şen şakrak bir ses:</p>

  <p class="p4">&ldquo;Tamam, tamam! Hemen eve geliyorum.&rdquo;</p>

  <p class="p4">&ldquo;Bekliyorum.&rdquo;</p>

  <p class="p4">İki... İki on beş,.. Teresa yatmaya gitmişti. Giderek daha az araba geçiyordu. Antonio mektubunu bitirmemişti. Ama artık bunun gereği yoktu. Söylemek istediklerini yüzüne karşı söyleyecekti... Bana bak!.. Hemen şimdi gitsen çok daha iyi olur... Evet, biliyorum... Hatta bir not bile bırakmadan kapıyı çarp git... Ne duruyorsun?.. Yapamıyorsun, değil mi?.. Ama onu görmem gerek... Yüz yüze konuşacağız ya!.. Yalan!.. Yarım dakika için bile olsa, onun yüzünü bir kez daha görmeye hasretsin...</p>

  <p class="p4">Üçe on kala aşağıda bir araba durdu. Sonra sessizliğe gömülmüş apartmanın dış kapısı açılıp kapandı... Asansör kapısının çıtırtısı... Ve yukarı çıkan asansörün uğultusu... Antonio kapının önünde duruyordu... Hey!.. Ne yapman gerektiğini biliyorsun, değil mi?.. Asansörden iner inmez yüzüne sağlı sollu iki okkalı tokat... Yıldızlar çaksın gözünde orospunun!.. Ya bir olay çıkarırsa?.. Ya bağırıp çağırarak tüm apartmanı ayağa kaldırırsa?.. Ya kalbi tutarsa?.. Ya doktor çağırmam gerekirse?..</p>

  <p class="p4">Kız sapsarı bir yüz ve feri kaçmış yorgun gözlerle kapıdan içeri girdi. Yaralı bir dişi geyiğe benziyordu.</p>

  <p class="p4">&ldquo;Merhaba,&rdquo; dedi. .</p>

  <p class="p4">Antonio da kendini ölmüşçesine bitkin hissediyordu. Sanki içindeki zemberek boşanmıştı. Kafası durmuş, büyük bir bezginlik tüm benliğini kaplamıştı:</p>

  <p class="p4">&ldquo;Kiminleydin?&rdquo;</p>

  <p class="p4">&ldquo;Bir kız arkadaşımla.&rdquo;</p>

  <p class="p4">&ldquo;Şimdiye kadar neredeydin?&rdquo;</p>

  <p class="p4">&ldquo;Onun evinde.&rdquo;</p>

  <p class="p4">&ldquo;Sana inanacak kadar enayi mi sanıyorsun beni?&rdquo;</p>

  <p class="p4">&ldquo;İster inan, ister inanma... Teresa nerede?&rdquo;</p>

  <p class="p4">&ldquo;Ne bileyim nerede. Uyuyor galiba.&rdquo;</p>

  <p class="p4">Onun ruhuna işleyecek, kendini haklı çıkaracak sözleri bir türlü bulamıyordu. Böylece daha savaş başlamadan yenilgiyi kabullenmiş bir durumda kalmıştı. Oturma odasına geçen Laide, tamamlanmamış yazıyı hemen gördü. Hiç okumadan tortop buruşturup mutfağa attı.</p>

  <p class="p4">&ldquo;Oku, oku!.. Aklını başına getirir belki.&rdquo;</p>

  <p class="p4">Kız cevap vermeden tuvalete girdi ve kapıyı kapamadan işemeye başladı.</p>

  <p class="p4">Antonio daha ne bekliyordu? Kızın kendisini sille tokat dövmesini mi istiyordu. Neden olduğu onca perişanlık bu gece için yeterli değil miydi yoksa? Ya da ondan pişmanlığını belirten birkaç söz mü bekliyordu? Yoksa kendisinden af dileyeceğini mi ummaktaydı?</p>

  <p class="p4">Niçin af dilesin? Kız arkadaşıyla birlikteymiş. Kötü bir şey yapmamış ki!.. Kötü adamı Antonio oynuyor... Onun gibi sıkıcı bir adama hangi kadın isyan bayrağını açmadan dayanabilir? Hoşça kal diyerek sokak kapısından çıktı. &ldquo;Yeniden görüşmek üzere,&rdquo; de diyebilirdi. Ama dememişti işte!.. Acaba Laide bunun farkına varmış mıydı? Laide ayakta uyuyordu. Ayrıca, yarın sabah dokuzda kuaförüyle randevusu da vardı.</p>

  <p class="p4"><span class="t12">&nbsp;</span></p>
</body>
</html>
