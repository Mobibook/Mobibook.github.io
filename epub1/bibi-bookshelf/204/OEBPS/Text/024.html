<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yirmi İkinci Bölüm</title>
</head>

<body>
  <h2 class="h21"><a id="a37"></a>Yirmi İkinci Bölüm</h2>

  <p class="p4">Antonio onu Milano'daki evinin önünde arabadan indirdi. Kız tüm ağırlıkları ve köpeğiyle kapının ardında gözden kaybolur kaybolmaz, kıskançlığın pençesinden kurtulan düşünceleri bu kez de yaşamının geriye kalan bölümüne çevrildi. İşi, ailesi, annesi, dostları ve her gün değişen sorunlarıyla kişinin ilgisini sürekli üstünde tutan kent kafasında canlandı. İşte yine eskisi gibi günlük yaşamdan zevk almayı beklediği an sonunda gelmişti. Ancak, nedense yine aynı anda kendisini büyük bir yalnızlık içinde buldu.</p>

  <p class="p4">Yapayalnız... Ve kimse ona yardım edemezdi... Kendisini anlayacak, hatta acıyacak tek kişi bile yoktu... İş, aile, arkadaşlar, akşamları dostlarla atılan bir iki tek içki... Artık bunların hiçbiri ona bir şey söylemiyordu... Çevresindeki her şey boş ve anlamsızdı... Yok canım, özgürlüğüne kavuşamamıştı... Sorun buydu işte! Böyle özgürlük mü olurdu? Kızı düşündü... Yürek sıkıntısı, azap, huzursuzluk, endişe, yani tüm mutsuzluklar yine eskisi gibi tepesine çöküverdi.</p>

  <p class="p4">Bu durumu eskisinden bile kötüydü. Çünkü Laide ile yaptığı anlaşma şimdi kendisine bir bakıma onun üzerinde hak iddia etme yetkisi tanıyordu. Bundan böyle sıradan bir tanıdık ya da sevimli bir müşteri olmaktan çıkmıştı. Bir tür resmi âşık veya koruyucu gibi bir şeydi artık.</p>

  <p class="p4">Evet, öncesinden kötü bir durumdaydı şimdi. Çünkü Laide'ye bu şekilde sahip çıkması, kızın hareket serbestisini kendisi için daha dayanılmaz kılıyor, kıskançlığını kırbaçlıyordu. Şimdiye kadar onun dünyasının dışında tutulmuştu. Aralarında onun yaşamını kendisinden gizleyen bir tür duvar vardı. Ailesi, ilk aşk ilişkisi, erkek arkadaşları, mamalarla olan anlaşmaları, Due'de geçirdiği geceler, Scala'daki kuşkulu durumu gibi, onun bu duvarın ardında kalan esrarlı yaşamını bilmezlikten gelmişti. Yalnız ara sıra kendisiyle buluşmak üzere bu dünyasından çıkardı. Kendi merakla bu dünyanın dışında beklerdi. Laide'nin çıkıp geldiği zamanlarda da anlatılmaz bir huzura kavuşurdu. Kız yeniden kendi dünyasına dönünce, onun hakkında herhangi bir bilgi edinme olanağıyla birlikte umudunu da yitirirdi.</p>

  <p class="p4">Ama şimdi bu duvarda küçük bir kapı açılmış ve oradan içeri girmişti... Çok değil, sadece bir iki adım... Burası öylesine karanlıktı ki, hiçbir şey göremiyordu... Daha önce düş gücünün ışığında daha mı iyi görüyordu acaba? Ama görmese de gerçeğin karanlığına adımını atmıştı bir kez... Şimdi az bile olsa kızın yaşamının bir parçasına karışmıştı. Bundan da mutluluk duyuyordu... İleri atılmış bir adımdı bu... Zafer gibi bir şey... Ama yine de öncesinden daha kötü... Çünkü artık bir yabancı değil... Bir bakıma öğrenmeye hakkı var ama hiçbir şey bilmiyor... Laide'nin korkusundan ne sorabiliyor ne de soruşturabiliyor... Tanrı korusun! Arkasından gizli gizli haber almak için uğraştığını, yaşamının gizemini çözmeye yönelik soruşturmalar yaptığını bir duysa, kıyameti koparırdı.</p>

  <p class="p4">Onun için şimdi Laide'nin kendi hakkında anlattığı tek tük bazı şeyler Antonio'nun kafasında çörekleniyor ve acı çekmesine neden oluyordu. Bunlardan bazısı tüylerini diken diken eden oldukça korkunç şeylerdi. O zaman içini dolduran kıskançlık, öfke ve şehvetle karışık bir acıma duygusu aşkını bütün bütüne körüklüyordu. Yalan ya da doğru, birtakım belirsiz, utanç verici olaylar... İpe sapa gelmez öyküler... Belki de bütün bunları dişice bir kurnazlığa başvurarak onu tahrik etme düşüncesiyle uyduruyordu. Böylece kendini onun gözünde daha ilgi çekici göstermek istiyor olabilirdi... İyi ve kötünün ötesinde kendinden çok emin, utanmak bilmez üstün bir kız portresi çizme çabası... Ayak takımının gururu, bir çocuk şımarıklığı gibi... Sözgelimi, şöyle bir şeyler:</p>

  <p class="p4">Anlattığına bakılırsa, Scala'ya girdiğinde daha dört yaşında bile değilmiş. Ondan küçüğü yokmuş. Annesinin isteğine uymuş. Dans okulunda herkes onu &ldquo;Fare&rdquo; diye çağırıyormuş. Okulun o zamanki yöneticisi olan Ema Allasio, onu çok sevmiş. Zamanla sınıfının en iyisi olmuş. Bir baş balerin gibi tek başına dans etmeye bile başlamış. Ancak, dans etmek onu çok yoruyormuş. Bazen kendisini çok kötü hisseder ve dansa güçlükle devam edermiş. Sonunda bir gece sahnede, <span class="t13">Eski</span> <span class="t13">Milano</span> balesinin gösterimi sırasında, birden pattadak yere düşmüş. Sahne gerisine taşıyarak götürmüşler. Çağrılan doktor kalp hastalığı-olduğunu söylemiş. Yine de mesleğini sürdürmekte ayak diremiş. Ancak, durumu giderek kötüleşmiş. Şimdi artık bir kalp hastasıymış. Mesela, dağa tırmanamazmış. Bin bin beş yüz metre yüksekliklerde fenalık geçirirmiş. Zaten dansı da bu yüzden bırakmış.</p>

  <p class="p4">Ancak, Antonio onu sorguya çektiğinde kaçamak yanıtlara sığınıyordu. Scala'yı kesin olarak bıraktığı açıklık kazanmadığı gibi, ne zaman ayrıldığı ya da hâlâ orada olup olmadığı da belli değildi. Kimi zaman şöyle sözler çıkıyordu ağzından: &ldquo;Bu sabah dans çalışmaları yaptım.&rdquo; Ya da &ldquo;Bu öğleden sonra provamız var.&rdquo; Yahut &ldquo;Bu gece çalışıyorum, canım.&rdquo;</p>

  <p class="p4">Bu sözlerini programla karşılaştırmış, ama hemen hiçbiri yazılanlara uymamıştı. Israr edecek olsa, kız deliye dönüyordu. Kısacası, dansçı olarak tüm yaşamı gerçekte kalın bir sis tabakasıyla örtülüydü. Bir zamanlar dansçı olduğu su götürmez bir gerçekti. Scala konusunda adlar, gelenekler, ayakkabıcılar, kostümcüler başta olmak üzere çok şey biliyordu. Ama Dorigo bir süredir Laide'nin artık Scala'da çalışmadığı izlenimini edinmişti. Onun Scala'da çalışmadığı düşüncesini hiç de hoş karşılamıyordu. Scala'ya bağlı bir balerin olmak onu yüceltirdi. Onun önemini arttırır, sonları olmayan telekızlar sürüsünden ayrılmasını sağlardı. Onu kişiliksiz bir orospu olmak yerine sanatçı olmanın yüceliğine eriştirirdi.</p>

  <p class="p4">Ne yazık ki, sözlerinde sayısız çelişkiler ve karanlık noktalar vardı. Bunlardan biri olarak dünyaca ünlü Scala'nın bale topluluğuna bağlı bir kızın her gece kötü şöhretli bir dans salonunda gösteriler yapmasına izin verilir miydi? Hemen atılırdı. Antonio artık onu Akşam Yıldızı'nın provasında sahnede gerçekten gördüğünden de kuşkuya düşmeye başlamıştı. O zaman onun gerçekten Laide olduğunu sanmıştı. Ama bu bir özdüşün olamaz mıydı? Bir kızı bir başkasıyla karıştırmak o kadar kolaydı ki!.. Bir saç, kostüm ya da makyaj değişikliği bu yanılgıya yeterliydi. Eğer orada gördüğü Laide, gerçekten Laide olsaydı, gözlerini kaldırıp ona şöyle bir bakmaz mıydı? Oysa bu kız kendi orada değilmişçesine davranmıştı. Peki, sözüm ona Laide veya Mazza diye orada anılan adının aslında Anfossi olduğu gerçeğini nasıl açıklamalı? Ayrıca, eğer Sinyora Ermelina doğruyu söylüyorduysa, prova yaptıkları gün Laide'nin Ermelina'nın evine saat dörtte gitmiş olduğu gerçeğini nasıl açıklamalı? Oysa aynı saatte onu sahnede dans ederken görmüş ya da gördüğünü sanmıştı. Bir çürük nokta daha: Bu gösteriden sonra Scala'dan o dokuz cinin kostümlü fotoğraflarını almış, ama aralarından Laide'yi seçememişti. İşin en komik yanı, bir süre sonra bu resmi Laide'ye gösterip, &ldquo;Bunların hangisi sensin?&rdquo; diye sorduğunda, kız alınmış numarasına yatarak, &ldquo;Bir de beni sevdiğini söylüyorsun, öyle mi?&rdquo; diye bağırıp çağırmış, onu tanıyamadığı için kendisine gücenmişti.</p>

  <p class="p4">İşte, Laide'nin anlattığı bu saçma sapan öyküler artık onun Scala'da dans etmediğini ispatlayan ek kanıtlardı. Ancak, çözemediği bir bulmaca kalıyordu: Bir bale gösteriminden sonra Antonio Laide ile buluşmasını sağlaması için Sinyora Ermelina'ya telefon açtığında, nasıl oluyor da kadın cilveli bir sesle, &ldquo;Aferin sana! Laide seni sahneye yakın bir locada gördüğünü söyledi,&rdquo; diyebilmişti. Ve bu bir gerçekti.</p>

  <p class="p4">Müdür ona kendi locasını açmıştı. Ama Laide o akşam bir başka locada oturuyor olabilirdi. Ya da Scala'nın dansçıları arasında Laide'nin sır ortağı bir arkadaşı mı vardı? Antonio bu merakını yenmek için sorusunu doğrudan bale okuluna yöneltebilirdi. Ama alacağı yanıtı sanki biliyordu. Kadrolarında Adelaide Anfossi adlı bir dansçı bulunmadığını söyleyeceklerdi. Öte yandan, kendisini uyarmaları da mümkündü: &ldquo;Aman kendini ondan sakın! Burada tartışmayı gereksiz bulduğumuz nedenlerden ötürü üç yıl önce işine son verildi.&rdquo; Evet, mutlaka böyle bir şeyler söyleyeceklerdi. Bu da Dorigo'yu yıkmaya yeterliydi. En iyisi işi oluruna bırakmak, kafayı fazla karıştırmamak. Nasılsa Laide o hiç tükenmeyen hazinesinden uyduracak yeni bir şeyler bulurdu.</p>

  <p class="p4">Scala ile çıktığı Almanya, İngiltere, Güney Afrika, Mısır, Meksika turunu anlatıp durur. Bir keresinde New York'tayken, bir filmde rol almış. Ama ayrıntılarını sorsan, hiçbirini anımsamaz. Nerede kaldığını sorsan, çoktan unutmuştur. Öte yandan, İtalya'nın tüm büyük otellerinin içini dışını bilir. Ona bakılırsa, hep en lüks otellerde kalmıştır.</p>

  <p class="p4">&ldquo;Nasıl oluyor bu? Scala dansçılarını hep böyle el üstünde mi tutar?&rdquo; diye sorulduğunda, yanıtı hemen hazırdır: &ldquo;Elbette değil. Ben kendi başıma gider ve aradaki farkı öderdim.&rdquo; Riviera'daki otelleri de iyi bilir. Santa Margherita'daki Bristol Oteli'nin tüm odalarının çok güzel ve banyolu olduklarını söyler. Hepsi de birbirine bağlantısı olan iki odalı dairelermiş. Doğaldır ki, oralara kimle gittiğini Antonio sormaz. Çünkü her zamanki aynı yanıtla karşılaşacağını bilir: Annesi, büyükannesi ya da çok saygın yaşlı bir erkek akrabasıyla tatile çıkmıştır. Antonio ise öte yandan, milyoner oğulları ya da para babası sanayicilerle geçirilen cıvık hafta sonlarını düşünür.</p>

  <p class="p4">Laide, Sinyora Ermelina ile kavga ettikten kısa bir süre sonra onun arkadaşlarından Flora'nın evinde buluşmaya başlamışlardı. Kızın Napoli Meydanı yakınında küçük bir dairesi vardı. Flora orospusu Antonio'nun yabancısı değildi. Birkaç kez kendisiyle yatmıştı. İnce bir kızdı. Yüzü ne kadar uzunsa, vücudu da o kadar biçimliydi. Kendini hukuk öğrencisi olarak tanıtırdı. Laide ile Antonio sevişmek üzere onun evine gittiklerinde, Flora orada olmadığı için onu çekiştirmeye başladılar. Laide, Antonio'nun Flora ile yattığını çok iyi bildiği halde bunu hiç umursamıyordu. Flora'nın eskiden bir sevgilisi olduğunu ve onu Gallia Oteli'nde lüks bir dairede yaşattığı gibi, avucuna da ayda yarım milyon papel saydığını anlattı. Ama Flora aptalı ayağına gelen bu nimeti tepmiş ve sipsivri, ortalıkta kalmıştı. Bunun dedikodusunu yaptıktan hemen sonra görüş ileri sürdü:</p>

  <p class="p4">&ldquo;Sersem şey! Eğer ben onun durumunda olsaydım, inan ki, buna dört elle sarılır, elimden uçup gitmesine kesinlikle izin vermezdi.&rdquo;</p>

  <p class="p4">&ldquo;Ne olmuş ki? Adam onu yatakta bir başkasıyla mı yakalamış?&rdquo;</p>

  <p class="p4">&ldquo;Yok be! Bu bile değil. Yani böyle olmadığını sanıyorum. Saçma sapan bir şeydi, ama şimdi nedenini unuttum.&rdquo;</p>

  <p class="p4">&ldquo;Nasıl biriydi? Yaşlı mı?&rdquo;</p>

  <p class="p4">Kız güldü:</p>

  <p class="p4">&ldquo;Ona ayda yarım milyon verdiğine göre yirmilik bir civan değildi herhalde.&rdquo;</p>

  <p class="p4">&ldquo;Yani böyle biri sana aynı şeyi önerse hemen kabul mü edersin?&rdquo;</p>

  <p class="p4">&ldquo;Şu haline bak! Hemen saldırmaya başlıyorsun... Sana şu kadarını söyleyeyim ki, beni o kaltakla aynı kefeye koymana izin veremem. Onun kadar kendini düşünene daha hiç rastlamadım.&rdquo;</p>

  <p class="p4">Laide bir yandan söyleniyor, bir yandan da yatak örtüsünü kaldırıp özenle katlıyordu. Flora ile bozuşmamak için her şeyi temiz ve düzgün tutmaya çalıştığı belli oluyordu. İskemlenin üzerinde duran bir yığın plağı bile alıp plak dolabına yerleştirdi. Yere düşmüş bir sabahlığı askıya geçirdi, kül tabaklarını boşalttı. Antonio sessizliği bozdu:</p>

  <p class="p4">&ldquo;Bana üniversiteye gittiğini söylemişti.&rdquo;</p>

  <p class="p4">&ldquo;Evet. Cinsel Birleşme Üniversitcsi'ne... Öyle ahlaksız bir karıdır ki, kadınlarla bile yatar.&rdquo;</p>

  <p class="p4">&ldquo;Sevici mi yani? Senle de denedi mi?&rdquo;</p>

  <p class="p4">&ldquo;Ne bileyim? Gösterinin bir parçası olarak yapıyor sandım. Ah, siz erkekler! Bazı şeyleri izlemekten öyle hoşlanırsınız ki!.. Neyse, bir de baktım, niyeti ciddi ve...&rdquo;</p>

  <p class="p4">&ldquo;İkiniz aynı erkekle mi yattınız yoksa?&rdquo;</p>

  <p class="p4">&ldquo;Yalnız bir kez. Yemin billah sana! Bir kerecik... Sinyora Ermelina zorlayınca bende...&rdquo;</p>

  <p class="p4">&ldquo;Adam kimdi?&rdquo;</p>

  <p class="p4">&ldquo;Ne bileyim? Unuttum gitti.&rdquo;</p>

  <p class="p4">&ldquo;Demek Flora bu işin hastası, öyle mi?&rdquo;</p>

  <p class="p4">&ldquo;Ne demezsin! Bana sarılıp öperken bir görseydin, zevkten aklını kaçırır sanırdın.&rdquo;</p>

  <p class="p4">&ldquo;Sen de ona katılıp zevkini paylaştın mı?&rdquo;</p>

  <p class="p4">&ldquo;Sen beni ne sanıyorsun? İğrendim, iğrendim!&rdquo;</p>

  <p class="p4">Gerçi şakalaşır gibi konuşuyorlardı, ama her sözcük önce saygısızlık, utanç ve kıskançlığa dönüşerek boğazında düğümleniyor, sonra da hançerleşip tek tek yüreğine saplanıyordu. Antonio yine de havayı bozmaktan kaçındı:</p>

  <p class="p4">&ldquo;Bu Flora kaç para kazanıyor?&rdquo;</p>

  <p class="p4">&rdquo;Çok kazanıyor. Bundan hiç kuşkun olmasın. Ama ailesine bakmak zorunda. Hepsi ondan para çekmeye bakar. Bu yüzden her zaman meteliğe kurşun atar. Bana bile on beş bin papel borcu var.&rdquo;</p>

  <p class="p4">&ldquo;Niye? Sana müşteri mi buldu? Yoksa pezevenklik de mi yapıyor?&rdquo;</p>

  <p class="p4">&ldquo;Çok önceden kalma bir hesap. Senle tanışmadan önceki bir durum. Üstelik kötü bir şey de değildi. Küçük bir yolculuk karşılığı.&rdquo;</p>

  <p class="p4">&ldquo;Yatakta sona eren bir yolculuk galiba.&rdquo;</p>

  <p class="p4">&ldquo;Bak, yine başladın! Hiç düşündüğün gibi değil. Sadece bir yolculuk. Hepsi bu kadar. Bir iş ayarladı. Sonra kendi gelemedi ve parayı benden istedi.&rdquo;</p>

  <p class="p4">&ldquo;Çocuk mu kandırıyorsun sen? Ortada para ödeyen biri varsa, bu parayı herhalde boşuna ödemez.&rdquo;</p>

  <p class="p4">'&ldquo;Senin kalbin çok kötü, biliyor musun? İnsanları incitmekten öyle hoşlanıyorsun ki!&rdquo;</p>

  <p class="p4">&ldquo;Affedersin, ama bunu tahmin etmek için ille de kötü kalpli olmak gerekmez.&rdquo;</p>

  <p class="p4">&ldquo;Ne tahmin ya! Niye herkes senin gibi değil? Söz gelimi, Furio Sebasti'yi ete alalım...&rdquo;</p>

  <p class="p4">&ldquo;Bu Furio Sebasti de kim?&rdquo;</p>

  <p class="p4">&ldquo;Aa! Adını hiç duymadın mı? Banyo malzemesi üreten bir fabrikanın sahibi.&rdquo;</p>

  <p class="p4">&ldquo;Zengin mi?&rdquo;</p>

  <p class="p4">&ldquo;Zengin de laf mı? Portofino'daki yatında her akşam otuz konuk ağırlar.&rdquo;</p>

  <p class="p4">&ldquo;Sen o yata gittin mi hiç?&rdquo;</p>

  <p class="p4">&ldquo;Ben mi? Yo, hiç gitmedim. Ama ara sıra beni arar. Yemeğe, bazen de tiyatroya götürür. Her seferinde bana yirmi bin papel verir.&rdquo;</p>

  <p class="p4">&ldquo;Ne parası bu? Onunla yemeğe gitmenin diş kirası mı?&rdquo;</p>

  <p class="p4">&ldquo;Öyle denebilir. Koca bir akşamımı ona ayırmanın parası.&rdquo;</p>

  <p class="p4">&ldquo;Sık sık arar mı seni?&rdquo;</p>

  <p class="p4">&ldquo;Kaç aydır gördüğüm yok. Dünya turuna çıktı. Dönünce herhalde bir telefon açar bana.&rdquo;</p>

  <p class="p4">&ldquo;Nasıl oluyor da o sana telefon açabiliyor da ben açamıyorum?&rdquo;</p>

  <p class="p4">&ldquo;Ağabeyimin arkadaşı o. Öf be! Sıkıldım artık! Sana bir şey söyleyeyim mi? Anamdan emdiğim sütü burnumdan getirdin bu sıkıcı sorularınla... Hadi sor, sor! Başka ne bilmek istiyorsun?&rdquo;</p>

  <p class="p4">Antonio ses çıkarmadı. Küçük bir yolculuk! Kız randevuya geldiğinde önce tanışma faslı... İki kadın olduğuna göre iki de erkek olmalı... &ldquo;Yaa! Flora'nın arkadaşısın demek. Çok güzel. Tanıştığımıza sevindim... &ldquo;Şimdi ikisi arabaya biniyor...&rdquo; Flora'nın gelemediğine hiç üzülmedim. Sen tam hoşlandığım fıstıklardansın. Öyle amazon gibi iri yan kanlardan hoşlanmam ben. Ama sen... Hele şu göğüslerinin bir tadına bakalım... Ne oluyor? Zorluk çıkaracak değilsin ya? Madem ki Flora'nın arkadaşısın, bu işlere alışık olman gerekir... Bak, kimse görmüyor bizi... Oh, aman ne güzel... Çok güzel... Sevdim seni! Şimdi ben arabayı sürerken, sen de o küçücük elini şuramdan ayırma... İşte böyle...&rdquo;</p>

  <p class="p4">Antonio'nun hayal gücü bu sahneyi canlandırırken, içini de şiddet ve bir şey yapamamanın öfkesi kapladı. Ama Laide bunun farkına vardı:</p>

  <p class="p4">&ldquo;O ne? Suratın niye asıldı? Yüzünden düşen bin parça oluyor. Yine ne rezillikler düşünüyorsun?&rdquo;</p>

  <p class="p4">Antonio onu Corsini'nin evine ilk kez götürdüğünde, Laide kendisine kol ve bacaklarındaki sıyrıkları göstermişti.</p>

  <p class="p4">&ldquo;Nasıl oldu bunlar?&rdquo;</p>

  <p class="p4">Kız övünürcesine şöyle demişti:</p>

  <p class="p4">&ldquo;Due&rsquo;de dans gösterimi yaparken oldu. Dansın bir yerinde kavalyem beni hızla iter ve yerde yuvarlanırım. Böyle bu iş! &lsquo;Blues&rsquo; yapmak istiyorsan, belasına da katlanacaksın.&rdquo;</p>

  <p class="p4">&ldquo;Dün gece yine orada mıydın?&rdquo;</p>

  <p class="p4">&ldquo;Evet, ne olmuş? Ha, şimdi aklıma geldi. Bak, bana bir iyilik yapacaksın. Buradan çıkınca beni fuara götürür müsün? Şuracıkta.&rdquo;</p>

  <p class="p4">&ldquo;Fuarda ne yapacaksın?&rdquo;</p>

  <p class="p4">&ldquo;Canım, bir arkadaş... Due'nin gediklilerinden bir çocuk... Dün gece beni eve o götürdü de... Bileziğimle kol saatimi arabasında bırakmışım.&rdquo;</p>

  <p class="p4">&ldquo;Nasıl bıraktın?&rdquo;</p>

  <p class="p4">&ldquo;Alelacele giyinip dışarı fırladım. Onları takacak zamanım olmadığından elimde tutuyordum. Sonra arabada oturduğum yere bırakmışım.&rdquo;</p>

  <p class="p4">&ldquo;Tuhaf! Pek inanılacak gibi değil.&rdquo;</p>

  <p class="p4">&ldquo;Aman, sen her şeyi kötüye yorarsın zaten. Sadece iyi bir arkadaş diyorum sana. Arkadaş diyorsam da arkadaş demektir, başka bir şey değil.&rdquo;</p>

  <p class="p4">Üstelememişti. Bu konuyu da bir daha açmamıştı. Ama evden ayrıldıklarında kızın yanında bir süre daha kalma isteğine karşı koyamamıştı. İşine gecikse bile kimin umurundaydı? Onu bir erkekle buluşturmaya götürmesinin verdiği utancın da üstesinden gelmişti. Kim bilir o oğlanla dün gece arabada neler olmuştu... Dur, çocuk... Yapma, yavrum... Burada olmaz... Bu gece canım istemiyor... Bu işi arabada yapmaktan hoşlanmam... Yavaş ol! Eteğimi yırtacaksın, çocuk... Peki, peki, anlaşıldı... Dur bir dakika da bileziğimle saatimi çıkartayım... Aygır gibi çocuksun...</p>

  <p class="p4">Onu elektrik malzemesi sergileyen bir pavyonun önündeki bankta otururken bulmuşlardı. Kalkıp yanlarına gelmişti. Otuz yaşlarında vardı. Erkek güzeli falan değildi.</p>

  <p class="p4">&ldquo;Arabayı Domodossola girişinin park yerinde bıraktım. Oldukça uzak.&rdquo;</p>

  <p class="p4">Laide dönüp Antonio'ya sormuştu:</p>

  <p class="p4">&ldquo;Sen de geliyor musun?&rdquo;</p>

  <p class="p4">&ldquo;Hayır, geç oldu. Gitsem iyi olur.&rdquo;</p>

  <p class="p4">&ldquo;Eh, uğurlar olsun sana. Belki daha sonra stüdyona uğrayıp bir merhaba derim. Hadi, güle güle. Çok yorma kendini.&rdquo;</p>

  <p class="p4">Laide ve adam birlikte uzaklaşırlar. Yine tek başına kalmıştı. Yalnızlık Antonio'nun eski bir yol arkadaşıydı. Yürüyüş belki iyi gelir diye düşünmüştü. Yüreğinden ağzına doğru giderek kabaran bir mutsuzluk ve öfke lavının eşliğinde yürümüş de yürümüştü. Niye Laide beni hep böyle aşağılayıcı durumlara düşürüyor? Bunu kasıtlı olarak mı yapıyor? Bana işkence yapmaktan zevk mi alıyor? Ya da bunu bilmeksizin mi yapıyor? Saflığından ve yanlış bir şey yaptığının farkında olmadığından mı? Neden? Neden? Şu haline bak! Giderek daha derinlere batıyorsun... Sonunda bataklığın dibinde bulacaksın kendini... <span class="t13">Mavi Melek</span>'teki Profesör Unrat'ı düşünsene! Evet, ne gerçekçi bir öyküydü! Ama toy gençliğimizde bu filmi gördüğümüzde, ne kadar inanılmaz gelmişti bize... Düşün! Saygın bir öğretmenin kendini bu kadar alçaltması... Ama şimdi anlıyorsun, değil mi? Aşk, aşk, aşk! Kalp ve beynin lanetli duygusu... Üstelik kaçış da yok...</p>

  <p class="p4">Bir keresinde Laide ona annesinden söz açmış ve kendisini hiç sevmediğini söylemişti. Annesi ona çocukluğunda çok güzel giysiler diker ve eşi bulunmaz oyuncaklar alırmış. Ama bunları komşularının gözüne girmek için yaparmış. Aslında kızını hiç sevmezmiş. Durup dururken kızının başını yumruklar, şurasını burasını çimdiklermiş. Bu yüzden Laide o zamandan bu yana dayanılmaz baş ağrıları çekermiş. Annesi onu hiç sevmez, aslında nefret edermiş. Ayrıca, Laide'nin nişanlısı olan delikanlıdan da nefret derecesinde tiksinirmiş. Oysa nişanlısı çok iyi bir çocukmuş.</p>

  <p class="p4">O gün çocuğun kazada öldüğünü nasılsa önce annesi öğrenmiş. Hemen Laide&rsquo;yi Scala'da telefonla arayıp şöyle demiş: &ldquo;Sana iyi haberlerim var. Senin o iğrenç erkek arkadaşın var ya, Tanrı'nın yardımıyla motosikletinin üstünde paramparça olmuş. Geberdi gitti işte! Sana ne kadar sevindiğimi söylemek için telefon açtım.&rdquo; Bunun üzerine Laide tuvalete girip bir çakıyla bileklerini kesmiş. Sonra da kimse anlamasın diye bileklerini bandajlayarak tuvaletten çıkmış. Ama bileklerinden kan oluk oluk akıyormuş. Derken Galleria'nın orta yerinde düşüp bayılmış. Onu hemen hastaneye kaldırmışlar ve orada aylarca kalmış.</p>

  <p class="p4">Antonio merakını yenemeyerek sormuştu:</p>

  <p class="p4">&ldquo;Ama niye? Niye senden bu kadar nefret ediyordu? Seni hiç sevmedi mi?&rdquo;</p>

  <p class="p4">&ldquo;Beni ne zaman severdi, biliyor musun? Eve para getirdiğim zaman.&rdquo;</p>

  <p class="p4">&ldquo;Peki, parayı nereden bulduğunu sormaz mıydı?&rdquo;</p>

  <p class="p4">&ldquo;Öyle ince eleyip sık dokumazdı. Para gelsin de nereden gelirse gelsin. Onun için hiç fark etmezdi. Parayı avucunda gördü mü, şekerpare gibi tatlılaşırdı... Laide yavrum, şuraya uzan... Laide yavrum, yemeğini ye... Çok iğrenç!&rdquo;</p>

  <p class="p4">&ldquo;Nasıl bir yaşam sürdüğünden hiç kuşkulanmadı mı?&rdquo;</p>

  <p class="p4">&ldquo;Bilmez, mi domuz? Benden bile iyi biliyordu. Ama kimin umurunda! Yeter ki eve cebim dolu geleyim.&rdquo;</p>

  <p class="p4">Derken bir gün evli ablasının bir bebek beklediğini söyledi. Bu yüzden kendi başına oturacağı bir yere taşınması gerekiyormuş. Açıkça söylememekle birlikte, bu konuda onun yardımını beklediğini üstü kapalı olarak belirtti. Antonio sağı solu kolaçan etti ve sonunda yanında çalışan adamlardan biri ona kendi dairesini önerdi. Bu, ertesi ay kontratı biten küçük bir garsoniyerdi. Laide ile birlikte daireyi görmeye gittiler. Ancak, kız hemen küplere bindi:</p>

  <p class="p4">&ldquo;Beni nereye getirdin böyle? Bir an bile burada kalmayı düşünemem! Bu evi çok iyi bilirim ben. Üst katta kimin oturduğunu biliyor musun? Matilde!&rdquo;</p>

  <p class="p4">&ldquo;Matilde de kim?&rdquo;</p>

  <p class="p4">&ldquo;Sana ondan bahsetmiştim ya!&rdquo;</p>

  <p class="p4">Oysa sözü bile geçmemişti. Kız devam etti:</p>

  <p class="p4">&ldquo;O biçim evlerden biri.&rdquo;</p>

  <p class="p4">&ldquo;Sen ne biliyorsun? Oranın güllerinden miydin?&rdquo;</p>

  <p class="p4">&ldquo;Bu karının bir özelliği vardı. Tüm müşterileri sabahleyin on on bir arasında falan gelirdi.&rdquo;</p>

  <p class="p4">&ldquo;Ama neden? Müşteriler taşralı işadamları mıydı?&rdquo;</p>

  <p class="p4">&ldquo;Yok, canım. Hepsi de kentsoylu beyefendiler. Erkenciler denir bunlara bizim dilde. Ne demek istediğimi çakıyor musun? İçlerinde bir tanesi vardı. Hiç unutmam. Genç, yakışıklıca falan... Yatağı da fena değil... Bana abayı yakmıştı. Her sabah ateşini bende söndürürdü. Düşün! On gün ardı ardına bir yatışta iki sefer... Sonunda yetti... Başımdan defettin herifi!&rdquo;</p>

  <p class="p4">Laide'nin sesinde şımarıkça bir övünç belirtisi vardı. Okuldaki başarılarım babasına anlatan bir çocuğa benziyordu.</p>

  <p class="p4">&ldquo;Düşünebiliyor musun?&rdquo; diye ekledi. &ldquo;Son kez polis baskınından yarım saat önce evden ayrıldım. Benim gibi yaşı küçük bir kızın başına neler gelebilirdi düşün bir kere!&rdquo;</p>

  <p class="p4">&ldquo;Sonra ne oldu?&rdquo;</p>

  <p class="p4">&ldquo;Bana bir şey olmadı. Matilde yedi ay falan yedi. Tüm gazeteler yazdı bu olayı.&rdquo;</p>

  <p class="p4">&ldquo;Hala burada mı oturuyor?&rdquo;</p>

  <p class="p4">&ldquo;Bilemiyorum. Çünkü o günden bu yana karıyla hiçbir ilişkim olmadı. Ama yine evini burada işlettiğini sanıyorum. Onunla aynı apartmanda oturduğumu düşünebiliyor musun?&rdquo;</p>

  <p class="p4">Bir gün arabaya binmiş gidiyorlardı. Laide ondan bir gazeteci kulübesinin önünde durup oradan bir moda dergisi almasını istedi. Antonio'nun elinden aldığı derginin kapağını gösterdi: Plajda iki kız. Biri ayakta duruyor, öteki de kuma uzanmış.</p>

  <p class="p4">&ldquo;Ne? Yoksa beni tanımadın mı?&rdquo;</p>

  <p class="p4">&ldquo;Hangisi? Ayaktaki mi?&rdquo;</p>

  <p class="p4">&ldquo;Elbette ayaktaki! Onun ben olduğunu görmüyor musun?&rdquo;</p>

  <p class="p4">Antonio kararsızdı; gerçi resimdeki kızın ona benzediğinden hiç kuşkusu yoktu, ama Laide'nin burnu daha kalkık olduğu gibi, dudakları da çok daha inceydi. Düşüncesini açıkladı:</p>

  <p class="p4">&ldquo;Şu dudaklara bak! Seninkilere hiç benzemiyor.&rdquo;</p>

  <p class="p4">&ldquo;Elbette benzemez. Resim çekmeden önce ne kadar makyaj yaptıklarını bilemezsin. Sonra ağzını belirli bir biçimde tutmak zorundasın. Yani anlayacağın, kendini bile zor tanırsın.&rdquo;</p>

  <p class="p4">&ldquo;Olabilir.&rdquo;</p>

  <p class="p4">&ldquo;Olabilir de ne demek? Bu kız ben değilsem, kim olduğunu sanıyorsun&rdquo;</p>

  <p class="p4">Daha sonra evinin önünde arabadan inerken, Laide arka koltuğa uzanıp dergiyi aldı ve kapağını yeniden onun gözüne sokarak tatlı bir gülücükle şöyle dedi:</p>

  <p class="p4">&ldquo;Ne şeker bir yavrusun sen!&rdquo;</p>

  <p class="p4">Oysa Antonio mayolu güzel kızın Laide olmadığına yemin etmeye hazırdı. Bir daha baktığında kulak biçiminin bile değişik olduğunu görmüştü. Ancak daha fazla bir şey söylemeye cesaret edemedi. Tam tersine, ona inanmaya başladı. Çünkü bu konuda yalan söylemesini olanaksız buluyordu. Yalan söylemiş olsaydı, başka bir ses tonuyla konuşması gerekecekti. Yoksa kendinden bu kadar emin, iddiacı bir sesle konuşamazdı. Ya da Laide bu resim için hiç poz vermediği halde o mayolu güzel kız olduğuna mı inandırmıştı kendisini?</p>

  <p class="p4">Yine bir gün Kont Ashenghi'nin küçük oğlu Fabrizio Asnenghi'nin kendisine tutulduğunu söylemişti. Çocuk çok zenginmiş. Venti Settemre Caddesi'nde şahane bir dairesi varmış. Çok ünlü bir kişiymiş. Çok hoş, yakışıklı bir genç olmasına karşın, aslında can sıkıcı bir tipmiş. Dairesine gittiğinde, iş tutmadan önce en azından bir saat orada oturup bir sürü plak dinlemek zorunda kalırmış. Bu arada çocuk da piposunu tüttürür ve viskisini yudumlarmış. Sonra onu Flaminia spor arabasıyla evine götürür ve çantasına da elli binlik bir çek sokuştururmuş. Ayrıca, bu Fabriazo büyük partiler de verirmiş. Bu partilere birçok kişi katılır, hepsi sarhoşlaşır ve her şey olabilirmiş.</p>

  <p class="p4">Antonio o zaman burnundan soluyarak sormuştu:</p>

  <p class="p4">&ldquo;Demek çılgın partilere de gidiyorsun, öyle mi?&rdquo;</p>

  <p class="p4">&ldquo;Çılgınlar gibi.&rdquo;</p>

  <p class="p4">&ldquo;Kızların hepsi çıplaktır herhalde.&rdquo;</p>

  <p class="p4">&ldquo;Olacak o kadar! Kimi striptiz yapar. Hem de kimler? En kaymak sosyeteden kızlar! Ama ben onlara katılmam. Ben ne yapıyorum, biliyor musun? Barın arkasına geçip barmenlik yapıyorum. Dans etmekten bile çekiniyorum. Bir kere barın arkasına geçtim mi, kimse beni yerimden kıpırdatamıyor. Kazık çakmışçasına içki hazırlıyorum orada. Benimle dalga geçseler bile aldırmıyorum.&rdquo;</p>

  <p class="p4">Bunlar Antonio'nun çizdiği başarısız portrenin yerine oturmayan birkaç kırık parçasıydı. Üzücü, acılı ve belki de rezilce birtakım şeyler. Bunları düşündükçe, kafasında sadece aşağılık, sefil bir yaratık biçimleniyordu. En ucuz dergilerden kapma safsatalara sığınan hasta, zavallı bir beyin... Ya da bunun tam tersi mi? Bu kız bir iyilik perisi mi? Saf mı? Cömert mi? Zeki mi? Hayır, hiçbiri değil. Antonio beyin gücünü ne kadar onun üzerinde yoğunlaştırsa, kız o kadar çözülmez bir bulmacaya dönüşüyordu.</p>

  <p class="p4">Yatağa uzanır, saatler boyu gözlerini tavana çivilerdi. Tavanda 7 biçiminde birbirinin benzeri iki çatlak vardı. İşte, tüm saplantı ve sıkıntılarını bu iki düzensiz şeklin içinde yoğunlaştırmıştı. Kızın sözleri, hareketleri, değişik zamanlardaki yüz ifadeleri, hemen üstünde yer alan o iki ince çatlağa bakarken yeniden gözünde canlanırdı. Çatlaklar hem alaycı bir kötülük hem de öğütsü felsefeyle doluymuş gibi görünürlerdi. Kızın tüm sözlerini burada harfi harfine yinelerdi. Konuşmalarını, aptalca öykülerini, bayağılığa kaçan şakalarını ve onun çocukluk anılarını teybe alınmışçasına tek tek kafasından geçirirdi. Her şey onu büyük kentin güçlü sıkıntısında kaybolmuş umutsuz küçük bir fahişe olarak göstermekte birleşirdi. Tanrım, bu kızı niye o kadar seviyordu? Niye onu yakasından silkip atamıyordu? Onun kendisine verecek neyi vardı? Her şey kendisine sanki şöyle seslenirdi: Laide senin için aşağılanma ve öfkelenme kaynağından başka bir şey olamaz. Felaketin kapısı ardına kadar açılmış seni bekliyor.</p>

  <p class="p4">Yine de bu gururlu ve utanmaz kız, onun alayı dışında kalan pırıl pırıl bir güzellik saçmaktaydı. Kendi ayarı olan kızlardan çok değişik bir güzellikti bu. Onlar da Laide gibi çevresinde toplandıkları telefonun çalmasını beklerlerdi. Öyleyse onu ötekilerden ayıran şey neydi? Evet, ötekiler ona kıyasla ölü sayılırlardı. Oysa Laide yaşıyordu. İçinde yaşadığı ölümsüz kent gibiydi: Çetin, kararlı, dayanıklı, utanmaz, gururlu ve küstah. Vücut ve beynin çürümüşlüğü içinde, değişik sesler ve ışıklar arasında, apartmanların esrarlı gölgesinde, beton duvarlar ardında ve dondurucu bir yalnızlığın eşliğinde yaşayan ender türden bir çiçek.</p>

  <p class="p4"><span class="t12">&nbsp;</span></p>
</body>
</html>
