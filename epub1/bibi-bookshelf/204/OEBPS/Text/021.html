<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>On Dokuzuncu Bölüm</title>
</head>

<body>
  <h2 class="h21"><a id="a34"></a>On Dokuzuncu Bölüm</h2>

  <p class="p4">Boşuna umutlanma!.. Kız orada olmayacak... Çoktaaan gitmiştir o... Telefoncu kız yanlış anladı... Orada olması mümkün değil... Sana telefon açmış olması da imkânsız...</p>

  <p class="p4">Modemo Oteli'ni sordu. Arabasını park etti. Kalbi yerinden fırlayacakmış gibi çarpıyordu. Birbirinin aynı olan bir taşra otelinden içeri girdi. Otel kâtibinin bankosu sağdaydı.</p>

  <p class="p4">&ldquo;Sinyora Anfossi mi? Kim arıyor diyeyim?&rdquo;</p>

  <p class="p4">Dokuza çeyrek var... Acaba giyinmiş midir?</p>

  <p class="p4">&ldquo;Beklemenizi söyledi, efendim. Beş dakikaya kadar aşağıda olacak.&rdquo;</p>

  <p class="p4">Bir koltuğa oturdu. Geniş bir salon gözüne çarptı. Duvar kenarlarına yerleştirilmiş küçük masalar vardı. Akşamları burada dans mı ediyorlardı ne? Acaba o kimle dans etmiş olabilirdi?</p>

  <p class="p4">Kız ansızın ortaya çıkıverdi. Perişan ve makyajsız bir görünümdeydi:</p>

  <p class="p4">&ldquo;Bu kadar eken ne işin var burada?&rdquo;</p>

  <p class="p4">&ldquo;Telefoncu kız öyle dedi. Yarın erkenden diye not bırakmış masamın üstüne.&rdquo;</p>

  <p class="p4">&ldquo;Ama giyinmeliyim, bavulumu hazırlamalıyım ve sonra da bana çok iyi davranan aileye allahaısmarladık demeliyim.&rdquo;</p>

  <p class="p4">&ldquo;Kaçta gitmek niyetindesin?&rdquo;</p>

  <p class="p4">&ldquo;Bilmem ki!.. Neden sordun? Acelen mi var? On ikiden sonra gidemez miyiz?&rdquo;</p>

  <p class="p4">&ldquo;Yani öğle yemeğini burada, Modena'da mı yiyeceğiz?&rdquo;</p>

  <p class="p4">&ldquo;Bak! Sen otur, bir kahve iç. Bu arada ben yukarı çıkıp hazırlanayım. Tamam mı?&rdquo;</p>

  <p class="p4">Garsonlarla sertli benli selamlaştı. Barın ardındaki kızla şakalaştı. Şu kimseye aldırmayan havası, pespaye görünümü ve kendinden çok emin tavrıyla sanki evinde dolaşıyordu. Yüzü soluk, burnu her zamankinden daha yumruydu. Tüm esmerlerin uyandıktan hemen sonra oldukları gibi. Kendilerini toparlamadan önce hepsi kara mermer gibi pürüzsüz tenlerinde ve yanaklarında gecenin gölgeli izini taşırlar. Dudak kenarları sarkık, kendini henüz yenileme olanağı bulamamış olan vücut pelte gibidir. Bu durum, yaşlı kadınların çirkin, gençlerin de daha az güzel görünmelerine yol açar. Bunu gidermek için gençler daha yalın ve güçlü, daha pis ve arsız, daha şehvetli ve içten olurlar. Laide'de olduğu gibi çirkin ve güzel bir arada boy gösterir. Küstahlığı, laubaliliği, o küçücük dudaklarını açıp kapatırken büzmesi, özellikle alt dudağını çiçek yaprağı gibi terbiyesizce uzatıp sarkıtması hep bu nedenlere dayalıdır.</p>

  <p class="p4">Kızı süzmeyi sürdüren Antonio, onu biraz çirkinleşmiş bulmaktan umulmadık bir huzura kavuştu. Ne de olsa ondan daha güzel binlerce kız vardı. Dünyanın tüm erkekleri neden onun peşinden koşsun? Dünyada kadın mı kalmadı? Üstelik kız şu an kendisine bile eskisi kadar önemli görünmüyordu. Bir ara saplantısından kurtulduğunu sanarak için için sevindi. Ama bu çok kısa sürdü. Karşısına oturup kahvesini yudumluyor olan Laide, bir garsonun koluna yapıştı ve,</p>

  <p class="p4">&ldquo;Giacomo,&rdquo; dedi. &ldquo;Hadi, iyi bir çocuk ol da bana şu çöreklerden bir tane getiriver. Hani biliyorsun ya, şu sevdiklerimden.&rdquo;</p>

  <p class="p4">Antonio garsona baktı. Yirmi-yirmi bir yaşlarında bir çocuktu. Uzun, kalınca bir burnu, küçük bir çenesi vardı. Yani çirkin denebilirdi. Yine de erkeksi bir çekicilik taşıyordu genç bedeninden... Hayır, hayır! Çok saçma, korkunç bir şey bu!.. Hadi, hadi!.. Aslında çok basit bir şey... Niye olmasın? Belki dün gece... Spor olsun diye… Ya da yalnız yatmaya alışık olmadığı için... Ha? Neden olmasın? Laide oğlanı odasına almıştır... Değil mi?</p>

  <p class="p4">Giacomo çöreği küçük bir tabak içinde getirdi. Gülümsüyordu. Kız uzanıp çöreği aldı. Sonra da:</p>

  <p class="p4">&ldquo;Ben toparlanmaya gidiyorum,&rdquo; dedi ve kalktı.</p>

  <p class="p4">Antonio onunla merdivenlerin dibine kadar yürüdü:</p>

  <p class="p4">&ldquo;Senle yukarı gelebilir miyim?&rdquo;</p>

  <p class="p4">&ldquo;Çıldırdın mı sen?&rdquo;</p>

  <p class="p4">Merdivenleri görebileceği köşedeki kolu sakat bir koltuğa oturdu. Bankonun ardındaki kâtibin gözleri üzerindeydi. Antonio gülünç bir durumda kaldığını düşünerek utanç duydu. Bu yaşta uslu bir ev köpeği gibi tasma kayışını elinde tutan bir küçük kız tarafından yönetilmek! Amcasıymış! Sanki kâtip bu dolmayı yutmuştu. Tam klasik durum: Moruk parayı öder, kız da genç erkek arkadaşlarıyla gezer. Yanından geçen garsonun gözlerinde bir anlık alaycı bir bakış görür gibi oldu.</p>

  <p class="p4">Hah! Merdivenlerde bir ayak sesi! Hayır, erkek ayağı bu! Kolunda deri bir ceket taşıyan kazaklı genç bir adam... Sporcu bir tip... Pilot ya da deneyim pilotu eğitimi görüyor belki... Gördün mü?.. Ne demek itiyorsun? Laide sakın bu çocuk için&mdash; Ne? Hiiiç! Söyle, söyle! Yani odasına çıkmanı onun yüzünden istememiş olmasın? Ne biliyorsun? Laide bizle kahve içerken, bu çocuk belki onun odasında tıraş oluyordu... Olamaz mı?</p>

  <p class="p4">Antonio genç çocuğu göz hapsine aldı. Ama o, Antonio'ya en küçük bir ilgi bile göstermeksizin kapıya doğru yürüdü. İçine soğuk sular serpildi, sakinleşti... Ne yanlış kuşkulara kapıldığını anladın mı şimdi, koca salak! Eğer bu çocuk odasında olsaydı, Laide aşağıya inmek için ona bir neden gösterecekti... Ne diyebilirdi?</p>

  <p class="p4">Diyelim ki, amcasının geldiğini söylemiş olsun ona... O zaman, bırak başka nedenleri, sadece merakından çocuk mutlaka bize şöyle bir bakacaktı... Tamam mı? Hem sonra, seninki çok gülünç bir düşünceydi... Burada kendisine fosforlu bir vitrin yaratmaya çalışan Laide'nin&mdash; Vitrin nedir? Fotomodel, film yıldızı görünümü falan... Güldürme insanı! Otelde kapıcısından son müşterisine kadar herkes onun ne cazgır bir karı olduğunu çoktan anlamıştır bile... Lafı kesme! Yani demek istediğim, Laide burada genç bir adamı asla açıkça odasına alamaz... Ya aldıysa? Aldıysa bile, sevişme faslından hemen sonra onu odasından postalamıştır...</p>

  <p class="p4">Kaçırdın mı sen be? İkinci çocukluğunu mu yaşıyorsun nedir? Bu kıskançlık nöbetlerinin anlamı ne? Laide senin malın mı? Ne borcu var sana? Senden istediği şu elli bin liret onu senin kölen mi yapıyor? Hangi elli bin? Hani annesinin hasta olduğu masalıyla ertesi gün vermek üzere senden bir elli bin sızdırmıştı ya! Sen de onu sonunda özel bir bağla kendine bağladığını düşünerek parayı sevine sevine hemen avucuna saymıştın ya! Hayır, olamaz! Bu para hiçbir şekilde onu bana sadık kalmaya zorlayamaz... Öyleyse nedir? Ne cehennemin dibine gitmek isterse gidemez mi? Odasına canı kimi çekerse alamaz mı? Var mı bir itirazın?</p>

  <p class="p4">Saatine baktı. Yirmi dakika çoktan geçmişti. Geniş odanın göbeğinde güneş pırıl pırıl parlıyordu. Yerinden kalktı ve arabanın tavanını indirmek üzere dışarı çıktı. Oysa Laide'nin arabayı açık olarak görmesini ne çok istiyordu! Genç kadınlar açık arabalara bayılırlardı. Bu tür arabaları gençliğin, sporculuğun, çağdaşlığın ve bol paranın simgesi sayarlar. Kendi bile arabanın direksiyonuna geçtiğinde başkalaşıp gençleşmiş, morali yükselmiş ve kıskanılır birine dönüşmüştü. Caddelerde gözlerini üzerinden ayıramayan insanlar, özellikle genç kadınlar ona bu duyguları aşılamışlardı.</p>

  <p class="p4">Tavanı aşağı indirir ve kıvrımları yerlerine uydurmaya çalışırken, iki otel çalışanının kapıda durup kendini izlediğini gördü. İkisinin de gözlerinde genç kişilerin olağandışı arabalara duyduğu ilginin kıvılcımları parlıyordu.</p>

  <p class="p4">Zorlandığı bu işi elden geldiğince çabuk bitirmeye çalıştı. Laide'yi otelin lobisinde beklemek istemiyordu. Otele geri geldiğinde, kâtip sırıtarak şöyle dedi:</p>

  <p class="p4">&ldquo;Hayır, efendim. Yeğeniniz henüz aşağı inmedi.&rdquo;</p>

  <p class="p4">Yeğeni ha? Bu iş hiç hoşuna gitmemişti. Kız sanki onu fazlasıyla küçümsüyordu. Elli yaşlarında bir beyefendinin sevgilisi olabileceğini neden kabullenemiyordu. Sanki babası yaşında bir adamla cinsel ilişkisi olduğunu açıktan açığa kabul etmekten utanıyordu. Ancak, Laide'nin onu amcası olarak oraya çağırması, kendisinden utanmadığını ispatlıyordu. Belki de herkesi ailesinin saygıdeğer olduğuna inandırmak için bu sahte akrabalığa sıkı sıkıya sarılıyordu. Böylece ünlü ve zengin bir adamın en gözde yeğeni olduğunu göstermek istemişti. Ayrıca, bu akrabalık, sahte olmakla birlikte, aralarında kalıcı bir bağ oluşturmaktaydı. Bir telekızla müşterisi arasındaki pamuk ipliği gibi bağdan çok daha güçlü bir bağ.</p>

  <p class="p4">Bu sonuç Antonio'yu mutlu kıldı. Zaten istediği de bu değil miydi? Nasıl olursa olsun, şu ya da bu yoldan Laide'nin yaşamına girmek... Onun akıl almaz karışıklıktaki günahkâr ve son derece Milano tarzı dünyası...</p>

  <p class="p4">Ayrıca, kendisine amca rolünü yakıştırmanın Laide'nin işine ne çok yaradığını da anlıyordu. Göze batıp rezillikle damgalanmadan hem istediğiyle sevişebilir hem de Antonio ile birlikte bulunabilirdi. Otel kâtibi az önce ona yeğeninden söz ettiğinde, bu nedenle, &ldquo;Ne yeğeni be? Benim öyle bir yeğenim falan yok,&rdquo; demek için delice bir istekle tutuşmuştu. Ama tam zamanında kendini tutabilmişti. Burnuna kanca takılmış boynuzlu bir moruk gibi görülmekten korkmuştu. Artı, Laide meğer ki bunu duyacak olsa, çılgına dönerdi. O öfkeyle neler yapardı kim bilir? En azından herkesin önünde cehenneme kadar yolu olduğunu haykırabilirdi.</p>

  <p class="p4">Bu düşüncelere dalmışken, kızı karşısında buldu. Kusursuz bir görünümü vardı. Yüzü hafifçe boyanmış, saçları dikkatle taranmıştı. Pliseli bir elbise giymişti ve kucağında minyatür bir Maltız köpeği taşıyordu. Ardından da bir bavul, iki daha küçük çanta, bir makyaj kutusu ve kolunda antilop derisi bir ceketle bir çocuk geliyordu.</p>

  <p class="p4">&ldquo;Bu saksı köpeği de nereden çıktı?&rdquo;</p>

  <p class="p4">&ldquo;Bunları hemen arabaya yerleştirelim,&rdquo; diyen Laide, Antonio'nun sözlerini başkalarının duyup duymadığını anlamak için çevresine bakındı. Çünkü bir amcanın sevgili yeğeninin kucak köpeğini şimdiye kadar hiç görmemiş olması çok tuhaf kaçardı.</p>

  <p class="p4">Laide birden adımlarını hızlandırdı. Çocuktan epeyi uzaklaştıktan sonra dedi ki,</p>

  <p class="p4">&ldquo;Geçen defa buraya geldiğimden beri köpeğe ricam üzerine Marcello bakıyordu. Hem sana bir şey söyleyeyim mi? Özel konuların yabancıların yanında konuşulmasından hiç hoşlanmam.&rdquo;</p>

  <p class="p4">&ldquo;Ne? Ne dedim ki?&rdquo;</p>

  <p class="p4">Çocuk giderek yaklaştığı için,</p>

  <p class="p4">&ldquo;Hiç, hiçbir şey,&rdquo; diye mırıldandı. &ldquo;Bazen siz erkekler öyle budala oluyorsunuz ki!..&rdquo;</p>

  <p class="p4">Çok şükür, otelin önünde duran kırmızı Spyder'i görünce gözleri ışıldadı. Mayıs güneşinin altında araba pırıl pırıl parlıyordu.</p>

  <p class="p4">&ldquo;Senin mi bu?&rdquo;</p>

  <p class="p4">&ldquo;Hayır. Bir arkadaştan ödünç aldım.&rdquo;</p>

  <p class="p4">&ldquo;Çok iyi! Bir de senin şu fare kapanında dönüşümüzü düşünebiliyor musun?&rdquo;</p>

  <p class="p4">Çantaları bagaja yerleştirmişlerdi ki, şöyle dedi:</p>

  <p class="p4">&ldquo;Kusura bakma, ama bana küçük bir iyilik yapman gerekiyor.&rdquo;</p>

  <p class="p4">&ldquo;Nedir?&rdquo;</p>

  <p class="p4">&ldquo;Otele ödenmesi gereken bir miktar para var.&rdquo;</p>

  <p class="p4">&ldquo;Otel hesabı mı yani?&rdquo;</p>

  <p class="p4">&ldquo;Nasıl bir adam olduğunu şimdi anladın mı? Hemen her şeyin en kötüsünü düşünürsün. Hesap ödendi. Seni Milano'dan buraya otel hesabımı ödemen için mi çağırdım sanıyorsun? Bana pek değer vermiyorsun, anlaşılan. Garson marson, kapıcı, ıvır zıvır hesabı işte. Dört beş bin liret tutar ya da tutmaz.&rdquo;</p>

  <p class="p4">Ivır zıvır hesabı dediği şey beş bin iki yüz liret tuttu. Ödedi. Yeniden dışarı çıktı. Henüz öğlen olmadığına göre, hemen yola çıkmayı önerdi. Ardından da öğleden sonra stüdyosunda bulunması gerektiğini söyledi. Onun için Modena'da yemek yerine, pekâlâ Pabea'da durabilirlerdi. Üstelik Pabea'da çok iyi lokantalar vardı.</p>

  <p class="p4">&ldquo;Niye?&rdquo; diye sordu Laide. &ldquo;Arkandan kovalayan mı var? Öğle yemeğinden sonra yola çıkarız. Yeni çevre yolundan, vaktinden çok önce işine yetişebilirsin. Hem Marcello ile de vedalaşmalıyım.&rdquo;</p>

  <p class="p4">&ldquo;Bu Marcello da kim?&rdquo;</p>

  <p class="p4">&ldquo;Kuzenim! Belki yüz kere söylemişimdir sana.&rdquo;</p>

  <p class="p4">&ldquo;Şu son birkaç günde kuzenini yeterince görmedin mi?&rdquo;</p>

  <p class="p4">&ldquo;Sadece bir kez. Öyle çok işi var ki zavallının, arı gibi hani harıl çalışıyor durmadan. Benim ziyaretimi bekliyor. Bakalım telefonda bulacak mıyım onu?&rdquo;</p>

  <p class="p4">Antonio'yu bir başına bırakıp kâtibin bankosuna yürüdü. Adam sinirli görünümünü belli etmemek için yerinden kıpırdamadı. Otelin kapısından kızın telefon açtığını görüyordu. Çok mutlu bir görünümü vardı. Sürekli gülüyordu. Bu telefon konuşması ona hiç bitmeyecekmiş gibi geldi. Bir sigara yaktı. Ara vermeden konuşmasını can sıkıntısıyla izledi. Durmadan gülüyordu.</p>

  <p class="p4">Telefonu kapadı ve yeniden Antonio'ya katıldı. Otelin kaldırımda, gölgede kalan banklarından birine yan yana oturdular. Kız yaşamından memnun görünüyordu.</p>

  <p class="p4">&ldquo;Eee?&rdquo;</p>

  <p class="p4">&ldquo;E'si şu ki, sana söylediğim gibi, beni el üstünde tutan aileyle mutlaka gidip vedalaşmalıyım. Onlara allahaısmarladık demeden bir yere gidemem. Anlıyorsun, değil mi?&rdquo;</p>

  <p class="p4">&ldquo;Peki, yemeğe kaçta gideceğiz?&rdquo;</p>

  <p class="p4">&ldquo;Yemek benim umurumda bile değil. Bak, şöyle yapalım istersen. Marcello birazdan burada olacak. Beni alıp o arkadaşlara götürecek. Sen de bu arada gidip yemeğini yiyebilirsin. Sonra da iki ya da iki buçuk gibi buluşur, hemen yola çıkarız. Böylece sen hiç zaman yitirmemiş olursun. Nasıl?&rdquo;</p>

  <p class="p4">&ldquo;Ben Milano'dan seni almaya geliyorum, sense beni bırakıp gidiyor, öğle yemeğini tek başıma yemek zorunda bırakıyorsun!&rdquo;</p>

  <p class="p4">&ldquo;Canım, bunda kızacak bir şey yok ki! Arkadaşlarla nasıl vedalaşırım yoksa?&rdquo;</p>

  <p class="p4">&ldquo;Şu Marcello numarasını da yuttum sanma. Ben senin ne kadar amcansam, bu kerata da senin o kadar yeğenin.&rdquo;</p>

  <p class="p4">Laide'nin gözleri şaşkınlık ve öfkeyle irileşti:</p>

  <p class="p4">&ldquo;Evet, böyle sanıyorsun, değil mi? Sence hepimiz orospuyuz zaten. Yatağa girmeden kimse kimseyi sevemez, değil mi? Oysa bana beslediği saygıyı yitirirse, bir daha onun yüzüne bakamam. Bunu bilmiyorsun işte!&rdquo;</p>

  <p class="p4">&ldquo;Hadi, hadi! Seni hiç öpmediğini de söyleyemezsin ya!&rdquo;</p>

  <p class="p4">&ldquo;Orospu çocuğu seni!&rdquo; diye bağırıp tepindi. &ldquo;Ama şaştım desem, yalan olur. Siz erkekler hep aynısınız. Sizce tüm kadınlar birer orospudan başka bir şey değildir. Eğer gerçekten bilmek istiyorsan, söyleyeyim. Marcello beni bir kez olsun öpmedi. Kız kardeş gözüyle bakar bana, anladın mı? Bunu şu kalın kafana sokamaz mısın?&rdquo;</p>

  <p class="p4">&ldquo;Bana bak! Benle böyle konuşmaya hakkın yok senin. Umurumda bile değil. Dilediğini yapmakta, dilediğinle yatmakta serbestsin. Beni hiç ilgilendirmez!&rdquo;</p>

  <p class="p4">&ldquo;Böyle konuşmaya hakkım yokmuş! Ulan, bana orospu diyorsun, sonra da öyle konuşmaya hakkım yokmuş! Kart züppe sen de!&rdquo;</p>

  <p class="p4">&ldquo;Kart züppe mi? Sana orospu diyen oldu mu şimdi?&rdquo;</p>

  <p class="p4">&ldquo;Sen dedin işte! Hem senle bir arada olup hem de onunla yattığımı sanıyorsan, bu ne demektir? Eğer aramızdaki ilişkiyi öğrenirse, asıl onun benle böyle konuşmaya&mdash;&rdquo;</p>

  <p class="p4">Antonio, hapı yuttun, oğlum! Ona inanıyorsun, değil mi? Evet, inanılmaz ama, ona inanıyorum işte! Ya! Şu dürüstlük taslayana bak! Gururu kırılmış kadın rolünü ne güzel oynadı! Nasıl da güzel yutturdu!.. Bu kadar güzel yalan söyleme yeteneği olan karı, bir dişi canavar olabilir ancak!.. Hayır, olamaz! Onun gibi bir kız, böyle dört dörtlük bir yalan uyduramaz... Böyle bir senaryo yaratması için, Shakespeare'in deha ve hayal gücüne sahip olması gerekir...</p>

  <p class="p4">Yelkenleri iyice suya indirmiş olan Antonio,</p>

  <p class="p4">&ldquo;Peki,&rdquo; dedi. &ldquo;Beni Marcello'ya nasıl açıkladın?&rdquo;</p>

  <p class="p4">&ldquo;Amcam olduğunu söyledim.&rdquo;</p>

  <p class="p4">&ldquo;Gökten zembille inen bir amca, öyle mi?&rdquo;</p>

  <p class="p4">&ldquo;Yurtdışında bulunduğunu, daha doğrusu bir gezgin olduğunu söyledim.&rdquo;</p>

  <p class="p4">&ldquo;Gezgin amca, ha?&rdquo;</p>

  <p class="p4">&ldquo;Ne olmuş? Olamaz mı yani?&rdquo;</p>

  <p class="p4">&ldquo;Yedi mi?&rdquo;</p>

  <p class="p4">&ldquo;Ayıp! İnandı mı, derler.&rdquo;</p>

  <p class="p4">&ldquo;Peki, inandı mı sana?&rdquo;</p>

  <p class="p4">&ldquo;Niye inanmasın? Herkes senin gibi değil. Hah!.. İşte, geliyor!&rdquo;</p>

  <p class="p4"><span class="t12">&nbsp;</span></p>
</body>
</html>
