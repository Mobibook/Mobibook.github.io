<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yirmi Beşinci Bölüm</title>
</head>

<body>
  <h2 class="h21"><a id="a41"></a>Yirmi Beşinci Bölüm</h2>

  <p class="p4">Corsini'nin dairesine giden Porta Venezia asfaltı üzerinde otomobille yol alıyorlardı. Güneşli bir gündü. Ama hava rutubetli ve ağırdı. Milano'da yaz günleri genellikle böyle olurdu. Yüzünü Antonio'dan yana çeviren Laide:</p>

  <p class="p4">&ldquo;Bir dakika beni dinler misin?&rdquo; dedi. &ldquo;Senden küçük bir iyilik yapmanı isteyeceğim. Yalvarırım, sakın bana hayır deme!&rdquo;</p>

  <p class="p4">&ldquo;Yapabileceğim bir şeyse niye hayır diyeyim?&rdquo;</p>

  <p class="p4">&ldquo;Elbette yaparsın. Üstelik benim için çok önemli. Küçük bir tatile çıkacağımı biliyorsun. Gerçekten ihtiyacım var. Milano'nun havası öteden beri bana yaramaz.&rdquo;</p>

  <p class="p4">&ldquo;Sassuolo yakınında bir yere gideceğini söylemiştin, değil mi?&rdquo;</p>

  <p class="p4">&ldquo;Evet. Rocca di Fonterana.&rdquo;</p>

  <p class="p4">&ldquo;Daha önce hiç gittin mi oraya?&rdquo;</p>

  <p class="p4">&ldquo;Peş peşe dört yıl. Annem hep götürürdü beni.&rdquo;</p>

  <p class="p4">&ldquo;Peki, bu iyilik neymiş bakalım?&rdquo;</p>

  <p class="p4">&ldquo;Beni oraya götür, olur mu? Mutlaka götürmelisin. Çünkü götürmeyecek olursan, bavullar mavullar bir de köpek, ne yapar nasıl taşırım bütün her şeyi?&rdquo;</p>

  <p class="p4">&ldquo;Hiç kuşkusuz, Marcello da orada olacak. Sevgilin Marcello hazretleri!&rdquo;</p>

  <p class="p4">&ldquo;Ona sevgilim demekten vazgeçecek misin sen? Onunla iki kardeş gibi olduğumuzu benden iyi biliyorsun. Hem Modena'nın öte yakasında çalışıyor. Orada kalacağım iki hafta içinde birkaç kez beni görmeye gelmesi bile şaşırtıcı olur.&rdquo;</p>

  <p class="p4">&ldquo;Yalnız, bunun çok tuhaf bir durum olduğunu kabul etmelisin. Yirmi beş yaşında bir delikanlı sadece şiir okumak için bir kızın peşinden koşmaz. Ayrıca, iktidarsız olduğunu da sanmıyorum.&rdquo;</p>

  <p class="p4">&ldquo;Tuhaf bir durummuş! Lafa bak!.. Bana inanmak istemiyorsan, inanma! Ne yapayım? Gökyüzünden temiz kâğıdı getirecek değilim ya! Zaten seninle dürüst olmaya gelmez. Tanıştığımızdan beri ne yaptığım konusunda ciddi olarak gerçekleri bilmek istiyorsan, şu kadarını söyleyeyim ki, o günden bu yana sinyora Ermelina'nın evine ayak basmadım. Üstelik geçen gece bana telefon açtı. Neymiş? Beni aylarca kapatmak isteyen çok soylu bir Alman varmış. Verdiği randevuya bile gitmedim.&rdquo;</p>

  <p class="p4">&ldquo;Nerede buluşacaktınız?&rdquo;</p>

  <p class="p4">&ldquo;Adam beni Contibar'dan alacaktı.&rdquo;</p>

  <p class="p4">&ldquo;Almana gelmeyeceğini bildirmedin mi?&rdquo;</p>

  <p class="p4">&ldquo;Alman kimin umurunda? Yok, beni götürmek istemiyorsan, götürme. Götürecek birini bulurum ten.&rdquo;</p>

  <p class="p4">&ldquo;Seni götürmeyeceğimi söylemedim.&rdquo;</p>

  <p class="p4">&ldquo;Yooo! Bu kadar da olmaz ki! Marcello konusundaki bu konuşmalarınla beni çıldırtacaksın. Oysa yaramazlık yapmadığım biriyle çıktığım için aslında bana teşekkür borçlu olmalısın.&rdquo;</p>

  <p class="p4">&ldquo;Ne zaman gidiyorsun?&rdquo;</p>

  <p class="p4">&ldquo;Pazartesi.&rdquo;</p>

  <p class="p4">&ldquo;Niye pazartesi? Pazar günü gitmek daha uygun olmaz mı?&rdquo;</p>

  <p class="p4">&ldquo;Aman, aman! Pazarları orası ana baba günü gibi olur.&rdquo;</p>

  <p class="p4">&ldquo;Nerede kalacaksın? Otelde mi?&rdquo;</p>

  <p class="p4">&ldquo;Yeni bir otel. Hem çok güzelmiş, hem de çok ucuz.&rdquo;</p>

  <p class="p4">Pazartesi sabahı hava bulutlu olduğu için gri bir renge boyanmıştı. Laide'nin midesi ağrıyordu. Gece boyu gün ışıyana kadar gözlerini yummadığını söyledi. Bu nedenle Lodi'ye kadar uyuklayıp durdu. Lodi'de bir kafeteryanın önünde durmalarını istedi. Orada koca bir fincan kahveyle üç tatlı çörek yedi. Doğuya yöneldiklerinde hava açmaya başladı.</p>

  <p class="p4">Parma'nın öte yanında Laide yol boyunca bir şarkı tutturdu. Güneş bulutların arasından sıyrılmıştı. Kız başına bir mendil bağladı. Böylece bir köylü kızına dönmüştü. Yine şarkı söylemeye başladı. Bunlar gecekondularda ya da genelevlerde söylenen çift anlamlı, açık saçık şarkılardı.</p>

  <p class="p4">Şarkı söylerken bayağı değil özgür, kötü niyetli değil uyanık bir havaya bürünmüştü sanki. Kendi içinde ansızın çocukluğunun ve yaşadığı sokakların müziğini bulan yaman bir küçük kıza dönüşmüştü. Antonio bir gece yansı Milano'da bir grup genç çocuğun sokakta avaz avaz bağırarak söylediği buna benzer bir şarkıyla nasıl uyanmış olduğunu anımsadı. Şimdi Laide de şarkısını aynı biçimde söylüyordu: Kafaya çekiç indirir gibi meydan okuyan bir ritimle. Bu ayak takımından kişilerin, özellikle baca temizleyicilerinin kara yaşamlarını yansıtan bir türküydü. Yani birikmiş bir öfkenin ve topluma karşı duyulan küskünlüğün türküsü. Bu şekilde söylenince, bayağı deyimler bir ilahiye dönüşerek öç almayı güden alaycı bir tehdit anlamı kazanıyordu.</p>

  <p class="p4">Antonio dönüp dönüp kıza bakıyordu. Onu hiç bu kadar güzel görmemişti. Aptallar dünyasında yaşamanın keyfini çıkarıyor gibiydi. Antonio onunla gururlandı. Hayır, bu kız ötekiler gibi utanmaz, onursuz biri olamazdı. Sözcüğün tam anlamıyla gerçek bir insan, önemli bir varlıktı.</p>

  <p class="p4">&ldquo;Lütfen bir daha söyle.&rdquo;</p>

  <p class="p4">Kız güldü ve şarkıya yeniden başladı. Sonra hiç ara vermeden askerler ve fahişeleri konu alan başka şarkılarla konserini sürdürdü. Derken söylemeye başladığı gibi ansızın sustu. Yüzü asıldı. Sıkça onu yoklayan bir gerilim ve endişe nöbetine tutuldu. Yine avcılardan korkan bir av hayvanına dönüşmüştü. Antonio bir şarkı daha söylemesi için yalvardığında, kızın yanıtı kesin ve haşin oldu:</p>

  <p class="p4">&ldquo;Bana bak! Ne can sıkıcı bir herif olduğunu biliyor musun?&rdquo;</p>

  <p class="p4">Bu arada çevre yolundan çıkmışlar, çayırlar ve yalnızlığa mahkûm güzel ağaçlar arasında uzanan bir patikada yol almaya başlamışlardı. Gergin havayı yumuşatmak isteyen adam, bir şey söylemiş olmak için:</p>

  <p class="p4">&ldquo;Burası hiç de fena değil,&rdquo; dedi.</p>

  <p class="p4">&ldquo;Daha önce hiç gelmedin mi buraya?&rdquo;</p>

  <p class="p4">&ldquo;Bu ilk ve son gelişim olacak herhalde.&rdquo;</p>

  <p class="p4">Birden canlanan kız, oturduğu yerde şimşek hızıyla ondan yana döndü:</p>

  <p class="p4">&ldquo;Niye son?&rdquo;</p>

  <p class="p4">&ldquo;Çünkü sevgili Laide, sen çok tatlı bir kızsın ve seni düşünemeyeceğin kadar çok seviyorum. Ama bizi mutsuz bir son bekliyor. Bunu her gün daha açık olarak görüyorum. Yaptığım para yardımı dışında senin için bir önem taşıdığımı sanmıyorum. İnsanın şu ya da bu noktada gerçeklerle yüzleşecek cesareti kendinde bulması gerekiyor. Sadece aramızdaki yaş farkını düşünmen yeter de artar bile.&rdquo;</p>

  <p class="p4">Bunları kıza söyleyecek gücü nereden bulmuştu, kendi de bilmiyordu. Bunları söylemeye belki yüzlerce kez karar vermiş, ama bu yürekliliği kendinde hiçbir zaman bulamamıştı. Şimdi içini boşaltmakla nereye ulaşacağını umuyordu? Aslında konuşmasını bitirir bitirmez pişmanlık duymaya başlamıştı. Belki büyük bir hata işlemişti. Belki kız sözlerini ciddiye almıştı. Ya kız evet, haklısın deyip ayrılmalarından başka çıkar yol olmadığını söylerse? Bu düşünceyle birlikte midesine bir sancı girdi.</p>

  <p class="p4">Ama Laide evetlemedi. Gözleri önünde uzanan yola dalmış olarak:</p>

  <p class="p4">&ldquo;Hayır, biz ayrılamayız,&rdquo; dedi yumuşacık bir sesle. &ldquo;Sen bensiz yaşayamazsın.&rdquo;</p>

  <p class="p4">Antonio o an tüm çabalarının boşa gittiğini ve artık bu çıkmazdan kurtulamayacağını anladı. Kız başına hiç ondan yana çevirmeden, tarlalar arasında kıvrılarak uzanan yola bakıyordu. Güneşli, çok güzel bir gündü. Kır görünümü yeşil, gülümser ve bomboştu. Bulutlar da ayrı bir güzellik taşıyorlardı. Yanında o da varken mutlu olmamak için bir neden yoktu. Ama kız, &ldquo;Hayır, biz ayrılamayız. Sen bensiz yaşayamazsın,&rdquo; demişti. Ve de gerçeği dile getirmişti. O kutsal ve zalim gerçeği... Evet, yaşlı bir adamdı... Ve kendini deneyimli biri sanan bu yaşlı adamı yeni yetme küçük bir kız avucuna alıvermişti... Şimdi bu adamın tüm dünyası kızın sıcak, yumuşacık ama pençe kadar yırtıcı avucunun içiydi. Yenilmiş ve tutsak düşmüştü. Dorigo gibi bir adam sonunda teslim olmuştu. Yüksek bir dağın tepesinden uçurumun dibine doğru yuvarlanıyordu sanki... Aşağıda kayalara çarpıp paramparça olacaktı... Ama şimdilik yaşıyordu... Ve bunun adı aşktı!</p>

  <p class="p4">Ne var ki, uçurumun dibi yerine otelin önüne gelmişti. Yeni ve oldukça sevimli bir görünümü vardı. Laide'nin çantalarını otele taşımasına yardım etti. Kıza iki yataklı bir köşe oda ayırmışlardı.</p>

  <p class="p4">&ldquo;Ben her zaman iki yataklı bir oda tutarım. Sıkıldıkça birinden ötekine aktarma yapanın. Bunu huy edindim artık.&rdquo;</p>

  <p class="p4">Antonio kızın alınacağını çok iyi bildiği halde dayanamayıp:</p>

  <p class="p4">&ldquo;Hem kolaylık da olur,&rdquo; dedi.</p>

  <p class="p4">&ldquo;Neye kolaylık olur? Yine öküz altında buzağı aramaya başladın? Bana bak! İster inan ister inanma, ama şimdiye kadar hiçbir erkekle sabahlamadım. Zaten evlenmeyişimin bir nedeni de bu. Kişiliğime uygun değil.&rdquo;</p>

  <p class="p4">Laide bavullarını açıp, eşyasını yerleştirmeye koyulmuştu. Bu uğraşı sırasında onun aşağıda beklemesini yeğlediğini seziyordu. Adama sevgili rolünü vermeye henüz hazır değildi. Bu nedenle, ikisi arasında bir şey olmadığını ispatlamak için oda kapısını ardına kadar açık bırakmıştı. Giysiler, iç çamaşırları, ayakkabılar, her şey bavullara plastik zarflar içinde geometrik bir düzenle yerleştirilmişti. Güzellik kutusundan çıkardığı bir sürü kavanoz ve şişeyi şifonyerin üzerine yarım daire biçiminde iki sıra halinde özenle dizdi. Sonra köpeğin yatacağı paspası yere serdi, üzerine su ve yiyecek kaplarını koydu.</p>

  <p class="p4">Bu yerleşme işini olabildiğince uzatmaktan zevk alır gibi görünüyordu. İç çamaşırlarını sürekli düzeltip katlıyor, sonra da bir çekmeceden ötekine aktarıyordu. Yaşamının geriye kalan bölümünü bu otelde geçireceği sanılabilirdi. Antonio saatine baktı. Saat beşte Milano'da olmak istiyordu.</p>

  <p class="p4">Arada Laide balkona koşturup dışarı bir göz atıyordu. Acaba Marcello'nun gelmesini mi bekliyordu? Sonunda bir buçukta işini tamamladı. Birlikte aşağıya indiler. Kız öğle yemeğini Modena'da yemek istediğini söyledi. Bunun üzerine Antonio onun otelde kendisiyle olabildiğince az görünmek istediği izlenimini edindi. Neden? Aralarındaki yaş farkından mı utanıyordu? Ama nasılsa kendini amcası olarak yutturduğuna göre bunun ne önemi vardı? Yoksa oyun sahasını Marcello'nun top koşturması için mi kapalı tutuyordu? Peki, Marcello'nun bu oyundaki gerçek rolü neydi? Kuzen mi? Nişanlı mı? Amca rolü Antonio için sürekli bir tedirginlik ve aşağılanma kaynağıydı. Ama buna karşı ayaklanma cesaretinden yoksundu. Oysa, &ldquo;Bak, seni uyarıyorum. Eğer bir daha beni yabancılara amcan olarak tanıtırsan, değil amcan, uzak bir akraban bile olmadığımı bas bas bağıracağım.&rdquo; Evet, belki bu uyarı onun üzerinde etkili olurdu. Ama ne pahasına? Ona karşı çıkma belasına değer bir durum yaratabilecek miydi? Basit bir kızın acemice yaptığı planları bozmakla ne kazanacaktı? Gerçeği açıklama pahasına onun kalbini kıracaktı o kadar. Bu da kendi için yeni bir tedirginlik kaynağı oluşturmayacak mıydı?</p>

  <p class="p4">Yemeğe Modena'ya gittiler. İkisi arasında konuşulan birkaç beylik sözle sınırlı kalan sıkıcı bir yemekti. Ayrılık zamanı yaklaştıkça, Antonio müzmin huzursuzluğunun döndüğünü ve kuşkularının arttığını hissediyordu. Restorandan çıktıklarında saat üçe yaklaşıyordu ve çok sıcaktı.</p>

  <p class="p4">&ldquo;Eh, artık gideyim,&rdquo; dedi Antonio.</p>

  <p class="p4">&ldquo;Beni yakındaki bir sinemaya bırakıver.&rdquo;</p>

  <p class="p4">&ldquo;Bu saatte sinemaya mı gideceksin?&rdquo;</p>

  <p class="p4">&ldquo;Evet. Böylece beşe kadar vakit öldürmüş olurum. Beş buçukta Piazza'da Marcello ile buluşacağım.&rdquo;</p>

  <p class="p4">Arabaya bindiler. Antonio kendini hiç iyi hissetmiyordu. Köpek kucağına tırmanmış, ceketinin düğmelerini kemiriyordu. Yan yolda Laide fikrini değiştirdi:</p>

  <p class="p4">&ldquo;Buradan sola sapar mısın?&rdquo;</p>

  <p class="p4">&ldquo;Neden?&rdquo;</p>

  <p class="p4">&ldquo;Şimdi şu köşede duruver.&rdquo;</p>

  <p class="p4">&ldquo;İnecek misin?&rdquo;</p>

  <p class="p4">&ldquo;Hayır. Bir iyilik meleği olarak sen ineceksin.&rdquo;</p>

  <p class="p4">&ldquo;Ne?&rdquo;</p>

  <p class="p4">&ldquo;Bak! Sağdaki birinci ya da ikinci sokak Cipressı Caddesi'dir. Marcello orada altı numaralı evde kalıyor. Gider de onun evde olup olmadığını sorma zahmetine katlanırsan, çok memnun olurum. Anlıyorsun ya, bir pansiyon orası ve sahibi de bir kadın. Beni görmemesi daha iyi olur.&rdquo;</p>

  <p class="p4">&ldquo;Yani gönüllü fedai ben mi olacağım?&rdquo;</p>

  <p class="p4">&ldquo;Zorluk bunun neresinde? Elli adımlık bir yol alt tarafı!&rdquo;</p>

  <p class="p4">Hadi!.. Gerçek bir erkek olduğunu göstermenin tam zamanı. Karşı çık!.. Restini çek artık!.. Şimdiye kadar sayende türlü renklere boyandım, türlü rollere girdim, ama pezevenk rolünü oynamamı benden bekleme, desene şu kıza!.. Hadi, daha ne duruyorsun?.. Şey... Laide'nin sinirleri ayakta, görmüyor musun?.. Eğer böyle bir şey söyleyecek olursam, kabak yine benim başımda patlar... Beni burada bıraktığı gibi çıkıp gider ve bir daha dönmemek üzere yaşamımdan kopar... İnan ki, yapar bunu... Ne kansız herifmişsin sen meğer!.. Hadi, salla boynuzunu da yürü bakalım!</p>

  <p class="p4">Antonio arabadan indi. Cipressi Caddesi'ne doğru yürüdü. Altı numaralı evin kapısını çalıp Marcello'yu sordu. Bir genç çocuk Marcello&rsquo;nun işyerinde çalıştığını söyledi:</p>

  <p class="p4">&ldquo;Kim arıyor onu?&rdquo;</p>

  <p class="p4">&ldquo;Sinyorina Anfossi dışarda bekliyor.&rdquo;</p>

  <p class="p4">&ldquo;Laide mi?&rdquo;</p>

  <p class="p4">&ldquo;Evet.&rdquo;</p>

  <p class="p4">&ldquo;Hemen geliyorum.&rdquo;</p>

  <p class="p4">Çocuk Antonio ile birlikte arabanın bulunduğu yere geldi. Laide ile merhabalaşırken bir öpüşmedikleri kaldı. Çok içli dışlı görünüyorlardı. Derken Laide ikisini birbirine tanıttı:</p>

  <p class="p4">&ldquo;Peppino, kusura bakma. Soyadını unuttum... Bu bey benim amcamdır.&rdquo;</p>

  <p class="p4">El sıkıştılar. Sonra Peppino eve geri döndü. Sinema yakında bir yerdeydi. Sabrı taşan Antonio, sonunda yanardağ gibi patladı:</p>

  <p class="p4">&ldquo;Şimdi beni dinle, Laide! Bazı şeyler vardır ki, yenir yutulur tarafları yoktur. Bunun niye kafana girmediğini anlayamıyorum. Arkamdan kırdığın cevizler bir yana&mdash;&rdquo;</p>

  <p class="p4">&ldquo;Hangi cevizler?&rdquo;</p>

  <p class="p4">&ldquo;Bırak cevizleri şimdi! Kulağını iyice aç da dinle! Şu kadarını söyleyeyim ki, az önce bana karşı olan davranışın en hafif deyimiyle çok adice ve rezilce idi. Düşün! Beni o eve gönderip bilmem neyimi sordurmak&mdash;&rdquo;</p>

  <p class="p4">&ldquo;Bilmem neyim ne demek?&rdquo;</p>

  <p class="p4">&ldquo;Tamam. Boş ver.&rdquo;</p>

  <p class="p4">&ldquo;Boş vermeyeceğim işte!&rdquo; diye var sesiyle bağırdı. &ldquo;Bana her dakika orospu demen yenir yutulur şey mi? Canıma tak etti be! Sen beni çıldırtmayı kafaya koymuşsun herhalde. Şu işe bak! Canı istediği an horoz gibi üstüme çıkan biri, bana hiç elini bile sürmemiş birini kıskanıp tepeme çullanıyor! Yazıklar olsun sana! O kibar tavırların ve çok okumuşluğunun altında koca bir yılan yatıyor. İnsanları sokmasını, en masum duygularını zehirlemesini öyle iyi biliyorsun ki! Bir kadınla bir erkeğin yatağa girmeden de birbirini çok sevebileceğini kabul edemiyorsun. Adinin birisin sen! Beyefendi maskeli ucuz herif sen de! Namuslu bir kızla şimdiye kadar hiç ilişki kurmamış olduğun kolayca anlaşılıyor. İşin gücün hep orospularla! Onun için de sence herkes orospu! Kadın denince aklına orospudan başka bir şey gelmiyor. Orospular kadar başına taş yağsın!&rdquo;</p>

  <p class="p4">Arabayı geniş bir meydanda kaldırımın kenarına çekmişlerdi. Kızın öfkeli sesini duyan iki kadın, dönüp onlara baktı.</p>

  <p class="p4">&ldquo;Hiç olmazsa yavaş sesle konuş. Herkesin seni duymasını mı istiyorsun?&rdquo;</p>

  <p class="p4">&ldquo;Duysun! Herkes duysun! Kim isterse duysun! Umurumda değil. Senin şu kıskançlık krizlerinden canım burnuma geldi.&rdquo;</p>

  <p class="p4">Antonio sesini kesti. Bir kez daha yenilgiye uğramıştı. Neyse ki, kız da tükenmişti. Adam birkaç dakika sonra buz gibi bir sesle:</p>

  <p class="p4">&ldquo;Evet,&rdquo; dedi. &ldquo;Ben gidiyorum. Geç oldu.&rdquo;</p>

  <p class="p4">&ldquo;Güle güle. Ben seni telefonla ararım. Öbür gün falan Milano'ya gitmem gerekebilir. Gelirsem, stüdyona uğrayabilirim.&rdquo;</p>

  <p class="p4">&ldquo;Sen bilirsin,&rdquo; dedi ve arabayı vitese takıp gaza basarken, kıskançlık zehrinin damarlarında dolaşıma geçtiğini duydu.</p>

  <p class="p4"><span class="t12">&nbsp;</span></p>
</body>
</html>
