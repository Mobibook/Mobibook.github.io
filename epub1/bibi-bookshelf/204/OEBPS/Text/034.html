<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Otuz İkinci Bölüm</title>
</head>

<body>
  <h2 class="h21"><a id="a51"></a>Otuz İkinci Bölüm</h2>

  <p class="p4">Antonio şehir rehberinde Sonnani Caddesi'ne baktı. &ldquo;Corso Garibaldi'de Vicolo del Fosseto yolundan gidilen sağdan üçüncü cadde,&rdquo; diye okudu. Çok tuhaf! İki yıl önce bir akşam İspanyol tipli çarpıcı kızın bir ara sokağa sapıp kaybolduğunu gördüğü yerdi burası. Daha sonra onun Laide olduğunu sanmış, fakat Laide oraya hiçbir zaman gitmediğini söylemişti.</p>

  <p class="p4">On biri çeyrek geçiyordu. Laide bu gece saat on sıralarında teyzesini ziyarete gideceğini bildirmişti. Bunu öğrenmek, olan biteni gözleriyle görmek gereğini duydu. Belki biraz fazla içmişti. Ama iki saat önce duyduğu büyük korkuyu yenmeyi başarmıştı.</p>

  <p class="p4">Arabasını San Simpliciano Meydanı'nda bırakarak yoluna yaya devam etti. Antonio çok hızlı yürüdüğünün farkına vardı. Yavaşladı ve bir sigara yaktı. Eski evlerin arasında karanlık bir ara sokağa açılan köşe başına ulaştı. Sokağın küçük bir meydan oluşturarak genişlediği yerde bir sokak lambası vardı. Burada bir adam dükkânının kepengini indirme uğraşındaydı. Bir başkası az ötede bir evin köşesine yaslanmış, fosur fosur sigara içiyordu.</p>

  <p class="p4">Antonio, pazar çantası taşıyan kara giysili bir kadına doğru yürüdü:</p>

  <p class="p4">&ldquo;Özür dilerim, sinyora. Asilo Elena'nın nerede olduğunu bana söyleyebilir misiniz?&rdquo;</p>

  <p class="p4">Kadın durdu. Ona bakıp başım sert bir şekilde iki yana salladı:</p>

  <p class="p4">&ldquo;Pansiyon Elena mı? Bunu bana sormayın. Ben öyle yerler bilen bir kadın değilim.&rdquo;</p>

  <p class="p4">Sonra sinirli adımlarla yoluna devam etti.</p>

  <p class="p4">Kadın ne demek istemişti? Ne diye sinirlenmişti? Antonio çevresine bakındı. Dumanlı kafası, daha derin düşüncelere dalmasını engelledi. Boş verip yürüdü. İçinde tuhaf bir heyecan duyuyordu. Sonnani Caddesi ilerde, sağda olmalıydı. Bir sokak işareti vardı ama karanlıkta okuyamıyordu. Fosur fosur sigara içen adamın yanına yaklaştı.</p>

  <p class="p4">&ldquo;Özür dilerim. Sormani Caddesi nerede?&rdquo;</p>

  <p class="p4">Bu genç bir adamdı. Tam bir mahalle kabadayısı havasıyla sordu:</p>

  <p class="p4">&ldquo;Orada birini mi arıyorsun, ahbap?&rdquo;</p>

  <p class="p4">&ldquo;Sormani Caddesi'nde Asilo Elena.&rdquo;</p>

  <p class="p4">&ldquo;Yok be! Asilo Elena, öyle mi?&rdquo; Sırıtarak Antonio'nun yüzüne bir ağız dolusu duman püskürttü. &ldquo;Pansiyon Elena desene şuna!&rdquo;</p>

  <p class="p4">Antonio içine giren korkuyu yenmeye çalışarak:</p>

  <p class="p4">&ldquo;Burada bir yerde mi?&rdquo; diye sorabildi.</p>

  <p class="p4">Delikanlı başparmağını o dar ara sokağa doğru sallayıp:</p>

  <p class="p4">&ldquo;İşte orada,&rdquo; dedi. &ldquo;Nah, orada! Sarı bir evdir. Hemen göreceksin. Hiç kaçmaz. Kapısının üstünde kırmızı bir ışık yanar.&rdquo;</p>

  <p class="p4">&ldquo;Çok teşekkür ederim.&rdquo;</p>

  <p class="p4">&ldquo;Keyfine bak, ahbap!&rdquo; Ve yine sırıttı.</p>

  <p class="p4">Kötü aydınlanmış, dar bir çıkmaz sokak... Bir kedi... Uzaktan bir piyano sesi... Piyano mu, radyo mu? Solda karanlık bir avlu... Antonio dönüp arkasına baktı. Delikanlı hâlâ köşede durmuş, onu gözlüyordu.</p>

  <p class="p4">Sokak lambasının ölü aydınlığında yüz adım kadar daha yürüdü. Ama kapısının üstünde kırmızı fener yanan sarı boyalı ev ortalıkta yoktu. Tam o sırada Antonio bir evin girişinde müşteri bekleyen bir fahişe fark etti. Kadın sigara içiyordu. Saçları kuzgun karasıydı. Adama dudaklarına profesyonelce takılan tatlı bir gülücükle baktı. Antonio sordu:</p>

  <p class="p4">&ldquo;Özür dilerim, sinyorina. Acaba bana Asilo Elena'yı gösterebilir misiniz?&rdquo;</p>

  <p class="p4">Dudaklarını aralayan kadının ağzında bir altın diş parıldadı:</p>

  <p class="p4">&ldquo;Orasını bana mı soruyorsun, efendi?.. Bana mı?&rdquo; Sonra bir kahkaha koyverdi. &ldquo;İşte orası, tatlım. Şuradaki sarı boyalı ev.&rdquo;</p>

  <p class="p4">Kadının parmağıyla gösterdiği yere dönüp baktı. Gelmiş olduğu sokağı gösteriyordu. Gerisingeri döndü ve biraz yürüdü. Az ötedeki sarı evi şimdi görmüştü. Üzerinde kırmızı bir fener yanan küçük bir kapısı vardı. Ne tuhaf! Demek önünden geçmiş ama evi görememişti. Şaştı kaldı.</p>

  <p class="p4">Antonio sarı boyalı eve yöneldi. Kapı kapalıydı. Başını kaldırıp baktı. Eski ama iyi durumda kalmış, iki katlı bir evdi. Panjurları kapalıydı. Ama bir tanesinin aralığından hafif bir ışık sızıyordu. Ne garip bir huzureviydi bu? Kapısında bir tabela bile yoktu. Zili çalmaya karar verdi.</p>

  <p class="p4">Kapının öte yanından açılan bir kilit sesi geldi... Sonra yaklaşan yüksek ökçeli adımlar... Kapıyı otuz yaşlarında bir kadın açtı. Suratı boya içindeydi. Çok bayağı bir görünümü vardı. Yüzünde aptalca bir gülümsemeyle sordu:</p>

  <p class="p4">&ldquo;Ne istediniz?&rdquo;</p>

  <p class="p4">Yok canım. Otuzluk falan değil, yaşlı bir kadındı bu. Su içinde altmışında vardı.</p>

  <p class="p4">&ldquo;Asilo Elena burası mı?&rdquo;</p>

  <p class="p4">&ldquo;Evet. Kimi istediniz?&rdquo;</p>

  <p class="p4">&ldquo;Ben şeyi arıyordum... Yani Sinyorina Laide Anfossi'yi arıyorum.&rdquo;</p>

  <p class="p4">&ldquo;Ha! Şu bizim Laide!&rdquo; diye bir çığlık atan yaşlı kadın, her şeyi biliyormuşçasına hızlı hızlı başını salladı. &ldquo;Yukarı çıkın. Birinci kat. Zili çalın ve Laide'nizi karşınızda bulacaksınız.&rdquo;</p>

  <p class="p4">Koyu kırmızı renk uzun bir halıyla kaplı bir kat merdiven... Buzlu camlı bir kapı... Üzerinde bakır bir levha: Elena Pistoni. İçinden hemen buradan kaçıp gitmek geldiyse de parmağı zile çoktan basmıştı.</p>

  <p class="p4">Yanan bir ışık... Ayak sesleri... Bir gölge... Kapı açıldı. Siyah giysili, oldukça kibar görünümlü zayıf bir kadın duruyordu karşısında. Kuşkulu bir ses tonuyla konuştu:</p>

  <p class="p4">&ldquo;Buyrun efendim?&rdquo;</p>

  <p class="p4">&ldquo;Asilo Elena burası mı?&rdquo;</p>

  <p class="p4">Kadın güldü:</p>

  <p class="p4">&ldquo;Evet, biz bu adla anarız. Siz efendim... Özür dilerim... Sizi kim gönderdi?&rdquo;</p>

  <p class="p4">&ldquo;Asıl ben özür dilerim,&rdquo; dedi Antonio. &ldquo;Ben Sinyorina Anfossi'yi arıyorum. Laide Anfossi'yi yani. Bana bu gece hasta olan teyzesiyle kalmak üzere buraya geleceğini söyledi de...&rdquo;</p>

  <p class="p4">&ldquo;Ya!&rdquo; Kadının sevecen yüzünü şaşkınca bir ifade aydınlattı. &ldquo;Demek durum bu, öyle mi? Peki, buyrun. Ama Laide--- Ah, çok özür dilerim… Yani Sinyorina Anfossi'nin şu an meşgul olduğunu sanıyorum.</p>

  <p class="p4">&ldquo;Onu buraya çağırır mısınız acaba?&rdquo;</p>

  <p class="p4">&ldquo;Tabii... Tabii çağırırım... Ama birkaç dakika beklemeniz gerekiyor. İçeri buyrun.&rdquo;</p>

  <p class="p4">Kadın onu küçük bir oturma odasına aldı. Berbat bir zevk eseri modern eşyayla döşenmişti: Taklit bir goblen, televizyon, gümüş kaplama porselen bir çay takımı ve duvarlarda Millet'nin kabataslak üç kopyası.</p>

  <p class="p4">&ldquo;Oturun, lütfen. Ben izninizi isteyeceğim... Kutuda sigara vardır. Beş dakikadan fazla sürmez. Laide hazır olur olmaz hemen size gönderirim.&rdquo;</p>

  <p class="p4">Antonio, &ldquo;hazır olur olmaz&rdquo;ın ne anlama geldiğini kendine sordu. Buraya gelmekle ne yanlış bir iş yapmış olduğunu anlıyordu. Son bir umut kırıntısı olarak sorma gereksinimi duydu:</p>

  <p class="p4">&ldquo;Teyzesi burada mı?&rdquo;</p>

  <p class="p4">&ldquo;Elbette burada. Ne var ki, sevgili sayın teyzesi bu gece pek iyi değil.&rdquo;</p>

  <p class="p4">Ve kıs kıs gülerek odadan çıktı.</p>

  <p class="p4">Yalnız kalan Antonio, yirminci yüzyıl stili sallantılı bir koltuğa geçip oturdu. Kadın odada ağır ve iğrenç bir parfüm kokusu bırakmıştı. Ardından zaman zaman anlaşılmaz mırıltılar ve gülüşmeler gelen bir perdeyi kadın sıkıca örtmüştü. Kapının kenar pervazıyla perde arasında kalan küçük boşlukta ansızın sessiz bir gölge belirdi. Biri odayı gözetliyordu.</p>

  <p class="p4">Antonio'yu bir tedirginlik duygusu kapladı. Buradan kaçıp gitmekten başka bir şey düşünemez olmuştu. Tam bu düşüncesini gerçekleştirmek için ayağa kalkmıştı ki, yavaşça açılan perdenin önünde perişan kılıklı bir kız belirdi. Darmadağınık siyah saçları, yorgun, ince yüzüne saçılmıştı:</p>

  <p class="p4">&ldquo;Laide'yi bekleyen beyefendi siz misiniz?&rdquo;</p>

  <p class="p4">&ldquo;Evet.&rdquo;</p>

  <p class="p4">&ldquo;Peki, siz kimsiniz?&rdquo;</p>

  <p class="p4">&ldquo;Ben... Ben onun bir arkadaşıyım.&rdquo;</p>

  <p class="p4">Kız onu sessizce süzdü. Sonra çok alçak bir sesle şöyle dedi:</p>

  <p class="p4">&ldquo;Ben sizin yerinizde olsam---&rdquo; Ve eliyle gitmesini önerir yollu bir işaret yaptı.</p>

  <p class="p4">&ldquo;Neden? Bu gece ağırlaştı mı? Teyzesi yani?&rdquo;</p>

  <p class="p4">&ldquo;Ne?&rdquo;</p>

  <p class="p4">&ldquo;Laide'nin teyzesi diyorum. Burada bakım görmüyor mu?&rdquo;</p>

  <p class="p4">Kız, daha önce kadının taşıdığı aynı alaycı yüz ifadesiyle:</p>

  <p class="p4">&ldquo;Tabii,&rdquo; dedi. &ldquo;Teyzesi, öyle ya!&rdquo; Bir süre susarak, karşısındaki adamı kuşkulu gözlerle süzdü. &ldquo;Teyzesi... Evet, teyzesi... Teyzesinin bu gece ne durumda olduğunu bir bilseniz!&rdquo;</p>

  <p class="p4">&ldquo;Yani çok mu hasta?&rdquo;</p>

  <p class="p4">&ldquo;Zavallı sevgili teyzecik... İyi ki Laide burada da yardımını esirgemiyor... Zavallı teyzecik... Gel hadi! İşin aslını göstereyim sana. Korkma, kimsenin ruhu bile duymaz.&rdquo;</p>

  <p class="p4">Adamın elinden tuttu.</p>

  <p class="p4">&ldquo;Fakat ben---&rdquo;</p>

  <p class="p4">&ldquo;Hadi, yürü diyorum. Laide'ciğini görmek istemiyor muydun? Teyzesine nasıl baktığını gel de kendi gözlerinle gör... Hadi ya!.. Ama hiç gürültü yapmadan çok sessiz yürü.&rdquo;</p>

  <p class="p4">Antonio kızın yalınayak olduğunu ancak o zaman fark etti. Kız onu dar, karanlık bir koridora sürükledi. Bir kapı açtı. Yine karanlık bir odaya girdiler. Fakat solda, çiçekli bir perdeyle örtülmüş olan buzlu cam kapılı yan odadan küçük bir ışık demeti süzülüyordu.</p>

  <p class="p4">&ldquo;Buraya gel. Yavaş ol!.. Seninkinin sesini duyuyor musun?&rdquo;</p>

  <p class="p4">Yan odadan bir erkek sesi geldi. Sonra &ldquo;r&rdquo;leri vurgulayarak Milano ağzıyla konuşan bir kadın sesi... Hayır, insanın kendine bu şekilde işkence yapmaya hakkı yoktu. Antonio gitmeye davrandı. Ancak, kız eline sıkıca yapışmıştı.</p>

  <p class="p4">&ldquo;İşte Laide'ciğin!&rdquo; dedi. &ldquo;Ne ilginç, değil mi? Laide'cik ve zavallı hasta teyzeciği!&ldquo;</p>

  <p class="p4">Antonio kulak vermek zorunda kaldı. Sesler cam kapıdan sanki aynı odada konuşuluyormuş gibi inanılmaz bir belirginlikte duyuluyordu. Erkeğin sesi:</p>

  <p class="p4">&ldquo;Çok güzel,&rdquo; dedi. &ldquo;Harika!.. Küçük ama çok güzel. İki şeftali gibi... Biraz da alt tarafını görelim.&rdquo;</p>

  <p class="p4">&ldquo;Zevzekliği bırak!.. Hadi, soyun soyunacaksan. Tamam mı?&rdquo;</p>

  <p class="p4">&ldquo;Önce küçük bir öpücük.&rdquo;</p>

  <p class="p4">Sessizlik.</p>

  <p class="p4">Yine adamın sesi duyuldu:</p>

  <p class="p4">&ldquo;Bir şeyi merak ettim, bebeğim. Geçimini nasıl sağlıyorsun?&rdquo;</p>

  <p class="p4">&ldquo;Ne demek istiyorsun?&rdquo;</p>

  <p class="p4">&ldquo;Ne dedimse onu. Sadece bu iş mi?.. Yani yaşamın sadece eğlenceli yatak oyunları üzerine mi kurulu? Yoksa---&ldquo;</p>

  <p class="p4">&ldquo;Bir dostum var.&rdquo;</p>

  <p class="p4">&ldquo;Yok be! Seni arpaya doyuruyor mu bari?&rdquo;</p>

  <p class="p4">&ldquo;Şikâyet edemem.&rdquo;</p>

  <p class="p4">&ldquo;Yaşlı mı?&rdquo;</p>

  <p class="p4">&ldquo;Yo, yaşlı değil, ama genç civan olduğu da söylenemez.&rdquo;</p>

  <p class="p4">&ldquo;Onu seviyor musun?&rdquo;</p>

  <p class="p4">&ldquo;Bunu sormanın sırası mı şimdi?&rdquo;</p>

  <p class="p4">&ldquo;Sana hareket özgürlüğü tanıyor mu?&rdquo;</p>

  <p class="p4">&ldquo;Ne gezer! Delicesine kıskanıyor.&rdquo;</p>

  <p class="p4">&ldquo;Öyleyse nasıl idare ediyorsun? Sözgelimi, buraya gelmek için nasıl bir dümen çeviriyorsun?&rdquo;</p>

  <p class="p4">&ldquo;Kolay. Hasta bir teyzem olduğunu ve geceleri buraya gelip ona bakmak zorunda bulunduğumu söyledim.&rdquo;</p>

  <p class="p4">&ldquo;Hasta bir teyze demek! Yaman kızsın be! Harika! Peki, bu yalanı yutuyor mu?&rdquo;</p>

  <p class="p4">&ldquo;Söylediğim her şeyi yutar o.&rdquo;</p>

  <p class="p4">&ldquo;Bir şey daha öğrenmek istiyorum.&rdquo;</p>

  <p class="p4">&ldquo;Boş ver böyle ahret sorularını da soyunmaya bak sen.&rdquo;</p>

  <p class="p4">&ldquo;Dinle! Herif sana yeterince para veriyorsa, niye buraya geliyorsun?&rdquo;</p>

  <p class="p4">&ldquo;Rahmetli büyükbabam, 'Yeterli para diye bir şey yoktur,' derdi.&rdquo;</p>

  <p class="p4">Karşılıklı atılan kahkahalar... Sonra yine Laide'nin sesi:</p>

  <p class="p4">&ldquo;Daha soyunmadın mı, yahu? Hadi, çabuk ol! Üşüyorum.&rdquo;</p>

  <p class="p4">Antonio'nun yanındaki kız kulağına fısıldadı:</p>

  <p class="p4">&ldquo;Dikizlemek ister misin?&rdquo;</p>

  <p class="p4">Antonio başını hayır anlamında salladı.</p>

  <p class="p4">&ldquo;Hadi, nazlanma. Röntgenciliğin tadına doyum olmaz. Bak! Orada güzel bir budak deliği var. Gözünü uydurma zahmetine değer yani... Dur! Sana bir tabure getireyim.&rdquo;</p>

  <p class="p4">Yan odadan erkeğin sesi:</p>

  <p class="p4">&ldquo;Tatlım, yan odada kim var acaba?&rdquo;</p>

  <p class="p4">&ldquo;Kimsecikler yok. Kapkaranlık olduğunu görmüyor musun? Hadi, gel artık. Madam elimi çabuk tutmamı söyledi.&rdquo;</p>

  <p class="p4">&ldquo;Acelen ne? Benden sonra bakıma muhtaç sevgili bir teyzeciğin daha mı var?&rdquo;</p>

  <p class="p4">&ldquo;Yo, öyle olmaz. Ters işlerden hoşlanmam!.. Şöyle gelsene!.. Öff!.. Soluğumu kestin be! Tanrım! Ne de ağırmışsın!.. Ezildim gitti!..</p>

  <p class="p4">&ldquo;Ezilmezsin, korkma kız... Kamyon değilim ben. Altımda kalıp ölmezsin.&rdquo;</p>

  <p class="p4">Antonio dikkatle taburenin üstüne çıktı. Meçhul kız onu bacaklarından destekledi. Kapının tahtasında gerçekten röntgene elverişli güzel bir budak deliği vardı... Ve işte görüyordu... Düşlerinde birçok kez cehennem azabı gibi canlandırdığı korkunç sahne sonunda gözlerinin önündeydi. Tüm yaşamının sonu işte oradaydı...</p>

  <p class="p4">Yatakta diz çökmüş genç bir adamın kaslı, beyaz vücudu... Kızı kasnaklıyor... O da sırtüstü yatmakta... Yüzü görünmüyor... Antonio sadece onun iki yana açılmış çıplak bacaklarını görebiliyor... Öpüşüyorlar mı nedir?</p>

  <p class="p4">Şimdi adam ansızın sırtüstü yatağa devriliyor... Kız da adamın üstüne çıkıp oturur durumda göğsüne doğru eğiliyor... Kızın yüzünü şimdi görebiliyor...</p>

  <p class="p4">Ama bu onun yüzü değil. Flora'nın yüzü bu... Hayır, işyerindeki sekreterinin yüzü... Yok, yok!.. Az önce kendisine kapıyı açan yaşlı kadının boyalı yüzü... Her kimse!.. Ama onun yüzü değil... Korkunç bir kadın bu... Bir buldog köpeğinin geniş, sarkık yanaklı yüzü bu!.. İğrenç dudaklarını açarak gözlerini kapıdaki budak deliğinden Antonio'nun üzerine çiviliyor... Gülüyor... Kahkahalar atarak gülüyor... Vahşi çığlıkları andıran bu gülüşü sırasında kocaman sivri dişlerle kaplı ağzını fırın kapağı gibi açıyor...</p>

  <p class="p4">Antonio yerinden sıçradı. Yatak odasındaki bir koltukta uyuya kalmasına kendi de şaştı. Tanrım! Ne rüyaydı ya! Yani gördükleri gerçek değil miydi? Yani gerçek bundan çok daha değişik bir şey miydi? Yani nasıl bir olayı simgeliyordu gerçek? Bambaşka herhalde.</p>

  <p class="p4">Ama içine kurt düşmüştü bir kez. Kemirdiği kuşkuyla beslenip büyüyor, devleşerek tüm odayı kaplıyordu.</p>

  <p class="p4"><a id="a52"></a><span class="t12">&nbsp;</span></p>
</body>
</html>
