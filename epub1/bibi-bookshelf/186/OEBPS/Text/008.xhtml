<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>8</h3>

  <p>O günden sonra, Kaptan Kurt Larsen'le sık sık oturup konuşmaya başladık. Akşam yemeklerini birlikte yiyor, çeşitli konulardan söz ediyorduk. Kaptan, kendine özgü bir dünya görüşü olan, ilginç bir kişiydi. Aynı zamanda da çok ilkeldi. Kızdığı zaman dünyayı gözü görmüyordu. Bir gün kendisini biraz fazlaca eleştirdiğim için kolumu öyle bir sıktı ki, kendimi bir mengeneye kısılmış sandım. Kolumu bırakınca hemen yere yığıldım.</p>

  <p>Ertesi günü, mutfakta patates soyarken yanıma geldi. Kolumun nasıl olduğunu sordu. Daha ben bir şey demeden gülerek:</p>

  <p>"Daha da kötü olabilirdi." dedi.</p>

  <p>Dediğini kanıtlamak için irice bir patates aldı, öyle bir sıktı ki, patates püre haline geliverdi. Patatesin posasını önümdeki tabağa fırlatarak çıktı gitti.</p>

  <p>Kaptan'la sıkı fıkı olup, kendisinin bize hizmet etmek zorunda kalması yüzünden olacak, aşçıbaşı bana kin ve nefretle bakıyordu. Durmadan sövüp sayıyor, kendisinin yapması gereken işleri bile bana yüklüyordu. Onun bu hareketine karşı homurdanmaktan başka bir şey yapamıyordum. Bir gün de bana pis pis bakarak, gemici bıçağını bilemeye başladı. Herkes aşçıbaşının bana olan düşmanlığını haber almıştı. Ne olacağını merak ederek bizi izliyordu.</p>

  <p>Korkumdan ona arkamı dönemiyor, mutfaktan çıkarken bile geri geri yürüyordum. Bu durumumla diğer gemiciler dalga geçiyorlar, alayla gülüyorlardı. Daha fazla dayanamadım ve durumu Kaptan'a anlatmaya karar verdim.</p>

  <p>Kaptan, akşam yemeğinden sonra kamarasında oturmamı söyleyince konuyu ona açtım. Hiç etkilenmemiş bir yüz ifadesiyle beni dinledikten sonra:</p>

  <p>"Korkuyorsun değil mi?" diye sordu.</p>

  <p>"Evet..." dedim. "Ne yalan söyleyeyim, korkuyorum."</p>

  <p>"Saçmalama." dedi. "Ne varmış ·korkacak? Bu korkundan kurtulmalısın. O sana nasıl davranıyorsa, sen de ona öyle davran, yılgınlık gösterme. Başka seçeneğin yok! Onu yenersen seni aşçı yaparım ve aylığını da kırkbeş dolara yükseltirim..."</p>

  <p>Kararımı verdim ve ben de bir gemici bıçağı alıp, belime soktum. O, bıçağını çıkarıp bilemeye başladığı zaman, ben de bıçağımı çıkarıp bilemeye koyuldum. İki saat sonra aşçıbaşı aniden elindeki bıçağını ve bileği taşını yere bırakarak elini bana uzattı:</p>

  <p>"Bu adamlar birbirimizi bıçaklamamızı bekliyorlar. Onlara bu fırsatı vermeyelim. Sen aslında iyi birisin Hımbıl. .. Haydi gel de tokalaşalım!" dedi.</p>

  <p>Şaşkınlıkla yüzüne baktım. Ondan böyle bir davranış beklemiyordum. O, el sıkışmak istemediğimi sandı.</p>

  <p>"Peki, sen bilirsin. Elimi ister sıkarsın, ister sıkmazsın." dedi. "Ne yaparsan yap, seni yine seveceğim."</p>

  <p>Yanımda küçük düştüğünü anladı. Öfkesini seyircilerden çıkarmak istercesine, orada toplananlara:</p>

  <p>"Gösteri bitti beyler!" diye bağırdı. "Haydi bakalım çekin arabanızı!"</p>

  <p>Bizi seyredenler giderlerken kendi kendilerine:</p>

  <p>"Zavallı aşçıbaşı. .. " diye mırıldanıyorlardı. "Hımbıl onu yendi. Artık mutfağın tek efendisi Hımbıl'dır."</p>

  <p>Gerçekten de gemicilerin düşündüğü gibi oldu. Aşçıbaşının süngüsü düşmüştü. Artık bana eskisi gibi kötü davranmıyor, aksine saygılı bir tavır takınıyordu. Bana emretmesi falan kalmamıştı.</p>

  <p>Açık denizdeki yeni okulumda bir dersten daha başarıyla geçmiştim. Dersin adı: "Kaba kuvvete karşı kaba kuvvetle karşılık vermek"ti.</p>

  <p>Şu anda içinde bulunduğum toplumun tek kuralı buydu sadece!</p>
</body>
</html>
