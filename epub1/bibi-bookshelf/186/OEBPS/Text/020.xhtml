<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>20</h3>

  <p>Bayan Brewster, güvertede bana doğru geldi. Daha önce iki denizcinin bile bile ölüme terkedildiğini duyduğunu, belki bu sabahki olayı kaza olarak kabul edebileceğini, ama diğerini önlemeye çalışmadığım için beni suçlu bulduğunu belirtti. "Buna nasıl izin verdiniz?" diye sordu.</p>

  <p>"İzin vermek mi? Buna, engel olamamak desek daha doğru olacak." dedim.</p>

  <p>"Peki öyle olsun." dedi. "Olaya engel olmak için çaba sarfettiniz mi?"</p>

  <p>"Bayan Brewster..." diye söze başladım. "Karadaki değer yargılarıyla bu gemidekiler hiç de birbirine uymaz. Önce ben de sizin gibi düşünüyordum. Ama buradaki kavramları görünce değişmek zorunda kaldım."</p>

  <p>Bana inanmayan bakışlarla baktığını görünce öfkeyle:</p>

  <p>"Yani sızce ne yapmam doğru olurdu?" diye bağırdım. "Bir baltayla kaptanı öldürmem mi gerekiyordu?"</p>

  <p>"Hayır. Demek istediğim bu değildi." dedi.</p>

  <p>"Yoksa kendimi mi öldürmeliydim?"</p>

  <p>"Saçma konuşmayın. Ahlak kavramından söz ediyorum ben."</p>

  <p>"O, öteki dünyada kaldı Bayan. Burada insan kendini korumaya, kurtarmaya çalışır. O kadar! Elinden başka bir şey gelmez. Ölenler benim çok yakın dostlarımdı. Ama onların öldürülmemesi için bir şey yapamadım. Yoksa hayatıma mal olurdu bu çabam."</p>

  <p>Susarak Bayan Brewster'e baktım. Beni dikkatle dinlediğini görünce konuşmamı sürdürdüm.</p>

  <p>"Kurt Larsen, tam bir canavardır. Karşı gelenlere hiç acımaz, hemen öldürür. Şu anda ben de, siz de onun kölesinden başka bir şey değiliz. Yapacağımız tek şey var; o da başarabildiğimiz ölçüde kendimize bir zarar gelmemesine çalışmak. İsterseniz işbirliği edelim sizinle. Kaptan'ın bundan haberi olmaması için, zaman zaman size karşıymış gibi davranabilirim. Buna sakın aldırmayın ve ciddiye almayın. Yapılan kötülüklere karşı gelmeye çalışmayın. Gülümseyin. Onunla ancak bu şekilde mücadele edebiliriz. Anladınız değil mi?"</p>

  <p>Kaptan Larsen'in yanımıza doğru geldiğini görünce aceleyle:</p>

  <p>"Onunla dost olmaya çalışın." dedim. "Sanattan, edebiyattan, dünya görüşünden söz edin. Rol yapın, bazı gerçekleri görmemezlikten gelin."</p>

  <p>Kaptan iyice yaklaşmıştı.</p>

  <p>"Burada, bu kötü koşullarda herkes yabanileşmiştir. Ama gene de, bu ortamda gerçek insanlar erdemlerini yitirmemişlerdir. Bunları görebilmeniz yaşamınıza bağlı. Lütfen bunu sağlamaya çalışın kendinize."</p>

  <p>Daha da konuşmak istiyordum, ama kaptan iyice yaklaştığı için sözü değiştirerek:</p>

  <p>"Evet... O dediğiniz yazarın bir makalesi Atlantic Dergisi'nde de yayınlanmıştı. Okuduğumu çok iyi anımsıyorum." dedim.</p>

  <p>Bayan Brewster gülerek:</p>

  <p>"Siz söyleyince aklıma geldi." dedi. "O yazıyı ben de okumuştum."</p>

  <p>"Gazeteci bir dostumuz var. Ondan söz ediyorduk." diye açıkladım.</p>

  <p>Kaptan, sözlerime inanmışa benziyordu:</p>

  <p>"Peki." dedi. "Bayanı artık bana bırakın da, şu aşçıbaşına bir bakın bakalım, ne durumda?"</p>

  <p>Aşçının yanına gidince, verdiğim uyuşturucunun etkisiyle uyumakta olduğunu gördüm. Ama ölüm tehlikesini atlatmışa benziyordu.</p>

  <p>Geri döndüğüm zaman kaptanla Bayan Brewster'in bir şeyler konuştuklarını gördüm. Düşüne düşüne geminin baş tarafına doğru yürüdüm. Bu gemiden kaçmalıydım. Ama yanıma Bayan Brewster'i de almalıydım. Ona büyük bir hayranlık duyuyor, kendisini korumak istiyordum.</p>

  <p>Kendi kendime:</p>

  <p>"Yanılıyor muyum yoksa?" diye mırıldandım. "Hayalet'e rastlamadan önce, ben kendimi hayatın monotonluğuna kaptırmış, işinden başka bir şey düşünmeyen bir yazardım. Ama şimdi özveri, koruma hissiyle doluyum. İçimde bir sevgi var. Yoksa bana bu güzel duyguları burasının vahşi havası mı duyurdu? İnsanları daha yakından gördüm, tanıdım, acılarına ortak oldum, onlara daha bir yakınlaştım. Evet, Kaptan Larsen çok haklı. Değiştim ben!"</p>
</body>
</html>
