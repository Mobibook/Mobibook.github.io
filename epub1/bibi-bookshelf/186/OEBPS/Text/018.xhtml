<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>18</h3>

  <p>Kurt Larsen'in emri üzerine yağ tüccarlarıyla mühendis geminin mürettebatı olmuşlar, giysilerini değiştirerek aramıza katılmışlardı. Mühendisten öğrendiğine göre, kadın yolcunun adı Bayan Brewster'di. Onun aşağıda, kamarasından çıkmadan yalnız yemek yemesini istedim. Ama Kaptan yemek saatinde gemidekilerin hepsinin bir arada olmasının bir gemicilik geleneği olduğunu söyleyerek bu isteğimi kabul etmedi.</p>

  <p>Akşam yemeğinde yanımızda Bayan Brewster de vardı. Hepimiz çoktan beri bir kadınla aynı sofrada yemek yemediğimiz için heyecanlanmıştık. Ama Kaptan oralı değildi. Önündeki yemek tabağından başka bir yere bakmıyordu. Önce çekinen Bayan Brewster, kimsenin konuşmadığını görünce bütün cesaretini toplayıp, kaptana Yokohama'ya ne zaman varılacağını sordu. Kaptan yemeğini bırakıp kadının yüzüne baktı. Hiç istifini bozmadan:</p>

  <p>"Dört ay sonra..." dedi. "Ama hiç belli olmaz. Üç aya da inebilir."</p>

  <p>"Ama..." diye mırıldandı. Ben Yokohama'ya bir günlük uzaklıkta bulunduğumuzu sanıyordum. Nasıl oluyor da..."</p>

  <p>Kaptan onun sözünü kesti: "En iyisi siz bu konuyu Bay Ven Weyden'le konuşun." dedi. "Yanlışları, doğruları iyi bilir o."</p>

  <p>"Şey..." diye kekeledim. "Sağlığınız için Japonya'ya gittiğinizi sanıyorum. Hayalet de sağlığınıza kavuşmanıza yardımcı olabilir. Üstelik burada ömrümüzün sonuna dek kalacak değilsiniz."</p>

  <p>Aklıma başka bir şey gelmediği için gelişi güzel konuşmuştum.</p>

  <p>Kaptan Kurt Larsen sigarasını yakarken:</p>

  <p>"Bay Van Weyden, bu gemide patates soyup bulaşık yıkayarak iyice pişti." diye lafa girdi. "Kendini kurtarmasını, ayakta durmasını öğrendi."</p>

  <p>Benim kızmama aldırmayarak sözlerini sürdürdü:</p>

  <p>"Biz gemimize gelen konuklara çok iyi davranırız. Burada kendinizi evinizde hissedeceğinize eminim. Öyle değil mi Bay Van Weyden?"</p>

  <p>"Evet." diye sert bir sesle konuştum. Patates soyup, bulaşık yıkayarak..."</p>

  <p>Kaptan özür dileyen bir ses tonuyla:</p>

  <p>"Siz Bay Weyden'in sözlerine bakmayın Bayan." dedi. "Kendisi biraz hırçındır. Öfkesini yenemez. Bakın, belinde gemici bıçağı var. Hep onunla gezer. Biraz yabanidir, insanlara alışkın değildir."</p>

  <p>Kederle, iş yapmaktan simsiyah kesilmiş parmaklarıma bakıp kaptana hak verdim. Bayan Brewster, ne diyeceğini bilemeyerek önüne baktı. Bir süre sonra başını kaldırıp:</p>

  <p>"İyi ama, beni yanınızdan geçen bir gemiye verebilirsiniz." dedi.</p>

  <p>"Buradan ayıbalığı avlayan gemilerden başka bir gemi geçmez ki." dedi Kaptan.</p>

  <p>Kadın inlercesine:</p>

  <p>"İyi ama benim başka giysim yok ki!" dedi.</p>

  <p>"Bunun hiç önemi yok." dedi Kaptan. "Eski giysilerden kendinize bir şeyler uyduruverirsiniz artık."</p>

  <p>Bayan Brewster dudak bükerek önüne baktı. Kaptan:</p>

  <p>"Yoksa dikiş dikmesini bilmiyor musunuz?" diye sordu. "Herhalde siz de, Bay Van Weyden gibi, kendinize başkalarını hizmet ettiriyordunuz. Geçiminizi nasıl sağladığınızı sorabilir miyim?"</p>

  <p>Kadın hiçbir şey söylemedi.</p>

  <p>Kaptan açıklamak gereğini duydu:</p>

  <p>"Yani demek istiyorum ki, bakın biz ayıbalığı avlıyoruz. Kazancımız bu yüzden. Sizin beslenmenizi sağlayan kim oldu bugüne dek?"</p>

  <p>Bayan Brewster gülümseyerek:</p>

  <p>"Korkarım ki başkaları..." dedi.</p>

  <p>Kaptan gülerek başını salladı:</p>

  <p>"Sizin gibi, çalışmadan para kazananları Amerika'da serserilik suçundan hapse atıyorlar." dedi. "Çünkü kendine bakamayan, yeterli para kazanamayan kişi serseridir. Serserilik de suçtur."</p>

  <p>"Gerçek mi bu? Bu konuda hiç bilgim yok doğrusu."</p>

  <p>"Hayatınızda, kendi çalışmanızla hiç bir dolar kazandınız mı?" Kadın alaycı bir ifadeyle: "Dokuz yaşındayken, beş dakika konuşmadığım için, babam bana bir dolar vermişti." dedi.</p>

  <p>"Ya şimdi?"</p>

  <p>"Şimdi şöyle böyle yılda bin sekiz yüz dolar kazancım oluyor."</p>

  <p>Hiç bu kadar parayı bir arada görmeyen gemiciler hayretle kadına baktılar. Kaptan Larsen, duyduğu hayranlığı gizlemeyerek:</p>

  <p>"Maaşınız mı bu, yoksa ücretinizi parça başı mı alıyorsunuz, üretim araçlarınız nelerdir?"</p>

  <p>"Kağıt ve mürekkep."</p>

  <p>Onun ünlü yazarlardan biri olduğunu anladım. Yavaşça: "Siz Bayan Maud Brewster'siniz değil mi?" diye sordum.</p>

  <p>Şaşırarak yüzüme baktı:</p>

  <p>"Evet... Ama siz nereden biliyorsunuz benim adımı?" diye sordu."</p>

  <p>Küçük bir eleştiri yazısı yazmıştım..."</p>

  <p>O da beni tanıdı:</p>

  <p>"Tamam. Ben de tanıdım sizi..." diye sözümü kesti.</p>

  <p>"Siz Humphrey Van Weyden olacaksınız... Sizinle karşılaşmak beni çok mutlu etti."</p>

  <p>Kurt Larsen, yabancısı olduğu bir ortamda bulunmaktan sıkılmıştı. Yenilgisini bastırmak için gülerek:</p>

  <p>"Peki peki... Bana aldırmayın siz." dedi. "Sürdürün konuşmanızı. İnanın, bu konuşma beni de duygulandırdı..."</p>
</body>
</html>
