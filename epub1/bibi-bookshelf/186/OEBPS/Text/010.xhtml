<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>10</h3>

  <p>Ölüm Larsen'e Japonya kıyılarında rastladık. Macedonia adlı buharlı geminin kaptanıydı. Gemicilerin söylediğine göre, haşhaş kaçakçılığı yapıyor, Çin'e silah götürüyormuş. Korsanlık yaptığı da söyleniyordu.</p>

  <p>Güney Pasifik'e gelmiştik. Önce batıya, daha sonra kuzeye dönecek, adalara uğrayıp su aldıktan sonra Japonya kıyılarına gidecektik. Av bölgemiz orasıydı.</p>

  <p>Gemide herkes sabırsızlanıyor, kavga çıkarmak için bahane arıyordu.</p>

  <p>Bütün balıkçı gemilerinde olduğu gibi, gemimizde de bir kantin vardı. Kantini de Kaptan Larsen işletiyordu. Johnson, kantinden bir deri ceket almıştı. Ceket hoşuna gitmemiş olacak ki, herkese kantinden bir şey almamalarını söylemeye başladı. İkinci kaptan da onun bu yakınmasını kaptana bildirdi.</p>

  <p>Bunun üzerine kaptan, Johnson'u çağırttı. Gelince de kapıyı sürgületti. Onu sorguya çekmeye başladı. Ceketi beğenmediğini ulu orta her yerde söylediği için onu azarladı. Daha sonra da üstüne atılıp tekme, yumruk yağmuruna uğrattı. İkinci kaptan Johansen de kaptana yardım etti. Johnson, çok geçmeden bir külçe gibi yere yığıldı. Johansen hızını alamamış, hala vuruyordu.</p>

  <p>Kaptan, ona durmasını söyledi. Dinlemeyince hiddetle yere itti. Daha sonra bana dönerek:</p>

  <p>"Kapıları aç artık." dedi.</p>

  <p>Ben kapıyı açınca, kaptanla ikinci kaptan, dövdükleri Johnson'u kollarından, bacaklarından tuttukları gibi güvertenin tam ortasına fırlatıverdiler. Johnson'un ağzından, burnundan, kulaklarından kan geliyordu. On dakika içinde yüzü gözü şişmiş, vücudu çürük içinde kalmış, tanınmayacak hale gelmişti.</p>

  <p>Önce yanına yaklaşmaya cesaret edemediler. Sonra kamarot George Leach, Johnson'un yaralarını sarıverdi. Kaptan, küpeşteye dayanmıştı. Ağzında bir sigara vardı. Kamarot Leach kendini tutamadı:</p>

  <p>"Allah cezanı versin senin!" diye bağırdı, "Sen katil, aşağılık, pis bir domuzsun!"</p>

  <p>Hepimiz şaşkınlık ve hayret dolu bakışlarla birbirimize bakıyorduk. Kaptanın hemen zavallı kamarotun üstüne saldırıp, onu döveceğini sanıyorduk. Oysa Larsen dirseklerini küpeşteye dayamış, kendisine hakaretler yağdıran Leach'ı seyrediyordu. Kamarot hızını alamamıştı, bağırıp duruyordu gene:</p>

  <p>"Haydi alçak Larsen, Johnson'a yaptıklarını bana da yapsana! Beni de döv. Senden başka ne beklenir ki? Haydi!"</p>

  <p>Aşçıbaşı, çöp dökmek bahanesiyle dışarı çıkmıştı. Asıl amacı Leach'ın yiyeceği dayağı görmekti. Kaptana yaranabilmek için:</p>

  <p>"Ne biçim konuşma o öyle." diye kamarotu azarladı. "Karşında bulunan kişi bir kaptandır. Senin kaptanın..."</p>

  <p>Leach, öfkeyle aşçıbaşının üstüne saldırdı, onu bir yumrukta yere devirip üzerine çıktı, tekme tokat dövmeye başladı. Kaptan, hiçbir şey olmamış gibi bakıyordu. Aşçıbaşıyı kimse sevmediği için yardımına koşan olmuyor, yediği dayaklara seyirci kalıyordu.</p>

  <p>Sonunda Leach vurmayı bıraktı. Yerinden doğrulup, terini silerek çevresine baktı. Daha sonra ağır ağır güverteyi terketti. Kaptan yerinde öylece duruyordu. Mutfağa gitmeden önce aşçıbaşıya baktım. Hali fenaydı. İçimde garip bir duygu vardı. Düşmanımın dövülmesi beni memnun etmişti.</p>

  <p>İçimdeki güzel ve iyi duygular, yavaş yavaş kayboluyorlardı.</p>
</body>
</html>
