<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>24</h3>

  <p>Bir sesle aniden uyandım. Kalkıp çevreyi dinledim. Sesler Bayan Brewster'in yattığı yerden geliyordu. İçeri girince Kaptan Larsen'in öfkeyle kadının kolunu tuttuğunu gördüm.</p>

  <p>"Kaptan! Kadının kolunu derhal bırakın!" diye bağırdım.</p>

  <p>Bana hiç aldırmadan kadının üstüne yürüdüğünü görünce öfkem tepeme çıktı ve kaptana bir yumruk salladım. Elim acımıştı, ama bu ona çok hafif gelmiş olacaktı ki, gülerek yüzüme bakıyordu. Beni şöyle bir itti, kapıya doğru uçtum ve tahta kaplamaya çarparak yere düştüm. Hiddetle elimi belime attım ve bıçağımı çektim. Bayan Brewster dehşetle:</p>

  <p>"Ne yapıyorsunuz Van Weyden?" diye bağırdı.</p>

  <p>Onu dinlemedim ve bıçağımı kaptanın omzuna batırıverdim. Bıçak kemiğe dayandı ve kaptan hafifçe inleyerek Bayan Brewster'i bıraktı, köşeye oturdu. Oysa ben üstüme saldıracağını sanıyordum.</p>

  <p>Bayan Brewster'i kapının önüne çıkarıp geri döndüm. Kaptan oturduğu yerde alnını ovuşturuyor, şaşkın şaşkın etrafına bakınıyordu. Yarası kanıyordu.</p>

  <p>Yanına yaklaştığımı görünce:</p>

  <p>"Ben... Ben..." diye inleyerek konuştu. "Ben çok hasta olduğumu sanıyorum. Şiddetli bir baş ağrım tuttu gene Bay Van Weyden... Çok!"</p>

  <p>Sayıklar gibi konuşuyordu. Sanki beni görmüyormuş gibi gözlerini bir yere dikmişti. Onun bu bilinçsiz durumunu görünce öfkem yatıştı. Kaptan inleyerek:</p>

  <p>"Beni yalnız bırakın... Yarına kalmaz, iyileşirim." dedi.</p>

  <p>Güverteye gidip Bayan Brewster'in ellerini tuttum.</p>

  <p>"Maud..." diye fısıldadım. "Benimle bu gemiden kaçmaya var mısınız?"</p>

  <p>"Bu gemide kalmak isteyeceğinizi sanıyordum." dedi. "Bana gelince... Tek istediğim buradan bir an önce gitmek. Gidelim. Ama nereye gidebiliriz ki?"</p>

  <p>"En yakın kara neresiyse oraya." dedim. "Japonya'ya gideriz.... Altıyüz millik bir yolumuz var. Kolay değil. Ama gene de bir kurtuluş umudu var... Buradaysa..."</p>

  <p>"Burada kalırsak o da yok değil mi? Peki öyleyse sizinle geleceğim Bay Van Weyden..."</p>

  <p>Sevdiğim kadının bana güvenmesi içimi bir hoş etti. Hemen birlikte, sandalların bulunduğu yere koştuk. Sağlam bir kayığın içine tatlı su fıçıları koydum. Yiyecek torbası, erzak, araç gereç aldım. Maud Brewster'e dönerek:</p>

  <p>"Çok kalın giyin." diye fısıldadım. "Kamarandaki battaniyeleri de al getir. Hemen gitmeliyiz."</p>

  <p>Koşarak dediklerimi yaptı. Gökyüzü açıktı. Yıldızlar pırıl pırıl parlıyorlardı. Kayığı yavaşça denize indirdim. Çevreme göz gezdirdikten sonra Maud'un sandala binmesine yardımcı oldum. kürek çekerek uzaklaştım. Rüzgarı kontrol ederek yelkenleri açtım. Hayalet arkamızda görünmez oldu. Rahatlayarak arkama yaslandım. Maud Brewster gülerek yüzüme baktı. Memnun bir tavırla:</p>

  <p>"Ne kadar cesur bir kişi olduğunun farkında mısın Humprey Van Weyden?" dedi.</p>

  <p>Yüzümün kızardığını görmesin diye başımı çevirdim.</p>

  <p>Ufuk aydınlanıyor, yavaş yavaş sabah oluyordu.</p>
</body>
</html>
