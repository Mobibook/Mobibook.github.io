<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>6</h3>

  <p>Ertesi sabah hava çok güzeldi. Kaptan güvertede gezinip duruyor, geminin daha hızlı gitmesi için kuzeydoğudan gelecek rüzgarı bekliyordu. Avcılar son hazırlıklarını yapıyorlar, sandallarına av malzemelerini yüklüyorlardı. Altı sandal avcıların, bir sandal da kaptanındı.</p>

  <p>Gemicilerle avcılar arasında anlaşmazlık vardı. Sık sık kavga çıkıyordu. Yine öyle günlerden biriydi. Sinirli bir hava vardı gemide. Her gün gemicilerden biri direğe çıkar, fırtınanın dolaştırdığı ipleri çözerdi. Sıra Harrison adlı bir köylü çocuğuna gelmişti o gün. Pek gemicilikten anladığı yoktu Harrison'un ve direğe çıkmaktan korkuyordu.</p>

  <p>Johansen buna çok kızdı ve sövüp saymaya başladı.</p>

  <p>Kaptan, öfkeyle onu susturdu.</p>

  <p>"Yeter!" diye bağırdı. "Bu gemide benden başkası küfredemez. Anladın mı?"</p>

  <p>"Evet efendim! Başüstüne!"</p>

  <p>Harrison, kurtuluş olmadığını anlayınca direğe tırmanmaya başladı. Korkudan tir tir titriyordu. Paniğe kapılırsa yere düşebilirdi. Büyük bir dalgayla gemi yana yattı ve Harrison düşecek gibi oldu. Zar zor kurtuldu ama, sapsarı kesilerek kusmaya başladı.</p>

  <p>Kaptanın ona acıyarak aşağıya indireceğini sandım. Ama o, onu korkaklıkla suçladı, Johansen'in aşağıdan çekilmesini emretti. Johansen Kaptan'a karşı çıktı ve:</p>

  <p>"İyi niyetli biridir. Zamanla öğrenir. Bu bir..."</p>

  <p>Sözlerini tamamlayamadan kaptan onu susturdu:</p>

  <p>"Yeter!" diye bağırdı. "O, benim adamım değil mi? Ne istersem yaparım. Siz ne karışıyorsunuz? Orada kalacak."</p>

  <p>Harrison tırmanmayı sürdürdü, direğin tepesine gelince iplerin düğümlerini çözdü, yelkenleri yerli yerine oturttu. Aşağıya bön bön baktı. Herhalde inmeye cesareti yoktu. Saatlerce orada kaldı. Yardım etmeye kalkanları kaptan engelledi.</p>

  <p>Harrison baktı ki iş başa düştü, kendisine aldıran yok, saat altıda yavaş yavaş aşağıya indi. Hiç konuşmadan, önüne bakarak kamarasına gitti.</p>

  <p>Ertesi gün, öğleden sonra, güverteyi silerken, kaptan başıma dikildi.</p>

  <p>"Ne o, bugün niye bu kadar sinirlisin, ne oldu?" diye sordu.</p>

  <p>"O çocuğa karşı gösterdiğiniz acımasızlık beni üzdü." dedim sertçe.</p>

  <p>Kaptan bir kahkaha attı:</p>

  <p>"Ha, şu deniz tutan çocuğu kastediyorsun galiba." dedi. "Böyledir işte. Kimini deniz tutar, kimini tutmaz. Dün ona yardım etmiş olsaydık, direğe bir daha çıkamazdı."</p>

  <p>"Ama neredeyse düşüp ölecekti. İnsanlara hiç değer vermiyorsunuz."</p>

  <p>"İnsan hayatı mı dedin? Böyle basit insanlar için hayatın değeri ne olabilir ki? Unutma... Hayat sadece insanların kendisi için değildir. Herkes kendi hayatının değerini bilmeli, ona göre davranmalıdır. İnsan, kendisini kurtaramadıktan sonra, diğerleri ne yapabilir ki?"</p>

  <p>Güvertenin temizliğini bitirince doğrulup Kaptan'a baktım.</p>

  <p>"Evet, bu konuda ne düşünüyorsun bakalım?" diye sordu.</p>

  <p>"Hiç..." dedim. "Dün söylediklerinize bugünküler birbirlerine uyuyorlar."</p>
</body>
</html>
