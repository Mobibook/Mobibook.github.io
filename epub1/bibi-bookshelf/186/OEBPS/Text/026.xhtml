<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>26</h3>

  <p>Günlerce bir oraya, bir buraya sürüklendik durduk. Nereye gittiğimizi bilemiyordum. Elimde sadece bir pusula vardı. O da kuzey noktasını gösteriyordu sadece. Günlerce soğuktan ve ıslaklıktan kurtulamamıştık. Her tarafımız yaştı. Giysilerimiz, battaniyelerimiz, eşyalarımız, her şeyimiz ıslanmıştı.</p>

  <p>Sandalımızın sularını küçük bir konserve kutusuyla boşaltmaya çalışıyor, bir yandan da dümeni tutuyordum. Kırksekiz saattir yorgun, uykusuz ve ıslaktım. Kuzeye, Berring Boğazı'na sürükleniyorduk. Orada fırtına ve soğuk daha çoktu. Bunu biliyordum, ama sandalı güneye çeviremiyordum.</p>

  <p>Zavallı Maud'un dudakları mosmor kesilmişti, yüzü bembeyaz olmuştu. Gene de bana cesaret vermeye çalışıyordu.</p>

  <p>Dördüncü gün... Fırtına şiddetini arttırmıştı. Dümenin başında onar dakika kestiriyordum. Görme ve duyma duyularım çok zayıflamıştı.</p>

  <p>Güneşin yüzünü görünce sevinçle birbirimize baktık. Kayığın içine uzanarak kurumaya çalıştık. Çok mutluyduk. Ama Hayalet'ten pek uzaklaştığımızı sanmıyordum. Av bölgesinden bir türlü ayrılamamıştık. Etrafımızda ayıbalığı sürüleri görülüyordu.</p>

  <p>Yağmur, fırtına, sis dolu günler geçti. Gücümüzün tükenmemesi için konuşmaya bile çekiniyorduk. Gün geçtikçe Maud'a olan sevgim artıyordu. Onun cesaretini takdir ediyordum. Ama sevgimi kendisine açıklamaya çekiniyordum.</p>

  <p>Umudumuzu iyice yitirdiğimiz bir gündü. Maud korkuyordu, ama korkusunu belli etmemeye çalışıyordu. İşin aslına bakılırsa, ben de öyleydim. Korkumuzu birbirimize belli edersek yaşama gücümüzün azalacağına, kaybolacağına inanıyorduk. Öğleden sonra başımı çevirip ufuklara bakınca gözlerime inanamadım.</p>

  <p>"Sen de bak, yanılmıyorum değil mi?"</p>

  <p>"Evet. Kara bu! Acaba neresi? Alaska mı?"</p>

  <p>"Yok canım. O kadar sürüklenmedik! Yüzebilir misin?"</p>

  <p>Başını hayır anlamında salladı.</p>

  <p>"Ben de pek yüzemem." dedim. "Sandalı o tarafa yöneltmeye çalışacağım. Bakalım parçalanmadan karaya ulaşabilecek miyiz?"</p>

  <p>Rüzgar yön değiştirdi ve sandalımızı bir koya sürükledi. Kayaların açığından geçtik ve on dakika kadar sonra sandalımızın altı kumlara değdi. Kurtulmuştuk. Su dizlerime kadar geliyordu ancak. Elimi Maud'a uzatarak inmesine yardım ettim. Kıyıya ulaşınca biraz oturdu. Ben de sandalı kumsala çektim.</p>

  <p>Biraz ötemizdeki kayalıklara bakarak derin bir oh çektim. Ölümden dönmüştük!</p>
</body>
</html>
