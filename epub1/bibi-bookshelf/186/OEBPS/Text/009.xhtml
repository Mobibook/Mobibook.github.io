<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>9</h3>

  <p>Kurt Larsen'le dostluğumuz gün geçtikçe güçleniyordu. Zaman zaman tartışıyorduk ama ikimiz de birbirimizle konuşup, sohbet etmekten hoşlanıyorduk.</p>

  <p>Günlerden bir gün, kaptanın yanına gittiğimde, başını ellerinin arasına alıp, hıçkırdığını gördüm. Önce ağlıyor sandım. Hayır ağlamıyordu ama acı çekiyordu. Bir ara, avcılara baş ağrısı için bir ilaç sordu. Bu baş ağrısı üç gün sürdü. Bu sürede kimseyle konuşmadı, kamarasında acısıyla başbaşa kaldı.</p>

  <p>Üç gün sonra iyileşmişti. Sabahleyin kamarasına geldiğim zaman masasında çalışıyordu. Önünde bazı kağıtlar vardı. Bana döndü:</p>

  <p>"Günaydın Hımbıl..." dedi.</p>

  <p>"Günaydın." dedim. "Bugün iyi görünüyorsunuz."</p>

  <p>Ona kimi zaman "sen" kimi zaman da "siz" diye sesleniyordum.</p>

  <p>"Evet, iyiyim." dedi. "Gel bak, sana yeni bir çalışmamı göstereyim. Açık denizde yıldızlara bakarak yer belirlemeye yarıyor. Harita üzerinde uygulandığı zaman geminin yerini kesin olarak belli ediyor.</p>

  <p>"Çok yetenekli bir kişisiniz Kaptan." dedim. "Böyle basit bir avcı gemisine nasıl düştünüz? İnsanlığa daha üst kademelerde hizmet edebilirdiniz."</p>

  <p>Yüzüme bakarak:</p>

  <p>"Ekin ekmeye giden çiftçileri gözünün önüne getir Hımbıl." dedi. "Tarlaya attıkları tohumlardan bir kısmı taşların ya da ısırgan otlarının üstüne düşerler ve hiçbir zaman kök salıp yeşeremezler. İşte ben de o talihsiz tohumlardan biriyim. Norveç'te, batı kıyılarında, Romsdal fiyordu dolaylarında doğdum. Danimarkalı bir ailenin çocuğum. Yoksul ve bilgisiz insanların arasında geçti çocukluğum. Küçük yaşlardan beri denizlerde, gemilerde çalıştım. Azar işittim, küfür yedim, itilip kakıldım."</p>

  <p>Sustu, uzaklara baktı.</p>

  <p>"Peki nasıl oluyor da..."</p>

  <p>Sözümü kesti:</p>

  <p>"Okuma yazma biliyorum. Darwin'i, Spencer'i okuyorum değil mi? Oniki yaşımdan sonra İngiliz ticaret gemilerinde kamarot olarak çalıştım. Onyedi yaşımda gemicilikle ilgili her şeyi öğrenmiştim artık. İçimdeki sonsuz hırs ve öğrenme isteğiyle matematik, bilim, edebiyat... hepsini okudum, öğrendim. Böylece hem yalnızlığımı giderdim, hem de dünya görüşüm gelişti... İşte şimdi kaptanım. Gemim, adamlarım var. Yine de kendimi köksüz bir filize benzetiyorum."</p>

  <p>Gene sustu, denizi seyretti.</p>

  <p>"Bu dünyada, kardeşimden başka beni anlayan kişi sensin Hımbıl!" dedi.</p>

  <p>"Demek bir kardeşiniz var ha?"</p>

  <p>"Evet, var ya."</p>

  <p>"O ne iş yapıyor?"</p>

  <p>"O da benim gibi ayıbalığı avcısı. Namı da «Ölüm Larsen» dir."</p>

  <p>"Ölüm Larsen ha!"</p>

  <p>"O, kafasız biridir. Hiçbir şey düşünmez, okuma yazma bile bilmez."</p>
</body>
</html>
