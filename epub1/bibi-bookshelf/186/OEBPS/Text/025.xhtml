<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>25</h3>

  <p>Eldivenlerim vardı, ama dümeni tutan elim soğuktan kaskatı olmuştu. Ayaklarım da ıslanmıştı. Rüzgar üşütüyordu. Güneşin doğup her tarafı ısıtmasını dört gözle bekliyordum. Maud battaniyelerin altında üşümüyordu. Bir süre daha yol aldıktan sonra battaniyesini aralayıp doğruldu. Gülümseyerek:</p>

  <p>"Günaydın..." dedi. "Daha kara görünürlerde yok mu?"</p>

  <p>"Daha dur bakalım. Saatte altı mil gidebiliyoruz. Yolumuz çok uzun..."</p>

  <p>Umudu kırılmıştı.</p>

  <p>"Demek daha çok yolumuz var ha..."</p>

  <p>"Rüzgar böyle eser ve fırtına çıkmazsa..."</p>

  <p>"Fırtına mı dedin? O zaman bu küçük sandalla ne yapacağız?"</p>

  <p>"Fırtına çok şiddetli olmazsa atlatırız..."</p>

  <p>"Dümen kullanmasını öğrenmeliyim öyleyse. Günlerce dümen tutacak değilsin ya. Biraz uyumaya bak."</p>

  <p>Saçlarını taradı, üstünü başını düzeltti. Ben de dümeni aralayıp yiyecek torbasından peksimetle kurutulmuş et çıkardım. Birlikte yedik. Lokmasını çiğnerken yüzüne baktım:</p>

  <p>"Kusura bakma. Sıcak bir şey sunamıyorum sana." dedim. "Günlerce hep böyle şeyler yiyeceğiz. Denizde ateş yakamayız."</p>

  <p>"Önemi yok." dedi. "Bana dümen tutmasını öğret de yat. Laf dinlemesini öğren."</p>

  <p>Ona dümen tutmasını öğrettim. Yelkenleri kontrol etmeyi de öğrendi. Sonra battaniyeleri düzelterek beni yatırdı. Uyuyamayacağımı sanıyordum. Oysa yatar yatmaz hemen uyudum.</p>

  <p>Uyandığımda hemen saatime baktım. Yedi saattir uyuduğumu anladım. Kalkınca, gülerek bana baktığını gördüm. Kolundan tutarak battaniyeyi kendisine uzattım ve yatmasını söylemek istedim.</p>

  <p>"Öyle yorgunum ki." diye mırıldandı.</p>

  <p>"Niye beni uyandırmadın öyleyse?" diye sordum.</p>

  <p>"Öyle güzel uyuyordun ki..."</p>

  <p>"Hadi bakayım. Söz dinle. Kendini yıpratma. Bu sandalın kaptanı benim."</p>

  <p>Gülerek gözlerini kapadı.</p>

  <p>Gece şiddetli bir soğuk vardı. Ayaz çıktı, iyice üşüdük. Rüzgar da gittikçe artıyordu. Yalpaya düşmeye başlamıştık. Durumumuz tehlikeliydi. Avcıların yöntemini uygulayarak yelkeni serene iyice sardım ve denize attım. İple sandalın önünde tutuluyordu iki küreğe bağladığım ve denize attığım seren. Böylece, denizin üstünde, rüzgarın estiği yönde yüzen bir tür duba meydana getirmiştim. Bu da sandalımızın dalgalara ve rüzgara karşı baş vermesini sağlıyordu. Maud sandalda dümenden dolaşmaya alışmıştı. Ortalığı toplamaya başladı.</p>

  <p>"Artık Japonya'ya gitmiyoruz." dedim.</p>

  <p>"Nereye gidiyoruz öyleyse?"</p>

  <p>"Güneye, güney doğuya..."</p>

  <p>"Bu gece bana dümen nöbeti var mı?"</p>

  <p>Şaka ediyordu. Oysa havanın şakaya gelir yanı yoktu.</p>

  <p>"Hayır!" diye bağırdım. "Kesinlikle olmaz. Yatıp dinlen. Ben yarın uyurum. O zaman da sen çalışırsın."</p>

  <p>Sesini çıkarmadı. Hemen yatıp uyudu. Kendimi şöyle bir yokladım. Yalnızlıktan, fırtınadan hiçbir şeyden korkmuyordum. En önemlisi kendime güveniyordum. Kaptan Larsen'in hakkı vardı. Artık kendi ayaklarımın üstünde durmasını öğrenmiştim.</p>

  <p>Ve hayatımda ilk kez kendimi değil, bir başkasını, bir kadının hayatını kurtarmayı düşünüyordum.</p>
</body>
</html>
