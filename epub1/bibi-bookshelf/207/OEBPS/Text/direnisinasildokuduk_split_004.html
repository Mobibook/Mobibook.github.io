<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>direnisinasildokuduk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">İşçilerin kurduğu parti</p>

  <p class="normal1"><span class="ideitalik">Derneğin pikniğine katılan Salih Karayılan, işçilerin kurma çalışmalarını sürdürdüğü bir partiyle tanışır</span>:</p>

  <p class="normal1">Sanayide çalışmaya bobinci olarak başladım. Sonra cağcı oldum. 94-95 arasında çalıştığım işyerinde kalfam beni kesintisiz on iki saat çalıştırıyordu. Kendisi kahvede oturur, çayını içer, kâğıdını oynardı. Tabii başta bu benim zoruma gitmezdi, farkında değildim. Normal sanıyordum; çünkü öyle görmüşüz ve çevrede çalışan cağcıların çoğunun durumu böyleydi.</p>

  <p class="normal1">Bir gün yanımıza yeni bir kalfa geldi, Mikail abi. Mikail abi çok değişik davranıyordu cağcısına. Kendi cağcısına dört saat istirahatini verirdi. Yani normalde dört saat istirahatimiz vardı ama kalfaların çoğu vermiyordu. Kimse sesini çıkarmazdı. Mikail abi cağcısına dört saat istirahat verdiği için onun cağcısını kıskanırdım. Herhalde bu durumun farkına vardı Mikail abi ve bana dedi ki;</p>

  <p class="normal1">“Sen on iki saat çalışıyorsun. Bak halfen de kahvede oturuyor. On iki saat boyunca kahveden gelmiyor ve habire kâğıt oynuyor. Çay içiyor. Sana öğlen yemeğinde iki dürüm bir iki de çay gönderiyor. Cumartesi günü olduğunda ücretin üçte birini sen alıyorsun, üçte ikisini kendisi alıyor. Niye halfenden istirahatini istemiyorsun?” Böyle şeyler söyledi.</p>

  <p class="normal1">Mikail abi istirahati vermek dışında, ücrette de farklı davranıyordu. Cağcısına halı başına aldığımız üçte birin dışında, fazladan para da verirdi. Bu da ister istemez bir huzursuzluk yarattı halfemle benim aramda.</p>

  <p class="normal1">Çünkü onun cağcısı böyle biraz da gıcık verirmiş gibi bana gelip diyor ki;</p>

  <p class="normal1">“Ben kahveye, çay içmeye gidiyorum. Kâğıt oynayacağım. Sen gelmiyor musun?”</p>

  <p class="normal1">En sonunda halfemle bu konuda bir atışma oldu aramızda. Aradan pek fazla zaman geçmedi. Mikail halfe oradan ayrıldı. Başka yerde işe başladı. Beni de yanına çağırdı. “Gelip yanımda çalışır mısın?” dedi. Ben de oradaki işi bıraktım ve Mikail halfenin yanına gittim.</p>

  <p class="normal1">Mikail halfe bana sürekli hakkımızı aramaktan, daha fazla ücret istemekten, sekiz saat çalışmaktan, sigortadan bahsederdi. Bu konuşmalar benim hoşuma gidiyordu ama olacağına pek kafam yatmıyordu. Bir yandan da onunla çalıştığıma öyle seviniyordum ki; bana dört saat istirahat veriyordu. Cumartesi günü hesap alırken beş on kâğıt fazla para veriyordu. Ben Mikail abi diyor başka bir şey demiyordum. Kendisini seviyorum ama yeri geldiğinde de tartışıyoruz. Kendisi o sıralar kurulma aşamasında olan Emek Partisi’ni de anlatıyor. Diyor ki;</p>

  <p class="normal1">“Emek Partisi’ni biz kuruyoruz. İşçiler kuruyor. Bu işçilerin yer aldığı, kurduğu bir parti. İşçilerin haklarını savunmak için, işçilerin iktidarı için. Patronların olmadığı işçilerin partisi.” Tartışırken o arada beni bir pikniğe çağırdı, “Pazar günü bir piknik var. Biz sanayi işçilerini pikniğe götüreceğiz. Sen de gelir misin?” dedi.</p>

  <p class="normal1">Oraya gittiğimizde yedik, içtik, eğlendik. Sıra konuşmaya geldi. Konuşmalarda çok az ücret aldığımız, sigortamızın olmadığı, bu sorunları çözmek için birleşmemizin, toparlanmamızın gerektiğini söylediler.</p>

  <p class="normal1">Sigortayı ilk defa ben Mikail abiden duydum. Gerçi Ünaldı işçisi olarak sigortanın ne olduğunu anlamamız 96’ da oldu. Ondan evvel sanayide sigortalı işçi bulamazdınız. Sigortalı işçileri parmakla sayardınız. Bunlar da belli başlı kişilerdi; ya makinistlerdi ya da onu da bırak patronun kendisiydi. Patron kendi kendini işyerinde sigortalı gösterirdi. İşçisini sigortasız çalıştırırdı. Bizim de o dönem sigortayı bilmememiz gayet normaldi. Çünkü sigortayı duymamıştık. Orada sanayi işçisi olarak birleşerek haklarımızı aramamız gerektiğini söylediler. Herkesin birbiriyle bu konuları konuşmasının önemi üzerinde duruldu. Bu türlü pikniklerin yaygınlaşması gerektiğini de belirtiler.</p>

  <p class="normal1">Konuşmalarda yeni yayınlanan bir gazeteden, Evrensel’den de bahsettiler. Gazetenin işçileri aydınlatmak, onlara yardımcı olmak için yayınlandığını söylediler. “İşçilere; dertlerini, sıkıntılarını bu gazeteye yazmaları söylendi. Bu işçiyi de gazeteyi de güçlendirecektir” dediler.</p>

  <p class="normal">Evrensel gazetesinden öğreniyoruz</p>

  <p class="normal1">Piknikteki konuşmalardan etkilenmiştim. Mikail abiye,</p>

  <p class="normal1">“Bu kadar şeyi konuşuyorsunuz da nereden öğreniyorsunuz?” dedim. “Gazete var, gazete yazıyor. Bize nasıl yapmamız gerektiğini anlatıyor. Bize en büyük yol gösteren gazetemizdir” dedi. Evrensel gazetesini de o zaman ara sıra Mikail abi işyerine getirirdi; ama hiç okumadım. Bir çevirir şöyle bakardım. Kendi kendime “Bunda resim yok, bir şey yok. Bu gazetenin nesine bakacağım?” der, bir kenara bırakırdım. Ama piknikten sonra gazeteyi anlamaya ve biraz sahiplenmeye başladım. Pikniğe getirilen gazetelerden ben de bir tane aldım.</p>

  <p class="normal1"><span class="ideitalik">Mikail Kılıçalp’in işçilerin kurduğu parti dediği EMEP’te, yılların dokuma işçisi Şerif Yılmaz ilk ilçe başkanı olur. Neden ilçe başkanı olduğunu kendisinden dinleyelim:</span></p>

  <p class="normal1">O zamana kadar Türkiye’de işçi sınıfını temsil edecek bir parti yoktu. Darbeden sonra çok dağıldık. Böyle bir parti lazımdı. Tabii eskiden tanıdığım arkadaşlar vasıtasıyla böyle bir partinin kurulacağını duydum. Ben çok sevindim. Hem de tam zamanında kurulan bir parti. Partinin faaliyetlerine ben de katıldım. 96’da ilk parti binası tutulduğunda ben ilçe başkanı olarak görev yaptım. İlk ilçe başkanı olan benim. O zaman Hüseyin Özdemir, yani dernek başkanımız, partinin il başkanı olarak atanmıştı. Ondan sonra iki dönem Emek Partisi ilçe başkanlığı yaptım.</p>

  <p class="normal1">Partiyi ilk önce dokumacılar tanıdı. Çünkü, partinin amacı işçileri örgütlemek ve birleştirmekti. Dokuma sektörü işçi sınıfının yoğun olduğu bir yerdi. Partinin derdi hep işçi sınıfıydı. Bizim direnişlerimiz de bu çalışmalar içinde oldu. Partinin tüm çabası işçi sınıfının örgütlenmesi ve işçi sınıfının nasıl başarıya gideceğiydi. Başka alanları bilmiyordum; ama partide hep işçilerin mücadelede nasıl başarılı olacaklarını tartışıyorduk ve onun için de genellikle ilk ağırlığı, dokuma işçileri içerisine verdik. Çalışma alanımız genellikle tekstil içerisinde ve dokuma işçileri içerisindeydi. Hatta ilk üyelerimiz dokuma işçileriydi.</p>

  <p class="normal">İşçilerin milletvekili adayı</p>

  <p class="normal1"><span class="ideitalik">Hüseyin Özdemir derneğin yanısıra parti kuruluş çalışmalarında da yer alır ve il temsilcisi olarak atanır</span>:</p>

  <p class="normal1">Emek Partisi girişiminde yer aldım. Partinin ortaya koymuş olduğu programı, işçileri temel alması, işçilerin partisi olması nedeniyle, işçilere anlatırken hiçbir sıkıntı çekmiyordum.</p>

  <p class="normal1">Mesela en yakınımda olan Cuma Uzun Refah Partisi’nin içindeki bir işçi olmasına rağmen yaptığımız konuşmalardan bizim Emek Partili olmamızdan rahatsız olmuyordu. Bizi haklı buluyordu.</p>

  <p class="normal1">Başka bir örnek MHP’li olan Mustafa Aslan’la olan ilişkimizdi. Diğer dernek yönetim kurulu üyesi olan arkadaşlara Emek Partisi’ni, parti programını, hedefini anlatmıştım. Sağcı-solcu, Kürt-Türk demeden bütün işçileri birleştirmemiz bir sınıf olarak davranmamız gerektiğini, partinin amacının bu olduğunu söylüyorduk. Bunun da çok faydası oluyordu. Hem arkadaşlar sınıf bilincine sahip oluyor, hem de parti faaliyetleri konusunda açık davranmak, arkadaşların bize daha çok güvenmesine yol açıyordu.</p>

  <p class="normal1">95’te toplu sözleşme görüşmelerini yürütürken EMEK Partisi adına bağımsız milletvekili adayı da oldum.</p>

  <p class="normal1"><span class="ideitalik">Mikail Kılıçalp, Emek Partisi Türkiye Girişim Komitesi’ndedir</span>:</p>

  <p class="normal1">Parti kuruluş girişimlerini de başlatmıştık. Tabii bu derneğin kuruluşuyla birbirine denk düştü. Türkiye’de işçi sınıfının örgütlenebileceği açık bir parti yok. Bunun kurulması için Türkiye’nin her yerinde olduğu gibi Antep’te de girişim komitesi oluşturulmuştu. Girişim toplantıları yapılmaya başlanmıştı. Ben de bu girişim komitesinde yer alan işçilerden biriydim.</p>

  <p class="normal1">Parti, Türkiye’deki bütün işçilerin birbirleriyle haberleşmesini, birliğini, birlikte hareket etmesini, birbiriyle dayanışmasını sağlamak için kuruldu. İşçiler hak alamıyor, hak alma mücadelesinde yetersiz kalıyordu. Kendi gücünü birleştiremiyordu. Bu birliği sağlamak için böyle bir partinin olması gerekiyordu.</p>

  <p class="normal1">Derneği kurarken sanayi işçilerini birleştirmeyi hedefliyorduk; çünkü bazı sorunlarımızı ancak bütün bir dokuma sanayi olarak hareket edersek çözebilirdik. Ama bazı sorunlar var ki, ülke genelinde işçilerin birleşmesi gerekiyordu. Mesela 5 Nisan Kararları alındığında ülke genelinde bütün işçilerin alım gücü, yapılan devalüasyon nedeniyle yarıya indi. İşçi sınıfı olarak ve iktidar için mücadele etmeli. Neden? Çünkü ekonomide IMF politikaları uygulanıyordu. İşçilerin bu politikaları belirlemede bir etkisi yoktu; çünkü işçileri temsil eden bir parti yoktu. Eğer işçilerin politikada kendini temsil edecek bir gücü olsaydı, üretimi durdurur, alanlara çıkardı; işçiler bu kararı aldırmayabilirdi. O dönem birdenbire yarı yarıya fakirleşmezdik.</p>

  <p class="normal1">Genel olarak Türkiye’de çalışan işçilerin sorunları birbirine yakındı. Yaşantıları birbirine yakındı. Düşük ücret, hak gaspları, işsizlik, sendikasız çalışma hepsinin yaşadığı sorunlardı. Bu sorunların çözümü ancak işçilerin birleşmesiyle mümkündü.</p>

  <p class="normal1">Türkiye’de siyasi bir boşluk vardı. Arayış içerisinde olan işçilerin bir adresi yoktu. İşçinin taleplerine cevap veren bir temsiliyet olsun, biz işçilere bir adres olsun diye Emek Partisi’ni kurduk. Ünaldı’da işçilere partinin gerekliliği konusunda görüşmelerimiz oluyordu. Eylemlerde ön plana çıkan arkadaşlarla iyi ilişkiler geliştirmeye çalışıyorduk.</p>

  <p class="normal1"><span class="ideitalik">Partili işçilerin Mecit Bozkurt’un gözünde yeri başkadır:</span></p>

  <p class="normal1">95’te dernek yönetimi oluştuğunda, 93’te bir işçi toplantısında konuşmasını dinlediğim ve etkilendiğim Mikail arkadaşla o zaman tanışma şansımız oldu.</p>

  <p class="normal1">Bir gün akşam üzeriydi evde oturuyorduk. Kapı çalındı. Bizim hanım kapıyı açtığında, “Bir bayanla yanında birisi var” diye seslendi. Bir baktım Mikail. Çok sevindim Mikail’in bizim eve gelmesine. Bize yaptığı bu ilk ziyarette öyle çok politik şeyler söylemedi. İki işçi arkadaş olarak uzun uzun konuştuk, sohbet ettik. Evimde oturup bir çayımı içti.</p>

  <p class="normal1">Bir ara ben işten ayrılmıştım. Durumum da pek iyi değildi açıkçası. Pencere dövüldü. Bir baktım Mikail gelmiş. İşten çıktığımı duymuş bize biraz çay falan getirmiş. Dernek yönetiminde birbirimizi daha yakından tanıdık. Ondan sonra diyebilirim ki dernek yönetiminde birbirine en yakın iki kişi olduk. Mikail insanları yanına çekmesini çok iyi beceriyordu. Bilgisi, fedakârlığı, karşısındakine değer vermesi, alçakgönüllülüğü insanları yanına çekiyordu.</p>

  <p class="normal1">Benim partiyle tanışmamdaki en büyük vesilelerden biri Mikail’dir. Ünaldı’da çalışırken birbirimizi daha yakından tanıdıktan sonra partinin faaliyetlerini de daha yakından takip etmeye başladım. Sonra Mikail bir gün eline üye formlarını alıp işyerine geldi;</p>

  <p class="normal1">“Yeter artık bu kadar konuştuğumuz. Artık üyeliğini de yapmamız lazım” dedi. İlk defa bir partiye üye oldum, Emek Partisi’ne.</p>

  <p class="normal">Dernek işçilerin okulu</p>

  <p class="normal1"><span class="ideitalik">Parti ve dernek faaliyetleri beraber yürümektedir. Bu iki faaliyet arasındaki kopmaz bağın nasıl kurulduğunu, “dernek işçinin okulu oldu” diyen Mikail Kılıçalp’ten dinleyelim</span>:</p>

  <p class="normal1">Derneğin kurulmasından sonra süreç hızlı gelişti. Sürekli eğitim toplantıları yapıyorduk. Her gün derneğe Evrensel gazetesini alıyorduk. Evrensel gazetesinde işçiyle ilgili haberleri okuyorduk. İstanbul’da ve diğer illerde işçilerin yaptığı eylemleri beraber tartışırdık. Amacımız Ünaldı’nın dışında başka işçilerin de olduğunu kavratmaktı. Gazetede çıkan işçi eylemlerinde gördüğümüz işçiler üç aşağı beş yukarı aynı talepler için mücadele ediyordu. Gazetedeki köşe yazılarını da okuyorduk. Hükümetlerin politikalarını, bunların işçiye nasıl yansıdığını tartışıyorduk.</p>

  <p class="normal1">Bu arada iş kanunu kitabını aldık. Derneğe gelen işçileri bilgilendiriyorduk. Sigorta nedir? Sekiz saat nedir? Kıdem tazminatı, ihbar tazminatı... İşyerinde patronun alması gereken önlemler nelerdir? Bu konularda işçilere bilgi veriyorduk.</p>

  <p class="normal1">Öyle bir şey oldu ki artık 95’in sonuna doğru işçiler hangi sorun olursa olsun derneğe başvurur oldu. Dernek çözüm arar, çözüm üretirdi. Yerine göre patronlarla görüşürdü. Patronlarla işçi arasında bir sendika görevi görmeye başlamıştı. 96’ya girerken işçilerde sendika, sigorta, kıdem ve ihbar tazminatı konusunda bayağı bir bilinç gelişti.</p>

  <p class="normal1"><span class="ideitalik">Mücadele ve direniş süreci işçilere kıdem ve ihbar tazminatını da öğretmiştir! İşte Salih Karayılan’ın dernekten öğrendikleri ve bir işyerinden çıkarken yaşadıkları</span>:</p>

  <p class="normal1">Mikail abiyle beraber çalıştığımız işyerinden patron bir bahaneyle bizi işten çıkardı. Üç ay çalışmıştık o işyerinde. Biz o zaman patronun karşısına çıktık:</p>

  <p class="normal1">“Bizi işten çıkarmışsın, bize çıkışımızı vereceksin” dedik. Tazminatlara biz “çıkış” diyorduk. O anda bizle beraber işten çıkan 3-4 kişi daha vardı. Onları da çağırdık:</p>

  <p class="normal1">“Biz çıkış almaya gideceğiz, siz de gelin” dedik. Şimdi ben çıkışın ne olduğunu da bilmiyorum ama bu pikniklerden, toplantılardan ufak da olsa bir işçinin işten çıkartıldığında “kıdem tazminatı, ihbar tazminatı” gibi bir hakkının var olduğunu öğrenmişiz. Yanımızdaki işçilerden birisi:</p>

  <p class="normal1">“Biz patrondan nasıl para alacağız? Bu haraç gibi bir şey oluyor. Biz şimdi gidip de adamdan bizi işten çıkardı diye para mı isteyeceğiz?” dedi.</p>

  <p class="normal1">“Bu senin kazanılmış hakkın, gel işte, alacaksın” dedik. Geldi, yanımızda durdu, hiç sesini çıkarmadı. Konuşmadı. Konuşan Mikail abiydi:</p>

  <p class="normal1">“Bizi işten çıkarmışsın. Bizim ihbar tazminatımız var. Bu ihbar tazminatlarımızı biz istiyoruz, sen vermek mecburiyetindesin” dedi. Patron orda bilmezlikten mi geldi, yoksa gerçekten bilmiyor muydu bilemiyorum ama itiraz etti:</p>

  <p class="normal1">“Böyle bir şey mi olur? Şimdi sen işten çıktığın için gelip benden para mı alacaksın?”</p>

  <p class="normal1">“Muhasebecini çağır, muhasebecine sor istersen” dedi. O da muhasebecisini çağırıp sordu. Muhasebecisi:</p>

  <p class="normal1">“Doğrudur böyle bir hakları var.”</p>

  <p class="normal1">“O zaman halfenin parasını ver gitsin!”</p>

  <p class="normal1">Mikail abi beni göstererek:</p>

  <p class="normal1">“Cağcınınki de var” dedi. Ondan sonra ben lafa atladım:</p>

  <p class="normal1">“Niye, ben işçi değil miyim? Beni işçiden saymıyor musun?”</p>

  <p class="normal1">“Yok sen benim işçim değilsin, sen halfenin işçisisin.”</p>

  <p class="normal1">“İşçinin işçisi olur mu? O adam işi bıraktı gitti. Ben kimin yanında çalışıyorum? Ben senin yanında, senin tezgâhında çalışıyorum. O tezgâh, o halfenin malı değil ki! Sen istediğin zaman halfeyi işten çıkarabiliyorsun. Ben senin işyerinde çalışıyorum.” Tabii söylediklerim adamın kafasına bir türlü yatmıyor.</p>

  <p class="normal1">“Cağcıya da çıkış mı verilirmiş?” dedi. “Halfeninkini verdik de, cağcı da gelmiş benden çıkış istiyor.”</p>

  <p class="normal1">“Bu benim hakkım” dedikten sonra, o ara Mikail abiden de duymuştuk ya “İstersen muhasebecine sor. Ben işçi değil miyim?” dedim. Muhasebeci baktım yine kafasını salladı:</p>

  <p class="normal1">“Doğru onun da hakkı var. O da işçi sayılıyor” dedi. Patron çıkışımızı ve ihbar tazminatımızı verdi. Sanayide ilk tazminat alan cağcı ben olmuştum.</p>

  <p class="normal">Dernek, işçilerin temsilcisi</p>

  <p class="normal1"><span class="ideitalik">İşçiler haklarını talep ederken çözemedikleri noktada hemen derneğe başvurmaya başlar. Dernek, işçilerin gözünde sıkıntıları çözen bir kurum hüviyeti kazanmıştır. Balık Hüseyin bu çerçevede yaptıkları çalışmaları şöyle anlatıyor</span>:</p>

  <p class="normal1">Artık işçi herhangi bir sıkıntı olduğu zaman derneğe başvuruyordu. Mesela kıdem tazminatının hesaplanmasını istiyordu. Biz asgari ücret üzerinden değil, çalıştığı gerçek ücret üzerinden tazminatları hesaplıyorduk. Dernek olarak avukat tutmuştuk. Üç yüz civarında dava açmıştık. İlk önce işverenler bizi dikkate almıyorlardı; ama ciddiyetimizi anlayınca bu sefer dava açmamamız için bize yalvarıyorlardı.</p>

  <p class="normal1">Bazen işverenler de uyuşmazlık olduğu zaman çağırıyorlardı. Mesela Develi Halı’nın patronu işçileri kandırarak sokağa atmak istemişti. Dernek adına gittik. Patron, “Dernek yasal bir kurum, dernek ne derse biz kabul ederiz” dedi. Bu görüşmede işçinin alacaklarını çıkarınca işveren fazla bulduğu için kabul etmedi. Ben de işçilere, “Derneğe vekâlet verin, siz haklarınızı gelin dernekten alın” dedim.</p>

  <p class="normal1">Açtığımız davaların hemen hepsini kazandık. Davalar genellikle kazanımla sonuçlanınca bazı arkadaşlara işverenler, mahkemeden vazgeçmek koşuluyla açıktan para teklif etmeye başladılar. Bu şekilde davayı bırakan işçi arkadaşlar da vardı. Önceleri “Size vereceğime, mahkemeye on katını veririm” diyen işverenler, davalar böyle sonuçlanınca bu sefer mahkemeye intikal etmeden çözme yoluna gittiler.</p>

  <p class="normal1">Başımızdan bazı ilginç olaylar da geçti. Evrensel gazetesinden çıkan bir beyanatımı Çalışma Bakanlığı Müfettişleri ve SSK Genel Müdürlüğü ihbar olarak kabul ettiler ve buna istinaden denetleme yaptılar. Yalnız işverenleri önceden aradılar. Güya iddiaları bildiriyorlar; “İşte böyle beyanatlar var” diye. Tabii işverenler bu telefonlar üzerine denetlemeden önce gerekli önlemleri alıyorlardı. Beyanatlarımıza istinaden denetlenen işyerlerinden birisi, Erdemoğlu (Merinos) Halı’ydı. Erdemoğlu sanayinin dışında yeni bir tesis kurmuştu. Her tarafı boş araziydi. Erdemoğlu Halı Fabrikasına müfettişler geldiğinde, her taraf boş arazi olduğu için işçileri tarlaya çıkarmışlardı. İşçiler çevrede dolaşıyordu. Ben müfettişe;</p>

  <p class="normal1">“Bunlar ot yemek için yayılan koyun değil. Bunlar işçi, Erdemoğlu’nun işçisi” dedim. Müfettiş, bu kişilerin şu anda işyerinde bulunmadığını, dolayısıyla dışarıdaki insandan mesul olmadığını söyledi.</p>

  <p class="normal1"><span class="ideitalik">Derneğin iş yaşamındaki sorunların çözümünde nasıl bir rol üstlendiğini bir de Mecit Bozkurt’tan dinleyelim</span>:</p>

  <p class="normal1">İşçiler artık her sorunda derneği arar olmuşlardı. Neden derseniz, dernek yönetiminin çalışma şeklinin, işçinin bu sahiplenmesinde payı büyüktür: Biz yönetim toplantısı yaptığımızda birbirimizle kavga ederdik. Niye kavga ederdik? Bu almış olduğumuz görevleri nasıl yapacağız diye. Birimiz bir görevi yerine getirmediği zaman onu müthiş eleştirirdik, “Sen bu görevi aldın, niye yerine getirmedin? Senin görevin şuradaki işçilerle görüşmekti. Niye görüşmedin?” diye. Saatler süren yönetim kurulu toplantıları olurdu. Ama yönetim kurulu toplantılarından kalktığımızda, herkes ne yapacağını biliyor olurdu. Bu çalışma şeklinden dolayı dernek yönetimi her zaman sanayide ne olup bittiğini bilirdi. Sanayinin içine indiğimizde herkes bizi benimsemişti. Ani gelişen bir sorunda işçiler işyerlerinden ararlardı, “Bizim işyerimizde işverenle şöyle bir sorunumuz var” derlerdi. Kendi temsilcisi olarak patronla görüşmemizi isterlerdi. İşçiler bizim etrafımızda toplanırlardı.</p>

  <p class="normal1">Mesela bir gün Gölbaşı Halı’da çalışanlar, işyerim yakın olduğu için bana haber verdiler. Anlaşamadıkları bir mesele vardı. Halı iki çeşit iplikten işlenebiliyordu; polip ve akrilik. Tabii işçiyle patron arasında iplik değiştirmesinden dolayı bir anlaşmazlık olmuş. İşyeri akrilik iplikten, polip ipliğe dönmüş. Bu sefer çıkan halı sayısı azalmış. Boy başı ücret alındığı için, “Bu işin içerisinden nasıl çıkacağız?” demişler. İşçiler, “Yanımızdaki işyerinde dernek yöneticisi Mecit çalışıyor, buraya gelsin otursun konuşalım, bir sonuca varalım” demişler. Oraya gittim. Patron, ustabaşı, bütün kalfalar orda. Herkes toplanmış bizim gelmemizi bekliyor. “Akrilik işleyenler günde sekiz dokuz boy işliyor. Biz polipe geçmişiz işlenen boy düşmüş” ne yapacağız? Aslında o zaman polip nedir tam olarak ben de bilmiyordum. Hepsini yönetici olduktan sonra öğrenmeye başladım. Tek bir kalem de değil; ehven iş<sup class="calibre5"><a href="../Text/direnisinasildokuduk_split_115.html#footnote-678-19" id="footnote-678-19-backlink">[19]</a></sup>, ağır iş<sup class="calibre5"><a href="../Text/direnisinasildokuduk_split_116.html#footnote-678-20" id="footnote-678-20-backlink">[20]</a></sup>, tek mekik, çift mekik, uçan halı<sup class="calibre5"><a href="../Text/direnisinasildokuduk_split_117.html#footnote-678-21" id="footnote-678-21-backlink">[21]</a></sup>... Hepsine ayrı ayrı ücret, ayrı ayrı işçilik verilmesi gerekiyordu. Çünkü işlenen halının türüne göre işleme zamanı değişiyor. Halı başına ücret alındığı için hepsine ayrı ayrı işleme ücreti veriliyordu. Ben şunu söylemiştim; “Bu iş polip. Bunun daha fazla bir zorluğu vardır. Naylon olduğu için makinelerimiz bunu işlemeye yatkın makineler değildir. İşçilerin de acemiliği vardır.</p>

  <p class="normal1">Doğal olarak bu makinelerde çalışan işçilerin çıkaracağı halı ve buna bağlı olarak işçiliği düşüyordu. Üretim düşer, bu da işçiye yansır, bundan dolayı bunun karşılanması için, akriliğe göre biraz daha yüksek ücret verilmesi gerekir. Ustabaşı bizim söylediklerimizi makul karşıladı. Bu önerimiz işveren ve ustabaşı tarafından kabul edildi. Parça başına verilen ücret poliplerde arttırılmış oldu.</p>

  <p class="normal1"><span class="ideitalik">Dernek işçilerin sosyal sorunlarıyla da yakından ilgilenmektedir. Bu faaliyetlerin amacını Hüseyin Özdemir’den dinleyelim:</span></p>

  <p class="normal1">Seksen darbesinden sonra bütün kahvelerde açık saçık filmler oynatılıyordu. İşçiler arasında alkol de yaygınlaşmıştı. Büfelerde ve kahvelerde içki içiliyordu.</p>

  <p class="normal1">Sözde bu filmlerin oynatılması yasaktı ama polis seyredenleri değil, seyretmeyenleri gözetliyordu. İşçi arkadaşlara dernek toplantılarında bunlardan söz ediyorduk. Bunların amacının işçileri uyutmak olduğunu daha fazla sömürmek olduğunu söylüyorduk. Bununla ilgili seminerler de verdik. Tanıdığımız kahveci arkadaşların bu tür filmler oynatmasını ayıplıyorduk ve göstermemesini söylüyorduk.</p>

  <p class="normal">Dernek çocuklara sahip çıkıyor</p>

  <p class="normal1"><span class="ideitalik">Dernek Yöneticisi Mustafa Aslan, “onlar bizim çocuklarımız” dediği çalışan çocuklar arasında Bali ve tiner kullanımının büyük bir sorun olduğunu anlatıyor</span>:</p>

  <p class="normal1">Biz derneği kurarken işsiz kalan arkadaşımızdan da bizim haberimiz olsun dedik. Yan sanayiye adam mı lazım? Tezgâha mı adam lazım? Derneğe gidip gelen arkadaşlara iş bulma gayemiz de vardı.</p>

  <p class="normal1">Bir de işçilerin kahve, çay ocağı dışında gideceği yeri olsun istedik. İşçimiz derneğinde çayını içsin, gazetesini okusun. Zararlı alışkanlıklar edinmesin istiyorduk. Çünkü; Ünaldı’da özellikle çocuklar içerisinde bali ve tiner kullanımı oldukça yaygındı. Geleceğimiz olan çocuklar, böyle kötü alışkanlıklar kazanmıştı. Biz dernekte bu çocukları tekrar kazanmak için şöyle bir karar aldık; özellikle dernek yöneticileri ve dernekte ileri gelen işçiler yanlarında bu çocukları çalıştıracaklardı. Burada amaç hem çocukların ekmek parası kazanarak bir iş sahibi olmasını sağlayarak yeni bir çevre kazandırmak, hem de gözetim altında tutmaktı.</p>

  <p class="normal1">Ben her insanın iyi bir yönü olduğunu düşünürüm. İşte insanın o yönünü bulup oradan yaklaşmak lazım. Böyle yaklaştığınızda, onlara kıymet verdiğinizde pek sorun olmuyordu. Bu şekilde ben çok çocuk çalıştırıp onları bali ve tinerden kurtardım. Çünkü onlar bizim çocuklarımızdı!</p>

  <p class="normal1"><span class="ideitalik">Dernekte yürütülen çalışmayı bir de Abdullah Alagöz’den dinleyelim</span>:</p>

  <p class="normal1">Her hafta, hafta arasında işverenlerle birçok toplantı yapıyorduk. Derneğimiz sürekli açıktı. İşçilere “Bir sıkıntınız olduğunda gelin bize başvurun birlikte istişare edelim ve birlikte çözüm arayalım” diyorduk. Tatil günü olduğu için kalabalık toplantıları pazar günleri yapıyorduk.</p>

  <p class="normal1">Konuştuğumuz konuları dernek olarak işçiye açıklıyorduk. İşçi de onayladığı takdirde karara bağlıyorduk. İşverenlere işçinin taleplerini bu şekilde iletiyorduk.</p>

  <p class="normal1">Bazen de önemli gördüğümüz bir konuda biz kendi aramızda toplanıp karar alıyorduk. Ondan sonra bunu daha geniş çaplı toplantı yapıp işçiye açıklıyorduk. “Biz dernek yönetim kurulu olarak işçilere ne verebiliriz? Nasıl daha iyi şartlarda çalışmalarını sağlarız?” Hep bunun derdindeydik. Gerçi dernek olduğumuz için yetkimiz ve olanaklarımız kısıtlıydı ama gücümüz ölçüsünde işçiye yardım etmeye çalışıyorduk.</p>

  <p class="normal1">Dokuma işçilerinin sorunları çoktu: Zemin katlarda havasız yerlerde çalışıyordu işçi. Havalandırma yok, tuvalet yok, banyo yok, sigorta yok, hiçbir iş güvencesi yok. Hemen hemen her hafta bir iş kazası olurdu.</p>

  <p class="normal1">Can güvenliğimiz bile yoktu. Can güvenliği olmayan bir yerde sigortasız çalışma; çalıştıran için bence cinayettir, çalışan adam içinse “intihar etme” gibi bir durumdu. Bunu bizzat canlı şahidi olarak ben yaşadım. Bir gün öğlen yemeği istirahatindeyken bir çırak makinenin arasına düştü. Tezgâhın arasında kalan kafası patlayarak öldü. Bu çok feci bir şeydi. 12-13 yaşlarında bir çıraktı. iki arkadaş halı tezgâhının başında makineyi çalıştırmaya uğraşırken araya düşmüştü.</p>

  <p class="normal1">Bu ölümleri işverenler geçiştirebiliyordu, ama biz işçi olarak onu geçiştiremiyorduk. Bizim arkadaşımız ölüyordu yanımızda. Sürekli gözümüzün önüne geliyordu. Bizden bir parçaydı. Beraber çalıştığımız arkadaşlarımızdan biriydi. İşçinin ölmesi işverenin umurunda değildi. İşveren gidip babasına bir baş sağlığı diliyordu. Üç beş kuruş para veriyordu. “Takdiri ilahi” diyerek geçiştiriliyordu. Bunları gördük biz. Dernek olarak kazalara önlem alınması için daha sağlıklı işyerleri için ve işçinin sigortalı olması için uğraşıyorduk.</p>

  <p class="normal1"><span class="ideitalik">Derneğin gündeminde sürekli yer teşkil eden iş kazaları gerçekten önemli bir sorundur. Hemen her işçinin başından bir iş kazası geçmiştir, ya da bir anısı vardı. Vakkas Keleş’in başından geçen olay insanın kanını donduracak kadar sarsıcıdır. İşçinin kopan parmağını, doktor çöpe atmıştır:</span></p>

  <p class="normal1">Hiç unutmam Erdemoğlu’nun bulunduğu civarda bir işyerinde çalışıyordum. Bir çırağımız vardı, babası yurtdışına gitmişti. Ekonomik durumları iyi olmadığından herhalde, çocuk hem okula gidiyordu hem de gelip bize masura sarıyordu. Bir gün çocuk masura sardığı yerde bağırdı. Üstüne koştuğumuzda çocuk hâlâ bağırıyordu. Parmağını tutuyor ve bağırıyordu. Parmağının koptuğunu söyledi. Çocuğun eline baktım hakikaten işaret parmağının tırnaktan ötesi kopmuştu. Neyse makinenin altını aradım. Üstünü aradım kopan parmağı tozların içinde buldum. Tabii ben de cahilim, yani her şeyi bilen bir insan olmadığımdan sağlık açısında ne derece bilgim olabilirdi ki! Bu parmağı kendimce cigaranın jelâtinine koydum. Avucumun içine sakladım, çocuğu aldım koştum hastaneye. Doktor elimden o parmağı aldı. Çöpün içine attı. Ben şok oldum. Bir canı alıyor, çöpün içine atıyor. Yani tüylerim diken diken oldu. Ben buraya kadar avucumda saklamış getirmişim. Çocuğun tedavisini yaptılar. Parmağın canlılığını koruması için buz kitlesinin içine konarak getirilmesi gerekiyormuş, ben bunu bilmiyordum. O çocuk parmaksız kaldı.</p>

  <p class="normal">Arabamın koltuğu kan olur, nakliye arabasıyla götürün!</p>

  <p class="normal1"><span class="ideitalik">Bir başka olay Harun Özkan’ın başından geçmiştir</span>:</p>

  <p class="normal1">Ceyhan Halı’nın üst taraflarında küçük bir işyerinde çalışıyordum. Halı tezgâhının başında çalışırken birdenbire dışarıdan büyük bir gürültü geldi. Bir işçi arkadaşımız bağırıyor, feryat ediyordu. İşimi aksatmayayım diye hemen dışarı çıkmadım; ama aslında yanlış bir düşünce. O esnada çığlığı duyar duymaz şalteri indirip hemen dışarı çıkmam gerekiyordu. Burada bir yanlışlık yaptım. Aradan on beş yirmi dakika geçtikten sonra dışarı çıktım. Karşı taraftaki işyerinde bizim bir arkadaşımızın kafası tezgâhın arasında kalmıştı. Yani o tezgâhın her bir vuruşu yarım tonluk. Şu an anlatırken bile insanın tüyleri diken diken oluyor. Kafası tezgâhın arasında kalmış, orada can çekişiyordu. Dışarı çıkardılar arkadaşımızı. Kapının önünde bir patron var. Diğer fabrikanın patronu. İşçiler patrona dediler ki:</p>

  <p class="normal1">“Şu adamı hastaneye yetiştirelim, başka araba yok” İşçilerin hepsi telaşlı. Patron sakin sakin, umursamadan:</p>

  <p class="normal1">“Arabanın koltuğuna kan bulaşır. Şuradaki nakliye arabasına atın da götürün” dedi.</p>

  <p class="normal1">Tabii o telaşla kimse düşünmedi. O esnada patronun üzerine atlayıp paramparça etmek gerekiyordu ama o telaşta, o işçi arkadaşımızın hali göz önünde. İnsan çok tuhaf oluyor. İşte nakliye arabasının arkasına, yani bir çuval parçası gibi atıldı; ama arkadaşımız hastaneye gidemeden can verdi. Buna benzer birçok olay yaşandı. Biz bunlara şahit olduk. Şöyle deniliyordu. Kaza olduktan sonra işveren diyor ki “İşte dikkat etmiyorlar. Dikkatsizlik, ihmalkârlık.” Halbuki bunu göz önüne almıyorlar: 12 saat çalışılıyor. Vardiya değişiminde parça başı çalışıldığı için, “Ben biraz daha fazla çalışayım. Biraz daha fazla kazanayım” diyor. Diğeri yeni gelen işçi ise acele ediyor; “Hemen bir an önce tezgâhın önüne geçeyim ben de fazla kazanayım.”</p>

  <p class="normal1">İş kaybı olmasın diye tezgâh çalıştığı sürede yağlanıyordu. Aslında tezgâhın durdurulması gerek. Burada bir çelişki var. Tabii ki orada işçiler haksız değil. Patron orada iş az çıktığında, verim az olduğunda da “Siz çalışamıyorsunuz. Siz işi aksatıyorsunuz, yavaşlatıyorsunuz, hadi güle güle” diyor. Diğer taraftan diyorlar ki “Ya dikkat edin, yavaş çalışın!”</p>

  <p class="normal">Başkanın pazarlık payı!</p>

  <p class="normal1"><span class="ideitalik">Mecit Bozkurt, 96’nın birinci ayında yapılacak sözleşmede derneğin bütün dikkatini işçilerinin sigortalarının yapılmasına verdiğini söylüyor. Yalnız görüşmeler, yapılan pazarlıklardan dolayı yaklaşık bir ay sürmüştür. İşte patronlarla yapılan görüşmelerde yaşanan “pazarlık payı” hikâyesi</span>:</p>

  <p class="normal1">Öncelikle şunu belirteyim, gerçekten iyi bir dernek yönetimi oluşmuştu. Toplantıları yaparken sanki hepimiz kırk yıl yöneticilik yapmış gibi kararlar almaya başladık. Aslında hoşumuza da gidiyordu. Karar alıyorduk. Aldığımız kararlar işçiler içerisinde uygulanıyordu.</p>

  <p class="normal1">İlk defa dernek sözleşmelerine gidiyordum. Dernek, işverenler tarafından kurulma çalışmaları başladığından bu yana muhatap alınıyordu. Her şey işverenlerin iki dudağı arasında değildi artık. İşçilerin derneği var ve dernek onlar adına toplu sözleşme görüşmelerine gidiyordu. Tabii dernek bir sendika değil ama aynı sendika gibi de bir işlev görüyordu.</p>

  <p class="normal1">Biz, işçilerle yaptığımız toplantılarda aldığımız kararlar ve yönetimde yaptığımız değerlendirmeler sonucu bu görüşmeleri ücret zammı merkezli olmaktan çıkarmaya karar vermiştik. Çünkü, işçilerin temel sıkıntısı sigortasız çalışmaktı. Sigortalı çalışan işçi çok azdı sanayi içerisinde.</p>

  <p class="normal1">95’in sonunda yaptığımız ve 96’nın ilk altı ayını kapsayacak görüşmelere başladık. Bu görüşmeler yaklaşık bir ay sürdü. İlk gittiğimiz görüşmelerde anlaşamamıştık. Patronlar toplantının geniş katılımlı olmasını istenmişti bizden. Sonraki toplantı Ticaret Odası’nda yapıldı.</p>

  <p class="normal1">Biz görüşmelerde sigortanın üzerinde durmayı düşünüyorduk ama işçi için zam oranı da önemliydi. Sigortaların yapılması maddesi dışında sözleşme metinlerini hazırlarken bayağı bir talep yazmıştık. Sanıyorum 20-25 madde vardı. İçerisinde iş elbisesinden yıllık izne, bir sürü talep vardı. Yalnız zam oranına gelince başkanımız sözleşme taslağına yüzde iki yüz artış yazmıştı. Şimdi sözleşme taslağına baktığımda biraz güldüm. Hüseyin Başkana:</p>

  <p class="normal1">“Yahu Başkan, bu maddeler falan iyi de, bu yüzde iki yüz nedir? Yüzde iki yüz zam yazmışız. Bunu bize vermezler” dedim. Bana aynen şunu söyledi:</p>

  <p class="normal1">“Sizin aklınız yetmez bu işe, bu işin pazarlık payı vardır.”</p>

  <p class="normal1">Ben, yine güldüm:</p>

  <p class="normal1">“Başkan, şimdi yüzde iki yüz zamla gidiyoruz. Bu işin pazarlık payı nasıl olur, kaça ineceğiz? Bunu işverenler hayatta vermezler. Yüzde iki yüz zammı kaça inecekler” dedim. Bana yine “sizin aklınız yetmez bu işe. Ben bu işleri çok iyi biliyorum” dedi. “İyi, tamam” dedik.</p>

  <p class="normal1">Neyse görüşme için Ticaret Odası’na gittik. Ticaret Odası’na ilk defa gidiyordum. Yüzün üzerinde işveren katılmıştı toplantıya. Antep’teki en büyük işverenlerden en ufak işverene kadar birçoğu oradaydı.</p>

  <p class="normal1">Toplantıyı, Halıcılar Odası Başkanı Yalçın Konukoğlu yönetiyordu. Yalçın Konukoğlu, önce sektörün sorunlarından bahsetti. “Bu dönem işler daha da düştü. Çok fazla satamıyoruz. Ürettiğimiz mallar elimizde kalıyor” diyerek söze giriş yaptı. Tabii işverenlerin hepsi dinliyordu. Sonra onlar sözünü bitirdikten sonra, bize dönerek;</p>

  <p class="normal1">“Dernek yöneticileri aramızda. Ellerinde bir sözleşme metni var. Bunu bizim görüşümüze açtılar. Ancak bu metne geçmeden önce bazı şeyleri konuşmamız gerekiyor. Hem sektörün sorunlarını hep beraber konuşmamız gerekiyor, hem de madem iki tarafız, iki taraf olarak da sektörün sorunlarına ortak çözüm bulmamız gerekiyor” dedi.</p>

  <p class="normal1">Bu dönem yakın bir zamanda Dilek Halı’da bir iş kazası olmuştu. Halı tezgâhının oldukça ağır bir parçasının yukarıya taşınması gerekiyordu. Parçayı asansöre yüklüyorlar ve düşmemesi için iki işçi de beraber biniyor. Düşmemesi için tutuyorlar. Asansör dediğimiz de demirden yapılmış etrafı kafes gibi örülmüş ilkel bir sistem. Asansör tam en üst kata geldiğinde, birden halatları kopuyor, ağır tezgâh parçası işçilerle birlikte aşağıya düşüyor. İşçinin birisi daha orada ölüyor. Diğeri ağır yaralanıyor. Uzun bir müddet hastanede kalıyor. Gözünü de kaybetmiş. Bu işçiyi çok iyi tanıyordum. İsmi Zeki’ydi. Hâlâ gözünün birisi yok bu işçi arkadaşımızın. Tedavi edilmedi. Yalnız orada bunlar gündeme gelirken bizim başkanımız Hüseyin Özdemir dedi ki:</p>

  <p class="normal1">“Yahu kardeşim siz hep sektörün sorunlarını konuşuyorsunuz ama sizin işyerinizin çalışma koşullarını hiçbir zaman gündeme getirmiyorsunuz. İşyerleriniz işçinin çalışmasına elverişli değil. Daha yakın zamanda Dilek Halı’da gerçekleşen kazayı çok iyi biliyoruz. Bir işçi arkadaşımız hayatını kaybetti. Birisi sakat kaldı.”</p>

  <p class="normal1">Hemen birden bir işveren orada ayağa kalktı;</p>

  <p class="normal1">“Kardeşim burada suçlu olan biz değiliz. Burada suçlu olan işçidir. İşçi niye asansöre binmiştir! İşçinin asansöre binmemesi lazım.” O zaman biz tabii tepki gösterdik buna. Bu parçaların bu asansör sistemiyle yukarıya çıkarılabilmesi için mutlak surette işçinin binmesi gerektiğini, ancak o halatların ve vinç sisteminin daha düzgün yapılmasının patronun yükümlülüğünde olduğunu belirttik. İçinde işçi olmadığı zaman da asansörün içindekilerle birlikte oradan geçen bir işçinin üzerine düşebileceğini söylediğimizde:</p>

  <p class="normal1">“Bu bizim hatamız değildir. Bu tamamen asansöre binen işçilerin hatasıdır” denildi. Patronlar sorumluluklarının üzerini örtmeye çalıştılar.</p>

  <p class="normal1">O arada Yalçın Konukoğlu bizim hazırlamış olduğumuz sözleşme metnini okumaya başladı:</p>

  <p class="normal1">“İşçiler bizden iş elbisesi istiyorlar.”</p>

  <p class="normal1">Kimsenin sesi çıkmadı.</p>

  <p class="normal1">“Yıllık izin istiyorlar.” Kimsenin sesi çıkmadı.</p>

  <p class="normal1">“İşte bayramlarda şunu istiyorlar” yine kimsenin sesi çıkmadı. Ben kendi kendime düşündüm “iyi” dedim. İşverenler bunların hepsini herhalde kabul edecekler. Zam maddesini en sona koymuşuz:</p>

  <p class="normal1">“Zam olarak da yüzde iki yüz istiyorlar” dediğinde bir baktım Ticaret Odası karıştı. Bütün işverenler ayağa kalktı. Hepsi birden “yallah” çekti. “Yüzde iki yüz zam mı olur?” dediler. Başkanımız Hüseyin Özdemir duruşunu bozmadan:</p>

  <p class="normal1">“Kardeşim, yani yüzde iki yüz yazmışsak illa yüzde iki yüz olacak diye bir kural yoktur. Bunu yazmışız ama burada anlaşabiliriz. Konuşup anlaşabiliriz.”</p>

  <p class="normal1">İşverenlerin hepsi birden tepki gösterdi:</p>

  <p class="normal1">“Hadi tamam bunları istediniz, şunları istediniz, yüzde iki yüz zam olur mu? Bu bizi batırır. Hiç görülmüş müdür yüzde iki yüz zam alındığı! Hangi sektörde görülmüşse biz de onu yapalım” dediler. Tabii orada konuşmalar, tartışmalar devam etti; ama anlaşma olmadı.</p>

  <p class="normal1">Bir sonraki görüşme Halıcılar Odası’nda oldu. Oraya giderken ben yine, “başkan bizim yüzde iki yüzden kaça inmemiz lazım?” diye sordum. Yine aynı cevabı aldım: “Siz bilmezsiniz! Ben bu işleri çok iyi bilirim! Burada kurnaz olmak lazım” dedi. Aslında bu tavrını ben çok seviyordum. Çok güveniyordu kendisine, çok acayip güveniyordu. Neyse, biz gittik Halıcılar Odası’na. Görüşme başladı. O dönem yüzde iki yüz zam dedik ama, en son şöyle bir sonuca bağladık. Yüzde seksen zam alacaktık. Bunun yüzde otuzu peşin olarak sigorta için kesilecek, yüzde ellisi de direk boy başı işçiliğine yansıyacaktı. 96’nın ilk altı ayı için yapılan anlaşma buydu.</p>

  <p class="normal1">İşçiler için liste hazırlandı. Dernek listeyi çıkarıp dağıttı. İşçiler aynı anda aynı gün zammı aldılar. Artık işverenler itiraz edemiyordu. Patron zammı vermezse hemen işçi eline listeyi ve sözleşmeyi alıyordu. İşçi, “Kardeşim bak burada liste var, işverenler de imza atmış, işçiler de imza atmış” dediğinde patron bir şey yapamıyordu.</p>

  <p class="normal1">Anlaşmayı imzaladıktan sonra zammı alamayan birkaç işyeri çıktı. Alamayanlar, sorun yaşayanlar hemen derneğe geliyordu. Dernekten oraya gidiyorduk;</p>

  <p class="normal1">“Niye vermiyorsun kardeşim? Sen Halıcılar Odası’na üye değil misin? Bak, Halıcılar Odası’ndan işverenler ve yöneticileriniz buna imza attılar” diyorduk.</p>

  <p class="normal1">Bu görüşmeleri yaparken benim unutmadığım bir şey oldu. O gün ben sözleşmeye giderken işyerindeki kalfalara;</p>

  <p class="normal1">“Sözleşme görüşmelerine gidiyorum. Bir buçuk saate kadar gelirim” dedim. Biz görüşmeleri işimiz fazla aksamasın diye özellikle öğle yemeğine denk getiriyorduk; ama, biz görüşmelerin dört beş saat süreceğini tahmin edemiyorduk. Görüşmeye gittiğimizde içimde bir sıkıntı, bir tereddüt oluyordu; “Acaba tezgâh çalışıyor mu? İşveren geldi mi? Gelmedi mi?”</p>

  <p class="normal1">Ben işyerime döndüğümde şunu gördüm; bizim işyerinde çalışan kalfalar sırayla benim tezgâhımda çalışmışlar. Onların söylediği şey şuydu, “Bu arkadaşımız bizim için gidiyor. Bu sadece kendisinin sorunu değil. Bizim için gidiyorsa, biz sırayla onun yerine çalışalım. Cağcısına da istirahat verelim.” Hepsi sırayla çalışmış ben gelene kadar. Biz, saat on ikide çıkmıştık. Saat beş buçuk altı gibi geldiğimde işimin hiç aksamadığını gördüm. Benim patron benim sözleşme görüşmelerine gittiğimin farkında bile olmamıştı.</p>

  <p class="normal">Derneğin ilginç taktiği</p>

  <p class="normal1"><span class="ideitalik">Dernek, işçilerin kendi sigortalarını takip etmeleri için ilginç bir taktik izler. Direnişi olgunlaştıran derneğin bu taktiğini Mikail’den dinleyelim</span>:</p>

  <p class="normal1">95’in Mart ayında yapılan sözleşmede zam oranı düşük tutuldu. Derneğin resmî kuruluşundan bir gün önce yapılan bu sözleşmede derneğin kuruluşunda bir sıkıntı çıkmasın ve artık işçilerin sigortası yapılsın diye böyle bir taktik izlenmişti. Biz bunu işçiye açıkladığımızda işçi de;</p>

  <p class="normal1">“Tamam sigortam yapılsın, daha az bir zam almaya razıyım” dedi. Onda da patronlar verdikleri sözleri tutmadılar. İşçiler hem zammı düşük aldı hem de sigortası yapılmadı.</p>

  <p class="normal1">Bu sefer, ikinci dönem sözleşmesinde başka bir taktik izleyelim dedik; “Zam yüksek olsun ama sigorta primleri işçiden kesilsin” dedik. Böyle olunca işçi de sigortasını ister istemez takip eder diyorduk. Bu sözleşmenin maddelerinin içinde 52 boy halı ücreti bayram ikramiyesi ödenmesi, cumartesi gecesi, gece saat onbirden sonra yüzde yüz zamlı çalışma, pazar gününün tatil olması, yılda 15 gün senelik izin hakkı ve kanunen patron sigortalı yapmak zorunda olmasına rağmen, yine de işçilerin sigortalı yapılması maddelerini sözleşme listesine yazdırdık.</p>

  <p class="normal1">Biz o dönem yüzde 80 zam almıştık. Ama bu zammın yüzde 30’unun, işçilerin sigorta kapsamına alındığında, işçinin payına düşen kesintisi olarak kesilmesi konusunda anlaşmıştık. Buna rağmen işverenlerin bu anlaşmaya uymayacaklarını kesinlikle biliyorduk; çünkü işverenleri çok iyi tanıyorduk. İşçiyi oyalamaya çalışacaklardı.</p>

  <p class="normal1">Böyle bir yönteme başvurmamızın nedeni, ücretten peşin peşin kesinti yapıldığı için işçinin sigortasını takip etmesini sağlamaktı. Aslında 96 direnişinin hazırlığı da böyle başlamış oldu.</p>

  <p class="normal">543 işyerini kapsayan anket</p>

  <p class="normal1"><span class="ideitalik">Sözleşmenin imzalanmasına ve işçilerin sigortalı yapılması için kesintinin başlamasına rağmen dernek bir araştırma yapmaya, anket yapmaya karar verir. Tek tek 543 işyeri gezilir. Yapılan anket çalışmasının amacını Hüseyin Özdemir’den dinleyelim</span>:</p>

  <p class="normal1">Anket çalışmasını yapmamızdaki gaye şuydu: 95’in sonunda yapılan sözleşmede işçiden sigorta kesintisini başlatmıştık; ama biz sigorta parası kesilse de patronların sigorta yapmayacağını biliyorduk. Dokuma işçisi olarak dokuma işverenlerini tanıyorduk. Onun için eğer sigortalar yapılmazsa işçilerin nasıl bir duruş sergileyeceklerini, yönetim kurulundaki arkadaşlarla sık sık tartışıyorduk. Dernek olarak, “20 bin işçiyle nasıl bir sonuca ulaşabiliriz? Başta sigorta olmak üzere taleplerimizi nasıl kabul ettirebiliriz? İşçilerin beklentileri neler? Kaygıları neler?” Bunları öğrenmemiz gerekiyordu.</p>

  <p class="normal1">Anket çerçevesinde 543 işyerini gezdik. Her işyerinde kaç işçi çalıştığını, bunların kaçının sigortalı olduğunu tek tek kaydettik. Genç ve çocuk işçi sayısını saptadık. İşçilerin yaş ortalamasını, hangi mezhepten, hangi inançtan olduklarını bile, bu anket vesilesiyle öğrendik.</p>

  <p class="normal1">İşyerlerinde ne kadar üretim yapıldığını, her işyerinde kaç halı tezgâhı olduğunu kaydettik. Sektörün ülke ekonomisindeki yerini, uluslararası ilişkilerini, hangi ülkeyle ne kadar ticari ilişkisi olduğunu, ihracatın hangi aylarda yoğunlaştığını, yılda kaç ton iplik harcandığını, bu iplikle kaç metrekare halı üretildiğini araştırdık. Bu bilgileri toplamak için işyeri işyeri geziyorduk. Daha sonraki süreç içerisinde bu çalışmaya öyle bir yoğunlaştık ki, aylarca eve gidemediğimiz oldu.</p>

  <p class="normal1">Bu çalışmayla son sözleşmede işçilerde sigorta kesintisi başlamasına rağmen 20 bin dokuma işçisinin içerisinde 1019 sigortalı işçi olduğunu tespit etmiştik. Bunların içerisinde bir tane bile sigortalı olan cağcı yoktu. Yani 7500 genç işçinin içerisinde işveren yakını olsa dahi sigortası olan yoktu. Bobinciler ve masuracıların hepsi çocuktu zaten. Normal işçinin göreceği işi görüyorlardı. İş kazası en çok onların başına gelmesine rağmen hiçbirinin sigortası yoktu. Olan sigorta da şunun için vardı: Patronlar, işyerine ruhsat alabilmek için bir tane sigortalı insan göstermek zorundalar. Bunların bir kısmı çok yaşlı kalfalar ve makinistlerdi. Sigortalı olanların çoğu, ayda en fazla 5-10 gün sigortalı gösteriliyordu. Sigortalı gösterilenlerin diğerleri ise patronların köyünde oturan akrabalarıydı. Adıyaman’da oturan bir çiftçi, Gaziantep’te dokuma işçisi olarak gözüküyordu. Adıyaman Besnili çok sayıda patron vardı.</p>

  <p class="normal1">Yaptığımız araştırmada emekli olan dokuma işçisine de rastlamadık. O yıllarda emekli olan dokuma işçisi yoktu.</p>

  <p class="normal1">Yaptığımız görüşmelerde patronların, bir direniş yaşanmadan bu hakları uygulamayacaklarını gördük. İşçi de bunun farkındaydı, çünkü sigorta meselesi 1993 ve sonrasında 95’te dernek olarak yaptığımız iki sözleşmede yer almasına rağmen uygulanmıyordu. Diğer sözleşmelerden farklı olarak 95’in sonunda yaptığımız ve 96’nın ilk altı ayını kapsayan sözleşmede işçiden alınan zammın yüzde otuzu oranında sigorta kesintisi de başlatmıştık; ama buna rağmen patronlar sigorta yapmıyorlardı. İşçi bundan dolayı halı işverenlerine çok tepkiliydi. İlk başta 20 bin işçinin yan yana geleceğine kimsenin güveni yoktu. Bu talepleri işverenlerin kabul etmeyeceklerini söylüyorlardı. İşçilerde polisle karşı karşıya gelme korkusu da vardı. Bir eylem yapılırsa polisin müdahalesinden korkuyorlardı. Herkes birey olarak aynı korkulara sahipti. Ama bu korkular aslında işçilerin birbirleriyle yeterince diyalog içerisinde olmamalarından, örgütsüz olmasından kaynaklanıyordu. İşte bu noktada dernek işçilerin bu kaygılarını gidermede önemli bir görev üstlendi; işçiler arasında iletişim sağlayarak, bir işçinin sıkıntısının, önyargısının, dünyaya bakışının diğer işçi tarafından anlaşılmasını sağladı. Bu da işçiler arasında güveni geliştirdi.</p>

  <p class="normal1">Tabii bu işyeri gezilerinde işçilerin önerileri olmuştu. İşçiler çok somut şeyler söylemişlerdi. Onun için 96’da direniş başlarken bir tereddütümüz yoktu. Çünkü az-çok çıkabilecek sorunlara karşı önceden tedbirler almıştık.</p>

  <p class="normal1">Anket çalışmasında biz siyaset de konuştuk. İşçilerle ülkenin gidişatı konusunda, siyasi partilerin nitelikleri konusunda sohbetlerimiz de oldu. Milletvekili adayı olduğum için sanayinin hepsi artık beni Emek Partili olarak tanıyordu. Sohbetlerde işçiye sahip çıkan tek partinin Emek Partisi olduğu noktasında bariz ve net bir görüş vardı. Belki de işçiyi direnişe kaldıran o dönemdeki siyasi çalkantılardı. Onları tartışmak işçileri bayağı duyarlı kılmıştı.</p>

  <p class="normal">Adım adım direnişe doğru</p>

  <p class="normal1">Yaptığımız çalışmalar sonucu cağcılar sigortalı çalışmanın önemini kavradı. Başta sigortalı olmak onlara hayal geliyordu; fakat dernekte yaptığımız toplantılarda bunun mümkün olduğunu örnekleriyle anlattık. Bir de dernek olarak şöyle bir şey geliştirmiştik: Ünaldı’da boy başı ücretin üçte ikisini kalfa, üçte birini cağcı alır. Biz cağcıların sigorta kesintisini ödeyebilmesi için boy başı ücretin üçte birini değil, yüzde kırkını almaları yönünde bir karar aldık. Bir sonraki sözleşmede bu kararımızı hayata geçirecektik. Tabii kalfaların bir bölümünde bir rahatsızlık oluşmaya başlamıştı. Biz dernek olarak bundan rahatsız olunmaması gerektiğini, kesinlikle bir sefere mahsus olmak üzere de olsa ücret dengesizliğinin ortadan kaldırılması için çaba göstereceğimizi beyan etmiştik.</p>

  <p class="normal1">Derneğin gençliğe bu yaklaşımından ve aldığı bu karardan dolayı genç işçilerin güveni arttı. Büyük patronların işyerinde gençlerden oluşan komiteler kurmaya başladık. Küçük işyerlerinin olduğu yerlerde ise bütün bir bölge için komiteler kurmuştuk.</p>

  <p class="normal1">Gençlik Komitesi’nde yer alan cağcıları bir toplantıya çağırdık. Toplantıyı 96’nın 5 Ocağında yaptık. Derneğin gençlik için aldığı kararları açıkladık. Gençlere, “İşçiler arasında sömürünün kaldırılması için üçte bir üçte iki ücret oranının kaldırılması gerektiğini, eğer kalfa ücretini yükseltecekse bunu direk patrondan talep etmesi gerektiğini, kalfanın işçinin emeğini çalmaması gerektiğini” anlattık. Gençler bu söylediklerimizden sonra bütün sanayide şunun propagandasını yapmışlar, “Dernek, gençlere eylem çağrısı yapmış!”</p>

  <p class="normal1">O gün Gençlik Komitesi toplantısında aslında genç arkadaşlara eylem çağrısı yapmamıştık. Gençlerin bu talepte birleştirilmesi gerektiğini anlatmıştık. Onlar da bunun ancak eylem yapılırsa mümkün olacağı fikrine varmışlardı. Bir baktık ki gençler iş bırakmış. O zaman Atatürk Lisesi’nin arkasında bir top sahası vardı. İşçiler orada toplanmıştı. Polis gelmiş işçilere nasihatte bulunuyordu. İşte başkanın, derneğin sözünü dinlemeyin. Böyle yaparsanız başınız derde girer, yasalar çerçevesinde hareket edilmesi gerektiği gibi nasihatler. Gençleri tehdit de etmişler. “Kim öne çıktıysa tarayalım” tarzında tehditler de yapmışlardı gençlere.</p>

  <p class="normal1">Ben, gençlere süre içerisinde bu talepleri dernek olarak gündeme getireceğimizi söyledim ve yeniden işbaşı çağrısı yaptım. Çünkü eylem yeterince hazırlıklı ve işçilerin tümünün katıldığı bir eylem değildi. O zaman işçilerin aleyhine sonuçlanabileceği için durdurmak zorundaydık. Bazı gençler derneği kınamışlardı, “Neden bizim eylem yapmamıza karşı çıkıyorsunuz?” diye. Biraz küskünlükler de olmuştu. Ama gençlerin bu eylemi aslında 96 direnişi öncesi bir ön çarpışmaydı ve bu çarpışmada şunu gördük; işçiler derneğin sigortalı çalışma ile ilgili yürüttüğü mücadelenin arkasındaydı.</p>

  <p class="normal1"><span class="ideitalik">Sigortalı yapılmayanlar sadece cağcılar değildir. Mecit Bozkurt sigortasını yaptıramayan kalfalardan biridir</span>:</p>

  <p class="normal1">Benim çalıştığım işyerinde işveren ne beni, ne de diğer işçileri sigortaladı. Kendisine, “Bak biz liste çıkardık. Yüzde elliyi biz buraya yansıtmışız; ama yüzde otuzu bizden peşin kesilmiş. Benim sigorta miktarımı kesiyorsun ama sigortamı da yapman lazım” dediğimde, “Kardeşim biz seni şimdi sigortalı edemeyiz” dedi. Halıcılar Odası’na ve Dokumacılar Derneği’ne küfreden işverenler oldu; “Bunlar ne hakla bu kararları alırlar!” dediler. Halıcılar Odası’nda da sigortalı yapma maddesinden dolaylı işverenler birbirleriyle tartıştılar. Ama biz baktık ki geçen üç dört aylık zaman içerisinde değişen bir şey yoktu Ünaldı’da. Zam yüzde elli oranında yansımıştı ama sigorta yoktu. Sigorta yine yapılmıyordu.</p>

  <p class="normal1">İşçilerin az bir kısmında derneğe şöyle tepkiler de gelmeye başladı:</p>

  <p class="normal1">“Siz niye böyle bir şey yaptınız. Dernek yüzde seksen zam aldı, biz yüzde ellisini aldık. Niye böyle oldu? Niye zammın tümü ücrete yansımadı?”</p>

  <p class="normal1">Çok az da olsa bir kısım işçi de;</p>

  <p class="normal1">“Ben sigortalıyım ama niye benden kesiliyor? Niye ben yüzde elliye anlaşayım? Niye yüzde seksen değil?” diyordu.</p>

  <p class="normal1">Biz de, “Bak sanayide sigortalı insan sayısı bu, sigortasız insan sayısı bu. Kişilere göre değil, sanayinin genel durumuna göre karar almamız gerekiyor” diyorduk. Yani biz bir taraftan işçileri de sigortalı olmaya ikna etmeye çalışıyoruz. Çünkü, dokuma işçisinin aslında şöyle bir geleneği de vardı, dokuma işçisi için sosyal haklar hep ikinci planda kalmıştır. Dokuma işçisi hayatında hiçbir zaman bu hakları fazla önemsememiş, gündeme getirmemiştir. Mesela dokuma işçisinin en önemli talebi hep şu olmuştu; “Benim zam oranım ne olacak? Ne kadar yüksek zam alacağım?” Hep bunun için mücadele etmiştir. Bu sadece 90’lı yıllarda başlayan bir şey de değil. Ta kilimcilik döneminden beri böyle. 78 grevine bile baktığımızda en öndeki talep zamdı. Yani grev zam için yapılmıştır. 93 gün süren grev bile zam için yapılmıştır.</p>

  <p class="normal1">Aslında o dönem biz sigortayı, yıllık izni, tazminat vb. haklarımızı istediğimizde garipseyen işçiler olmuştu. Biz artık dokuma işçisinin şimdiye kadar alıştığından farklı şeyler söylüyorduk. Tabii bu söylediğimiz şeyler işverenleri de tedirgin etmeye başladı. İşçilerin sigortalarının yapılmadığını gördük ve bunu birkaç kez Halıcılar Odası’yla görüştük. Dedik ki:</p>

  <p class="normal1">“Bakın bu gidişat iyi değil. Siz bu işçilerin sigortasını yapmamışsınız. Yüzde otuz da peşin para kestirdiniz bu işçilerden. Ya işçilerin parasını verin ya da sigortalarını yapın.” O zaman bize “Biz herkesi denetleyemeyiz. Ne yapalım yani?” dediler. “Mademki siz buradasınız. Bu parayı kestiniz. Sizin mutlak surette sigortaları yapmanız lazım” dedik. Tabii bu görüşmelerde çok mesafe katedilemedi. Artık dernek olarak şunu dillendirmeye başlamıştık; “Eğer yedinci aya kadar, yedinci ayın birine kadar sigortalar yapılmazsa, biz iş bırakacağız, greve gideceğiz.”</p>

  <p class="normal1">O zaman grevi dillendirmemize gülenler oldu. Sendika değilsiniz, dernek grev yapabilir mi? Yapabilir mi, yapamaz mı? Bu tartışmalardan ayrı olarak aslında, Ünaldı Dokuma İşçileri Derneği olarak biz direnişin başlayacağı yedinci ay görüşmeleri gelmeden birkaç ay öncesinden yoğun olarak hazırlıklara başlamıştık. Sigortalı çalışma talebimizin çözümlenmeyeceğini ve kesinlikle grevin kaçınılmaz olacağını biliyorduk.</p>

  <p class="normal1">Biliyorduk da... Ünaldı’da işimiz kolay da değil; 540 işyerinde çalışan 20 bin işçi var. Sadece Ünaldı’da değil; Çıksorut’u var, Başpınar’da çalışan dokuma işçileri var. Havaalanı yolunda, Körkün’de, Küsget’te çalışan işçiler var. İşyerlerinin büyük bir bölümü Ünaldı’da olmakla birlikte dokuma sektörü sadece bir bölgede kurulmuş da değil. Ünaldı zaten birçok mahalleden oluşmuştu. Küçük bir yer değildi. Bu kadar dağınık bir sanayide işçiye nasıl anlatacaksınız? Biraz tedirginlik de vardı üzerimizde; ama dedik, kardeşim madem patronlar sigortaları yapmayacaksa bizim kesinlikle greve gitmemiz gerekiyor. Yani başka çıkar yolumuz kalmamıştır. Yüzde otuz işçilik kesilmiş... Aylardan beri bu para bizden kesilmesine rağmen işçinin çok büyük bölümüne bir tek gün sigorta yapılmamış. Gerçi hani kısmi olarak sözleşmeyi uygulayan, sigorta yapan yerler vardı, ama çok küçük sayıdaydı bunlar. Öyle genele yayılan şey değildi. Halıcılar Odası’yla yapmış olduğumuz bütün görüşmeler hep olumsuz bitti. Bize şunu söylediler; “Tamam, olacak, düzelecek, yapacağız.” Bizi baştan savıyorlardı.</p>

  <p class="normal1">Ben şunu çok iyi biliyordum; dokuma işçisi kolay kolay ücretinden kesinti yaptırmaz. Çünkü, bugüne kadar hep bunun için mücadele etmiş, onun için hazırlıklara başlamıştık. Bu gelişmeler üzerine dernek içerisinde bir görevlendirme yapıldı. Herkes Ünaldı içerisinde çalışmalara başladı. Sadece dernek yönetimi de değil, yönetim dışında da gerçekten Ünaldı içerisinde destek veren, bu çalışmalara katılan oldukça fazla arkadaş vardı.</p>

  <p class="normal1">Altıncı ay geldiğinde grevden bir ay öncesinde ben Perilikaya bölgesinde çalışıyordum. Perilikaya’da çalıştığım yer üç tezgâhlı küçük bir işyeriydi. Kaplanlar Halı’nın bitişiğindeki bir işyeriydi. Biz sürekli çay ocağına çıktığımızda arkadaşlarla sohbet ediyorduk. Orada işçilerle her gün görüşüyor, toplantı yapıyorduk. Kendi işyerimizden başladık ama çalışmayı daha geniş alana, çevre işyerlerine doğru yaydık.</p>

  <p class="normal1">Ara sıra Cuma Uzun yanıma geliyordu. Gece gündüz dolaşıyorduk;</p>

  <p class="normal1">“Bunlar yüzde otuz paramızı kesti. Hiçbirimizin bir tek gün sigortası yok. Bir tek gün dahi sigortalı göstermediler. Ya bu paramızı geri alacağız ya da bizi sigortalı yapacaklar. Bunun başka çıkar yolu yoktur” diyorduk. İşçilerle konuştuğumuzda hemen söylediklerimize benzer şeyleri kendileri de söylemeye başlıyor, bizimle hemfikir oluyorlardı.</p>

  <p class="normal1"><span class="ideitalik">Dokuma İşçileri Derneği’nin diğer yöneticileri gibi Mikail de, direniş hazırlıklarının aslında 95 yılının son günlerinde yapılan sözleşmenin hemen sonrasında başladığını belirtiyor</span>:</p>

  <p class="normal1">Patronlar işçilerden sigorta parasını kestikleri halde sigorta yapmadılar; ama biz bu sözleşmeyi yaparken işverenin sigorta yapmayacağını biliyorduk. Bunu tahmin ediyorduk; çünkü işveren yıllardır öyle çalıştırmaya alışmıştı.</p>

  <p class="normal1">Sözleşme maddelerine uyulmasını isteyen bazı işçiler üzerinde baskılar da artmaya başladı. Örneğin Ceyhan Halı’da sakat (hatalı) dokunan halılar için işçiden çok büyük cezalar kesiliyordu. Onun dışında bütün işçilere patron, istediği zaman işten atabilmek için, boş bir kâğıt imzalatmıştı. İşçiler, bu nedenle iş bıraktı. Dernek yönetimi patronla görüştü, boş kâğıtların yırtılmasıyla ancak akşam anlaşma sağlanabildi.</p>

  <p class="normal1">Yani böyle durumlar birkaç işyerinde yaşandı. Yine, Seydi Bulut Halı’da bazı şeyler yaşandı. Tazminatlar konusunda, işten atmalar konusunda bazı şeyler yaşandı. Bunlar şunu ortaya çıkarıyordu. İşçi kendi aldığı kararın arkasında duruyordu.</p>

  <p class="normal1">Sözleşmeden sonra sanayide bazı istisnalar da vardı. Sigortasını isteyip yaptıranlar oldu; ama sanayinin genelinde sigortalı çalışma konusunda bir gelişme sağlanamadı.</p>

  <p class="normal1">Ankette ortaya çıkan sonuçla beraber, biz Dokuma İşçileri Derneği yönetimi olarak aramızda görev dağılımı yaptık. Önceki direnişten bazı tecrübeler edinmiştik. Mesela sanayinin bazı zayıf bölgeleri vardı; 96’dan önce de bizim iş bırakma girişimlerimizde Hasip Dürü caddesi zayıftı. Bu caddede ben görevliydim. Bozoklar Mahallesi civarındaki işyerlerinde Cuma Uzun görevliydi. Çıksorut işçileriyle Mecit Bozkurt görüşüyordu. İbo’nun çay ocağının olduğu bölgede de ben görev almıştım. Abdullah Alagöz Merinos’ta (Erdemoğlu) görev almıştı. Her arkadaş bir bölgeden sorumluydu. Buraları toparlamak ve önümüzdeki sürece buraları hazırlamak için dernek kendi arasında sanayiyi parsellemişti. Herkesin bir görevi vardı. Yedek yönetimdeki işçiler de bazı bölgelerde görevlendirilmişti. İşte 96’ya girerken biz böyle bir karar aldık dernekte.</p>

  <p class="normal1">Görevlendirmeyle beraber 96’nın ikinci altı ayındaki sözleşme görüşmelerine yoğun bir çalışma başladı. Dernek yönetimiyle beraber mücadelenin önünde yer alan yaklaşık 20-25 işçi vardı. Gecemiz gündüzümüz hep sanayide geçiyordu. Toplantıları gece işyerlerinde yapıyorduk. Gündüz ise, toplantıları genellikle dernekte yapıyorduk.</p>

  <p class="normal1">Hafta sonlarımız hiç boş geçmiyordu. Hep toplantı yapıyorduk. 96’da yedinci aya, yani yeni sözleşme dönemine girerken sanayinin geneli, alınacak bir kararlara hazır hale gelmişti. Temmuz ayından önce bütün sanayide iş bırakılacağı konuşulmaya başlanmıştı. Bununla ilgili somut bir karar yoktu. Ama yaptığımız sözleşmeye uymadıkları için patronlara iyi bir ders vermek gerektiğini, bunun haklarımızı kazanma adına çok önemli olduğunu söylüyorduk.</p>

  <p class="normal1">Direnişin başlayacağı yedinci ayın birinde, yani 1 Temmuz Pazartesi gününden önceki cumartesi günü tüm işçileri Ünaldı Dokuma İşçileri Derneği’ne davet ettik. Burada dernek yönetimi ve işçilerle birlikte; “1 Temmuz Pazartesi günü şalterlerin inmesi ve toplu halde derneğe gelinmesi” kararını aldık. Biz 93’te sokakta toplanıp kendi kararımızı kendimiz veriyorduk. Bütün kararları işçiler kendileri veriyordu. Zam oranını kendi belirliyordu. İşte üç yüz, beş yüz işçinin olduğu bir ortamda toplu olarak alınıyordu bu kararlar. Toplu alınan bu kararlar hayat buluyordu da. İşçi kararı kendisi aldığı zaman kendi aldığı kararın arkasında duruyordu. Öyle bir özellik gelişmişti işçide. Onun için direniş kararını yine işçilerin katıldığı kalabalık bir toplantıda, bu defa derneğimizde aldık.</p>

  <p class="normal1"><span class="ideitalik">Şerif Yılmaz patronların oyalama taktiği izlediği kanısındadır</span>:</p>

  <p class="normal1">Yedinci ay bizim zam ayımız. Zam ayı yaklaştığı için 96’da haftada bir patronların Dernek Başkanı Yalçın Konukoğlu ile konuştuk. Patronların Dernek Başkanına:</p>

  <p class="normal1">“Sigortamızı istiyoruz. Şu şu haklarımızı istiyoruz” dedik. O,</p>

  <p class="normal1">“Tamam, ben patronları toplayacağım, ben size bildiririm” dedi. Bir hafta sonra tekrar gittik:</p>

  <p class="normal1">“Bizim işçiliğimiz şu olsun. Şu hakları istiyoruz. Böyle bir çalışma sistemi dünyanın hiçbir yerinde kalmadı. Bak işçilerle konuştuk. İşçilerin hepsi grev aşamasına gelmiş her an işi bırakabilirler” dediğimizde o Konukoğlu dedi ki:</p>

  <p class="normal1">“Ben ne yapayım? Benim işyerimde işçiler sigortalı. Öbürü yapmıyor.”</p>

  <p class="normal1">O arada Hüseyin:</p>

  <p class="normal1">“Yalçın bey, sen işçilerin hepsi sigortalı diyorsun, ama biz araştırıyoruz. Hepsi sigortalı değil. Sen İşverenler Derneği başkanısın, başta senin yapman lazım” dedi.</p>

  <p class="normal1">O zaman biz onun yazıhanesindeyiz. Yüzümüze karşı çok olumlu. Bize Avrupa sistemini anlatıyor. Ama uygulamaya gelince, “Biz bu şartları götüremeyiz” diyor. Biz o zaman son şartlarımızı söyledik. Sigortaların yapılmasını istedik:</p>

  <p class="normal1">“İşçiler bizi çok sıkıştırıyor. Her an işi bırakabilirler” dedik. Velhasıl adamın yanına kaç sefer gittik geldik. Bir sonuç çıkmadı. Adamlar bizi oyalıyorlardı. O zaman, “Biz yedinci ayın birinde işi bırakacağız” dedik. O gün kimsenin çalışmayacağını duyurduk.</p>

  <p class="normal">Dört saatte sanayiyi durdurabilirdik!</p>

  <p class="normal1"><span class="ideitalik">Direniş öncesi işçinin ruh halini Cuma Uzun’dan dinleyelim</span>:</p>

  <p class="normal1">Direniş öncesinde aramızda müthiş bir birlik vardı. Sanayiye indiğimizde bunu görüyorduk. Ben şundan emindim; dört saat içerisinde bütün sanayiyi kapatabilirdik. Ben buna inanıyordum. Dokuma İşçileri Derneği, “Bugün kapanacak” dediği zaman işçiler, kapatırlardı.</p>

  <p class="normal1">Grevden önce işyeri işyeri gezdik. İşyerlerindeki sigortalı işçileri, sigortasız işçileri çıkarttık. Biz şunu düşündük, herkesi sanayide sigortalı yapabilirsek daha sonra sendikalı yapma şansımız olur. Direniş öncesinde işverenleri işçileri sigortalı yapmaları konusunda uyardık. İşverenler uyarılarımızı dikkate almayınca direniş başladı.</p>

  <p class="normal1"><span class="ideitalik">Dernek yönetimi, direniş öncesi işçilerle karşılaşılacak zorlukları açık konuşur. Hüseyin Özdemir anlatıyor</span>:</p>

  <p class="normal1">İşverenlerle toplu sözleşmeye bir ay önce gitmeye başladık. İşverenlerle günlük görüşmeler yapıyorduk. İşçiler günlük görüşmede ne oldu diye soruyorlardı. Zaten son bir ay kala artık direniş planlarını konuşuyorduk. Direniş öncesi son bir ay hep toplantılarla geçti. Hemen hemen dokumacıların oturduğu bütün mahallelerde kitlesel toplantılar yapmıştık.</p>

  <p class="normal1">Biz direniş başlamadan önceki bir aydaki toplantılarda saldırılara maruz kalacağımızı, işverenlerin bizi bölmeye çalışacağını, polisin saldırabileceğini buna karşı birliğimizi korumamız gerekeceğini söylüyorduk. Başlarına gelebilecek hiçbir şeyi işçilerden saklamadık. Bazı çevrelerin kötü yönde direnişi kullanabileceğini de söylüyorduk.</p>

  <p class="normal1">En çok güven duyduğumuz şuydu; sade olan tamamen bir siyasal kimliğe bürünmemiş, belli bir siyasetin etrafında kemikleşmemiş işçi gövdesi, yani İslami çevreler, MHP’ye oy veren radikal olmayan işçiler, kendine sosyal demokratım diyen işçiler şunu diyordu;</p>

  <p class="normal1">“Biz haklarımızı alana kadar kesinlikle ve kesinlikle mücadele edeceğiz, çatışmalarda geri adım atmayacağız.” Gerçi gevşek duran, güven vermeyen az bir kısım işçi de vardı; ama işçinin ana gövdesi sağlam duracağını belli ediyordu. Onu görebiliyorduk. Bunda amacımız sorunun devletin ve işverenlerin tutumundan kaynaklandığını ifade etmekti.</p>

  <p class="normal1">İşte biz bu güvenden dolayı yedinci ayın birinde, yani ilk pazartesi direnişin çağrısını yaptık. Direniş başlamadan önce birçok kuruma, direnişin başlama gününü ve nedenlerini belirten bir açıklama gönderdik. Valilik, Emniyet, İçişleri Bakanlığı, Cumhurbaşkanlığı ve Bölge Çalışma Müdürlükleri de içinde olmak üzere, 12 devlet kurumuna bir açıklama göndermiştik. İşçilerin anayasal haklarının kesinlikle uygulanmasını istemiştik.</p>

  <p class="normal1"><span class="ideitalik">İşyerlerinde de dernek temsilcilerini seçmiştir. Merinos’ta çalışan Mehmet Demirkıran’ı dinleyelim</span>:</p>

  <p class="normal1">96’da 3-4 temsilcimiz vardı. İki çeşit halı tezgâhı vardı işyerinde. Tek mekik ve çift mekik tezgâhlar diye. Ben çift mekikte çalışan işçilerin temsilcisiydim. Diğer arkadaşlar tek mekikçilerin temsilcisiydi.</p>

  <p class="normal1">Abdullah, derneğe sürekli gidip geliyordu. Orada bizlere aktarıyordu. Biz temsilciler olarak ne dersek bütün işçi arkadaşlar da uyuyordu.</p>

  <p class="normal1">Ne zaman bir sıkıntıları olsa onlarla konuşurduk. Sorunlarını halletmeye çalışırdık. Herhangi bir sorunlarını işverene biz iletirdik. Her işçi arkadaşımız işverenle konuşamıyordu. Bir sıkıntıları olduğu zaman bize müracaat ediyorlardı. Biz de işverenle konuşuyorduk. Bundan dolayı işçiler bizi benimsemişti. İşçi arkadaşlarla aldığımız ortak direniş kararına işyerimiz ilk günden uydu.</p>

  <p class="normal1"><span class="ideitalik">Dernek yöneticisi Mustafa Aslan işçinin taleplerine patronların olumsuz yanıt vermeleriyle hazırlıklara başladıklarını ve direnişin artık kaçınılmaz olduğunu söylüyor</span>:</p>

  <p class="normal1">Patronlar bizim isteklerimize hep olumsuz yanıt verdi. Oysa biz çok şey istememiştik. İşçi olarak en temel haklarımızı istemiştik. Sigortamızı istemiştik. Patronlar, “Bunlar çok oldu, bu derneğin bitmesi lazım” dediler. “Zaten derneğin bir yaptırım gücü yoktur” dediler. O zaman bir kopukluk oldu ve direniş hazırlıklarına başladık.</p>

  <p class="normal1">Ünaldı, birkaç mahalleye dağılmıştı. Perilikaya bölgesinin sorumlusu bendim; ama artık işçilerle görüşmeye yetişemiyordum. Bölgedeki sorumluları üçe çıkardık. Atatürk Lisesi çevresinde, Çıksorut’ta ve diğer yerlerde görevlileri üç kişiye çıkardık. Perilikaya’dakileri üç kişiye çıkardık. Çıksorut’ta olan işçilere yetişemiyorduk. Bu şekilde yedi kişilik yönetimle birlikte yirmi kişi birinci derecede görevli oldu. Bir kişiyi de yedek aldık.</p>

  <p class="normal1">Direniş başladığında birçok işveren demiş ki, “Falanca adam gitmiş de Erdemoğlu’nun kepengini kapatmış da! Yok şunu yapmış, bunu yapmış.” Direnişin başladığında hiçbir işçiye işi bıraksın diye baskı yapılmadı. Hiçbir işçi kendi işyeri dışında başka bir işyerinin kepengini kapatmadı; ama çalışan yerleri ikna etmek için herkes bir dernek yöneticisi gibi konuştu. Bunu herkes böyle bilsin! İşçi kendi isteğiyle işyerlerinde şalteri indirdi. “Bu benim hakkımsa, ben direnerek alırım” dedi. Ama sanayinin hepsi kapattıktan sonra ısrarla çalışmak isteyen birkaç küçük işyeri vardı. Onlara da doğal olarak izin veremezdik!</p>

  <p class="normal">Ve direniş başlıyor!</p>

  <p class="normal1"><span class="ideitalik">“Maya tuttu!” diyerek sevinen dernek yöneticisi Mecit Bozkurt, direnişin ilk günü oldukça heyecanlıdır</span>:</p>

  <p class="normal1">Son bir haftayı sürekli toplantılarla ve işyerlerini gezerek geçirdik. Benim bulunduğum bölgedeki hemen hemen bütün işyerleriyle görüştüm. Hafta sonu itibariyle her şeyin bittiğini söyledim. Pazartesi günü için direniş çağrısı yaptım.</p>

  <p class="normal1">Son bir hafta boyunca yaptığımız toplantılar işçiyi o kadar duyarlı hale getirdi ki, bizim bulunduğumuz bölge cumartesi gününden işi durdurdu. Cumartesi gecesi hiç kimse çalışmadı. Öyle bir noktaya getirmiştik orayı. Hatta işverenler, işçileri çalışması için zorlamıştı ama hiç kimse çalışmadı.</p>

  <p class="normal1">Artık bu karar alınmıştı. Ok yaydan çıkmıştı. Geri dönüş yoktu. Ne pahasına olursa olsun pazartesi günü işbaşı yapılmayacaktı. Yedinci ayın birinde kesinlikle iş başı yapılmayacak, hiç kimse işyerlerine gitmeyecekti. Alınan karar buydu. Her yerde bu konuşuluyordu.</p>

  <p class="normal1">İş bırakma kararımızı işverenler de biliyordu. Haberleri var, biliyorlardı, ama hiç kimse büyük bir direniş tahmin etmiyordu. Bir gün olur, ikinci gün çözülür, herkes işinin başına geçer çalışır, diye düşünüyorlardı.</p>

  <p class="normal1">Cumartesi günü iş çıkışı eve gittim. Evden derneğe geri geldim. Dernekte bir görüşme yaptık. Açıkçası hepimizde bir tedirginlik vardı. O kadar çalışma yürüttük. Acaba çalışmalarımız meyvesini verecek mi? Hepimiz bekliyorduk; “pazartesi günü nasıl olacak?”</p>

  <p class="normal1">Benim huyumdur, her gün dükkâna yarım saat erken giderdim. Bir yerde nohut dürümü yer, sonra iki çayımı içer, öyle giderdim işyerine. O gün pazartesi sabahı ben altıyı on geçe evden çıktım. Evle derneğin arası yürüyerek yarım saat sürüyordu. O gün farklı bir şey vardı. Biz işyerine gitmiyorduk. Aynen işe gider gibi dernek binasına gidiyorduk. Derneğe geldiğimde saat yediyi on geçiyordu. Balık ve yönetici arkadaşlar ordaydı.</p>

  <p class="normal1">Derneğin önüne geldiğimde açıkçası korkuyordum; çünkü öyle bir şeyin içerisine girmişsiniz ki eğer buna cevap verilmezse, bu bir nevi derneğin de sonu olacaktı. Yediyi on geçe insanlar üçer beşer derneğin önünde toplanmaya başladı. Saat yedi buçuk olduğunda insanlar akın akın gelmeye başladı. Hiç kimse işyerine gitmiyordu. Gidenlerin de hiçbiri çalışmıyordu. Herkes bekliyordu.</p>

  <p class="normal1">Ünaldı’da çalışan tezgâh sesleri durmuştu. Ses yoktu, tezgâh sesi çıkmıyordu. İşçiler akın akın dernek binasına gelmeye başlayınca açıkçası biz de o zaman rahatlamaya, sevinmeye başladık. Çünkü gerçekten o ana kadar üzerimizdeki tedirginliği atamamıştık.</p>

  <p class="normal1">Saat sekizde polisler geldi. Hüseyin’e:</p>

  <p class="normal1">“Bu işçiler çalışmıyor, neden?” dediler. Hüseyin de:</p>

  <p class="normal1">“İşçilere haklarını versinler, onlar da çalışsınlar. Biz işçileri burada bağlamıyoruz. Patronlar işçilere haklarını vermediği için işçiler işlerini bırakmışlar” dedi.</p>

  <p class="normal1">Orada polisler Hüseyin’i tehdit etti:</p>

  <p class="normal1">“İşçileri siz çalıştırmıyorsunuz. Eğer işçiler çalışmaya başlamazsa hesabını senden sorarız.”</p>

  <p class="normal1">“Biz işçilere çalışın veya çalışmayın demiyoruz. İşçileri tutan yok ki, söyleyin çalışsınlar” dedi.</p>

  <p class="normal1">İşçilerin çalışmayacağı anlaşılınca polisler, Balık Hüseyin’i patronlarla görüşmek için götürdüler; ama patronlarla yapılan görüşmede anlaşma olmadı. O zamana kadar sanayide işçi de tavrını göstermeye başlamıştı. Baskılara rağmen, hiç kimse çalışmıyordu. Maya tutmuştu! O zaman kendimize güvenimiz de gelmeye başladı. İşçiler kahvelerde, işyerlerinin önünde bekliyordu. Dernek yerimiz çok küçüktü. Temmuz sıcağı var, içeride durulmuyor. Derneğin içerisi bir doluyor sonra boşalıyordu. Sonra yeni bir işçi grubu daha geliyor, tekrar boşalıyordu. Sürekli böyle. Sabahtan akşama kadar işçi sirkülasyonu devam etti.</p>

  <p class="normal1">İkinci gün, ilk gün çalışan birkaç yerde de üretim durdu. Sanayinin tamamı durmuştu ve ondan sonra işverenler tarafından görüşme talepleri artmaya başladı.</p>

  <p class="normal1">Biz dernek yönetimi olarak sürekli bir araya geliyorduk. Birbirimize soruyorduk: “Sizin bölgede durum nasıl? İşçilerin katılımı nasıl? İşçiler nasıl yaklaşıyor?” Hep olumlu haberler alıyorduk.</p>

  <p class="normal1">Bizim işyerinde yaşadığımız bir şansızlık oldu. Çalıştığım işyerinde cumartesi çalışmadığımız için işveren de; “Kardeşim madem çalışmıyorsunuz o zaman para yok. Hiçbirinizin haftalığını vermiyorum” dedi. İkinci gün haber gönderdi, gelip haftalığı alalım diye. İşyerindeki arkadaşlara; “Şimdi gitmeyelim. Biz gidersek parayı istemeye, onlara mahkûm olduğumuzu gösteririz. Biz direnişe başladık. Bize para vermek için değil, ona muhtaç olduğumuzu göstermek için çağırıyor. Direniş ne zaman biterse, biz o zaman alırız” dedim. İşyerinden hiç kimse gidip parasını almadı.</p>

  <p class="normal1">Ünaldı işverenleri şu politikayı her zaman yapmışlardı: “Bu işçiler dayanamazlar, gelirler hafta içinde bizden harçlık isterler. Biz bunları biliyoruz. Cumartesi günü haftalığını alanlar, pazartesi günü işe gelirler. Bizden borç para istemeye başlarlar. Salı gününe kadar üç gün bile dayanamazlar.” İşverenlerin bu tür söylentileri çoktu; ama ikinci gün sanayi durduktan sonra, sanayi tamamen durduktan sonra işin ciddiyetini herkes daha iyi anlamaya başladı. İşverenler de anlamaya başladı.</p>

  <p class="normal1"><span class="ideitalik">Hayri Çoban direnişin kendi bölgesinde nasıl başladığını şöyle anlatıyor</span>:</p>

  <p class="normal1">96’da ben Dilek Halı’da çalışıyordum. Şimdi sabahleyin çalışmaya vardık. İki genç işçi arkadaş geldi. Bekçinin aracılığıyla beni dışarı çağırdılar.</p>

  <p class="normal1">“Ne var?” dedim.</p>

  <p class="normal1">“Greve gidiyoruz.” Bize durumu anlattılar.</p>

  <p class="normal1">“Siz, kayıtsız olun” dedim, aşağıya indim, şalterleri kapattım. O işyerinde söz sahibi benim. Her zaman zam alan, sürekli işverenle muhatap olan sürekli bendim. Kapattım çıktım. İşveren:</p>

  <p class="normal1">“Ne oldu?” dedi.</p>

  <p class="normal1">“Greve gidiyoruz” dedim.</p>

  <p class="normal1">“Yapmasanız iyiydi, ama siz bilirsiniz” dedi. Kahveye geldik. Çıksorut’ta Onbaşı’nın kahvesinde toplanıyoruz. Her gün orada oturuyoruz. Direnişteki arkadaşlara katkı olsun diye ben pilav yaptırdım. Bir ahbaptan 30 kilo ekmek getirdim. Bir satıl yoğurtla ayran yaptık. Sandalyeleri birleştirdik, arkadaşlar orada yemek yedi. Biz orada günlük, arkadaşlar aç kalmasın diye bir dayanışma yapmaya çalışıyoruz. Bir başka gün Mehmet adında bir arkadaş aynısını yaptı.</p>

  <p class="normal1">Bu arada kahve sahibi Mahmut’un bize sunduğu desteği inkâr etmemek lazım. Çünkü Çıksorut’taki işçiler genelde Onbaşı’nın kahvesi dediğimiz Mahmut’un kahvesinde otururlardı. Mahmut hem yemek konusunda hem de kahvede kalmamız konusunda önemli destek sunmuştu bize.</p>

  <p class="normal">İşyeri işyeri üyelik</p>

  <p class="normal1"><span class="ideitalik">Direnişin ilk gününden polis işçilere baskı yapmaya başlar. İlk baskıları işçilerin nasıl boşa çıkardığını Mikail şöyle anlatıyor</span>:</p>

  <p class="normal1">İlk günler hareketli geçti. Patronlar dernekle görüşmek istemedi. Emniyet’in baskısı oldu. Polisler dernekten çıkmamaya çalıştı. Birkaç sefer derneğe saldırmaya çalıştılar. “Üye olmayan derneğe giremez” diyorlardı. Direniş başladığında derneğin 300-350 üyesi vardı. Polis, “üye olmayan giremez” diyerek işçilerin gelişini engellemeye çalışınca bu sefer işçiler, işyeri işyeri topluca derneğe üye olmaya başladılar. Direnişin sonuna doğru Ünaldı Dokuma İşçileri Derneği’nin üç binin üzerinde resmî üyesi vardı.</p>

  <p class="normal1"><span class="ideitalik">Direnişin ilk günü işyerlerinde de işçilere baskı uygulandı. Yılmaz Solak gibi birçok işçi, bu baskılara karşı işyerlerinde işçilerin çalışmaması için işçileri ikna eder:</span></p>

  <p class="normal1">Genelde bizim işyerinde fazla toplantı yapmazdık. “Şu olacak bu olacak” diye derneğe gider oradan öğrenirdik. Zaten iki vardiya olarak çalışıyorduk. Dernek başkanı Balık, işyerlerini gezdi, ama biz de çevremizdeki dükkânları tek tek gezdik. Kendi iş arkadaşlarımıza gelişmeleri duyurduk. Kimsenin çalışmaması için her türlü tedbiri aldık. Birlik ve dayanışma içindeydik. Daha sonra dernekten, “Yedinci ayın birinde herkes işi bırakacak, dükkânın önünde oturacak, çalışılmayacak!” dendi. Direnişin başında Emniyet güçleri, patronlar çalışmaya zorladılar. Bazı işçiler o anda çalışmaya başladılar, korktukları için. Biz o arkadaşlarla konuştuk ve ikna ettik. Onları çalışmaktan caydırdık.</p>

  <p class="normal">Partide hareketlilik</p>

  <p class="normal1"><span class="ideitalik">Direnişin başlamasıyla beraber Emek Partisi Gaziantep İl Örgütü’nde yaşanan hareketliliği ve partinin önemini Mikail’den dinleyelim</span>:</p>

  <p class="normal1">Direnişin ilk günü Parti Genel Merkezi’nden direnişe yol göstermek, yardımcı olmak için Ender abi gelmişti. Daha önce de gelip gidiyordu, işçilerle görüşüyordu. Ünaldı çalışmasını konuşuyor, değerlendiriyorduk. Parti, direniş başlamadan önce direnişle ilgili bilgileri ve gelişmeleri yeterince biliyordu. Otuz gün boyunca parti ve en başta genel merkez yöneticimiz Ender abi direnişçi işçilerle, bizimle beraber oldu. Evlerimizde kaldı. Günlük, üreteceğimiz politikayı, taktikleri beraber tartışıyor ve karara bağlıyorduk.</p>

  <p class="normal1">Aslında belirlediğimiz taktikleri gazete vasıtasıyla işçilerle paylaşmış oluyorduk. Bir yandan izlenimler, köşe yazıları yazılıyordu. Diğer yandan yapılan haberlerle işçinin motivasyonunu ve yaptığı işin farkına varmasını amaçlıyorduk.</p>

  <p class="normal1">Onun için Ünaldı direnişi otuz gün boyunca gazetenin birinci sayfasından hiç inmedi. Evrensel gazetesi ilk gün manşetten bir haber girdi; “10 bin dokuma işçisi direnişte” diye. Ondan sonra yaptığımız değerlendirmeler doğrultusunda her gün haber çıkmaya devam etti. Evrensel’in farkını işçilere kavratmak için ilk gün yerel ve ulusal bütün gazeteleri; Hürriyet, Milliyet... hepsini aldık. Tabii Evrensel’in farkı hemen belli oluyordu; çünkü birinci sayfadan haberi girmiş ve “10 bin dokuma işçisi direnişe geçti” diye manşet yapmıştı. Böyle bir haber diğer gazetelerin hiçbirinde yoktu; ne yerel gazetelerde ne de ulusal gazetelerde. Böyle olunca, ilk günden itibaren Evrensel, işçiler tarafından sahiplenilmeye başlandı. Sonrasında Evrensel’in işçileri kucaklaması, haberlerini yapması, Evrensel’i işçiler arasında elden ele dolaşan bir gazete haline getirdi.</p>

  <p class="normal1">Sonraki günlerde daha farklı, daha güzel haberler, yorumlar, izlenimler çıkmasıyla işçinin gazeteyle kaynaşması daha da arttı.</p>

  <p class="normal1">İlerleyen günlerde Evrensel, merkezden, Ankara’dan ve değişik yerlerden muhabirlerini ve yetkin elemanlarını direnişi işlemek üzere gönderdi. Fatih Polat, Şirin Sümer, Sinan Saygılı, Sevda Çetinkaya ve daha birçok gazeteci arkadaş haber yapmak, direnişi farklı yönlerden yansıtmak için geldiler. Selahattin Sönmez direnişle ilgili, işçilerin yaşantısıyla ilgili çok güzel fotoğraflar çekti.</p>

  <p class="normal1">Gelen muhabirler işçilerle röportajlar yaptı, işçilerin evlerini ziyaret etti, işçi evlerinde kaldı. Kadın gazeteciler işçi eşleriyle iyi ilişkiler geliştirdi. İşçilerin yaşadığı yerler, çalıştığı yerler fotoğraflanıyor, haber konusu oluyordu. İşçiler kendi kendini görmeye başlamıştı gazetede. Gazete işçilerin sesi oldukça işçiler de aslında gazetenin sesi olmaya başlamıştı. İkinci, üçüncü günden sonra işçiler dernekte Evrensel gazetesini aramaya başlamıştı. “Evrensel gazetesi geldi mi?” sık sık duyduğumuz bir soru olmuştu. Dernek binasında 100-150 işçiye Evrensel’de çıkan Ünaldı hakkındaki haberi sesli bir şekilde okuyorduk. İşçiler üzerinde tartışırlardı; “Bu böyle olsa daha iyi olurdu, şöyle olsa daha iyi olurdu.” Yani haberle beraber sanki direnişi değerlendiriyorlardı.</p>

  <p class="normal1">Direniş boyunca partiyle diyaloğumuz hiç aksamadı. Daha da güçlendi. Bir toplantıyı dernekte yaptıktan sonra biz yönetimdeki bazı arkadaşlarla Emek Partisi’ne gidip, o gün yaşananları, öbür günkü politikayı tartışır, konuşurduk. Yani akşam partiye gelir partide toplantımızı yapardık. O dönemde yarınki yapacaklarımıza dair politikalar üretir öyle giderdik eve.</p>

  <p class="normal1">Direnişin ilk günlerinde partide aldığımız kararlardan biri de işçilerin evlerine gitmekti. Bizim parti il yönetimimizde uzun süreden beri SANKO’da çalışmakta olan Seyfettin ve diğer işçi arkadaşlar vardı. Üniversite gençliği vardı. TÜM BELSEN yöneticisi arkadaşlar vardı. Hepsi çalışmaların içindeydi. İşçi evlerine partili arkadaşlarla, il yöneticileriyle gittik. İşçi evlerini ziyaret ettik, işçi evlerinde toplantılar yaptık. Mesela partideki toplantıları direnişin beşinci altıncı gününde işçi evlerine taşımaya başladık. Akşam mahallenin birinde bir işçi arkadaştan randevu alırdık, “Sizin evde toplantı yapacağız” derdik. Çevredeki tüm dokuma işçilerini o toplantıya katardı arkadaşımız. Giderdik, 30-40 işçiyle toplantılar yapardık. Direnişin başarıya ulaşması için ailelerin de bu direnişe destek vermesini isterdik. Toplantılara ailece katılımı sağlardık.</p>

  <p class="normal1">Öyle bir şey oldu ki, parti, dernek, gazete o dönemde birbiriyle kaynaştı. Sanki direnişin başarıya ulaşması için hareket eden tek kurummuş gibi bir durum oluştu. Tabii işçilerin bu kurumları sahiplenmesi aynı şekildeydi. Bizim gazete dağıtımında görevlendirdiğimiz arkadaşlar vardı. İşçiler gelir, gazete paketlerini her gün partiden alır, derneğe getirir, orada işçilere dağıtırdı.</p>

  <p class="normal1">Bu arada mesela öğrencilerin direnişe katkısı olmaya başlamıştı. Üniversiteden öğrenciler derneğe gelirlerdi, orda işçilerle tanışır o dernekte direnişin seyri hakkında bilgi alırlardı. Öğrenciler, yaşanan pratiğin, kitaplardan çok farklı bir şey olduğunu görmüşlerdi. Bize heyecanla bunu anlatırlardı. Direniş, işçiler için olduğu kadar öğrenciler için de öğretici bir ortamdı.</p>

  <p class="normal1"><span class="ideitalik">Parti’nin direnişteki yerini Hüseyin Özdemir şöyle aktarıyor:</span></p>

  <p class="normal1">Partide günlük durum değerlendirmesi yapıyorduk. Çalışmalara partiden dokuma işçisi olmayan arkadaşlar da katılıyordu. Bazı günler on tane ev toplantısı yaptığımız oluyordu. Bunu arkadaşlar arasında bölüştürüyorduk. Bazen biz toplantıyı ayarlıyorduk. Sonra partiye birilerini göndermeleri için haber veriyorduk. Gazeteci arkadaşlar olsun, Ünaldı’da çalışan partili işçi arkadaşlar olsun, onların hepsi toplantılara katılıyordu. Partililer hepsi ayrı ayrı bölgelere gidiyordu.</p>

  <p class="normal1"><span class="ideitalik">Direnişin başından itibaren partinin üstlendiği görevleri Şerif Yılmaz şöyle anlatıyor:</span></p>

  <p class="normal1">Şimdi, o dönemler partinin MYK üyesi Ender İmrek arkadaşımız ordaydı. O genellikle bu direniş esnasında olan her türlü faaliyetimizi zaten genel merkezle değerlendiriyordu. Aynı zamanda da partinin kararlarını bize iletiyordu. Çünkü biz partili olduğumuz için partinin direktifleri doğrultusunda hareket ediyorduk.</p>

  <p class="normal1">Bakıyoruz hiçbir gazete veya görsel basın kesinlikle bizim bu direnişimizi haber yapmıyorlardı. Hep gizliyorlardı; ama Evrensel gazetesi her gün işçilerin yaptığı faaliyetleri bir sonraki gün bize iletiyordu. İşçiler de seve seve gazeteyi alıyorlardı. Günlük üç dört yüz tane gazete bitiyordu o zaman dernekte. Herkes bir önceki gün olan şeyi bir sonraki gün okuyordu. Bu da işçilerin birlik ve beraberliklerini daha çok pekiştiriyordu ve işçiler daha çok moral topluyordu. Bizi dünyaya tanıtan, Türkiye’ye tanıtan, uluslararası işçi sınıfının dayanışmasının nasıl olduğunu bize öğreten Evrensel gazetesiydi.</p>

  <p class="normal">Ev ev toplantı</p>

  <p class="normal1">Parti, direnişin başından itibaren dernekte yapılan toplantıların yanında, ev toplantılarının da yapılması kararını almıştı. Dokuma işçilerinden tanıdığımız insanlara kendi evlerinde toplantı yapacağımızı, anasını babasını, bütün horantasıyla beraber bütün çevresini toplamasını söylüyorduk.</p>

  <p class="normal1">Bazı durumda partili arkadaşlarımla beraber bizi akşam yemeğine davet eden işçiler de oluyordu. Direniş hakkında, direnişte neler yapılacağını anlatıyorduk. Tabii partinin ortaya koyduğu, bize anlattığı doğrultuda anlatıyorduk.</p>

  <p class="normal1">Bizim bu toplantılarda en başta amacımız işçilerin kendilerine güvenmelerini sağlamaktı. Her gece ev ev gezdik. Toplantılar yaptık. Tabii polisler bizi takip ediyordu; ama yine de işçilerin tek tek evlerine gidiyorduk. Babasıyla, annesiyle konuşuyorduk. Hanımıyla, çocuklarıyla konuşuyorduk. Direnişin evlerden de desteklenmesini istiyorduk. Doğrusu işçi hanımları destek veriyorlardı.</p>

  <p class="normal1">Çok zor durumda olan ailelere yardım da ediyorduk. Adam “benim çocuğum hasta çalışmam lazım. Para lazım. Çocuğumu hastaneye götüreceğim” diyordu. Biz o sırada yardım topluyorduk dernekte. Yardım topluyorduk işçilerden, o hastası olanları hastaneye götürüyorduk, ilacını alıyorduk. Bazı arkadaşları ev sahipleri çok sıkıştırıyordu. Ev kirası istiyordu. Diyor ki, “ev sahibi benim eşyalarımı dışarıya atacak”. Biz araştırıyorduk, gerçekten durum böyle. Tutup ev kiralarını yatırıyorduk. Bu paraları, hep işçilerden ve gelen yardımlardan yatırıyorduk. Dernek yönetimi olduğu gibi yardım seferberliğine başladık. Direniş boyunca bütün ailelere tek tek Ünaldı’dan Çıksorut’a, Düztepe’ye, hangi semtte oturuyorsa oraya gittik. Toplantılar yaptık.</p>

  <p class="normal">Dernekte 233 toplantı</p>

  <p class="normal1"><span class="ideitalik">Dernek binasında her gün toplantılar sabahtan gece geç saatlere kadar devam etmektedir. Bu toplantılarda işçiler bir yandan direnişteki gelişmeleri öğreniyor, dernek yöneticilerinin yaptığı konuşmalarla, okunan gazetelerle kendini eğitiyor; öbür yandan her konuyla ilgili fikrini açıklıyor, direnişin başarısı için yeni kararlar alıyordu. Gün boyu süren bir eğitim vardı. Yapılan bu toplantıları önce Hüseyin Özdemir’den dinleyelim:</span></p>

  <p class="normal1">Direnişin başladığı ilk günden itibaren her gün toplantı yapıyorduk. Notlarımın içerisinde direniş sırasında sadece dernek binasında 233 toplantının yapıldığı yazılı. Dernek binamız küçük olduğu için az bir işçi grubuna konuşuyorduk. Konuşma bittikten sonra bu sefer yeni bir grup içeri giriyordu. Onlara konuşma yapıyorduk. Bir günde yedi toplantı yaptığımız oluyordu; ama bir banttan konuşur gibi aynı şeyleri söylemiyorduk. Gün boyu değişik konular işliyorduk. Bir günde 10-12 saat konuştuğum oluyordu. Her toplantıda yeni bir konu gündeme geldiği için işçi ilgiyle dinlerdi. Her toplantı yeni bir heyecandı.</p>

  <p class="normal1">Toplantılarda Ünaldı’nın çalışma koşullarını, bunların nasıl değişeceğini konuşuyorduk; ama konuştuklarımız bununla sınırlı değildi.</p>

  <p class="normal1">Direnişimizin olduğu dönemde dünyanın çeşitli ülkelerinde emekçilerin eylemleri vardı. Yunanistan’daki çiftçiler eylemdeydi. Fransa’da milyonu aşkın öğrenci sokağa çıkmıştı. Bu toplantılarda bunları değerlendirdik. Tabii bu eylemlere o ülkenin polisleri de sert müdahalelerde bulunuyordu. Dünyanın her tarafında emekçilere saldırı olduğunu, patronların, polisin, devletin, emekçilerin taleplerine, tavrının aynı olduğunu anlatıyorduk.</p>

  <p class="normal1">Biz, siyasi partileri de tartıştık. Sağcı da olsa, solcu da olsa aslında yıllardır bilinen partilerin hepsinin sermayeye hizmet ettiklerini söylüyorduk. Hiçbirinde bir işçinin yönetici düzeyde bulunamayacağını, yaptıkları politikanın sağcısı olsun, solcusu olsun IMF patentli olduğunu vurguluyorduk. Emek Partisi’nin farkını da anlatıyorduk. Partinin IMF ile ilişkileri keseceğini, uluslararası tekellerin elindeki bütün işletmeleri, yeraltı ve yerüstü zenginliklerini de ulusallaştırarak bunların işçi denetimine ve halkın yönetimine verileceğini belirtiyorduk.</p>

  <p class="normal1">Tabii bu tartışmalara itiraz eden işçiler oldu. Bir gün MHP’li bir arkadaş;</p>

  <p class="normal1">“Ben de bu derneğin üyesiyim ama ben senin bu söylediklerini içime sindiremiyorum” demişti. Orada arkadaşa cevabı yine salonda oturan MHP’li başka bir işçi arkadaş verdi; “Ben de MHP’liyim ama senin bu kaygılarına katılmıyorum” dedi. Bunları söylerken MHP’nin il sekreteri imzalı kartını da çıkarıp gösterdi.</p>

  <p class="normal1">İşçi arkadaşlar, işçilerin neden bu kadar yoğun sömürüye maruz kaldıklarını merak ettiklerini söylüyordu. Biz de bunun yaşadığımız ekonomik sistemden kapitalizmden olduğunu söylüyorduk. İşçiler emek güçlerini patronlara, sermayedarlara satmaktaydı; ama patronların yani kapitalistlerin fabrikaların mülkiyetine sahip oldukları için, işçilerin ortaya çıkardığı bütün değerlere el koyabildiklerini belirtiyorduk.</p>

  <p class="normal1">Toplumun iki temel sınıfa bölündüğünü, bir yanda emeğini satan ve var olan her şeyi üreten işçiler, öbür tarafta emeğe el koyan fabrika sahipleri olduğunu söylüyorduk. Bütün değerleri ortaya çıkaran işçi sınıfının ülkenin gerçek sahibi olduğunu, Emek Partisi’nin onun için işçilerin ve emekçilerin iktidarını hedeflediğini vurguluyorduk.</p>

  <p class="normal1">Bazen işçiler kendileri merak ettikleri konuları açıyorlardı. Kürt sorununu soruyorlardı. Ünaldı’nın mevcut yapısına baktığımızda Kürt işçi ve emekçileri daha yoğun ve sayıca fazlaydı. Bunun nedeni ise Bölge illerinden yoğun göç almasındandı. Sanayide çalışan Kürt işçi kendi ulusal taleplerinden daha ziyade ekonomik talepleri için mücadele eden işçilerdi. Kürt sorununun kaynağı devletin bölge illerine yatırım yapmaması, iş sahalarının olmaması nedeniyle yaşandığını zannediyordu.</p>

  <p class="normal1">Biz, bunun böyle olmadığını ve bu sorunun sadece ekonomik nedenlerden değil, yıllardır bu ülkede Kürtlerin varlığının inkâr edilmesinden kaynaklandığını söylüyorduk. Her ulusun kendi dilini, kültürünü özgürce yaşamak istemesinin en doğal hakkı olduğunu ve Kürtlerin verdikleri mücadelenin var olma mücadelesi olduğunu anlatıyorduk. Ülkedeki Türk işçi ve emekçilerin, bu sorunu bu gözle görüp, Kürt halkının vermiş olduğu mücadeleyi desteklemek zorunda olduklarını anlatıyorduk. Eğer bir kardeşlikten bahsedilecekse iki halkın da eşit haklara sahip olmasını Türk işçi ve emekçileri tarafından bunun istenmesi gerektiğini belirtiyorduk.</p>

  <p class="normal1">Türk işçiler içerisinde grev başlamadan önce bir önyargı da mevcuttu. Bu greve çıkıldığında Kürt işçilerin işe başlayabileceği ve grevin bölünebileceği konuşuluyordu işçiler içersinde. Suruçlulara da güvensizlik vardı; ancak grevin ilerleyen günlerinde bunun böyle olmadığını açıkça gördük.</p>

  <p class="normal1">Bu toplantılarda işçilerin ruh halini, düşüncelerini öğreniyorduk. Direnişin seyrine göre bu toplantılarda karar da alıyorduk. Yani toplantılar hem işçilerin birbirleriyle hem de dernek yönetimiyle kenetlenmesini sağlıyordu.</p>

  <p class="normal1"><span class="ideitalik">Mustafa Aslan dernekte her işçinin konuştuğunu söylüyor:</span></p>

  <p class="normal1">Direniş başladıktan sonra toplantı yerimiz, haberleştiğimiz yer, dernekti. Hangi işyeri çalışmaya niyetli, hangisinde hangi sorun var, hep burada değerlendiriliyordu. Direniş boyunca hemen hemen bütün kararları dernekte yapılan toplantılarda aldık.</p>

  <p class="normal1">İşçiler de her konuyla her gelişmeyle ilgili olduklarını gösteriyordu. Fikirlerini gelip orda toplantıda dile getiriyorlardı. Her konu böyle açık konuşulduğu için işverenlerin, polisin işçileri bölmek için izledikleri hiçbir taktik tutmadı. Biz birliğimizi beraberliğimizi direniş boyunca koruduk.</p>

  <p class="normal1"><span class="ideitalik">Toplantılara katılan işçilerden biri Hacı Gün’dür. Direnişten öğrendiklerini şöyle anlatıyor:</span></p>

  <p class="normal1">Derneğin aldığı kararları dernekte öğreniyordum. İşçilerin çoğunluğu her gün dernekteydi. Direniş boyunca ben de her gün dernekteydim. Günde birkaç kez toplantılar oluyordu. Sigortadan, sekiz saat çalışmaktan, işçi haklarından söz ediyorlar. Yönetimdeki arkadaşlar bizim hayatımızı bizim sıkıntılarımızı anlatıyordu. Toplantılarda hayatım gözümün önüne geliyordu. Ben dokumaya komşumuzun beni işyerine götürmesiyle başladım. Önce masura sardım. Sabahtan akşama kadar makinenin önündeydim. O da yetmez bazen çaya gönderirlerdi. İşyerinin temizliğini biz yapardık. Ben dayak yemedim ama sanayide dayak da vardı. Çocuğunu halfenin yanına bırakan aileler, eti senin kemiği benim derlerdi. Benim o dönem sigortam da yoktu. Sigortanın ne olduğunu bile bilmiyordum. Sigortanın ne olduğunu direnişte bu toplantılarda öğrendim.</p>

  <p class="normal1"><span class="ideitalik">Dernekte yapılan toplantılar işçiler arasında dayanışmayı güçlendiriyordu. Toplantılar arasında öğlen yemeğinin nasıl hazırlandığını ve nasıl yendiğini Abdullah Alagöz şöyle anlatıyor:</span></p>

  <p class="normal1">Öğlen yemeği zamanı geldiğinde herkes cebinde ne varsa çıkarıyordu, öyle yemeklerinin en güzel yanı da buydu. Yani soğan ekmek de olsa, domates ekmek de olsa işçiler karnını beraber doyuruyordu. Bu şekilde bir ay mücadele ettik.</p>

  <p class="normal">Yeni komiteler kuruluyor</p>

  <p class="normal1"><span class="ideitalik">Toplantıya katılan işçilerden yeni komiteler kurulur. Direniş hazırlık sürecinde komiteler kurulmuştu; ama direnişin başlamasıyla yeni komitelere ihtiyaç duyulur. Mikail, “Yeni kurulan komitelerin bir kısmının görevi, çalışan işyerlerindeki işçileri üretimi durdurmaya ikna etmekti” diyor</span>:</p>

  <p class="normal1">O zaman komiteler oluşturduk yine. Basın komitesi, siyasi partileri gezen bir komite, işyerlerini dolaşan komiteler. Komitelerin görevleri belliydi; mesela sabah gelirdik derneğe, yaklaşık 40-50 kişiyle bir toplantı yapardık. Hemen sonrasında görev verirdik. Mesela dernek yönetiminden birinin yanında olduğu 5-6 işçiyi radyoları gezmekle, yine böyle birkaç kişiyi siyasi partilere gitmekle görevlendirirdik. O dönem bulunan tüm partilere hiç ayrım yapmadan gidilmişti.</p>

  <p class="normal1">Direniş başlayınca, özellikle ufak işyerlerinden direnişe katılmayan birkaç işyeri oldu. Biz de dernekten ekipler çıkardık. Çalışan işyerleriyle konuşup ikna etmek ve kapatmalarını sağlamak için. İkinci ve üçüncü gün bu komiteler sayesinde sanayi tamamen durdu.</p>

  <p class="normal1"><span class="ideitalik">Hüseyin Özdemir, siyasi partileri gezecek komiteleri oluştururken izledikleri yolu şöyle anlatıyor:</span></p>

  <p class="normal1">Direnişte önyargıları kırmak ve her parti mensubunun partisini daha iyi tanıması için şöyle bir yol izledik; MHP’li olan işçilerle, MHP’den destek istemiştik. Doğruyolcu olan grupla Doğruyol’dan, CHP’li olan grupla CHP’den. Yani herkes mensubu bulunduğu partinin ne kadar işin içinde olabileceğini, ne kadar direnişe sahip çıkabileceklerini bizzat görsün istedik. Komitelerde, işçi hangi partiye mensupsa o partiyi ziyaret etmesi için görevlendirirdik. Bu eleştiri konusu olmakla beraber, bunu şunun için yapmıştık; mensubu olduğu parti gerçekten kendisini, işçiyi temsil ediyor mu, etmiyor mu? Yıllardır oy verdiği parti direnişin neresinde yer alacak? İşçinin bunu anlamasını istiyorduk.</p>

  <p class="normal1">Biz 28 MHP’li işçiyle, MHP’yi ziyaret ettik. Orada bizi karşılayan yönetici;</p>

  <p class="normal1">“Bu direniş, komünistlerin işi, biz buna destek vermeyiz” diye bir çıkış yaptı. MHP’li işçiler “Sekiz saat, sigorta sendika istemenin komünizmle ne alakası var? Bunun solculukla ne alakası var?” diye tepki gösterdiler.</p>

  <p class="normal1">O zaman iktidardaki Refah Partisi’yle bir görüşme talep ettik. Biz randevu alırken oradaki yetkili burada polemiğe müsaade etmeyeceklerini söyledi. Ben de;</p>

  <p class="normal1">“Polemiğe gelmiyoruz. Sizin kendi üyelerinizle beraber partinizi ziyaret edeceğiz” dedim. Toplantıya ciddi bir yönetici gelmedi. Görüşmeye katılan kişi sorunlarımızı konuşacağımız yeterlilikte birisi de değildi. Gelen arkadaşlar partilerinin kendilerine ne kadar saygılı olduklarını görmüş oldular.</p>

  <p class="normal1">‘Emek en yüce değerdir’ diyen partiyi de ziyaret ettik. “Eğer emek gerçekten en yüce değerse buyurun somut bir durum var. Gereğini yapın. Burada somut talepler var. Ne kadar emekten yanasınız gösterin?” dedik. CHP’deki tutum çok çirkindi; direkt bu direnişin Emek Partisi’nin direnişi olduğunu, yani parti propagandasından başka bir şey olmadığını söylemişlerdi. Bunun da fırsatçılık olduğunu söylemişlerdi. Yani işçilerin mücadele içinde yer almasına taraf değillerdi. Bizimle avukat olan birisi görüşmüştü. Bu sözlerine işçi arkadaşlar tepki gösterdiler.</p>

  <p class="normal">Milletvekili ile görüşme</p>

  <p class="normal1"><span class="ideitalik">İşçiler bu arada o zaman Refah Partisi milletvekili olan Bedri İncetahtacı’yla da görüşür. Görüşmeyi Mecit Bozkurt’tan dinleyelim:</span></p>

  <p class="normal1">Bir taraftan direniş, diğer taraftan kamuoyu oluşturma çalışmalarımız devam ediyordu. Sendikaları dolaşıyoruz, partileri dolaşıyoruz. Refah Partisi Milletvekili Bedri İncetahtacı’nın Antep’te olduğunu duyduk. Onunla da görüşelim dedik. Refah Partisi’ne gittik. “Geçin odaya bekleyin, sizinle görüşecek” dediler. Biz odaya gittik. Kendimizi tanıttık. Durumumuzu, niye direnişte olduğumuzu anlattık. O da dedi ki:</p>

  <p class="normal1">“Ben bu işin bu kadar kapsamlı olduğunu bilmiyordum. Bu kadar ciddi olduğunu da bilmiyordum. Bana söylenen birkaç işyerinin iş bıraktığıydı.” Biz yirmi bin işçinin greve gidiş nedeninin sigortalı olmak olduğunu söyledik:</p>

  <p class="normal1">“Bizim işçiler olarak sizden isteğimiz sigortalarımızın yapılmasını bir an önce sağlamanız. Biz haklarımızı alarak bir an önce işe başlamak istiyoruz. İşe başlamak için sigortalı çalışmak en temel şartımızdır” dedik. Günde 12 saat çalıştığımızı Çalışma Bakanlığı’na kaç sefer dilekçe gönderdiğimizi, ama bir yanıt alamadığımızı söyledik. İşyerlerinin tamamının sigortasız işçi çalıştırdığını, yazdığımız dilekçelere olumlu yanıt alamadığımız gibi herhangi bir denetimin de olmadığını belirttik. En son, “Bir milletvekili olarak sizden bu konuyu daha ileriye götürüp bir çözüm bulmanızı istiyoruz” dedik. Bize söylediği şey şuydu;</p>

  <p class="normal1">“Olayın bu kadar büyük olduğunu bilmiyordum. Elimden geldiği kadar size yardımcı olmaya çalışacağım.”</p>

  <p class="normal1">Kendisi bunu söylerken yanında Refah Partisi üyesi dokuma işverenleri de vardı. Dokuma tezgâhlarının yedek malzemelerini satan Abdülkadir Sökücü orada şunu söyledi:</p>

  <p class="normal1">“Siz yanlış şeyler yaptınız. 78’de de greve gittiler, ne oldu? Havluyla çarşafı Bursa’ya kaptırdık. İşverenler makinelerini Bursa’ya götürdüler. Şimdi de siz devam ederseniz, halı da Denizli’ye gider. Bunun önlemini almamız lazım. Bir an önce direnişi bitirmeniz lazım” dedi. İşçileri suçladı. Biz de kendisine şunu söyledik:</p>

  <p class="normal1">“Biz 78’de değiliz. Biz 96’dayız. 1996’dayız ve sigortasız çalışıyoruz. Bizim derdimiz budur. Sigortalarımız yapılsın, aynı gün herkes işe başlasın.” Şunu söyledi bize:</p>

  <p class="normal1">“Sigorta için hiç kimse hiçbir yerde iş bırakmamıştır.”</p>

  <p class="normal1">“Biz de iş bırakmazdık ama iş bırakmaya mecbur kaldık.”</p>

  <p class="normal1">Ziyaretten iki gün sonra Refah Partisi tarafından dernek ziyaret edildi; ama tabii gelenlerden birisi halı işvereniydi. Bize nasihat vermeye kalktılar;</p>

  <p class="normal1">“İşte bu iş bir an önce bitse de, herkes işine başlasa. Bunun sonu iyi değil. Bu iş başka yerlere varır.” gibisinden. Aslında destek istediğimiz partilerin tamamına yakını aynı şeyleri söylüyorlardı. Ancak, işçiler dernek etrafında kenetlenmişti ve geri adım attırılamıyordu. İşçiler gerçekten derneğe güveniyorlardı. Dernekten çıkacak söze bakıyorlardı. “Derneğimiz ne derse biz onu yapacağız. Derneğin söylediği her şeye razıyız, derneğin söylediğinin dışında hiçbir şeyi kabul etmeyeceğiz” diyorlardı. Onun için nasihatlerin hiçbir etkisi olmuyordu.</p>

  <p class="normal1">Dernekte yapılan toplantılar, bize desteğe gelen kurumlar, ülkede ve dünyada ortaya çıkan sınıf dayanışması, gerçekten işçileri birbirine kenetliyordu.</p>

  <p class="normal1"><span class="ideitalik">Tabii kurulan komitelerin dışında da partilere gidenler oldu. Şükrü Kök, partisinin gelip direnişe destek vermemesine kırılmış, gurur meselesi yapmıştır. Ama ne yapar eder MHP’nin derneği ziyaret etmesini de sağlar:</span></p>

  <p class="normal1">Grevde birçok siyasi partilerden destek için geldiler. Ben de dernekte ve işçilerin içinde tanınan, belli bir kişi olduğum için bana dediler ki:</p>

  <p class="normal1">“Ya sizin parti niye gelmedi? MHP niye gelmedi? Diğer siyasi partiler geldi, MHP niye gelmedi?”</p>

  <p class="normal1">“O da gelir,” dedim. Benden önce işçi arkadaşlarım gitmiş destek istemişlerdi, ama MHP gelip ziyaret etmemişti.</p>

  <p class="normal1">Direniş boyunca dernekte çay ocağına ben bakıyordum. Benim Ali diye bir arkadaşım var. Ali’ye dedim ki:</p>

  <p class="normal1">“Arkadaşım sen şu çay ocağına bak. Ben bir saatliğine bir yere gidip geleceğim.” MHP’nin binasına gittim. İçeri girerken selamımı verdim:</p>

  <p class="normal1">“Selamünaleyküm” dedim.</p>

  <p class="normal1">“Aleykümselam. Hayırdır?” dediler.</p>

  <p class="normal1">“Kardeşim ben dokuma işçisiyim. Ünaldı dokuma işçisiyim. Biliyorsunuz ben grevdeyim. Ben bir MHP’liyim. Diğer siyasi partiler geldi, herkes geldi ziyarette bulundu. Destek verdiler. Siz niye gelmediniz? Yani sizin bir özelliğiniz mi var?” Yanılmıyorsam ikinci başkandı;</p>

  <p class="normal1">“Orada sizin başınızdaki insan Emek Partisi’nden. Niye gelelim ki?”</p>

  <p class="normal1">“Yahu sen partiyi boş ver. Bizi bir araya getiren nedir? Emektir. Biz emeğimizi satıyoruz. Bunun parasını alıyoruz. Bizim orada siyasi görüş yok. Herkes destek veriyor. Niye siz vermiyorsunuz?” dedim. Orada o insanla yarım saat konuştum. Sorunlarımızı anlattım. O zaman:</p>

  <p class="normal1">“Tamam, sen git, biz geleceğiz” dediler.</p>

  <p class="normal1">O anda MHP binasından çıktım. 15 dakikada, kaça kaça derneğe geri geldim. Derneğe geldim arkadaşıma dedim ki:</p>

  <p class="normal1">“Arkadaşım! Sen kalk buradan ben görevime döneyim.” Oturdum çayı demledim. Bir süre sonra baktım ki MHP’den insanlar da geldi. Herkese hoş geldin dedik. O arkadaşların hepsi şaşırdı:</p>

  <p class="normal1">“Yahu sizin parti de buraya geliyor” dediler.</p>

  <p class="normal1">“Niye gelmesinler?” dedim; çünkü ben onlara anlattım; “kardeşim orada MHP’lisi de var, Refahlısı da var. Her türlü siyasi partiden işçi var. Siyasi partiyi işin içine katmayın. Biz zaten işçileri ayıran bir siyaset gütmüyoruz. Biz şu anda emeğimizin hakkını istiyoruz, insan gibi yaşamak istiyoruz” dedim. Onlar da geldi. Çünkü biz işçiler haklıydık.</p>

  <p class="normal1"><span class="ideitalik">Sanayide kendisinin deyimiyle “belli bir siyasi görüşten” olduğunu herkesin bildiği Şükrü Kök, mücadelede yer almasının nedenini ve direnişteki görevini şöyle anlatıyor:</span></p>

  <p class="normal1">Ben tanışların cenazelerini ihmal etmem, giderim. Yaşım da ilerlemiş. Dostlarım beni gördüğünde “Ne zaman emekli olacaksın?” diye sorarlardı. “Sen 25 yılı aşkındır bu sanayide çalışıyorsun. Ne zaman emekli olacaksın?” Ben o zaman diyorum ki;</p>

  <p class="normal1">“Benim emeklilik yerim burasıdır. Mezardır!” çünkü benim aklımın ucundan emekli olacağım geçmiyordu ki. 25 yıl içinde bin beş yüz gün sigortam vardı. Ben nasıl emekli olacaktım! O zaman işverenlerden kime dedimse, “Efendim sigortalı çalışalım”; “biz seni sigortalı çalıştırmayız, git o zaman sigorta yapan yerde çalış!” dediler. Peki sen beni sigortalı çalıştırmazsan, o çalıştırmazsa ben nasıl emekli olacaktım?</p>

  <p class="normal1">Ben ömrümü patronlara vermişim. Beş liralık sermayelerini, beş yüz lira yapmışım. Gecemi gündüzüme katmışım. Cuma günleri sabah altıda işyerine gidiyordum. Cumartesi saat ikide iş bırakıyorum. Yani bir insanın aralıksız bu kadar çalışması bir mucizedir. Yani insan insana bunu da yapmaz.</p>

  <p class="normal1">Derler ki, “Efendim işverenler iyidir. Baba adamdır.” Bir babanın evladına acıması lazım. Ben daha babalıklarını göremedim. Onlar kendi öz çocuklarına baba olabilirler. Bana, bir işçiye baba olamazlar. Beni sömüren bir insan benim babam olamaz. Benim kanımı sömürmüş, şu an da diyor ki; “kemiklerinin içindeki iliklerini de sömüreceğim.”</p>

  <p class="normal1">Onun için derneğimizin kuruluşunda da yer aldım. Bütün faaliyetlerine de katıldım. Direniş boyunca ben dernekte çaycılık ettim. Herkes beni tanıdı. Ünaldı Sanayi Sitesi’nde yirmi bin tane insan varsa, hepsi de beni tanıdı, adımı öğrendi.</p>

  <p class="normal1">Direniş boyunca her gün sabah saat altı buçukta derneği açıyordum. Akşam yedide, yedi buçukta toplantılar bittikten sonra derneği temizliyor, bardakları yıkıyordum. Hepsini tertemiz ediyordum; çünkü sabah yeniden derneğimize dolup taşacak insanlar. Sabah gelir gelmez benim ilk görevim nedir? Tüpümü yakmak, gelecek arkadaşlara bir bardak çay vermekti. Bu havada arkadaşlar gelirdi. Onlar gelirdi, ikramda bulunurdum, onlar giderdi. Sonra öbür arkadaşlar gelirdi. Dedim ya, yerimiz çok ufaktı. O yüzden de hepsini barındıramıyorduk.</p>

  <p class="normal1">Ünaldı içerisinde binlerce insan çalışıyordu. Binlerce insan ekmek yiyordu. Biz istedik ki herkesin eşit şekilde bir gelir dağılımı olsun. Benim ne işverenin arabasında, ne villasında, ne tezgâhında gözüm var. Ben sadece devletin Anayasanın 51. maddesinde dediği gibi sigorta hakkımı istiyordum. Sekiz saat çalışmak istiyordum. Kabul etmediler. “Asgari ücretle sigortalı çalışalım” dedik. Onu bile kabul etmediler. Bu direniş onun içindi, mecburen oldu.</p>

  <p class="normal1">Ben direniş boyunca binlerce insanla konuştum ve görüştüm; çünkü dernekte çaycıydım. Dernek yönetiminin aldığı kararların hemen hepsinde ben de vardım. Ben dernek yönetiminde değildim ama yönetiminin bir alt kademesindeydim. İşyerinde temsilciydim. Bugün dernekte ne konuşuldu? Ne söylendi? İşçiler hakkında ne yapmamız gerekiyorsa onların hepsini ben biliyordum; çünkü yönetimle zaten her dakika fikir alışverişi yapıyorduk.</p>

  <p class="normal1">Grev boyunca dernek binasında hemen hemen her iki saatte bir toplantı yapmak zorundaydık bütün işçilere ulaşabilmek için; çünkü Ünaldı Sanayi Sitesi büyük bir yerdir. Binlerce insanı barındırıyordu. Yalnız bizim lokalimiz ufak olduğu için yüz-iki yüz kişiyle bir toplantı yapıyorduk. Devri daim yaptırıyorduk yani. Bir işçi grubuna söylediğimiz şeyi, sorunları öbürlerine de aktarmak zorundaydık; çünkü herkesin bilgilenmesi lazımdı. Yani bugün bir gruba ayrı bir kelime, diğerine ayrı bir kelime konuşmuyorduk. Hepsine de, “Bugün şu yapılacak” diye bilgi veriyorduk. Ben orada olduğum için her şeyi zaten biliyordum. Ben de işçilere bilgi aktarıyordum.</p>

  <p class="normal1">Dernekte sürekli duran birisi olarak girip çıkanı denetlemek de benim görevimdi. Direnişte bize bildiri getirenler de oldu. Dernek binasında sürekli bulunduğum için ilk ben muhatap oluyordum. Bir gün unutmam, şimdi adını hatırlamadığım basından biri gelip bize bildiri dağıttı. Bildiriyi alıp okuduğumda, bizim haklı olduğumuz durumu, haksız durumuna düşüreceğini hesap ettim. Arkadaşımı çağırdım ikaz ettim;</p>

  <p class="normal1">“Arkadaşım biz şu anda emek mücadelesi veriyoruz, sigorta mücadelesi veriyoruz, iş haklarımızı istiyoruz. Şu andaki bu bildiri, bizim haklı durumumuzu haksız duruma düşürür” diyerek, o gün dağıtmış olduğu bütün bildirileri topladım ve uyardım;</p>

  <p class="normal1">“Böyle yaptığımız işle alakası olmayan şeyler yazan bir bildiri getirme. Bize getireceğin faydalı şeyler olsun. İşçilerin bugün bu direnişle ilgili ne yapması gerektiğini yaz getir, insanlar bilinçlensin; ama böyle işçilerle ilgili olmayan anlamadığımız bildiriler getirirsen, ben bunu kabul etmem ve burada görevli bir kişi olarak buna karşı çıkarım. Bütün bildirileri toplarım” dedim.</p>

  <p class="normal">Hatıra olsun diye duvar gazetesi</p>

  <p class="normal1">Dedim ya, ben dernekte çaycıydım gelen gidenle muhatap oluyordum. Derneğe bir de her gün Evrensel gazetesi geliyordu; bu gazete sürekli bizim sorunlarımızı yazıyordu. Evrensel’de çalışan gazeteciler geldiler. Gelip bizim sorunlarımızı paylaştılar. Dertlerimize ortak oldular; çünkü onlar da bizim doğru yaptığımızı biliyorlardı.</p>

  <p class="normal1">Bazı Emniyet mensubu arkadaşlar içeri gelip;</p>

  <p class="normal1">“Yahu bu gazeteleri niye okuyorsunuz? Niye başka gazete okumuyorsunuz?” diye soruyorlardı. Basın dediğimiz zaten aslında bizi muhatap almıyordu. Niye? Onlar da sömürücünün bir parçasıydı. Bizim derdimize kim ortak oldu? Evrensel gazetesi oldu. Ona her zaman teşekkür ederiz, her zaman da minnettarız. O olmasaydı biz sesimizi duyuramazdık. Bize kimse sahip çıkmazdı.</p>

  <p class="normal1">Her gün gazetemiz Evrensel’de resimlerimiz basılıyordu. Çok ilginç anılarımız da bu resimlerde yer aldı. Onun için bunları hatıra olsun diye, arkadaşlar baksın diye her gün resimleri keserdim. Çay demlediğim yerin üst tarafına astım. Orada gelen insanlar durur bakarlardı. Tabii bu bizimle röportaja gelen Gaziantep medyasının çok ilgisini çekerdi ki, devamlı gelip orada resimleri de çekerlerdi. Oynarken, saz çalarken bazı resimlerimiz vardı. Bunları oraya yapıştırdım.</p>

  <p class="normal1">Biz bir ay boyunca greve gittiğimizde bizim en büyük destekçimiz Evrensel gazetesiydi. Biz zaten dünyaya sesimizi Evrensel gazetesiyle duyurduk.</p>

  <p class="normal">İşçiler Evrensel’i dağıtıyor</p>

  <p class="normal1"><span class="ideitalik">İşçi gazetesi Evrensel sadece dernekte değil, tüm sanayide dağıtılmaktadır. Dokuma işçisi Harun Özkan, gazetenin sanayide dağıtımında görev alanlardan biridir</span>:</p>

  <p class="normal1">Dernek içinde çalışmalarımızdan sonra artık tamamen örgütlenmeyi öğrendik. Çalışmayı öğrendik. Nasıl çalışacağımız öğrendik. İş yerlerimiz dağınık olduğu için motorlarla bütün işyerlerini gezdik. Direnişin hemen başında işçilerden motorlu ekipler kurduk.<br class="chapter" />
  Artık hepimizin bir görevi vardı. Benim motorum olduğu için, başta ben bu ekiplerde yer aldım. En az iki kişi birlikte geziyorduk. İşyerlerine gidiyorduk. Tanıdığımız tanımadığımız işçi arkadaşların yanına gidip anlatıyorduk. Derneğimizin faaliyetlerini anlatıyorduk. Nasıl örgütleneceğimizi, ne için mücadele ettiğimizi anlatıyorduk. Yanında da gazetemizi veriyorduk. Evrensel gazetemizi veriyorduk.</p>

  <p class="normal1"><span class="ideitalik">İşçilerin gazeteyi nasıl değerlendirdiğini ve işçide yarattığı etkiyi bir de Hüseyin Özdemir’den dinleyelim:</span></p>

  <p class="normal1">Gazete o dönem direnişle tam bütünleşmişti. İşçi cebinde 5-10 kuruş varsa bununla gidip hemen bir gazete alıyordu. Bazen tepsi açılıp ortak para toplanıyordu. Ünaldı çevresindeki bayilerde ne kadar gazete varsa onları toplayıp geliyorlardı.</p>

  <p class="normal1">Bir gün bir işçi arkadaş doğradığı domatesin altına gazeteyi sermişti. Bunun üzerine başka bir işçi müdahale etti:</p>

  <p class="normal1">“Gazete yırtılır mı?” diye çıkıştı. “Bir sonraki arkadaş gelip onu okuyacaktı, sen mani oldun” dedi. Çok öfkelenmiş ve bir tokat atmıştı gazeteyi yırtan arkadaşa. Ben orada müdahale ettim;</p>

  <p class="normal1">“Bunu söylerken tokat atmak zorunda değildin” dedim. O da</p>

  <p class="normal1">“Başkan, bu gazete bizim namusumuz” dedi.</p>

  <p class="normal1">Gazete yaptığı haberlerle, yayınladığı fotoğraflarla, köşe yazılarıyla tam işçiyle bütünleşmişti. İşçi sanki yıllardır gazeteyi tanıyormuş gibi sahiplendi. Direniş boyunca gazetede de günlük olarak Ünaldı işleniyordu.</p>

  <p class="normal1">Yemek yiyebilmek için parası olmayan işçiler dernekte gazete parası toplarlardı. Gazeteyi dağıtan arkadaş da, “Bizim gazetemiz” diye bağırıyordu. Bu arkadaş o zaman MHP’li bir işçiydi.</p>

  <p class="normal1">Derneğe alınan gazetelerin dışında mahallelerde de gazete satılıyordu. Akşam mahalle toplantılarında gazete okunuyordu; ama işçilerin kendilerinin gazete alıp toplantı yaptığını da duyduk. Mesela Yeşilköşk Kıraathanesi’nde bir arkadaş gazeteyi okumuş. Bunun üzerine orada kendiliğinden bir toplantı yapılmış. Mahallelerde kendi başlarına toplantı yapanlar da oldu. Gazeteyi alıp kahvelerde halka okuyanlar da oldu. Örneğin Samanpazarı bölgesinde gazeteyi alıp sesli bir şekilde halka okumuşlardı. Gazete işçiyi bilgilendiren, işçiyi motive eden, işçiyi örgütleyen tartışmasız en iyi araçtı. Zaten o rolü üstlenmişti. Direnişin başarılı olmasında en çok gazetenin rolü olmuştur. Uluslararası dayanışma ve ülkede emekçiler arasında bir dayanışma yaratmıştı.</p>

  <p class="normal1">Mesela, Habur Sınır Kapısı’nda çalışan emekçilerden gelen bir haber çok etkili olmuştu. Direnişteki Ünaldı işçilerine bir bisiklet göndermişlerdi. Bisiklet çocuklarımız içindi. O mesajı okurken ben de ağlamıştım.</p>

  <p class="normal1">Gazete yardımlaşmak amacıyla bir hesap numarası yayınlamıştı. Hesaba gelen küçük küçük yardımlar, işçilerde çok büyük bir heyecan yaratmıştı. Yine Almanya’dan işçi arkadaşlar kendi aralarında para toplayıp göndermişlerdi. Bu tip haberler ve ortaya çıkan sınıf dayanışması işçilerde büyük bir heyecan yaratmıştı. İşçiler, “Karımızın nişan yüzüğünü satarız yine de dönmeyiz” diye ant içmişlerdi.</p>

  <p class="normal">Evrensel sınıf dayanışmasını örgütlüyor</p>

  <p class="normal1"><span class="ideitalik">Mecit Bozkurt, özellikle gazete sayesinde ülke genelinde sınıf dayanışmasının örüldüğünü ve büyüdüğünü belirtiyor</span>:</p>

  <p class="normal1">Grev ilerledikçe sanki direniş sadece Ünaldı işçilerinin değil, bütün Türkiye işçi sınıfının direnişi halini almaya başladı.</p>

  <p class="normal1">Ortaya çıkan dayanışma ilk kez karşılaştığımız, bizim de yabancısı olduğumuz bir şeydi. Grevde sadece kendi aramızda dayanışmayı değil, aynı zamanda işçi sınıfı olarak sınıf dayanışmasını da öğrenmeye başlamıştık. Çünkü; hiç ummadığımız şeylerle karşılaşıyorduk. Ülkenin her yerinden, değişik yerlerinden, mesajlar geliyordu direnişimizin başarıyla bitmesi için. Ünaldı işçileriyle dayanışma içerisinde olduklarını söyleyen mesajlar birbiri ardına geliyordu. Ülkenin birçok yerinden bizzat gelip ziyaret edenler oluyordu. Dernek binamızda bizi ziyaret etmeleri bizi oldukça sevindiriyordu.</p>

  <p class="normal1">Tabii esas olarak bunların nasıl organize edildiği, kim tarafından organize edildiği çok önemliydi. Özellikle o grev sürecinde bu dayanışmayı örgütleyen iki temel unsur vardı. Bunlardan birincisi Evrensel gazetesi. Evrensel gazetesi grevin ilk gününden itibaren her gün günlük olarak direnişimizi yansıttı. Diğer işyerlerine duyurulmasını sağladı. Hatta sadece Türkiye’de de değil; Avrupa’nın birçok yerinde Ünaldı’da yaşanan gerçekleri duyurdu.</p>

  <p class="normal1">Evrensel aracılığıyla direnişi öğrenen işçiler bize dayanışma mesajları, dayanışma faksları gönderiyorlardı. Hatta bazı yerlerde kısmi de olsa, az da olsa maddi yardımlar geliyordu. Bunlar önemli şeylerdi bizim için. Evrensel aslında grev süresi boyunca Türkiye’deki ve Avrupa’daki işçi sınıfıyla Ünaldı dokuma işçileri arasında bir köprü görevi görüyordu.</p>

  <p class="normal1">İkincisi özellikle Evrensel gazetesiyle beraber dayanışmayı Emek Partisi örgütlüyordu.</p>

  <p class="normal1"><span class="ideitalik">O zaman genç bir işçi olan Hacı Gün, ortaya çıkan dayanışmayla ilgili düşüncelerini şöyle açıklıyor:</span></p>

  <p class="normal1">Mesela direnişteyken Malatya’dan sigara, tütün, falanca yerden mercimek vb. şeyler dayanışma amacıyla geliyordu. Biz çok etkisinde kalıyorduk. Başka yerlerden destek geliyordu. Hele İngiltere’den liman işçilerinin gelmesi daha bir değişik etki yarattı. Biz şöyle düşünüyorduk; “Eğer ta İngiltere’den bize destek gelmişse, bizim bu direnişi yarıda bırakmamamız lazımdır.”</p>

  <p class="normal1"><span class="ideitalik">Mikail işçi gazetesinin rolünü ve dayanışmayı şöyle anlatıyor:</span></p>

  <p class="normal1">Evrensel gazetesinin muhabirleri tarafından burada sürekli haberler, sürekli röportajlar yapılıyordu. İşçi Evrensel gazetesini tamamen benimsemişti. Türkiye’de o kadar gazete çıkıyordu ama, tek destekçimiz Evrensel gazetesiydi. Haberleri bizim ağzımızdan, bizim dilimizden veriyordu. Evrensel gazetesinin kamuoyu yaratılması konusunda çok büyük bir etkisi vardı. Yurtdışındaki kamuoyu, Evrensel gazetesi ve partinin emeğiyle oluşmuştu. Mesela o zaman “İstanbul Penye” işçilerinin sendikalaşma mücadelesi var. Bize onlardan destek mesajı geldi. Böyle mesajlar dernekte okunup alkışlanıyordu. Destek mesajları işçinin moralini çok yükseltiyordu.</p>

  <p class="normal1">Direnişimize maddi destek sunan işçiler de vardı. İşçilerin kendi aralarında topladığı üç beş kuruş parayı gönderiyorlardı. Bunlar işçiye öyle bir motivasyon, öyle bir moral veriyordu ki; gelen yardımlar öğle yemeği, çay bunun gibi ihtiyaçlara ayrılıyordu. Ondan sonra durumu çok kötü olan işçilerin hastası veya acil bir durumu-ilacı olduğunda harcanıyordu.</p>

  <p class="normal1">Ayrıca doktorlardan da bize destek geldi. Bazı doktorlar o dönemde işçileri ücretsiz muayene ettiler. Bebeği olan işçi arkadaşlara süt temin etmek, maddi durumu çok kötü olan işçilerin geçimine yardımcı olmak hep bu dayanışma sayesinde oluyordu.</p>

  <p class="normal1">Zaten ilk haftayı atlattıktan sonra biz bu direnişi sonuna kadar götürürüz demeye başladık; çünkü kamuoyundan da bayağı destek vardı. Mesela Ünaldı’nın çevre mahallelerindeki esnaflar “Siz haklısınız” diyorlardı. Alacağı olan esnaf borcumuzu erteliyordu. Borca alışveriş yapabiliyorduk. Böyle bir dayanışma oluştu. Tabii işçi bayağı kararlıydı ve her türlü direniyordu. Birikmiş üç beş kuruşu varsa harcıyordu. Karısının kolundaki bileziği, yüzüğü, buzdolabını satan işçiler olmuştu.</p>

  <p class="normal1">Bir yandan gazete direnişimizi duyururken diğer yandan Parti hem Türkiye hem de uluslararası çapta bir destek kampanyası başlattı. Direnişin on beşinci gününde falan, artık başka illerden işçiler de destek amacıyla gelmeye başlamıştı. İskenderun Demir Çelik Fabrikası’ndan, Ankara OSTİM’den işçiler geldi. OSTİM işçileri bir tiyatro gösterisi sundular. Bir oyun sergilediler. Oyunu izlerken işçilerin çoğu duygulandı, ağlayanlar oldu.</p>

  <p class="normal1">Zonguldak maden işçilerinin gönderdikleri gıda maddeleri ve destek mesajları vardı. Mesela Nusaybin gümrüklerinde çalışan memurlardan-işçilerden gıda yardımı ve destek mesajları gelmişti. Bu, işçilerin de dernek yöneticilerinin de kendine güvenlerini arttırıyordu.</p>

  <p class="normal">Biz yirmi bin işçinin temsilcisiyiz!</p>

  <p class="normal1"><span class="ideitalik">Ortaya çıkan dayanışma, işçilerin kararlı duruşu, dernek yönetimi ile işçiler arasında güçlenen ilişki, dernek yöneticilerinin güvenini daha da arttırmıştır. Dernek yöneticileri kendilerini “Biz yirmi bin işçinin temsilcisiyiz” diyerek tanıtmaktadır. İşte Mecit Bozkurt’un kendisinin de katıldığı işverenlerle yapılan görüşmelerde yaşananlar</span>:</p>

  <p class="normal1">Direniş boyunca işverenlerle birçok görüşme yaptık. Biz ilk görüşmeden itibaren işçilerin taleplerini açık ve net konuştuk. Yine bir gün, bir görüşmeye gitmiştik. Gerçi bu görüşmeden bir gün önce işverenlerle gene öne sürdüğümüz maddeleri konuşmuştuk; ama işverenler kabul etmemişti. Bir gün sonra, “Maddeleri kabul ediyoruz” diye bizi çağırdılar. Gittiğimizde, orada farklı bir şey çıktı. Patronlar kendilerince başka maddeler hazırlamışlardı.</p>

  <p class="normal1">“Kardeşim siz bizimle alay ediyorsunuz. Binlerce dokuma işçisiyle alay ediyorsunuz. Biz bu şekilde sizinle görüşemeyiz” dedim. Tabii dernek yöneticilerinin hepsinin aynı fikirde olduğunu anlasınlar diye konuştuğumuzda hep aynı şeyi söylemiştik. Toplantıyı terk ettik. Kalktık hep birlikte dernek binasına geldik.</p>

  <p class="normal1">Yolda kendi aramızda konuşurken bizim de biraz moralimiz bozulmuştu; çünkü işverenler anlaşmaya yanaşmamış, biz de toplantıyı terk etmiştik. Neticede kolay değil, binlerce işçi direnişte. Onların sorumluluğunu taşıyorsunuz. Bu görüşmeden direnişin daha uzun süreceği ortaya çıkmıştı. İşçilerin, toplantıyı terk etmemizden dolayı tepki göstereceğinden de korkuyorduk açıkçası.</p>

  <p class="normal1">Gelir gelmez işçiler meraklı gözlerle “Ne oldu?” dediler. Balık, sözü bana verdi. “Mecit arkadaş söylesin” dedi. Ben arkadaşlara görüşmeyi olduğu gibi anlattım. “Dün bize böyle söz verdiler. Bugün gittiğimizde âdeta bizimle alay edercesine bu söylediklerimizin hiçbirini kabul etmeyeceklerini söylediler ve çok düşük bir rakam önerdiler. Biz de toplantıyı terk ettik” dedim. İşçiler müthiş sevindiler. “Çok iyi, dernek bizi gidip satmadı. Gidip orada toplantıyı terk etmişler. İşverenin masasına yumruğu vurmuşlar. Kalkmışlar masadan, kabul etmemişler” dediler. İşçilerin derneğe böyle güvenmesi, onu sahiplenmesi bir güven aşılıyordu. Mesela ben açıkçası görüşmeden sonra şöyle düşünüyordum; “Hadi biz kabul etmiyorduk, ama işçi bize ne diyecek?” Ama geldiğimizde işçinin o tepkisini gördüğümüz zaman çok seviniyorduk. O zaman ikinci bir görüşmeye giderken daha kararlı gidiyorduk.</p>

  <p class="normal1">Bir gün işverenlerle yine bir toplantıya gittik. Toplantı ‘Hameyin Larkı’ dediğimiz işyerinde yapılmıştı. Patronlarla konuşuyoruz. Bir şey, bir gelişme yok. Yine ciddiye almıyorlar.</p>

  <p class="normal1">“Bu söylediğiniz rakamları kabul edemeyiz” dediler. Balık birkaç şey söyledi. Ben de hemen;</p>

  <p class="normal1">“Kardeşim biz hiçbir şey talep etmiyoruz sizden. Size bir şey söyleyeyim; taleplerimiz size bu kadar yüksek mi geliyor? Biz sekiz saat çalışacağız. Asgari ücret alacağız. Sigortalarımız yapılacak. Sosyal haklarımızı da vereceksiniz. Kabul ediyorsanız bugün imza atıp kalkalım buradan” dedim. Biraz da sesimizi yükselttik orada.</p>

  <p class="normal1">“Olmaz” dediler.</p>

  <p class="normal1">Baktım, bu sanayinin en büyük patronlarından biri olan Seydi Bulut koluma girdi. İşçilere tepeden bakan, muhatap dahi almayan Seydi Bulut koluma girdi ve beni dışarıya doğru götürdü;</p>

  <p class="normal1">“Yeğenim, biraz sakin olsanız!” Aynen böyle konuşuyor; “Biraz sakin olsanız. Biz istemez miyiz sizin haklarınızı almanızı? Ama birbirimizle kavga ederek bunu yapamayız. Hem siz niye bize yükleniyorsunuz? Bu sanayinin işverenleri sadece biz miyiz? Ceyhan mıdır? Bulut Halı mıdır? Erdemoğlu mudur? Hep bunlar mı? Niye siz diğerleriyle de görüşmüyorsunuz?”</p>

  <p class="normal1">Ben; “Biz sanayide her zaman bütün işverenleri toplantıya çağırıyoruz, ama toplantıya siz geliyorsunuz. Halıcılar Odası sizi gönderiyor ve siz geliyorsunuz. Talep sizden geliyor. Onlar çağırırlarsa onların da yanına gideriz; ama bu talep sizden geldiği için sizinle görüşmeye geliyoruz.”</p>

  <p class="normal1">“Ama bak böyle olmaz siz biraz gerginsiniz. Biraz daha sakin olmanız lazım.”</p>

  <p class="normal1">“Biz gayet sakiniz, ama sizin bizimle bu şekilde konuşmamanız lazım. Biz toplantıya geldiğimizde biz bir tarafız. Siz bir tarafsınız. Biz buraya işçiler adına görüşmelere geliyoruz ve bu görüşmelerde iki taraf görüşme yapıyor. Yani artık eskisi gibi değil; siz istediğinizi söyleyeceksiniz. Böyle olmaz. O devir bitti. İşçiler grevde, artık siz de böyle hareket edemezsiniz.”</p>

  <p class="normal1">“O zaman madem bu toplantıyı yapıyoruz, diğer işverenler de gelsin.”</p>

  <p class="normal1">“İsterse beş yüz işyerinin patronu gelsin. Biz işçilerden gelecek olan bu kadar temsilciyiz. Biz yirmi bin kişinin adına görüşmelere geliyoruz. Biz yirmi bin işçinin temsilcileriyiz! Siz sadece dernek yönetimiyle değil, yirmi bin işçiyle konuşuyorsunuz. Bunlar sadece dernek yönetiminin talebi değil. Yirmi bin işçinin talepleridir!” dedim.</p>

  <p class="normal1">Ben şunu sezmiştim; o güne kadar bize tepeden bakan işverenlerin biz güç olduğumuzda, işçiler karşısında ne kadar aciz olduklarını gördüm. İşverenlerin direnişte düştükleri acizlikle ilgili başka bir anım daha var: Hiç unutmam, direniş devam ederken dernekte oturuyorduk. Birisi içeri girdi. Kafasında şapka vardı. Ben masanın yanında oturuyorum. Geldi yanıma oturdu. Konuşmaya başladık:</p>

  <p class="normal1">“Bu iş daha ne kadar devam edecek?” dedi. Açıkçası ben de şüphelenmeye başladım. “Polis midir nedir?” dedim. Adamı tanımıyorum.</p>

  <p class="normal1">“Hangi iş ne kadar devam edecek? Grevi soruyorsan, işverenler ne zaman imzayı atarsa, biz bu işi o zaman bitiririz” dedim.</p>

  <p class="normal1">İşçilere duyurmamak için çok kısık bir sesle:</p>

  <p class="normal1">“Ben işverenim. Ben isterseniz bu imzayı atayım. İşlerim çok kötü durumda. Şu ana kadar birkaç milyar zarara girdim. Benim işyerimi çalıştırmam lazım. İşyerimi mutlak surette çalıştırmam lazım. Bak, ben bitme noktasındayım. Çok kötü bir durumdayım” dedi.</p>

  <p class="normal1">Tabii bunları söylerken kendisini dernektekilere tanıtmaya da korkuyor. Dernek binasının içi dokuma işçileriyle dolu. Yani kendisini gizleyerek geliyor dernek içerisine.</p>

  <p class="normal1">“Sizin tek başınıza yapabileceğiniz bir şey değil. Bizim de sizinle tek bir sözleşme yapma şansımız yoktur. Bu ancak bütün işverenlerle olur. İmkânınız varsa toplarsınız bütün işverenleri gelirsiniz. Bizim de derdimiz grevi uzatmak değil. Biz de bir an önce bitmesini istiyoruz. Bugün bizim istediğimiz haklar verilirse, biz hemen bugün işbaşı yaparız” dedim.</p>

  <p class="normal1">Sanıyorum o işyeri üretime geçememişti direnişten sonra. Şimdi tam olarak ismini hatırlamıyorum. Yani bunlar aslında bu güne kadar bizi hiç adam yerine koymayan, her şeyimizin iki dudakları arasında olan işverenler; ama örgütlü işçinin gücü karşısında böylesine aciz duruma düşüyorlardı. Bize tenezzül etmeyen işverenler, şimdi ayağımıza kadar gelip kendi durumlarını anlatmaya çalışıyorlardı. Bu dernekle işçilerin bütünleşmesinin bir sonucuydu. Dernek yönetimi ile işçiler sanki tek parça olmuştu.</p>

  <p class="normal">Grev kırıcılarına karşı önlem</p>

  <p class="normal1"><span class="ideitalik">Dayanışma ve işçinin kararlı direnişi sürer. Ancak grev kırıcı ve muhbir işçiler de çıkar. Direnişçi işçiler öfkelidir. Dernek yöneticileri sakın işçileri dövmeyin ha; derler. İşçilerin direniş kırıcılara karşı nasıl tavır aldığını Mikail’den dinleyelim</span>:</p>

  <p class="normal1">İşçinin hemen hemen tümü dernek etrafında kenetlenmişti; ama tek tek olumsuz örnekler de vardı. Gani isminde polisle çalışan bir işçi vardı. Polis bunu kafalamış. Derneğe gelip oturuyor. Şeytan gibi bir şey. Konuşuyor, direnişle ilgili birçok şey de söylüyordu. Başkana, “Şöyle yaparız, böyle yaparız. Adam dövelim mi? Ne yapalım?” diyor. Adam günlük derneğe gelip gidiyordu.</p>

  <p class="normal1">Gani dediğimiz bu arkadaş, derneğe bir ziyaretçi geldiğinde bir bakardık ortadan kaybolmuş. Bir gün ziyaretimize yazar Gülsüm Cengiz geldi. Onunla birlikte gelen konuklar içeri girdi. Beş dakika sonra Gani dışarı çıktı. On dakika sonra da polis derneğe geldi.</p>

  <p class="normal1">Biz kendi kendimize sormaya başladık, “Bu adam niye her ziyaretçi gelişinden beş dakika sonra dışarı çıkıyor, hemen sonra da polis geliyor?” diye. Bunun peşine iki üç genç işçi taktık. Ne yapıp, ne ettiğini, nereye gittiğini öğrenmek için. Adam dernekte oturuyor, ne konuşuyorsak ne yapıyorsak dinliyor, izliyor sonra derneğin aşağı tarafındaki Alibaba Parkı’nda bekleyen polisle buluşup, bilgileri aktarıyor.</p>

  <p class="normal1">Akşamları ev ziyaretlerimiz oluyordu. İşçilerin evlerinde toplantılar yapıyorduk. “Bugün falan yerdeler” diye polise aktarıyordu. Biz bunu fark ettik. Peşinden gönderdiğimiz gençler “Abi, polislerle parkta oturmuş konuşuyor” dediler. Tabii bu peşinden gönderdiğimiz çocukları da görmüş. Polislerle görüştüğünden on dakika sonra derneğe geldi. Baktı çocuklar bizimle konuşuyorlar.</p>

  <p class="normal1">O esnada dernek başkanı Balık kalktı, orda bir konuşma yaptı:</p>

  <p class="normal1">“Arkadaşlar aramızda polise bilgi veren işçi arkadaşlar var, bunu yapmayın, bu bize zararlıdır” gibi şeyler söyledi. Başkanın bu konuşmasından sonra beti benzi attı bunun. Birkaç arkadaşı bunun peşine taktık. Gittiler sokak arasında biraz korkuttular. Ondan sonra derneğe gelmedi.</p>

  <p class="normal1">Toplantılara bazen patronun adamı, yalakası olan işçiler de katılırdı. Mesela çıkar şöyle derdi;</p>

  <p class="normal1">“Ya başkan falan yerde işçiler çalışıyor. Niye engel olmuyorsunuz?” Başkan orda açık açık söylese, “Gidin dövün!” diye, olmayacak; çünkü polis yirmi dört saat dernek önünde bekliyordu. Bahane edecekler, başka yerlere çekecekler. O zaman Balık, şöyle derdi;</p>

  <p class="normal1">“Gidin ikna edin. İkna olmayanı ne yapacağınızı da siz bilirsiniz. Anladığı dilden konuşun, ama sakın dövmeyin ha!.. Kavga da etmeyin!..”</p>

  <p class="normal1"><span class="ideitalik">Başkanın söylediklerine ‘mesaj alındı’ diyen ‘Harun Özkan’dan dinleyelim:</span></p>

  <p class="normal1">Direniş başladığında direnişe katılmayan işçi arkadaşlarımız vardı. Bunlar azdı, ama yine de direnişten uzak olan işçi arkadaşlarımız oluyordu. Biz motorlu ekip olarak, gelmeyen arkadaşlarımıza, bizden uzak duran arkadaşlarımıza biz gidiyorduk. Motorla gidiyorduk. Hem gazetemiz Evrensel’i veriyorduk, gelişmeleri haberleri okusun diye, hem de bize katılmasını istiyorduk. Böyle 12 saat çalışmayla, hiçbir sosyal hak olmadan çalışmayla, hiçbir yere varılmayacağını anlatıyorduk. Onlar da bize katılıyorlardı. İlk etapta biraz çelişki, tartışma oluyordu ama konuştukça bizi çok haklı buluyorlardı. Onlar da katılıyordu bize. Zaten direnişin içindeki arkadaşlarımız da bu görevleri yapıyorlardı. Tanıdığı yerlerde bir sıkıntı varsa onlar da görüşüyorlar, müdahale ediyorlardı.</p>

  <p class="normal1">Bir gün bir işyerine gittik. Direnişimizi, grevimizi kırmak isteyen bazı işçi arkadaşlar vardı. Gittik önce selam verdik, sonra anlatmaya başladık:</p>

  <p class="normal1">“Arkadaşlar, bakın yirmi bin dokumacı var. Bugün yirmi bini direnişte, grevde. Bütün işyerleri kapalı siz neden çalışıyorsunuz? Bu sizin yaptığınız hem insanlığa, hem de işçiliğe-emekçiliğe yakışmayan bir şeydir. Gelin tezgâhınızı durdurun, şalterlerinizi indirin siz de direnişe katılın” dedik.</p>

  <p class="normal1">Bize önce kafa tutmaya kalktılar:</p>

  <p class="normal1">“Biz sizin yanınıza gelmeyiz. Biz ekmeğimize bakarız kardeşim” dediler.</p>

  <p class="normal1">“Biz de ekmeğimize bakıyoruz. Ekmeğimizi daha büyütmek için, daha iyi kazanmak için, daha güzel kazanmak için mücadele ediyoruz zaten” dedik. Hatta bazı örnekler verdik;</p>

  <p class="normal1">“İşte bir karınca kadar da mı yoksun arkadaş? Karınca nasıl yazın çalışıyor, ulaşmak istediği hedefe muhakkak varıyor. Bazıları ölüyor. Bazıları suya kapılıyor ama o hedefine ulaşıyor. Bir karınca kadarda mı yokuz?”</p>

  <p class="normal1">Tabii, bazı arkadaşlar kalın kafalı olduğu için anlamıyorlardı. Biz de anladığı dilden konuşuyorduk; ikna ediyorduk. Ertesi gün tekrar o işyerini kontrol ediyorduk. Çalışıyor mu, çalışmıyor mu? Çalışmıyorlardı genelde.</p>

  <p class="normal1">Bazıları kapıları kilitliyordu. Korkuyorlardı kapıyı açmaya, ama biz o işyerine girecek bir yol buluyorduk. Giriyorduk. Bazen polis çağırıyorlardı. Tabii uzaklaşıyorduk; ama o işyerinin uzağında bekliyorduk muhakkak. O işyerinden çıkacaklar diye bekliyorduk. Çıktığında arkadaşımızın yolunu kesiyorduk. “Sen yarın bu işyerine bir daha gelirsen, direnişimizi kırmaya kalkarsan, grevimizi kırmaya kalkarsan, biz de senin ayaklarını kırarız, kafanı kırarız” diyorduk. Etkili oluyordu tabii. Çok etkisi oluyordu. Tek tük çalışan bir iki işyerini de böyle kapattık.</p>

  <p class="normal">Polisten din dersi</p>

  <p class="normal1"><span class="ideitalik">Direniş ilerledikçe derneğe polisin baskısı artar. Polis yeni oyunlar dener. İşçiler arasında çeşitli nedenlerle ayırım yaratmaya çalışır. Polisin en çok kullandığı işçiler arasındaki dini ve siyasi farklılıklardır. Polis din dersi vermeyi bile dener! Dernek binasında yaşanan birkaç olayı işçi Mikail’den dinleyelim</span>:</p>

  <p class="normal1">Direnişin ortalarına doğru artık işçi kendi gücüne öyle inanmıştı ki, herkesin dikkati işçilerin üzerindeydi. Sanayide derneğe gelmeyen siyasal çevre kalmadı. Aczmendilerden ve Refah Partisi çevresinden bazı işçiler de artık dernek binasından çıkmaz oldu. Bir gün, Aczmendi tarikatından bir işçi elinde değneği başında sarığı ile dernekte oturuyordu. Polis buna “Lan sen Allah yolunda adamsın,” başkanı kastederek “Sen bu komünistin arkasından niye gidiyorsun? Bu adam terörist! Bu adam Allahsız!” diyerek açık açık işçiyi tahrik ediyor kışkırtıyordu.</p>

  <p class="normal1">İşçi arkadaşımız dernek başkanının omzuna elini attıktan sonra:</p>

  <p class="normal1">“Bu benim dava arkadaşım. Bu kavgayı da haklarımız savunmak için yapıyoruz. Bunun arkasında sonuna kadar duracağım. Madem öyle diyorsunuz; patronlar bizim haklarımızı versinler biz de işe başlayalım. O benim başkanımdır. Sonuna kadar da ben onların arkasındayım. Onlar Allahsız, dinsiz de değil! Din ve imanın kimde olduğunu kimse bilmez. Hele sen hiç bilemezsin. Bizim için burada önemli olan birbirimize sahip çıkmaktır” dedi. Şunu da ekledi; “Bu mücadelede sonuna kadar başkanımın arkasındayım.” Öyle bir tavır koymuştu.</p>

  <p class="normal">Polisin kanı temiz, işçinin kanı bozuk mu?</p>

  <p class="normal1">Mesela dernek disiplin kurulunda bir arkadaş vardı. Adı, Abdülrezak Ceylan’dı. MHP’nin Şahinbey ilçe teşkilatındaydı. Partinin bir komisyonunda yer alıyordu. Yani MHP’yle, Ülkü Ocakları’yla, polislerle içli dışlı bir işçiydi; ama çok efendi, alçakgönüllü bir işçiydi. Polis bakıyor Abdülrezak Ceylan sürekli dernekte. Bir gün, polis bunun yanına yanaştı:</p>

  <p class="normal1">“Yahu kaç seferdir dernekte görüyorum seni. Seninle aynı komisyonda değil miyiz? Aynı partide çalışmıyor muyuz? Senin ne işin var burada?” Sonra iyice kızdı, “Tüh lan senin Türklüğüne! Senin Türklüğünden utanıyorum. Senin kanın bozuk lan! Bu komünistlerin arkasından gidiyorsun” dedi. Daha birçok şey söyledi. Herkes onlara bakıyor.</p>

  <p class="normal1">Tabii bu sözler arkadaşımızın çok zoruna gitti:</p>

  <p class="normal1">“Sen bana nasıl kanı bozuk dersin? Biz burada haklarımız için mücadele ediyoruz. Haklarımızı savunmak için buradayız. Patronlar bize hakkımızı vermiyor. Niye onların ensesine yapışmıyorsunuz?” dedi. Polisin o hareketi ve hakaretleri arkadaşımızın partisini de, polisi de tanımasında bir dönüm noktası oldu.</p>

  <p class="normal1"><span class="ideitalik">Polisin denediği diğer yöntemleri işçi Mecit’ten dinleyelim:</span></p>

  <p class="normal1">İşçilerden birkaçı dernek binasına gelirken önlerine geçip yollarını çevirenler olmuş. Gelip bize anlattılar. Yollarını çeviren bu tanımadıkları kişiler işçilere akıl vermişler, şöyle demişler:</p>

  <p class="normal1">“Siz yanlış yapıyorsunuz. Böyle başarı kazanamazsınız, böyle olmaz, niye işyerlerini yakmıyorsunuz?” demişler.</p>

  <p class="normal1">“Bunları size söyleyen kimler?” dedik.</p>

  <p class="normal1">“Valla bilmiyoruz. Onları sanayide daha önce görmemiştik; ama kaç seferdir bize bunları söylüyorlar” dediler.</p>

  <p class="normal1">Biz tabii böyle provokasyonlar beklediğimiz için, işçi arkadaşları dernekte bu tip durumlar için sürekli uyarıyorduk. Şehreküstü Karakolu Komiseri önceden gelmiş ve bize;</p>

  <p class="normal1">“Şehreküstü’de birinin kılına zarar gelsin, birine bir şey olsun sizden bilirim” demişti. Biz de işçi arkadaşları işyeri yakma, ya da işyerine zarar verecek girişimleri, kesinlikle engellemeleri konusunda uyarmıştık.</p>

  <p class="normal">Dokuma işçileri derneğinin önü her zaman tertemiz!</p>

  <p class="normal1">Direniş boyunca buna benzer başka olaylara da tanık olduk. Mesela bir çöpçü sürekli dernek binasının önüne gelip çöpleri topluyordu. Sürekli bizim derneğin önünü temizliyordu. Dikkatimizi çekti. Bir gün Cuma Uzun’a dedim ki;</p>

  <p class="normal1">“Gel bir gidelim şu işçinin yanına. Bizim derneğin önünü süpürmeyi neden bu kadar seviyormuş öğrenelim.” Gittik, adamın yanına oturduk, birer de tütün sardık:</p>

  <p class="normal1">“Kardeş ne yapıyorsun sen burada? Durmadan bizim derneğin önünü süpürüyorsun ” dedim.</p>

  <p class="normal1">“Temizlik şirketinde çalışıyorum” dedi. Tabii hemen akıl vermeye başladı:</p>

  <p class="normal1">“Yahu kardeşim siz nasıl iş yapıyorsunuz, bu işleri biz de yaptık. Böyle yapılır mı?”</p>

  <p class="normal1">“Ne yaptınız?”</p>

  <p class="normal1">“Biz de greve gittik. Biz grev yaptığımızda birkaç patronu döverdik, birkaç yeri yakardık. Bunları yapmadan bu grevi başarıya götüremezsiniz.”</p>

  <p class="normal1">Cuma hemen atıldı:</p>

  <p class="normal1">“Biz niye dükkân yakalım ki? Bizim derdimiz dükkân yakmak falan değil ki. Biz niye yakalım kardeşim. Biz sadece haklarımız için mücadele ediyoruz.”</p>

  <p class="normal1">“Olur mu yahu! Siz birkaç tane dükkân yakın bakın işler nasıl yoluna giriyor. Çalışan malışan tezgâh varsa kırmalısınız. Yoksa böyle başarıya ulaşamazsınız.”</p>

  <p class="normal1">“Kardeşim bu söylediklerin bizim işimiz değil. Biz haklarımızı almanın peşindeyiz” deyip yanından ayrıldık. Tabii durumun farkındaydık.</p>

  <p class="normal1">Direnişin ortalarına doğru bir gün Cuma gözaltına alındı. Sonra bırakıldı. Cuma dedi ki;</p>

  <p class="normal1">“İçeride özellikle birisi beni çok dövüyordu. Gözüm bir yerden ısırıyordu onu. Düşündüm düşündüm sonra adamı hatırladım. Dayak atan o polis, bize; ‘dükkân yakın’ diyen temizlik işçisi kılığındaki kişiydi. En çok o polisten dayak yedim.” O zaman direniş boyunca derneğin önünün niye bu kadar temiz kaldığını anladık!</p>

  <p class="normal1">Sağ olsunlar direniş boyunca Emniyet Müdürlüğü, sırf derneğin önünü süpürmesi için bir kadro görevlendirmişti! Polisin hizmeti bununla sınırlı kalmadı. O ara kaldırımlarımızı yenilediler, derneğin önündeki asfalt delik deşikti, yeni asfalt da döktüler.</p>

  <p class="normal">Yerel basın sahibinin sesi</p>

  <p class="normal1"><span class="ideitalik">İşçilerin birliğini bozmak amacıyla yapılan saldırılar bununla sınırlı değildir. En başta yerel basın işverenlerin sesi halindedir. ‘Yerel basın sahibinin sesi’ diyen Mikail Kılıçalp, yerel basının tavrını şöyle aktarıyor</span>:</p>

  <p class="normal1">Biz direnişe başlarken bizim hesaplarımız en fazla bir hafta direnir, haklarımızı alırız diye düşünüyorduk. Patronlar da en fazla bir hafta dayanır diye hesap yapmıştık; ama günler ilerledikçe patronlarla görüşmelerden sonuç çıkmadıkça, işçi de bu direnişi kazanmak için birbirine kenetlenmeye başladı. İşçiler “Ya kazanacağız, ya kazanacağız!” diyorlardı.</p>

  <p class="normal1">Bu arada yerel basın da ilgi göstermeye başladı. Oysa; yerel basın ilk iki üç gün bizi ve direnişimizi haber konusu yapmadı. Yapanlar da bizi karalamak için yaptı. Örneğin yerel ‘Metropol’ gazetesi başkanımızı “terörist” olmakla suçladı. İşçiler basının bu tavrını protesto ettiler. Hatta birkaç gazeteyi protesto amacıyla yırttılar, ateşe verip yaktılar.</p>

  <p class="normal1">Yerel basına, basın bültenleri, açıklamalar gönderdik, heyetler gitti; “bizim sorunlarımızla niye ilgilenmiyorsunuz?” dedik.</p>

  <p class="normal1">Tabii yerel basının üzerinde patronların da baskısı var. Onların etkisi fazla. Önce hep patronların açıklamalarını tek taraflı olarak veriyorlardı; ama biz, yerel basını da etkilemek istiyorduk. Ziyaret ettik. Sonra, basını derneğe davet ettik. Bir açıklama yaptık. Giderek açıklamamızı vermek zorunda kaldılar. Yine de onlar derneğe geldiklerinde işçilerin protestosundan kurtulamadılar.</p>

  <p class="normal1">Saldırı ve karalamalar artmaya başladı. İşverenler beş bin adet bülten bastırıp dağıttırdılar direniş sırasında, bir yığın karalama, “dernek para yiyor” diye. Direnişin amacının işçileri korumak, hak elde etmek olmadığını, direnişte büyük paralar yendiğini, yabancı bağlantılı olduğunu söylemişlerdi. Bu bildirinin hemen akabinde İşçi Partisi de bir bildiri dağıtmıştı. Onlarca esnafımız, sanayimiz çökecek, bu direniş bitirilsin tarzında bir şeyler söylüyordu.</p>

  <p class="normal1">Ama bizler sağlam bağlara sahip olduğumuz için bu karalamalar üzerimizde pek etkili olmadı.</p>

  <p class="normal1"><span class="ideitalik">Patronların diğer taktiklerini Servet Hançer’den dinleyelim:</span></p>

  <p class="normal1">Direniş sırasında ben Mekân Halı’da çalışıyordum. Bu işyeri Ünaldı’dan on kilometre uzakta, şehir dışında bir yerdi. Biz orada on bir aylık bir sendikal mücadele gerçekleştirmiştik. İşyerimizde, bu mücadele sonucu DİSK-Tekstil sendikasında örgütlendik. 70 kişilik mevcudumuzla cağcıları, bobincileri ve yan tesisi kapsayan bir sözleşme yapmıştık. Yani Ünaldı Sanayi sitesi bir aylık grevdeyken biz sendikalı olarak çalışıyorduk. Asgari ücret 11 milyon iki yüz lirayken, biz sekiz saatlik sözleşmemizde akort, yani boy başı sistemde 35 milyon aylığa anlaşma yapmıştık. Yine parça başı çalışıyorduk ama şartları sözleşmeye dökmüştük. 85 maddelik bir sözleşmemiz vardı. Doğum parasından ilaç yardımına, bulgur simitten salçasına, sözleşmede birçok haklarımız vardı. Senelik iznimiz de vardı. Aslında sendikalı çalışma konusunda sanayiye örnekti bizim işyeri.</p>

  <p class="normal1">Direnişte bizim işyeri sendikalı olduğu için iş durdurmadı. Tabii bizim kapatma gibi bir lüksümüz yok. Çünkü biz bütün haklarımızı almıştık! Çalışıyorduk. Ama Ünaldı patronlarının hemen hemen yüzde onu bizim işyerine geldi. Patrona dedikleri şuydu:</p>

  <p class="normal1">“Bize izin ver, Mekân Halı diye bir levha yazdıralım, işyeri üzerine asalım ve işyerini çalıştıralım.” Fason iş vermek aslında bizim patronun işine gelirdi. Patron bu şekilde çok para kazanabilirdi. Tabii biz orada karşı çıktık. Bunu yaptırmadık; çünkü buna tepki göstermememiz işçi arkadaşlarımızın direnişinin kırılmasına göz yummamız anlamına gelirdi. Karşı çıktığımız için patronlar geri adım atmak zorunda kaldılar.</p>

  <p class="normal">Emek Partisi genel başkanı geliyor; işçiler alana iniyor</p>

  <p class="normal1"><span class="ideitalik">Bütün karalama ve işçiyi bölme girişimlerine cevap vermenin ve işçinin kararlılığını tekrar hatırlatmanın zamanı gelmiştir. Direnişin 16. günündeki dayanışma ziyaretinin işçilerin gövde gösterisine dönüşmesini önce Mikail’den dinleyelim:</span></p>

  <p class="normal1">Kamuoyundan destek geldikçe işçilerdeki direniş ruhu daha sağlam olmaya başladı. Ama partide yaptığımız değerlendirme toplantılarında, işçilerin kuşatılmaya alındığını, saldırının artacağını ve kuşatmayı parçalamak gerektiğini konuştuk. Dokuma işçilerinin kararlılığının tekrar hatırlatılması gerektiği sonucuna vardık. Çünkü; bir yandan yerel basında yapılan haberler, patronların dağıttığı bülten, diğer yandan polisin ikide bir derneği basması, işçileri gözaltına alması, aramıza Alevi-Sünni, sağcı-solcu, dinli-dinsiz, komünist diye nifak sokmaya çalışmasına artık bir cevap vermenin zamanı gelmişti. İşçi kuşatılmaya çalışılıyordu. Sesi boğulmak isteniyordu. Bizim de bu kuşatmayı yarmamız lazımdı.</p>

  <p class="normal1">Emek Partisi Genel Başkanı Levent Tüzel, TÜMTİS Genel Başkanı Sabri Topçu, İngiltere Liverpool Liman işçileri direnişinden bir sendika temsilcisi ve Almanya Parlamentosu’ndan bir milletvekili, yazarlar, edebiyatçılar dayanışma amacıyla bizi ziyaret edeceklerdi. Bu iyi bir olanak oldu. Bu ziyaretin kitlesel bir şekilde karşılanması ve direnişteki işçilerin tümünün katılması kararını aldık. Biz bunu işçilere duyurmaya başladık. “Misafirlerimiz gelecek. Yarın saat 10’da herkes dernekte olsun” dedik. O toplantıya biz işçilerin tümünün katılmasını istiyorduk. Geniş ve kararlı bir kitlenin katılmasını istiyorduk. Öyle de oldu.</p>

  <p class="normal1">Ertesi gün sabah 8’den itibaren işçiler gelmeye başladı. İşçiler derneğe sığmadı. Dernek dolup taştı. Derneğin önünde geniş bir alan vardı, orası da doldu. 5-6 bin işçi derneğin önünde bir araya geldi. Saat 10’a doğru, kalabalık bir işçi kitlesiyle gelecek ziyaretçileri bekliyorduk. Ziyaretçiler gecikince işçiler beklemeye devam etti, ama polis işçileri rahatsız etmeye başladı. İşçilere sataşmaya başladı. Biz de işçilere “Oturun, kimse yerinden kıpırdamasın!” dedik. Bizi dağıtmak istiyorlar. Bekleme, oturma eylemine dönüştü; çünkü polis bir an önce alanı boşaltmak istiyordu. İşçiler bir buçuk saat orada oturup gelecek ziyaretçileri beklediler. Polisin provokasyonuna izin vermediler.</p>

  <p class="normal1">İşçilerin içine, işçi kılığında, satıcı kılığında her türlü kılıkla giren polisler oldu. İşçilere laf atan, sataşan polisler oldu; ama işçi bunlara kanmadı. Sataşmalara, provokasyon olmasın diye dernek yönetiminin dediği doğrultuda sesiz kaldı. Saat 11’i geçiyordu, bizim beklediğimiz misafirler geldi. Coşkulu bir kalabalık, binlerce işçi gelen ziyaretçileri ayakta karşıladı ve alkışladı. Onlarla coşku içinde kucaklaştı.</p>

  <p class="normal1">İşçiler, Emek Partisi Genel Başkanı Levent Tüzel ve TÜMTİS Genel Başkanı Sabri Topçu’nun konuşmasını coşkuyla alkışlayarak dinlediler. İşçiler arasındaki duygu ve direnç daha da güçlendi. Ancak, işçiler dağılmaya başladıktan sonra polis saldırdı. Polisler, işçileri coplamayı sürdürdü. Onlarca işçi gözaltına alındı. Gelen misafirlerimiz buna müdahale edince, onlar da gözaltına alındı. Sonra derneğe yöneldiler. Binanın içindeki işçilere saldırdılar. Dernekte bir arbede yaşandı. Dernek başkanımız o esnada binanın içindeydi. Dövülerek gözaltına alındı. Dernek darmadağın edildi. Her şeyi dağıttılar. Dosyalar bir tarafa, masa sandalyeler bir tarafa atılıp camlar kırıldı. Yani orası tam bir savaş alanına döndü.</p>

  <p class="normal1">O gün yaklaşık 200 işçi ile birlikte, Emek Partisi Genel Başkanı Levent Tüzel, TÜMTİS Genel Başkanı Sabri Topçu, yazarlar, insan hakları savunucuları ve gelen misafirlerimiz gözaltına alınmıştı. Gözaltına alınamayan dernek yöneticilerinden birkaç kişi de vardı. Arbede bittikten sonra derneğe geri geldik. Polis bize, “Burayı açamazsınız” dedi. Sonra da işçi derneğini mühürledi.</p>

  <p class="normal">Cepteki MHP rozeti</p>

  <p class="normal1"><span class="ideitalik">Polis aramasında cebinde MHP rozeti çıkan Şükrü Kök niye gözaltına alındığını anlayamamıştır</span>:</p>

  <p class="normal1">Polisler dışarıdaki işçileri dağıttıktan sonra dernek binasına girdiler. Hüseyin Başkan, içeride salondaydı. Hüseyin Başkana, “Bizimle geleceksin!” dediler. Tabii ben o havada ayağa kalktım. İçeride Hasan diye bir arkadaşımız vardı. Biz ona Kabak Hasan derdik. O da iyi bir arkadaştı. Başkanı alıp götürseler ne yapacaklarını az çok biliyoruz. Ondan önce bir sefer dernek olarak yaptığımız bir piknikten sonra içeri alınmıştım, orayı gördüm. Başkan hapse giderse kötü olacaktı. “Bu olayların başkanı sensin” diyecekler, işkence edeceklerdi. Onun için biz başkanı bırakmak istemiyoruz. Orada terörle mücadele komiseriyle itiştik takıştık. Arbede yaşandı. Polis dernekteki işçilere saldırmaya başladı. Bizi de itti ama başkana vurdu birkaç sefer. Hasan abiye de vurdu. İçerideki eşyaları dağıttılar. Sonra tek tek bizi arabaya bindirdiler. Emniyet Sarayı’na götürdüler. Orada üzerimiz arandı. Sonra:</p>

  <p class="normal1">“Ceplerini boşalt” dediler. Cebimde MHP’nin rozeti vardı. Rozeti görünce polis:</p>

  <p class="normal1">“Bu ne?” dedi.</p>

  <p class="normal1">“Benim görüşüm bu.”</p>

  <p class="normal1">“Peki senin görüşün buysa sen bu adamların arkasında ne geziyorsun?”</p>

  <p class="normal1">“Benim görüşüm MHP’dir. Ben MHP’li bir insanım; ama dernekte arkadaşlarımın arasında Emek Partilisi de var, efendim Refahlısı da, DSP’lisi de var. Her türlü siyasetten insan var. Biz siyaset ayrımcılığı gütmüyoruz. Orada bir amacımız vardır. Ben emeğimi satıyorum. Karşılığını alacağım, alın terimi satıyorum” dedim. Böyle deyince;</p>

  <p class="normal1">“Sen bu rozete, bu görüşe sahip olamıyorsun” dedi. Herif benim çeneme dört tane yumruk vurdu. Artık ağzımı açamıyordum.</p>

  <p class="normal1">Sonrasında uzun uzun düşündüm. Bu adam bana niye vurdu? Bizim amacımız emeğimizi satarken karşılığını almaktı. Biz emeğimizin karşılığını alamıyorduk. Ben MHP’liyim diye başka şeyler mi yapmam lazımdı! Gidip hırsız mı olacaktım! Affedersiniz avrat tüccarlığı mı yapacaktım! Eroin mi satacaktım! Ben ne yapacaktım?</p>

  <p class="normal1">Ben köyden geldikten sonra gözümü dokuma tezgâhlarının arasında açmışım. Tezgâhlar içerisinde büyümüştüm. Ben satsam satsam emeğimi satarım. Başka bir şey satacak halim yoktu. Sırf bu yüzden beni o gün içeri aldılar. Üstüne üstlük çeneme birkaç yumruk da yedim.</p>

  <p class="normal1">Biz içerideyken doktor geldi. Bizi muayene etti. Tabii bizi ondan önce polis uyardı:</p>

  <p class="normal1">“Rahatsızlığı olan olursa, onun sabaha kadar çekeceği var” dediler. Biz meseleyi anladık! Bunun üzerine ben yediğim yumruktan dolayı ağzımı açamadığım halde zar zor doktora:</p>

  <p class="normal1">“Hayır efendim rahatsızlığım yok” dedim. O anda doktora, “çenemi oynatamıyorum” diyemedim. Söylesem yumruğun on katını yiyeceğim.</p>

  <p class="normal1">Akşam bizi sorguladılar. Kimliklerimizi alıp bizi Gaziantep Devlet Hastanesi’ne getirdiler. Orada Devlet Hastanesi’nin doktorundan da onay aldıktan sonra bizi bırakacaklardı.</p>

  <p class="normal1">Hastaneye geldik. Üç arabayla on iki arkadaş geldik. Bütün oradaki insanlar, acildeki insanlar, herkes bize bakıyordu. Sanki dersin ki ben Gaziantep Emniyet Sarayı’nı bombalamışım veya diyelim ki askeriyeyi bombalamışım. Ne bileyim devletin en büyük kurumunu bombalamışım. Vurmuşum orada on tane, yirmi tane adam öldürmüşüm ki, yani o şekilde beni devlet hastanesine getirdiler. Ben gene kendi kendime düşündüm; ben emeğimi satmaktan, emeğimin karşılığını istemekten başka ne yapmışım arkadaş? Patronlar yasalara uymadı. Onları tutuklayacaklarına beni tutukluyorlar. Anayasada yazan sigortamı alamayınca biz de grev yaptık. O da benim doğal hakkımdı. Zaten devlet bana diyor ki, “grev yapma hakkın var” benim bildiğim kadarıyla. Defter, kitap okumadım ama arkadaşlardan duyduğum kadar odur yani.</p>

  <p class="normal1">Bizi gece bıraktılar, eve geldim. Üç gün evimde ekmek, yemek yiyemedim. Birkaç gün çayın içine ekmek batırarak yedim.</p>

  <p class="normal">İsmini “yazamayan” işçi Cuma’nın “örgüt” tavrı!</p>

  <p class="normal1"><span class="ideitalik">Polisin saldırısından sonra gözaltına alınanlardan biri de dernek ikinci başkanı olan, ama adını yazamayınca ‘örgü tavrı takınıyor’ denilen Cuma Uzun’dur. İşte Cuma Uzun’un gözaltında başından geçenler</span>:</p>

  <p class="normal1">Polis saldırdıktan sonra bizi yaka paça gözaltına aldılar. Emniyet’te sorgumuz başladı. Gözaltındayken tam hatırlamıyorum, bir nedenden dolayı adımı yazmamı istediklerinde;</p>

  <p class="normal1">“Okumam yazmam yoktur. Yazamam” dedim.</p>

  <p class="normal1">“Dernek yönetimindeki bir kişisin, nasıl okuman yok?” dediler.</p>

  <p class="normal1">“Okumuşluğum yoktur” dedim.</p>

  <p class="normal1">“İşçi haklarını biliyorsun. Sigortayı biliyorsun, yasaları biliyorsun. Bir adını yazmayı mı bilmiyorsun?” dediklerinde ben tekrar;</p>

  <p class="normal1">“Benim okuma yazmam yoktur” dedim. Dernek başkan yardımcısıydım ama gerçekten okumam yazmam yoktu. Ama benim onlara tavır koyduğumu zannettiler ve bu yüzden sabaha kadar dayak yedim.</p>

  <p class="normal1">Bir de sorgu sırasında polis bana görüşümü sormuştu. Ben “Refah Partiliyim” dedim. Onlar inanmadılar. Sonra doğru söylediğimizi anlayınca bu sefer bana:</p>

  <p class="normal1">“Sen Refah Partisi’nde, Emek Partisi’nin ajanlığını yapıyorsun” dediler. Onun için ayriyeten dayak yedim.</p>

  <p class="normal1"><span class="ideitalik">Mikail saldırıdan sonra yaşanan gelişmeleri şöyle anlatıyor:</span></p>

  <p class="normal1">Saldırıdan sonra işçilerin hepsi semtlere dağıldı. Belli bir zaman geçtikten sonra tekrar derneğe gelen işçinin biri, derneği mühürlü görünce, “Partide toplantı var” diye kapıya bir yazı asmış. Yazıyı kimin astığını bilmiyorduk. Gerçi yazıda Emek Partisi’nin ismi de yoktu ama herkes partiyi, “Emek Partisi” olarak anlamıştı. Biz partiye geldiğimizde o yazıyı okuyan işçilerin partiye gelmiş olduğunu gördük, parti binası işçilerle dolmuş, taşmıştı.</p>

  <p class="normal1">Ender abiyle, partideki arkadaşlarla ertesi gün yapacağımız işleri kararlaştırdık; öncelikle gözaltındaki arkadaşlar ve misafirler bırakılıncaya kadar görüşmeleri tek taraflı olarak durdurduğumuzu ilan eden bir basın açıklaması yapma kararı aldık ve o gün açıklamayı yaptık. Hemen orada heyetler oluşturup radyoları, basını, siyasi partileri gezmek için görevlendirmeler yaptık. İstanbul, Ankara her tarafın haberi olmuştu. Emniyet, Valilik aranıyor, destek ve protesto haberleri geliyordu.</p>

  <p class="normal1">Polisin derneği mühürlemekteki amacı; derneği kapatıp işçilerin bir daha derneğe gelmemesini sağlamaktı. Partideki yaklaşık 150-200 işçiyle sabah erkenden gidip dernek binasını açma kararı aldık. Sabahleyin derneği açarken bütün işçileri de derneğe çağıracaktık. Akşamdan hazırlıkları yaptık. Sabahleyin saat sekiz civarı gidip derneği açtık. Dernek tıklım tıklım doldu. Zaten o gün gözaltına alınan arkadaşlar da erkenden serbest bırakıldı.</p>

  <p class="normal">İşçiler gözaltındakilere sahip çıkıyor</p>

  <p class="normal1"><span class="ideitalik">Dışarıda kalan yöneticiler hummalı bir çalışmaya girişir. Mecit de dışarıda kalan yöneticilerden biridir</span>:</p>

  <p class="normal1">Biz, derneğe giden caddenin aşağıdaki girişinde görev almıştık. Herhangi bir olumsuzluğun gelişmemesi için burada görevlendirilmiştik. Onun için saldırının olduğu dernek binasının biraz uzağındaydık. Biz bütün dernek yönetiminin gözaltına alındığını zannettik, bu nedenle ne yapabiliriz diye düşünmeye başladık.</p>

  <p class="normal1">Ben Sait arkadaşıma;</p>

  <p class="normal1">“Çarşıya gidelim, gözaltında birçok arkadaşımız var, onlara sahip çıkmak için bir şeyler yapalım” dedim.</p>

  <p class="normal1">O ara işçi arkadaşlar bizi Emek Partisi binasına çağırdılar. “Bu gün televizyonlara ve basına bir açıklama yapmanız lazım” dediler. Açıkçası biz Emek Partisi binasında açıklama yapmaktan biraz çekindik. Partiye gidip gelmiyoruz; ama partinin işçi direnişindeki rolünü biliyoruz. Grev içerisinde hep Emek Partisi var. Yani o dönemin koşulları belki bizim açımızdan böyle düşünmemizi gerektiren şeylerdi. Her neyse, dernek yöneticisi Mikail arkadaşımız o zaman bir açıklama yaptı. Mikail’in yaptığı açıklamada;</p>

  <p class="normal1">“Gözaltına alınan bütün arkadaşlar serbest bırakılıncaya kadar bütün görüşmeleri dernek olarak tek taraflı durduruyoruz” dedi. Orada başka kararlar da aldık.</p>

  <p class="normal1">Aldığımız kararlardan biri; ne pahasına olursa olsun sabah gidip dernek binasını açmaktı. Bize bir saldırı oldu ama, bu bizi geri püskürtmemeliydi. Sabah erken saatte geldik, dernek binasını açtık. İçeride bayağı arbede yaşanmıştı, belliydi. Sandalyeler yerdeydi. Evraklar dağıtılmıştı. Duvarda asılı bir bağlama vardı, onu kırmışlardı. Biz dernekte otururken tekrar polisler geldi. Polisler geldiğinde beni çağırdılar. Aynen şunu sordular; “Sorumlu kim burada?” “Benim” dedim. Terörle Mücadele Şubesinden gelen polislerdi. Şunu söylediler bize; “Bunu biz yapmadık. Bunu Çevik Kuvvet yaptı. Böyle bir şey olmaz bizde. Çevik Kuvvet kendisi böyle bir olay gerçekleştirmiştir.” Sanki sorumluluğu birbirlerinin üzerine atma telaşıyla hareket ediyorlardı. Tabii işçiden, diğer işçi ve kamu emekçileri sendikalarından, her taraftan tepki var.</p>

  <p class="normal1">İşçiler ve ziyarete gelen misafirlerimiz gözaltına alınınca bayağı bir tepki oluşmuştu; Antep’ten, Türkiye’nin değişik yerlerinden, yurtdışından. Tabii bu saldırıyla işçiler yılmadı. Tam tersi işçiler birbirleriyle kenetlendiler. Bu olaydan birbirimize olan güvenimiz biraz daha arttı ve anladık ki bu direnişi başarıyla bitirmek için bu birlik ve beraberliği dağıtmamak gerek. Bunu aslında herkes gördü. Özellikle polisin bizimle dayanışma amacıyla ziyarete gelen heyete saldırısından sonra bütün Antep kamuoyu gözünü dokuma işçilerine ve direnişe çevirdi. Basın bu saatten sonra bizim haberimizi yapmak zorunda kaldı.</p>

  <p class="normal1">Birçok televizyon bizimle program yaptı. Bizi canlı yayına çıkardılar. Canlı yayın sırasında Organize Sanayi işçilerinden tutun da Antep’in en ücra köylerine kadar bizi destekleyen telefonlar geldi.</p>

  <p class="normal1"><span class="ideitalik">Yerel basının değişen tavrını Mikail Kılıçalp’ten dinleyelim:</span></p>

  <p class="normal1">Saldırıdan sonra işçi başka hiçbir zaman olmadığı kadar birbirine kenetlendi. Yerel basın da bize çok ilgi göstermeye başladı; çünkü Antep halkı direnişle yatıp direnişle kalkıyordu artık. Burada bize destek veren basın kuruluşları da vardı. Mesela üç tane yerel radyo vardı. Bizimle program yapmak istediklerini söylediler. Seve seve kabul ettik. Televizyonlar da program yapmaya başladı. Başkanımız o günden sonra bir televizyon programına çıktı. İşveren temsilcilerini davet etti;</p>

  <p class="normal1">“Basının önünde halkın önünde gelin tartışalım. Kim haklı kim haksız halk karar versin” dedi. Cesaret edip de bir tane patron bile televizyona çıkamadı.</p>

  <p class="normal">Validen açıklama: Üç-beş baldırıçıplağın işi</p>

  <p class="normal1"><span class="ideitalik">Mitingde yaşanan saldırıdan sonra sağır sultanın bile duyduğu 20 bin işçinin sesini Gaziantep Valisi de nihayet duydu! Valilik işçilerin haklı taleplerine bir açıklama ile cevap verdi. Valiliğin açıklamasını ve valinin işçi temsilcileri ile görüşmesini işçi Mikail’den dinleyelim</span>:</p>

  <p class="normal1">O zaman Gaziantep Valisi Muammer Güler’di. Saldırının ertesi günü Valilikten bir açıklama yapıldı:</p>

  <p class="normal1">“Bu işi yapanlar üç beş baldırıçıplaktır. Biz bunların yanına bırakmayız. Bunlar art niyetli işçilerdir” deniyordu.</p>

  <p class="normal1">Biz, bunun üzerine partide bir toplantı yaptık. Biz de ona karşı bir basın açıklaması yapma gereği duyduk. Basın açıklamasında tepkimizi gösterdik:</p>

  <p class="normal1">“Valimiz dün şu içerikte bir açıklama yaptı. Bu vali tüm Antep’in valisi değil mi? Vali, sadece patronların valisi mi? Vali patronların ağzıyla konuşuyor. Bizi üç beş çapulcu olarak gösteriyor” dedik.</p>

  <p class="normal1"><span class="ideitalik">Valilikle görüşmeye giden süreci Mecit Bozkurt aktarıyor:</span></p>

  <p class="normal1">Bizim açıklamamızdan yaklaşık bir hafta sonra vali basın aracılığıyla bizimle görüşmek istediğini belirtti. Biz de kabul ettik.</p>

  <p class="normal1">On kişilik bir ekip kuruldu. Aramıza aldığımız kişiler içerisinde dernek yönetiminden işçiler de, dernek üyeleri de vardı.</p>

  <p class="normal1">İçeri oturur oturmaz vali, “Siz ne yapıyorsunuz? Yaptığınız grev yasadışıdır. Bu grevin olmaması lazım” dedi. Biz de kendisine “bizden çapulcular diye bahsettiniz” dedik. Vali orada inkâr etti söylediği bu sözleri; “Çapulcu falan demedim, ben televizyonlara öyle bir şey söylemedim” dedi.</p>

  <p class="normal1">Saldırıdan sonra bütün Antep halkı gözünü dokumacıların direnişine çevirmiş, vali yaptığı açıklamayla muhataplardan biri haline gelmişti. İşçileri ve direnişlerini aşağılayan açıklamasıyla patronların safında yer aldığı izlenimini silmek için işçilerin görüşme talebini kabul etmek zorunda kalmıştı.</p>

  <p class="normal">Direniş sürdükçe iplik patronları da zorda kaldı</p>

  <p class="normal1"><span class="ideitalik">Dernek başkanı Hüseyin Özdemir çok önemli bir noktaya dikkat çekiyor. Valinin görüşmeyi kabul etmesinin önemli bir nedeni de, iplik fabrikaları patronlarının bastırmasıdır:</span></p>

  <p class="normal1">Halı üretimi yapılmadığı için direnişin yirminci gününden sonra iplik patronları da rahatsız olmaya başladı. Ürettikleri ama satamadıkları ipliği depolayacakları yerleri kalmadığı için birçok iplik fabrikası durma noktasına gelmişti. Birkaç fabrika üretimi durdurmuştu. İplik fabrikalarında on binlerce işçi çalışıyordu. Üretimin bu sektörde de durması direnişi başka noktaya taşıyacaktı. Patronlar ve valilik bundan dolayı tedirgindi. İplik fabrikalarından işçiler direnişi ziyaret ediyor, direniş hakkında bilgi alıyorlardı. Direniş, tekstil sektöründe de takip ediliyordu. Polisin, işçilere destek ve dayanışma amacıyla gelen Emek Partisi heyetine ve sendikacılara saldırması, dokuma işçilerinin direnişinin bütün Antep işçileri tarafından daha çok öğrenilmesini ve desteklenmesini sağlamıştı. O andan itibaren işverenlerin hepsi direnişin diğer sektörlere yayılma ihtimalinden dolayı kaygıya kapıldılar.</p>

  <p class="normal1"><span class="ideitalik">Görüşmede valinin işçi olarak kendisine, bir de Halıcılar Odası Başkanı Yalçın Konukoğlu’na davranışı Cuma Uzun’un zoruna gitmiştir:</span></p>

  <p class="normal1">Biz Dokuma İşçileri Derneği yöneticileri Valiliğe gelir gelmez tehditler başladı. Sürekli gözdağı veriyorlardı;</p>

  <p class="normal1">“Bir daha güneş yüzü göremezsiniz” diyorlardı. Bayağı tehdit ediyorlardı. Ondan sonra Dokuma İşverenleri Derneği Başkanı Yalçın Konukoğlu geldi. Konukoğlu geldiğinde vali:</p>

  <p class="normal1">“Yalçın Bey şöyle oturun, Yalçın Bey ne içmeyi arzu edersiniz? Yalçın Bey bir ihtiyacınız var mı?” diye onunla ilgileniyordu.</p>

  <p class="normal1">En son ben dayanamadım. Cüzdanımdan kimliğimi çıkartarak valiye gösterdim.</p>

  <p class="normal1">“O Türkiye Cumhuriyeti vatandaşı da ben değil miyim? Onun kimliğinde ne yazıyor? Benimkinde ne yazıyor? Bir farklılık var mı?”</p>

  <p class="normal1">Vali:</p>

  <p class="normal1">“Yok, ne fark olacak?” dedi.</p>

  <p class="normal1">“O zaman niye bana, ‘güneş yüzü göremezsin’ diyorsunuz da ona Yalçın Bey diyorsunuz? Asıl yasaları ihlal eden onlar.”</p>

  <p class="normal1">Bu sözlerden sonra vali yumuşadı.</p>

  <p class="normal1">“Taleplerinizi yazın bize verin” dedi ve daha saygılı davranmaya başladı.</p>

  <p class="normal1">Görüşmede vali bir ara beni yalnız olarak yanına çağırdı:</p>

  <p class="normal1">“Yahu senin beraber yürüdüğün arkadaş Alevi. Sen onunla nasıl aynı yola gidersin? Senin dinin ayrı, onun dini ayrı” dedi.</p>

  <p class="normal1">“Bu mesele dinle alakalı değil! Bu hak arama mücadelesi. Bizim derneğimiz dinle alakalı değil. O da aynı koşullarda çalışıyor, ben de aynı koşullarda çalışıyorum. O da 12 saat çalışıyor, bende 12 saat çalışıyorum. Yani bizim işyerlerinde Alevilik Sünnilik davamız yok” dedim. Aslında Hüseyin’in hangi inançtan olduğu o güne kadar hiç aklıma bile gelmemişti. Daha önce de dedim ya, biz Hüseyin’le birlikte derneği kurma çalışmaları yaparken, ezan okundu mu, ben en yakın camiye gider namazımı kılardım. Hüseyin de ben gelinceye kadar beklerdi. Namazım bittikten sonra “Allah kabul etsin” derdi. Sonra çalışmamıza devam ederdik.</p>

  <p class="normal1"><span class="ideitalik">Görüşmede yer alan Abdullah Alagöz Valiliğin açıklamasını ve tavırlarını bir mülki amire yakıştıramamıştır</span>:</p>

  <p class="normal1">Valilik, “Birkaç baldırıçıplak bu işleri organize ediyor” diye bir açıklamada bulundu. Biz bu açıklamaya bayağı içerledik. Yani bir mülki amirin, bizim için böyle bir açıklamada bulunması kendisi için de bir talihsizlikti.</p>

  <p class="normal1">“Valilikten bir görüşme talep edelim” dedik. Biz giderken birkaç çocuk işçiyi de yanımızda götürdük, çalışma koşullarımızı görsün diye. Daha çocuklar vali konutundan içeri girmeden, “Ne işiniz var burada?” diyerek polis onları coplarla kovaladı. Herhalde basının çekmesini istemiyorlardı; çünkü basının hepsi ordaydı.</p>

  <p class="normal1">Ben bir valiye hiç yakıştıramadım böyle bir hareketi. Korumaları 13-14 yaşındaki çocukları merdivenlerde kovaladılar yani. Kovalayıp dışarı attılar. Biz valiye, “Neden böyle bir açıklamada bulundunuz? Biz bir şey yapmıyoruz, yasal haklarımızı kullanıyoruz” dedik. Dedi ki, “Siz üzerinize almayın.”</p>

  <p class="normal1">“Bize, bir sürü şey söylüyorsunuz sonra üstünüze alınmayın diyorsunuz, bu mümkün mü?”</p>

  <p class="normal1">Sayın vali bize, “Her işyerine iki polis diker bunları zorla çalıştırırım” demişti. Biz, “Böyle bir şey olamaz. Zorlamayla nereye kadar gidebilirsiniz?” dedik. Daha sonra bizi aşağı toplantı salonuna aldı. Dokuma İşverenleri Odası Başkanı Yalçın Konukoğlu’nu çağırdı. Orada bir toplantı gerçekleştirdik.</p>

  <p class="normal">İşçiler devleti sorguluyor</p>

  <p class="normal1"><span class="ideitalik">Dernek Başkanı Hüseyin Özdemir yaşanan gelişmelerin işçileri farklı sorular sormaya yönelttiğini belirtiyor:</span></p>

  <p class="normal1">Polisin dayanışma ziyaretinde saldırması ve ardından Valiliğin yaptığı açıklama sonrasında işçiler toplantılarda;</p>

  <p class="normal1">“Bu devlet bizim devletimiz değil mi? Neden biz Anayasada yazılan hakları istediğimizde saldırıya uğruyoruz, gözaltına alınıyoruz? Patronlar sigortasız işçi çalıştırarak Anayasayı ihlal ettiklerinde ne Emniyet, ne vali, kimse onlara bir şey demiyor? Niye Çalışma Bakanlığı, Hükümet sesimizi duyurmak için yaptığımız bunca eyleme rağmen milletvekillerinden bir heyet bile göndermiyor? Bizim oylarımızla Meclise gelen vekiller niçin Mecliste bizim sesimiz duyurmuyorlar?” gibi sorular artmaya başladı.</p>

  <p class="normal">Patronlar bölünüyor</p>

  <p class="normal1">Patronlar yurtdışında bazı firmalarla taahhütnameler imzalamıştı. Bu anlaşma hükümlerini yerine getirmedikleri için gün geçtikçe zor durumda kalıyorlardı. Direniş ilerledikçe İşverenler cephesinde açık bir dağılma hissediyorduk. Bazı işverenler sözleşme maddelerini olduğu gibi kabul ettiğini ve işe başlamak istediğini söyledi. Biz bireysel kabullerin yeterli olmadığını, ama diyelim ki uçan halı veya tek mekik halı, çift mekik halı yani geneli kapsayan bir durum olursa kabul edebileceğimizi, bununla ilgili bir liste çıkarıp anlaşabileceğimizi söyledik. Yani birkaç çeşit halı vardı. Bunların herhangi biriyle ortak liste çıkarılırsa o halıyı üreten bütün işverenlerle anlaşacağımızı belirttik.</p>

  <p class="normal1"><span class="ideitalik">Direnişin 23. gününde yaşanan gelişmeleri Mikail Kılıçalp’ten dinleyelim:</span></p>

  <p class="normal1">Direnişin 23. gününe geldik. Patronlarda ikiye bölünme oldu. Ağır, yani kaliteli halı işleyen işyerleri patronları ile, ehven, yani kalitesiz halı işleyen iş yerleri patronları kendi aralarında bölündüler. Ehvenciler anlaşma taraftarıydılar. Öyle bir şey olmuştu ki adamlar iflas etme noktasına gelmişlerdi. Bir aydır halı üretemiyor, halı satamıyorlardı. Ödenmesi gereken borçları senetleri vardı. Bize, onlardan bir teklif geldi. “Biz anlaşmak istiyoruz” dediler. Tabii bu arada biz işçilerin de bölünüp; “ehvenciler nasıl olsa anlaştı çalışıyor, biz de çalışalım” demesinden de korkuyoruz; ama patronları da parçalamak istiyoruz. Partide bu durumu tartıştık. Böyle bir tehlike olmakla birlikte patronların bölünmesini lehimize çevirebiliriz dedik. Bu sözleşmenin işçileri daha da güçlendireceği sonucuna vardık ve görüşme masasına oturduk.</p>

  <p class="normal">Ve direnişçi dokumacılar kazandı!</p>

  <p class="normal1"><span class="ideitalik">İşçilerin kazanıma giden ilk adımı nasıl attıklarını ve sonrasını Mecit Bozkurt’tan dinleyelim</span>:</p>

  <p class="normal1">“Uçan Halı” işverenleri; “Sözleşmenizi hazırlayın hemen imzalayacağız” diye haber gönderdiler. Sanayinin yaklaşık beşte biri ehven halı (uçan halı) işliyordu. Sözleşmenin maddelerini biz zaten kendilerine iletmiştik.</p>

  <p class="normal1">Onlara; “Bu maddeleri bilgisayarda yazılı hale getirin, gelip bakalım, imzalayalım” dedik. Bizi çağırdıklarında hafta sonuydu. Halıcı Selahattin Kaplan’ın işyerine gittik. Bu işyeri Perilikaya bölgesindeydi. Uçan halı patronlarının hepsi de orada toplanmıştı. Hazırladıkları listeye baktım.</p>

  <p class="normal1">Bir patron; “Bize bir fiyat söyleyin onun üzerinde anlaşalım, gidelim” dedi. Ünaldı işverenleri koyun tüccarı gibi davranıyordu:</p>

  <p class="normal1">“Hayır, bu sözle olmaz. Bunu yazılı hale getirmemiz lazım. Kesinlikle bir sözleşme olacak ve bu sözleşmenin altında iki tarafın da imzası olacak” dedim. Sözleşme metnini aldığımızda bizim söylediğimiz maddelerden iki tanesinin eksik olduğunu gördük. Bunlardan birincisi hafta sonu, yani cumartesi günü sekiz saat çalışılacağını kayıt altına alıyordu. Vardiyanın biri 7-3 arası, diğeri de 3-11 gelecekti. Eğer iki tarafın da rızası varsa işçi, sabaha kadar çalışabilirdi; ama o zaman yüzde yüz zamlı ücret uygulanarak çalıştırılabileceğini ifade etmiştik.</p>

  <p class="normal1">Sözleşme görüşmelerine gittiğimiz yer, benim çalıştığım işyerinin bitişiğiydi. Benim patron beni görüşmede gördüğünde:</p>

  <p class="normal1">“Sen burada ne geziyorsun? Ne yapıyorsun burada?” dedi.</p>

  <p class="normal1">“Dernek yönetimindeyim. Sözleşme görüşmelerine geldim” dedim.</p>

  <p class="normal1">“Dernek yönetiminde olduğunu bilmiyordum şimdiye kadar” dedi. Sonra metne baktım, cumartesi maddesi gece bir olarak yazılmış. Ben şunu söyledim Kaplanların patronuna:</p>

  <p class="normal1">“İşyerinizin servisi var mı?” dedim.</p>

  <p class="normal1">“Servisi ne yapacaksınız, hangi işyerinin servisi var ki?” dedi.</p>

  <p class="normal1">“Cumartesi gece on bire kadar demiştik. Gece birde işi bırakan hiçbir işçi buradan evine gidemez. Bobinciler, cağcılar, çocuklar var. Onlar evlerine gidemez bu saatten sonra. Onun için 11’de işin bitmesi maddesinin kesinlikle sözleşmeye konmasını istiyoruz.”</p>

  <p class="normal1">Patronlar zaten köşeye sıkışmıştı. Bir an önce grevi bitirip işe başlamak istedikleri için her dediğimizi kabul etme noktasına gelmişlerdi. Hatta patronların biri:</p>

  <p class="normal1">“Yeğenim bağırma böyle, isterseniz işçiler cumartesi hiç çalışmasın. Bunu imzalayın işçiler işbaşı yapsın, isterseniz cumartesi işçiler hiç çalışmasın. Ne derseniz öyle yazalım buraya!” dedi.</p>

  <p class="normal1">Anlaşamadığımız diğer madde ise cağcıların boy başına aldıkları ücret meselesi idi. Cağcılar boy başına ücretin 1/3’ünü alırlardı. Yani parça başı ücretin %33’üne geliyordu. Biz dernek olarak cağcıların sigortalı olmasını istiyorduk. Cağcıların sigorta primini ödemeleri için oranın; cağcılar için %40, kalfalar için %60 olarak yeniden belirlenmesini istiyorduk.</p>

  <p class="normal1">“Bu maddenin eklenmesini istiyoruz” dedik. İşveren temsilcisi:</p>

  <p class="normal1">“Ben onlara bu sözleşmeyi imzalamayı kabul ettirene kadar çok çaba gösterdim.”</p>

  <p class="normal1">“Bu iki madde olmadığı müddetçe imzalamayız.”</p>

  <p class="normal1">“Tamam onu da kabul ediyoruz. Hemen geçin imzalayalım” dediler.</p>

  <p class="normal1">“Önce boy başına verilecek zam listesi hazırlansın öyle imzalayalım” dedik. Gittiler yeni bir liste hazırladılar. Maddeleri değiştirdiler.</p>

  <p class="normal1">Patronlardan biri:</p>

  <p class="normal1">“Çabuk ol yeğenim. Bak, bir sürü hazırlık yapmışız. Hadi buyurun gelin yemeğimizi yiyelim” dedi. Halıları açtılar, yaptırdıkları lahmacunları paketler halinde getirip “hadi arkadaşlar sofraya oturalım” dediler. Patronlar bize hizmet, hürmet ediyorlardı. Tam yemeğe oturulacağı sırada:</p>

  <p class="normal1">“Bir telefon açmam lazım” dedim.</p>

  <p class="normal1">“Niye?”</p>

  <p class="normal1">“Bize yemek hazırladınız ama dernekte bizi yüzlerce insan bekliyor. Onların yemeği var mıdır yok mudur? Eğer orada onlar açsa yemek yememişlerse, biz de burada yemek yiyemeyiz. Ne varsa onlarla paylaşırız” dedim. O zaman güldü:</p>

  <p class="normal1">“Sizin birbirinize bu kadar bağlı olduğunuzu bilmiyordum. Gerçekten helal olsun size!”</p>

  <p class="normal1">“Eğer bu dayanışma olmasaydı biz bu direnişi devam ettiremezdik” dedim. Telefonu açtım derneğe, dernekte işçi arkadaşlara dağıtılmak üzere pilav falan yaptırılmış. O zaman biz de yemeğimizi yedik.</p>

  <p class="normal1">İşverenler işçilerin hemen işbaşı yapmasını istediler. Biz kabul etmedik. “O zaman gececiler çalışsın” dediler. Onu da kabul etmedik. Cumartesi günü oturmuştuk sözleşme görüşmelerine. “Pazar günü de geçecek. Pazartesi günü bu sözleşme bütün ehven halı işçilerine ve patronlarına dağıtılacak. Herkes ne alacağını bilecek. İşbaşı öyle yapılacak” dedik. Bu şartımızı da kabul ettiler.</p>

  <p class="normal1">Ehven, yani uçan halı işverenleriyle yaptığımız sözleşme gerçekten, çok iyi bir sözleşmeydi. İşçilerin şimdiye kadar yıllık izinleri hiç olmamıştı. Her bayram için 56 boy parası ikramiye alınmıştı. Herkesin sigortası yapılacaktı. Her işçi sigorta kapsamında olacaktı. Sigorta parasında işçiye düşen payı biz ekstradan almıştık. O güne kadar yapılan en iyi sözleşmeydi. Ancak, patronlar sözleşmede kabul etmelerine rağmen sözleşme maddelerinin bazılarına uymadıkları için bir hafta sonra ehven halıda çalışan işçiler tekrar iş bıraktılar.</p>

  <p class="normal1">İşçideki kararlılığı gören ağır halı patronları da gevşemeye başladı.</p>

  <p class="normal1">Ağır halı patronlarıyla sözleşme görüşmeleri başladı. Talep-lerimize karşı bir yumuşama vardı. Ehven halıda hazırladığımız sözleşmenin bir benzerini de ağır halı için hazırladık. Direnişin 30. gününde ağır halı patronları da imzaladı. Böylece direnişimiz taleplerimizin tümü kabul edilerek sonuçlanmış oldu. İkramiyeler, sigorta, yıllık izin maddeleri onlar için de geçerli oldu. Sadece boy başına alınacak ücretler değişikti; çünkü bir mesai günü içinde uçan halıda ve ağır halıda eşit boy çıkmıyordu.</p>

  <p class="normal">İşçilerin sigortaları yapılıyor</p>

  <p class="normal1"><span class="ideitalik">İşçiler 30 gün direniş sonucunda önemli kazanımlar elde ettiler. Direnişin kazanımlarını o zaman cağcı olan Yılmaz Solak’tan dinleyelim</span>:</p>

  <p class="normal1">Biz sosyal haklar için direnişe gittik. O zamana kadar ben sigortasız çalışıyordum. Herkes sigortasız çalışıyordu. Bir sosyal hakkımız yoktu. Ben isterseniz sigorta kartının tarihini göstereyim size. Sigortam 96’da başladı.</p>

  <p class="normal1">O zamana kadar sigortasız çalışıyordum. Yani direnişimizin amacı sigortalı çalışmaktı. En büyük amacımız sigortalı çalışmaktı ve sigortamız hemen direnişten sonra yapıldı. Tabii ücretlerimiz de düşüktü. Direnişte yapılan sözleşmede istediğimiz ücreti de aldık.</p>

  <p class="normal1">Direniş en başta birlik beraberlik kazandırdı bize, en başta bu. Sosyal haklarımızı kazandırdı. İnsan olduğumuzu anladık. Ne bileyim insanca yaşamayı öğrendik. Pazar mazar çalışırdık önceleri. Saati zamanı yoktu. Hal kalmazdı bizde. Mesai alamazdık. Grevden sonra insan olduğumuzu anladık kısaca.</p>

  <p class="normal">İlk yıllık izin</p>

  <p class="normal1"><span class="ideitalik">Dernek yöneticisi olan Sait Şahan, dokuma sanayinde ilk yıllık izin kullanan işçidir. Bu ilk yıllık iznin tadı da başka olur</span>:</p>

  <p class="normal1">Direnişimizin ve imzaladığımız sözleşmenin üzerinden bir yıl geçti. Yaptığımız sözleşmeye göre benim senelik iznim gelmişti. 38 yıllık meslek hayatımda ilk kez ücretli izni tadacaktım. Yani ben tatil yaparken diğer yandan ücretim işleyecekti. Bu bir dokuma işçisi için hayal bile edilemeyecek bir şeydir.</p>

  <p class="normal1">İzin zamanı geldiğinde para yönünden çok sıkışık bir durumdaydım. Öyle bir durumdaydım ki, cebimde ekmek parası bile yoktu. Makinist bana dedi ki:</p>

  <p class="normal1">“Yıllık izne ayrılma senin ücretine yüzde yüz fark verelim.”</p>

  <p class="normal1">“Ya kardeş sen bana yüzde yüz diyorsun ama yüzde beş yüz ücret versen ben yine de çalışmam. 38 yıldan bu yana ben bu senelik izni ilk sefer almışım. Ben bu senelik izine çıkmayacağım mı?” dedim. Teklifi geri çevirerek borç parayla çoluk çocuğu aldım taa Mersin’e gittim. Tatilimi yaptıktan sonra işime geri döndüm.</p>

  <p class="normal">Emek Partisi’ne, Evrensel gazetesine ömür boyu teşekkür!</p>

  <p class="normal1"><span class="ideitalik">Bütün dokuma sanayi tarafından direnişin başından beri MHP’li olduğu bilinen Şükrü Kök’ün Emek Partisi’yle ilgili görüşleri oldukça değişmiştir</span>:</p>

  <p class="normal1">Bir gün dernekten çıkıp Emek Partisi’ne geldik, buradaki arkadaşlarla tanıştık. Sonra gelip gittik. Grevdeyken bize bir paket sigara gelmişse eğer, bu, partinin desteği sayesinde olmuştur. Eğer insanlar evindeki bir kilo mercimeği, bir kilo makarnayı bizimle paylaşmışsa, parti ve Evrensel gazetesinin otuz gün içerisinde bizimle olması ve sesimizi duyurması nedeniyle olmuştur. Yurtdışındaki işçilerden gelen dayanışma hep onların sayesinde olmuştur. Direniş boyunca sınıf dayanışmasını yaşadık. Emek Partisi’ne Evrensel gazetesine ömür boyu teşekkür ediyorum. Onlar olmasaydı zaten biz tahmin etmiyorum, yani sesimizi duyuramazdık. Emek Partisi’nden Allah bin sefer razı olsun!</p>

  <p class="normal">Her şeyin temeli örgütlü mücadele</p>

  <p class="normal1"><span class="ideitalik">Müslüm Uçar: Her şeyin temeli örgütlü mücadeleye inanmaktır.</span></p>

  <p class="normal1">Emek Partisi’yle 96’da tanıştım. Parti 93’te de varmış ama ben o zaman bilmiyordum.</p>

  <p class="normal1">Bu işçi içerisindeki kaynaşmalar nerden ileri geliyor? Bir yerde örgütlü olmaktan ileri geliyor. Bir partiye, bir sendikaya üye olduktan sonra örgütlülük meydana gelir. Yoksa bir parti bir örgüt olmazsa, bir insan ancak kendi kendine müdafaasını verir, kendi kendine hakkını alır; ama bir işe yaramaz, bayağı zordur. Kişi üzerinden alınan hak bir işe yaramaz. Durumu değiştirmez; ama sendikal yönden, sonra bir parti yönünden bir şeyler toparlanırsa ondan sonra onun arkası gelir. Onun için ben partiyi tanıdıktan sonra içinde yer aldım. Kongrede yönetime girdim. İşçi arkadaşlarla da, partide yer almaları için her vesileyle konuştum.</p>

  <p class="normal1"><span class="ideitalik">Partiyle tanıştığında genç bir işçi olan Hacı Gün duygu ve düşüncelerin şöyle anlatıyor:</span></p>

  <p class="normal1">Partiyi direnişten önce tanımıyordum. Parti dokumacılara kapıyı açtı. Gazeteyi direnişte tanıdım. O zaman birçok parti vardı; ama hiçbiri bize kapıyı açmadı. Sadece Emek Partisi açtı. Bize yardımcı oldu. Gazete sesimizi duyurdu. Bu bizim için çok güzel ve büyük bir şeydi. Dernek olsun, parti olsun bize haklarımızı öğretti. Sendikayı, sigortayı, sekiz saati öğretti. İşçi olduğumuzu öğretti. Bugün bile herhangi bir işyerine başladığımda ilk önce sigortamı soruyorum.</p>

  <p class="normal1"><span class="ideitalik">Mecit Bozkurt, Emek Partisi’ne üye olduktan kısa bir süre sonra Partinin 1. Genel Kongresi’ne katılırken oldukça heyecanlıdır:</span></p>

  <p class="normal1">Partiye üye olduktan sonra partinin genel kongresi vardı. Ben ilk defa bir parti kongresine gittim. Kongre Ankara’da yapılıyordu. İlk defa bir kongre için şehir dışına gittim. Dokuma işçileri olarak bir direniş yapmıştık. Başka illerden gelen işçilerle görüşecektik. Çok heyecanlıydım.</p>

  <p class="normal1">Giderken eşimi de yanıma aldım. Çocukları küçük olduğu için akrabalara bıraktık. Gece otobüse bindik. Çok sevinçliydik. Çok heyecanlıydık. Bir kongreye katılacağız, ama açıkçası kongrenin nasıl olduğunu nasıl geçeceğini de bilmiyorduk. İçimizde şöyle bir şey var; Ünaldı grevini yapmışız, biliyoruz ki oraya gittiğimizde diğer işçilerle karşılaşacağız, işçiler bizi nasıl karşılayacak?</p>

  <p class="normal1">Otobüsten inip kongre salonuna doğru yürüdüğümüzde açıkçası içimiz içimize sığmıyordu. Herkes bizi alkışlıyordu. Biz oraya girerken “Yaşasın Ünaldı direnişimiz” diye slogan atıyorduk. Herkes bizi selamlıyor, alkışlıyor. Salona girdiğimizde insanların ayakta alkışladığını gördük. Bizi ayakta alkışlıyorlardı. Çok duygulandık.</p>

  <p class="normal1">Ben o an işçi sınıfının mutlak surette politik olmak zorunda olduğunu, kendi partilerinde olmak zorunda olduğunu daha derinden hissettim. Yani parti olmadığı zaman yapacağımız şeylerin sürekli bir yanı eksik kalacaktır. İşçi sınıfıyla dayanışmayı diğer işçi kardeşlerimizle buluşmayı o kongrede gördüm. Kongre coşkusunu hiçbir zaman unutmak mümkün değil.</p>

  <p class="normal1">Kongrede Salih Karayılan adında genç bir arkadaşımız konuşma yaptı. Yapmış olduğu konuşma bizi çok duygulandırmıştı. Hatta Ünaldı’dan giden bazı arkadaşların gözleri yaşardı.</p>

  <p class="normal1">Kongre salonuna girdiğimde direnişte olan başka işçileri de gördük. Direnişteki Tıbset işçileri kongreye gelmişti. Sanıyorum tıbbi ilaç malzemeleri üretiminde çalışan işçi arkadaşlardı. Direnişe katkı olsun diye kalem ve çakmak satıyorlardı. Oradaki dokuma işçisi arkadaşlarla, “Bu işçi kardeşlerimizin sattığı kalem ve çakmaktan bizim de almamız lazım” dedik. Neden? Çünkü biz de bir grev yaşadık. Sınıf dayanışmasını gördük. Önemini anladık. Bizim Tıbset işçilerine yardımcı olmamız, onlarla birlikte olmamız gerekiyor.</p>

  <p class="normal1">Merter işçilerini gördük. İstanbul’dan gelen hazır giyim ve triko işçileriydi. Onların bir dernekleşme çalışması vardı. Yanımıza geldiler, “Biz de sizleri, Ünaldı’yı örnek aldık. Ünaldı’dan çok şey öğrendik. Öğreneceğimiz çok şey var. Bizler de böyle bir çalışma içerisindeyiz” dediler.</p>

  <p class="normal1">Sanıyorum Ankara OSTİM’den işçiler vardı kongre salonunda. Onların da böyle bir çalışmaları vardı. Onlarla da konuştuk. Bildiklerimizi, yaşadıklarımızı anlattık.</p>

  <p class="normal1">Kongre salonunda unutamadığım bir anım da oldu. Kongre salonunda bir ara ısrarla bizi aşağıya çağırdılar. Biz aşağıya indiğimizde kongre salonunda birisi benim boynuma sarıldı. Hiç tanımıyorum kendisini. İlk defa görüyorum. Orada kongre salonunda boynuma sarıldı;</p>

  <p class="normal1">“Ya, biz sizi tebrik etmek istiyoruz. Siz çok büyük işler yaptınız. Ünaldı’da yaptığınız grev, Türkiye işçi sınıfı başta olmak üzere, tüm dünyadaki çalışanlara, işçi sınıfına iyi şeyler öğretti. Ben sizi kutlamak istiyorum” dedi. Boynuma sarıldığında adamın gözlerinden yaşlar geliyordu. Bu arkadaş yurtdışında çalışan bir işçiymiş. Tanımadığım bilmediğim adamlarla sanki kırk yıllık ahbapmış gibi sohbet etmeye başladık.</p>

  <p class="normal1"><span class="ideitalik">Abdullah Alagöz de Emek Partisi’ni direnişte tanıyan işçilerden biridir:</span></p>

  <p class="normal1">Emek Partisi’ni direniş öncesinde açıkçası pek tanımıyordum. Üyesi değildim. Hâlâ da değilim, ama partiyi seviyorum, destekliyorum. Parti işçiler arasında sevildi. Birkaç dokumacı zaten partinin yönetimindeydi. Partiye üye olanlar da zaten genelde işçilerdi. Dernek başkanımız Hüseyin Özdemir arkadaşımız partinin il başkanıydı. Bu işçinin hoşuna gitti. Parti gelenlere kucak açtı. Partinin bize en büyük desteği basın kanalıyla, Evrensel gazetesi üzerinden oldu. Gerek sesimizi duyurmada, gerek bize bazı fikirler vermede işçilere büyük faydası oldu. Bunu kimse göz ardı edemez.</p>

  <p class="normal1">Ben bunları diğer partileri dışlama açısından söylemiyorum. Biz bütün partilere gittik. MHP’ye gittik. Doğruyol’a gittik. O zamanki Refah Partisi’ne gittik. Rahmetli Bedri İncetahtacı’yla görüştük. O zaman milletvekiliydi. Anavatan’a gittik. Bütün il başkanlarını dolaştık. Hepsiyle görüştük. Biz durumumuzu hepsine anlattık. Dedik ki, “işçiler direnişte grevde. Bize nasıl bir faydanız dokunabilir?” Veya “Aracılık yapabilir misiniz?” İşçiler bir an önce işe başlasın istedik. Hiçbir işçinin burnu kanamadan, kimseye bir şey olmadan, işçi daha fazla yıpranmadan, bir an önce işe başlasın diye bütün partileri gezdik. Biz işçiler, her gelene aslında kapımızı açtık. Herkesin başımızın üstünde yeri vardı; fakat kimseden olumlu bir yanıt alamadık. Yani Emek Partisi bizim sesimizi duyurdu.</p>

  <p class="normal1">Direnişle beraber birçok kazanımımız oldu; ama bence en önemli kazanım işçilerin istedikten sonra başaramayacağı bir şey olmayacağının farkına varmasıydı. Yani kendi gücümüzün farkına vardık. Dev uyandı, tabiri caizse. Birlikte hareket ederek neler yapabileceğimizi anladık.</p>

  <p class="normal1">İşçi arkadaşlar, “Bir elin nesi var iki elin sesi” var misali bir araya gelerek neler yapabileceklerinin bilincine vardılar ve bundan sonra da bir şey yapacakları zaman bireysel değil de, toplu hareket etmenin önemini kavradılar. Bir kişi sürekli yutulabilir bir lokma halindedir. Bir kişinin sesini kimse duymaz ama bu topluluk olduğu zaman ses güçlü çıkar. İşçiler, bölünmedikleri müddetçe istedikleri şeyleri başarabileceklerinin farkına vardılar.</p>

  <p class="normal">Dokumacılar diğer sektörleri örgütlüyor!</p>

  <p class="normal1"><span class="ideitalik">Direnişten sonra başta Antep olmak üzere birçok ilde işçiler, Ünaldı’nın birleşerek kazanmasını örnek alarak bir mücadele içerisine girdiler. Burada ortaya çıkan en önemli sonuçlardan biri, işçilerin sadece kendi sektörlerini değil, bütün bir işçi sınıfının örgütlenme gereğini kavramalarıdır. Hüseyin Özdemir, işçilerden gelen talebe yetişemediklerini söylüyor:</span></p>

  <p class="normal1">Direnişten sonra hemen hemen bütün alanlardan işçiler derneğe, partiye akın etti. Organizeden birçok fabrika örgütlenme talebiyle geldiler. Direnişten sonra Başpınar Organize Sanayi Sitesi’nde çalışan işçiler bir birim kurdular.</p>

  <p class="normal1">Kundurada ve trikotajda çalışanların, çalışma sistemleri bize benzediği için dernekleşmek istediler.</p>

  <p class="normal1">Hamallar yani nakliye işçileri yine örgütlenme talebiyle geldiler. Her alanda işçilerde bir örgütlenme talebi gelişti.</p>

  <p class="normal">Dokumacılar nakliye işçileriyle el ele</p>

  <p class="normal1"><span class="ideitalik">TÜMTİS (Tüm Taşıma İşçileri Sendikası) Antep Şubesi’nin kurulması işçinin diğer sektörlerde çalışan sınıf kardeşlerinin örgütlenmesine yardımcı olduğu başarılı bir örnektir. Nakliye ambarlarında çalışan işçilerin örgütlenerek TÜMTİS Şubesi’ni açmalarına giden sürecin nasıl başladığını, ambar işçilerinin nasıl örgütlendiklerini dokuma işçisi Mikail Kılıçalp’ten dinleyelim</span>:</p>

  <p class="normal1">Direnişten sonra “TEKSİF Sendikası Ünaldı Örgütlenme Bürosu” açıldı. Biz sendika bürosundayız. O zaman Akınal ambarında çalışan hamallardan Ali Canyurt adlı bir işçi işten atılmıştı. O ambarlarda çalışan Malatyalı birkaç işçi var. Bunlardan biri işten atılan işçinin kardeşi. Bu arkadaşlar “Ne yapabiliriz?” diye soruyorlar. Danıştıkları partimizin üyesi olan Malatyalı bir esnaf, Hasan Bali bunlara, “Emek Partisi işçilerin bu sorunlarıyla uğraşıyor, oraya giderseniz size yardımcı olurlar” demiş. Bunlar bu arkadaşımızla beraber Emek Partisi il binasına gelmişler. Burada kısa bir sohbetten sonra partideki arkadaşlar gelenleri Ünaldı’daki sendika büromuza göndermiş. Büroya üç-dört kişi geldiler. Mahmut Canyurt, Ali Canyurt ve yanlış hatırlamıyorsam Güzel Durak. Bize durumu anlattılar. Biraderlerinin işten atıldığını, bu şartlarda çalışmak istemediklerini söylediler. “Bize yardımcı olur musunuz?” dediler. Biz de onlara dedik ki:</p>

  <p class="normal1">“İşyerinizde çalışan bütün işçileri toplayın. Gelelim konuşalım. Ne gerekiyorsa onu yapalım.”</p>

  <p class="normal1">O akşam ambarda çalışan bir işçinin evinde toplandık. Toplantıda dokumacılardan ben vardım, bir de Hüseyin. Akınal ambarında çalışan on beş civarında işçi toplantıya katılmıştı. Toplantıda ancak bütün bir işyeri olarak beraber hareket ederlerse kazanabileceklerini söyledik.</p>

  <p class="normal1">Aralarında bir tane işçi varmış, yaşlı bir işçi. Patronun adamı durumunda. Adam toplantıya katılmıyor. Toplantı gece saat 2’ye kadar sürdü. Toplantıda, ambarlarda çalışan işçi arkadaşlarla, işten atılan arkadaş geri alınıncaya kadar işi durdurma kararını aldık. Sabah iş durdurulacaktı. Yalnız işçiler bir tane yaşlı işçiyi ikna edememişlerdi. Hepsi onun patronun adamı olduğunu söylüyordu. Gece saat 2’de onun evine gitmeyi önerdik. Hamallar kabul etmedi eve gitmeyi. Biz dedik ki:</p>

  <p class="normal1">“Yahu kardeşim bak siz işçisiniz. Biz sizin evinize geldik. Niye kaynaştık? Niye konuştuk? Hepimizin sıkıntıları aynı. İşi durdurma kararını aldık ama birkaç işçi buna katılmazsa eylemin başarısını etkiler. Bütün işçileri katmamız lazım.”</p>

  <p class="normal1">İsmini hatırlamıyorum o yaşlı işçinin. Onun evine gidelim. Evinde oturalım. Çayını içelim. Ailesi var, çoluk çocuğu var. Onlarla konuşalım.</p>

  <p class="normal1">En son patronun adamı dedikleri işçinin evine gitmeye tüm arkadaşları ikna ettik. Gittik, işçiler kapısını çaldılar. Önce adam camdan baktı. Korktu biraz. Çünkü; saat gecenin ikisi. Bunlar niye benim evime geldiler? Beni dövmeye mi geldiler?</p>

  <p class="normal1">Camdan bakarken: “Dayı biz senin bir çayını içmeye geldik” dedik. Neyse adam kapıyı açtı. Adamın eşi durumu anlayınca bayağı bir sıcak karşıladı; çünkü ailece birbirlerine gidip gelmişlikleri var. Yıllardır aynı yerde çalışıyorlar. Adam çok tereddütlü. Biz tekrar “Senin bir çayını içmeye geldik” dedik. Biraz konuşacağız. Oturduk, uzun uzadıya konuştuk. Konuşan genelde ben ve Balık. Biz özellikle konuşmamızda sigortaya çok vurgu yaptık. “Kaç yıldır çalışıyorsun? Sigortan var mı? Emeklilik ne olacak?” Adamın hiç sigortası yoktu.</p>

  <p class="normal1">“Dayı sen bu yaşa gelmişsin sigortan yok. Yarın bu işi yapamadığında nasıl geçindireceksin çoluk çocuğunu? Senin çoluk çocuğun durumu ne olacak?”</p>

  <p class="normal1">Ambar işçilerinin çalışma koşulları gerçekten çok ağrıdı. Gece üçte de yük gelse evden çağrılırlardı ve gitmek zorundaydılar. 15-20 yıldır aynı işyerinde çalışan işçilerde bile, ne sigorta vardı ne de başka bir şey. Parça başı çalışıyorlardı. İndirdikleri veya yükledikleri yük başına para alıyorlardı. Gece gündüz ne mesai var ne de başka bir şey. Kaldırdığı yük kadar para alıyor.</p>

  <p class="normal1">İşçiler yüz-iki yüz kilo yük balyalarını sırtlarında taşıyorlardı. Her an sakatlanabilirlerdi. Doğru dürüst hiçbirinin sigortası da yoktu. İşçiler sigorta istedikleri zaman patronlar;</p>

  <p class="normal1">“Eşeğin sigortası mı olurmuş!” diyorlardı. Bunları konuştuktan sonra:</p>

  <p class="normal1">“Bu durumda arkadaşlara destek vermek zorundasın. Bu mücadelenin sonu iyi olacak. Sonra belki sendikalaşırsınız. Çalışma yürütmeniz lazım” dedim. Direnişimizden örnek verdim. Adam başını eğdi dinledi. Orda işyerinde yaşanan şeyleri de anlattı.</p>

  <p class="normal1">Tabii bizim sohbet ettiğimiz odada hanımı çocukları da var. Bu anlattıklarımızdan sonra hanımı:</p>

  <p class="normal1">“Ayıp sana!” dedi kocasına. Beni göstererek:</p>

  <p class="normal1">“Bak çocuk size yolu gösteriyor. Bir şeyler anlatıyor. Eğer bu anlatılan haklar gerçekten varsa siz niye bu kadar durdunuz? Bunlara destek vermiyorsunuz? Ayıp değil mi? Hem arkadaşlarınla yıllardır komşuyuz da.”</p>

  <p class="normal1">Kadın kocasına öyle bir sitemde bulundu ki, öyle bir azarladı ki, en son adam:</p>

  <p class="normal1">“Tamam, ben sizin yanınızda yer alacağım. Sizin yanınızdayım bundan sonra” dedi.</p>

  <p class="normal1">Sabah hiç kimse işbaşı yapmadı. İşyerinin önünde oturup, ne içeriye mal bırakacaklardı, ne de çıkan kamyonlara izin vereceklerdi. Yani yükleme yapılmayacaktı. İndirme bindirme yapılmayacaktı. Biz şunları da söyledik:</p>

  <p class="normal1">“Eylem yaptığınızda arkasından polis gelecek, sizi kovalamak isteyecek, orda karşı duracaksınız, geri durmayacaksınız.”</p>

  <p class="normal1">Arkadaşlar da söylediklerimizi harfiyen uyguladılar. Ertesi gün eylem yapmaya başladılar. Talepleri işten atılan arkadaşın tekrar işe alınmasıydı. Direnişin ilk günü akşama doğru polis geldi. O zaman onlara yardımcı olmak için dernek başkanımız Hüseyin ve arkadaşlar da gitti. İkinci gün de yükleme yapmamaya devam ettiler. Gelen kamyonlar durdu. En son Akınal Nakliyat’ın Patronu:</p>

  <p class="normal1">“Kardeşim ben bu adamla yan yana duramam. Ben bu işçiyi işten attım geri işe almam; ama kabul ederseniz siz ne kadar kazanırsanız, ona da aynı parayı vereyim. Maaşını vereyim. Tamam, parasını vereceğim; ama bu adam işyerimde çalışmasın. Siz geçin işe başlayın” diyor.</p>

  <p class="normal1">Herhalde sürtüşmüşler. Birbirlerine küfür falan da etmişler. Patron yemin etmiş. Onun için işe geri almak istemiyor. Patronun bu önerisini kabul etmelerini söyledik.</p>

  <p class="normal1">“Bu patronun geri adımıdır. Siz kazandınız. Çalışmaya başlayın” dedik. İşçiler de çalışmaya başladılar. Bu sefer işe alınmayan ama ücretini alan Ali Canyurt’u, Nakliyeciler Sitesi’ni toparlamakla görevlendirdik. Tabii maaşını patrondan alıyordu. Bu durum işçilerin de hoşuna gitti. Baktılar birlik olunca kazanılıyormuş. Bu arada biz duruma ilişkin gazeteyle, parti genel merkeziyle diyaloğa geçtik. TÜMTİS Genel Merkeziyle diyalog kuruldu ve sendikalaşma hareketi başladı. O zaman TÜMTİS Genel Merkezinden Antep’e sendikacılar geldi. İşte TÜMTİS’in Antep Şubesi’nin temelleri böylece atılmış oldu.</p>

  <p class="normal">Sınıf dayanışması sürüyor</p>

  <p class="normal1"><span class="ideitalik">Dokuma işçileri direnişten sonra greve giden, başı dara düşen işçilerle dayanışmayı unutmayacaktır. İşte Mecit Bozkurt’un yaşadıkları</span>:</p>

  <p class="normal1">Başpınar Organize Sanayi’sinde bir dokuma fabrikasında çalışıyordum. İşyerimiz 2. Organize Bölgesi’ndeydi. İşe gidip gelirken gözümüze bir şey ilişmişti. 1. Organize’de bir işyerinin önüne “Bu işyerinde grev vardır” pankartı asılmıştı. İşyeri “Pasa Çuval Fabrikası’ydı. Her gün servisle o işyerinin önünde geçerken, greve çıkan ve işyerinin önünde bekleyen işçileri görüyorduk.</p>

  <p class="normal1">İlk günler bu olayı bizim işyerindeki işçiler önemsemedi. İşçiler bu greve sıradan bir olay gibi bakıyordu. Birkaç gün geçtikten sonra serviste gelirken,</p>

  <p class="normal1">“Bakın burada işçiler grevdeler. Biz işimize gidiyoruz ama bu arkadaşlar grev yapıyorlar. Belli ki toplu sözleşme yapamamışlar. Haklarını alamamışlar” dedim. Giderek işçiler içerisinde greve bir ilgi uyandı. Özellikle birkaç genç işçi anlattıklarımdan etkilendi. Bana;</p>

  <p class="normal1">“Ya sen bize böyle dedin halfe, biz grevdeki bu işçiler için ne yapabiliriz?” dediler. Bunu söyleyen işçiler arasında kollarına dizlerine üç hilal işaretleri çizenler de vardı.</p>

  <p class="normal1">“Bunları bir ziyaret etmemiz lazım. Bunları ziyaret edebilirsek iyi olur. Bu işçi arkadaşlarımızın bir sınıf dayanışmasına ihtiyaçları var. Başpınar Organize Sanayi Bölgesi’nde bu işçilerin yanına ne kadar işçi ziyarete giderse, onlar için daha büyük bir moral olur. Hem grevlerini devam ettirebilmek hem de haklarını alabilmek için buna ihtiyaçları var. Tüm işçilerin aslında bu sınıf dayanışmasına ihtiyaçları vardır” dedim.</p>

  <p class="normal1">Söylediklerim işçilerin kafasına yattı.</p>

  <p class="normal1">“Biz hafta sonunu bekleyelim, hafta sonu kendi aramızda bir miktar para toplayalım, sen bize ne dersen biz onu yapalım. Beraber gidelim” dediler.</p>

  <p class="normal1">Fabrikaya bir kamyon jüt gelmişti. Gelen yükleri dışarıdan tutulan hamallar indirirdi. Onun indirilmesinin aslında bizimle bir alakası yoktu. Bu iki genç koşa koşa yanıma geldi:</p>

  <p class="normal1">“Halfe sana bir şey söyleyeceğiz.”</p>

  <p class="normal1">“Ne var?”</p>

  <p class="normal1">“Hani biz şu işçilerin yanına ziyarete gidecektik ya. Bir kamyon jüt gelmiş. Şimdi müdürümüz Hayri’yle, hamalları çağırmadan gidip biz konuşalım. Bu jütü biz indirelim. On beş ton jüt var, biz indirelim. Onun parasını da götürüp grevci işçilere verelim.”</p>

  <p class="normal1">Koşarak müdürümüz Hayri’nin yanına gittiler;</p>

  <p class="normal1">“Bu jütü biz indireceğiz. Sen hamal çağırma!” dediler.</p>

  <p class="normal1">“Ben hamalları çağırdım. Onlar geliyor. Biz bir kere değil, her zaman yükü onlara indirtiyoruz. Onlara her zaman ihtiyacım var, onları geri gönderemem.”</p>

  <p class="normal1">“Bu sefer biz indireceğiz.”</p>

  <p class="normal1">“Yok olmaz. Bizim her zaman çağırdığımız hamallar. Onlara ayıp olur yola çıkmış geliyorlar. Ben de geri gönderirsem ayıp olur” demiş müdür.</p>

  <p class="normal1">Müdürün bu söyledikler üzerine çocuklar geri geldi.</p>

  <p class="normal1">“Jüt işi olmadı ama cumartesi olsun, hafta sonu olsun” dediler.</p>

  <p class="normal1">Cumartesi işi bıraktığımızda işyeri temizliği yaptık. Saat on iki civarlarında haftalığımızı aldık. Tüm işçiler yanıma geldi. “Ne yapacağız?” dediler. Biz yirmi dört kişiydik. Fabrika tek vardiya çalışıyordu o zaman. Herkes haftalığından bir milyon, bir buçuk milyon bir katkı yaptı. Toplu olarak fabrikadan çıktık. Servis bizi 1. Organize Bölgesi’nde grevin olduğu işyerinin tam karşısına bıraktı. Fabrikada kaç kişi olduğunu önceden öğrenmiştik. Ona göre çay, şeker, sigara aldık ve toplu olarak oraya gittik.</p>

  <p class="normal1">Bizim bir eksiğimiz, geleceğimizi önceden işçilere haber vermemiştik. Gittiğimizde çuval fabrikası işçilerinden beş arkadaş vardı. Yalnız oraya gittiğimizde bizim işçilerde bir çekince vardı. “İşyerimizin ismi duyulursa işten atılırız” diye korkuyorlardı. Bunun üzerine işyerinin ismini vermemeye, dokuma işçileri olarak ziyaret ettiğimizi söylemeye karar verdik. Grev yerine geldiğimizde onlara selam verdik. Birden ayağa kalktılar. Ziyaretimizden dolayı işçiler çok sevindi. Geliş nedenimizi anlatınca işçilerden bir tanesinin gözleri doldu:</p>

  <p class="normal1">“Siz nerede çalışıyorsunuz?” dediler. 2. Organize’de çalışan dokuma işçileri olduğumuzu söyledik.</p>

  <p class="normal1">“Biz burada sizin grevde olduğunuzu her gün görüyorduk. Sizinle dayanışmada bulunmak için buraya geldik.”</p>

  <p class="normal1">Grevdeki işçiler:</p>

  <p class="normal1">“Başpınar’da ilk kez siz bizi ziyaret ettiniz. Çok sevindik. Bu bizi çok sevindirdi. Çok duygulandık” dediler. Yanımızdaki işçiler onların bu hallerini görünce müthiş etkilendiler. Dediler ki;</p>

  <p class="normal1">“Demek ki herkes birbirinin yanına gelirse, birbirine sahip çıkarsa işçiler olarak bazı şeyleri kazanmamız daha kolay olur”. Yanımda çalışan işçiler, genç işçiler, sınıf dayanışmasını ilk olarak orada gördüler.</p>
</body>
</html>
