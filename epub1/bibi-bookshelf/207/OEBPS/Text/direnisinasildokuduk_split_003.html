<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>direnisinasildokuduk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">İlk Adım ya da ‘Yürüyün Yürüyün Alırsınız!’</h1>

  <p class="normal1"><span class="ideitalik">Ünaldı Dokuma Sanayi Sitesi’nde 1996 yılında 20 bin işçinin 30 gün süren direnişinin ilk ayak sesleri 92’de duyulmaya başlanmıştı. İşte sanayi sitesinin en büyük işyeri olan Erdemoğlu (Merinos) halıda o yıl yaşananlar</span>:</p>

  <p class="normal1">Sene 92’de ben Erdemoğlu’nda çalışıyordum. Biz her altı ayda bir ücretlerimize zam alırdık. Yine bir zam dönemi gelmişti. Zam talebimizin ne olması gerektiğini belirleyip işverene iletmemiz gerekiyordu. İşyerimiz Ünaldı Sanayi Sitesi’nin içindeydi. Sitede halı dokunan yüzlerce işyeri vardı; ancak, zammı sadece Erdemoğlu işçileri olarak kendi aramızda görüşüyorduk.</p>

  <p class="normal1">Erdemoğlu, şimdiki adıyla Merinos Halı, sanayinin en büyük işyeriydi. Benim çalıştığım yerin dışında Atatürk Lisesi’nin arka tarafında üç işyeri vardı. Perilikaya mahallesinde bir fabrikası daha vardı. Ben Perilikaya’daki fabrikada çalışıyordum.</p>

  <p class="normal1">Gece mesaisinde, kalfalar<sup class="calibre5"><a href="../Text/direnisinasildokuduk_split_097.html#footnote-678-1" id="footnote-678-1-backlink">[1]</a></sup> olarak yemek istirahatine beraber çıkardık. Yemek istirahatinde orta dükkânla<sup class="calibre5"><a href="../Text/direnisinasildokuduk_split_098.html#footnote-678-2" id="footnote-678-2-backlink">[2]</a></sup> işçiler olarak görüşmeye karar verdik. Sanayi Sitesi’nde işyerine çoğu zaman dükkân da denirdi. Biz Atatürk Lisesi’nin yanında orta dükkânda toplanıyorduk. Bu kararı aldıktan sonra ara sıra oraya gidip sorunlarımızı konuşuyorduk. Orta dükkânda çalışan Sait adlı işçi arkadaşımızın motoru vardı. Bazen bu motorla işçileri alıp bizim yanımıza geliyordu. Gece çay demleyip sohbet ediyorduk. Yapmış olduğumuz görüşmelerde yeni dönemin zammını konuştuk ve boy<sup class="calibre5"><a href="../Text/direnisinasildokuduk_split_099.html#footnote-678-3" id="footnote-678-3-backlink">[3]</a></sup> başı 15 bin olan işçiliğimizin 25 bin olmasına karar verdik.</p>

  <p class="normal1">Biz parça başı çalıştığımız için işlediğimiz halı başına para alıyorduk. Ücretlerimiz haftadan haftaya verilirdi. 25 bin lira, Erdemoğlu’nun dört ayrı işletmesinde çalışan biz işçilerin ortak talebiydi. Ancak, bizim alacağımız zam oranını merakla bekleyen çok işyeri ve çok işçi vardı:</p>

  <p class="normal1">“Hele Erdemoğlu bir alsın, biz de ona göre anlaşırız” diyen birçok işyeri vardı.</p>

  <p class="normal1">Biz haftalıkları, haftanın her cumartesi günü öğleye doğru alıyorduk. Zammı isteyeceğimiz haftaya geldiğimizde dört dükkân olarak kararımız netti. Eğer halı başına verilen ücret 25 bin lira olmazsa kesinlikle hiçbirimiz haftalığımızı almayacaktık.</p>

  <p class="normal1">Benim yanımda çalışan Mahmut diye bir arkadaş vardı. Onun da mobileti vardı. Cumartesi sabahı ona:</p>

  <p class="normal1">“Orta dükkâna gidelim” dedim. Gerçi biz iki gün öncesinden kararımızı vermiştik ama yine de haftalıkları almadan önce diğer dükkânlarla bir sefer daha görüşelim dedik; çünkü öğleye doğru ücretler verilecekti. Sabahki görüşmelerimizde de işçiler, ‘25 binden aşağı olursa hiç kimse haftalığını almayacak’ diye sözleştik, ama işi sağlama bağlamak lazım!</p>

  <p class="normal1">Biz işyerine geri geldiğimizde ortaklardan biri ve aynı zamanda işverenin vekili olan:</p>

  <p class="normal1">“Kardeşim yeter! Her seferinde hep Erdemoğlu en önce zammı veriyor. Biraz da başka işyerlerindeki işçiler alsın, biz de onlara bakıp verelim” dedi.</p>

  <p class="normal1">Biz de dedik ki:</p>

  <p class="normal1">“Biz sizin yanınızda çalışıyoruz. Diğerlerinin ne alacağı bizi hiç ilgilendirmez. Biz sizin işyerinizde çalıştığımıza göre bizim talebimiz budur.”</p>

  <p class="normal1">“Biz size 25 bin lirayı veremeyiz, bizim vereceğimiz 19 bin liradır.”</p>

  <p class="normal1">“19 bin lirayı kabul etmeyiz” dedik. O zaman makinistimiz<sup class="calibre5"><a href="../Text/direnisinasildokuduk_split_100.html#footnote-678-4" id="footnote-678-4-backlink">[4]</a></sup>:</p>

  <p class="normal1">“Gidip bir görüşme daha yapacağım işverenle” dedi; ama yukarı işverenin yazıhanesine çıkmadan önce makiniste şunu dedik:</p>

  <p class="normal1">“Kardeş, biz kararlıyız; bütün Erdemoğlu’nun işçileri olarak biz kararımızı vermişiz. Bize 25 bin verdiyse verdi. Vermediyse sen aradan çıkacaksın.”</p>

  <p class="normal1">Çünkü o güne kadar hep makinistler gidip konuşuyordu. Zammı da bir yerde onlar alıyordu bize. Bu işçinin gücünü ve fikrini geliştirmiyordu. Makinist yukarıya patronun yanına çıktı, sonra yanımıza geldi:</p>

  <p class="normal1">“Bunlar 19 bin liradan 1 lira daha fazla vermiyorlar” dedi.</p>

  <p class="normal1">Biz o zaman:</p>

  <p class="normal1">“Bu artık sizin işiniz değil, siz yapacağınızı yaptınız. Gidip görüştünüz. Biz verdikleri zammı kabul etmiyoruz. Siz bundan sonra karışmayın” dedik. Makinist, “tamam” dedi.</p>

  <p class="normal1">Biz orada öbür dükkândan haber gelmesini bekliyorduk. İki işyerinden üst üste telefon geldiğini anladık. Baktım hemen yukarıdan ustabaşı (makinist) yanıma yanaştı. Şaka yaparak dedi ki:</p>

  <p class="normal1">“Lan gördün mü Kuru. Sabahtan beri uğraşıyorsunuz. Hani orta dükkânla görüşmüştünüz? Hani kimse para almayacaktı, hani hepinizin dediği birdi.”</p>

  <p class="normal1">“Ne olmuş, almışlar mı onlar?”</p>

  <p class="normal1">“Hesaplarını almışlar siz de çıkın yukarıdan hesaplarınızı alın.”</p>

  <p class="normal1">“Kaç liradan almışlar?”</p>

  <p class="normal1">“19 binden almışlar.”</p>

  <p class="normal1">“Bunda bir yanlışlık var. Benim bildiğim arkadaşlarım 19 binden almazlar!”</p>

  <p class="normal1">“Yok yok beklemeyin. Onlar hesaplarını almışlar, sizin de hesabınızı ödeyecekler, yukarıya çıkın alın” dedi.</p>

  <p class="normal1">Ben yine tereddütte kaldım. Düşük ödenen ücretleri almadık ama işçi arkadaşlara da kızıyordum. Günlerdir konuşmamıza rağmen bu ücreti nasıl kabul ederler, diye. Tam kendi kendime arkadaşlara sitem ederken, orta dükkândan Sait ile Ramazan’ın motorla geldiklerini gördüm. Onlar gelir gelmez bir küfür ettim. Sonra onlara;</p>

  <p class="normal1">“Günlerce konuştuk, en son sabah görüştük. Siz bu parayı nasıl alırsınız? Bu parayı almamanız lazımdı” dedim.</p>

  <p class="normal1">“Kim parayı almış? Bize de sizin parayı aldığınızı söylediler. Onun için geldik.”</p>

  <p class="normal1">“Yok biz hesap falan almadık” dedim. Tabii şaşırdık, ama öfkelendik. Patronlar bize bir oyun oynamıştı. Gündüz vardiyası gece vardiyasına işi teslim etmişti. Gececiler işe başlamıştı. Ramazan dediğimiz arkadaş hemen çıktı yukarıya, şalteri indirdi:</p>

  <p class="normal1">“Aşağıya inin! Çalışmıyoruz arkadaşlar! Madem bunlar bizi oyuna getirdiler, biz de çalışmıyoruz. Hadi orta dükkâna gidiyoruz” dedi. Merkezimiz orasıydı.</p>

  <p class="normal1">Biz tabii işyerimizden çıktık. İşyerinin bütün işçileri; cağcılarımız<sup class="calibre5"><a href="../Text/direnisinasildokuduk_split_101.html#footnote-678-5" id="footnote-678-5-backlink">[5]</a></sup>, kalfalarımız, bobincilerimize<sup class="calibre5"><a href="../Text/direnisinasildokuduk_split_102.html#footnote-678-6" id="footnote-678-6-backlink">[6]</a></sup> kadar herkes işi bıraktı. Bizim işyerimizin mevcudu ortalama 30 işçi civarındaydı. Sadece bekçiyi bıraktık işyerinde. Yürüyerek orta dükkâna gidiyorduk. Biz giderken orada, kapıda duran Gölbaşı Halı’nın işçileri bizimle dalga geçtiler:</p>

  <p class="normal1">“Nereye gidiyorsunuz?” dediler.</p>

  <p class="normal1">“Zam alamadık, şalteri indirdik, kapattık gidiyoruz” dedik.</p>

  <p class="normal1">“Hadi yürüyün yürüyün alırsınız!” dediler</p>

  <p class="normal1">“Siz alın, biz de alalım!” diyorlardı arkamızdan.</p>

  <p class="normal1">“Biz alacağız siz de göreceksiniz, ama siz alamayacaksınız. Siz gidin kendi derdinize yanın” dedim. Diğer fabrikanın işçileriyle aramızda böyle bir tartışma geçti.</p>

  <p class="normal1">Yürüyüşümüzü, önünden geçtiğimiz birçok işyerinin işçileri gördüler. Tüm işçilerin ilgisini çekmiştik. Başta sadece Erdemoğlu işçileri olarak zam talep etmiştik ama, çevre işyerlerinin duymasıyla; Başaran Halı’dan, Ceyhan Halı’dan işçiler de bizim orta dükkânın önünde birikmişler. 150–200 işçi toplanmıştı:</p>

  <p class="normal1">“Madem Erdemoğlu iş bırakmış biz de iş bırakıyoruz” dediler. Bir anda kendiliğinden bir direniş, bir grev başladı. Tabii oraya makinistler de çıktı geldi. İçlerinden biri bize çıkıştı:</p>

  <p class="normal1">“Sizin yaptığınız terbiyesizliktir. Biz halledemiyor muyuz? Bu güne kadar hep biz almadık mı zammınızı da, siz hepiniz toplanmış buraya gelmişsiniz!”</p>

  <p class="normal1">“Kardeşim bundan sonra siz karışmayın. Halledemediniz işte işimizi. 19 binden yukarıya çıkmıyorlar. Bizim talebimizde 25 bindir.”</p>

  <p class="normal1">“Siz gidin çalışın, bu gün söz işverenlerle görüşüp ikna edeceğiz. İşçiler gidip işine başlasınlar” dedi.</p>

  <p class="normal1">Kendi aramızda durumu değerlendirdik; ama makinistlerin dediğini yapmadık. İşi yavaşlatma kararı aldık. O gün gececi arkadaşlar 9-10 halı işlemeleri gerekirken 3-4 boy halı işleyerek saat 10-11 gibi işi bırakıp gittiler.</p>

  <p class="normal1">Pazartesi işyerimize geldiğimizde patronun ortaklarından Mustafa Erman geldi. Bizi yanına çağırdı. İşverenin yazıhanesine yukarıya çıktık, bize;</p>

  <p class="normal1">“Kardeşim siz bizi zor durumda bırakıyorsunuz. Biz şimdi işçimize bunu versek sanayideki işverenlerle başımız belaya giriyor, bizi tehdit ediyorlar. Niye bu kadar yüksek zam veriyorsunuz, diyorlar. Biz sizin istediğiniz fiyatı veremeyiz; ama işçilerimizle de anlaşmak istiyoruz” dedi. Tartıştık ve aramızda yapılan konuşmalardan sonra 24 bine anlaştık.</p>

  <p class="normal1">Biz 24 bini aldık, bir de ondan sonra sanırım bu ücret Başaran Halı’da da uygulandı. Birkaç işyerinde daha uygulandı; ama mesela biz giderken bize gülen, dalga geçen Gölbaşı Halı işçileri bizden ancak bir buçuk ay sonra aldılar zammı. Üstelik onlar zammı 22 bin liradan aldılar. Biz 24 bini, geçmiş haftalık farkımızla beraber aldık.</p>

  <p class="normal1"><span class="ideitalik">İşte böyle, diyerek direnişe giden yolu anlatmaya başlıyor, Mecit Bozkurt:</span></p>

  <p class="normal">Önemli kavşak 93 direnişi</p>

  <p class="normal1"><span class="ideitalik">Büyük direnişe giden yolda esas kavşak noktası 93 yılında yaşanır. Yüzlerce işçinin katıldığı sokak toplantılarının düzenlendiği, binlerce işçinin katıldığı bir yürüyüşün yapıldığı, işçilerin örgütlenmeyi öğrendiği bütün sanayi sitesini kapsayan 93 direnişinin öyküsünü Mikail Kılıçalp’ten dinlemeye başlayalım</span>:</p>

  <p class="normal1">Sanayide ilk zammı en büyük işyeri Erdemoğlu Halı (Merinos) verirdi. Zam genellikle her altı ayda bir alınırdı. Bir de en fazla işçilik<sup class="calibre5"><a href="../Text/direnisinasildokuduk_split_103.html#footnote-678-7" id="footnote-678-7-backlink">[7]</a></sup>, yani halı başına ücret veren bir işyeriydi. Sürekli olarak ilk zammı onlar alırdı. Sanayideki işçi de oraya bakar, kendi patronundan ona göre zam isterdi. Üç aşağı beş yukarı ona göre zam alınırdı sanayide. Ama bir iki ay gecikmeli olarak. Patrondan zam istenir, vermezse, tek tek işyerleri veya bazen tek tek işçiler iş bırakırdı.</p>

  <p class="normal1">Genellikle bireysel olarak hareket edilirdi. Pazarlığı her işçi kendisi yapardı. İşyeri olarak ya da işyerleri olarak ortak işçi tutumu ortaya çıkmıyordu.</p>

  <p class="normal1">93 yılında Erdemoğlu kendi işçilerine:</p>

  <p class="normal1">“Her zaman zammı ilk ben veriyorum. Bu sefer başkaları versin. Sanayi zammı alsın, sonra ben vereyim. Niye en önce hep ben vereyim ki!” diyor. Tabii sanayinin de zam alacağı yok; çünkü gelenek böyle.</p>

  <p class="normal1">Diğer işyerleri de işi zora koşuyor: “Erdemoğlu vermezse biz de vermeyiz” diyorlar. Bu vesileyle işçiler bir kahvede toplantı yapıyor, ne yapacaklarını konuşuyor.</p>

  <p class="normal1"><span class="ideitalik">Toplantı yapma fikri dokuma işçisi Vakkas Keleş’ten çıkıyor:</span></p>

  <p class="normal">Dokumacı Muharrem’in sıkıntısı ve arayışı toplantı yapılmasını sağlar</p>

  <p class="normal1">Adım Vakkas Keleş. Tabii Ünaldı işçisi beni, Vakkas Keleş olarak tanımıyor. Sanayide bana Maça Vakkas derler.</p>

  <p class="normal1">Yanılmıyorsam senenin yedinci ayıydı. Gececiydik. Sabahleyin işten çıktık. Bizim işyerinin karşısında çalışan Muharrem adında arkadaşım vardı. Aynı muhitte oturuyorduk. Onunla beraber eve gidiyorduk. Daha sanayinin içindeyken, Muharrem söze başladı:</p>

  <p class="normal1">“Ya Vakkas, bu sanayinin hali ne olacak?”</p>

  <p class="normal1">“Niye, hayırdır Muharrem?”</p>

  <p class="normal1">“ Ee gene zam vakti geldi, yine işverenlerden biri tutar üç-beş kuruş verir. Diğer işçiler ya onun verdiğini alır ya da alamaz, herkesin de ağzı bağlanır. Böyle bedava bedava nereye kadar çalışacağız?”</p>

  <p class="normal1">“Valla Muharrem, buysa sıkıntın iş kolay” dedim.</p>

  <p class="normal1">Tabii benim içime bir ışık düştü:</p>

  <p class="normal1">“Sıkıntın buysa kolay” dedim. “Akşamleyin işe dönüşümüzde, sen kendi işyerinle konuşursun, ben de kendi işyerimdeki arkadaşlarımla konuşurum. Yemek saatinde çıktığımızda, bu defa kahvede kâğıt oynamayalım, bu konuyu görüşelim. Tabii öncesinde senin işyerinde bu konuları konuşman lazım. Tamam mı?”</p>

  <p class="normal1">“Tamam” dedi.</p>

  <p class="normal1">Neyse ben heyecanla bekliyorum akşam olmasını. Gece 13 saat, gündüz vardiyası 11 saat çalışıyorduk. Tabii gece daha fazla yoruluyoruz. O da galiba geceleri uzun olduğundan böyle bir sistem oturmuş. Neyse, iki saat işe erken geldik. Akşam vardiyasında çalışanlar olarak saat dört gibiydi, işyerine vardık. Akşam vardiyası saat altıda işe başlıyordu.</p>

  <p class="normal1">“Ben şimdi gündüz vardiyasında çalışan arkadaşlarla konuşacağım. Sen de kendi işyerindeki arkadaşları ikna et, bir çay ocağında buluşalım” dedim.</p>

  <p class="normal1">“Tamam” dedi.</p>

  <p class="normal1">Ben Ceyhan Halı’da çalışıyordum. O da Eryün Halı’da, Turgut Erdemoğlu’nun işyerinde çalışıyordu. O kendi arkadaşlarına söylemiş durumu, ben de kendi arkadaşlarıma söyledim.</p>

  <p class="normal1">Tabii ben biliyorum. İşçiler arasında bir güvensizlik vardı. Bir yıl önce yine böyle zam konusunda birbirlerini yalnız bırakmışlar, karşı işyeri haklı olarak bizim işyerindeki işçilere küsmüştü.</p>

  <p class="normal1">“Biz onlarla tekrar birlik olmayız, onlar bize kalleşlik yaptı. Bir daha onlara güvenmeyiz” diyorlardı.</p>

  <p class="normal1">“Ya öyle şey olur mu? Hele biz güvenenler önce kahveye gidelim bir ön toplantı yapalım, ön konuşmaları yapalım gerisi kolay” dedim. Neyse kimi gönüllü, kimi gönülsüz çay ocağına gittik. Bir masanın etrafında böyle muhabbet ettik, konuya giriştik. O arada bir iki masa daha katıldı bize, genişledik.</p>

  <p class="normal1">“Yarın tekrar saat dörtte buluşalım. Gündüz vardiyası da çay bahanesiyle buraya gelsin. Bu konuyu bir daha konuşalım. Olur mu?”</p>

  <p class="normal1">“Olur” dediler.</p>

  <p class="normal1">Kahveden ayrıldık iş yerlerimize gidiyoruz, her kafadan bir ses çıkıyor. Kimi ileri diyor, kimi beri diyor. Tabii burada yapıcı olmak lazım. Biraz onları ikna ettik. Bizim işçilere güvenmediklerini söylüyorlar. Ben de dedim ki:</p>

  <p class="normal1">“Bizim işçilere güvenmemekte haklısınız, ama onlar diyor ki; biz bugün varız, asıl biz onlara güvenmiyoruz.”</p>

  <p class="normal1">Velhasıl devresi gün gene aynı çay ocağında iki saat erken gelmek şartıyla orda buluştuk. İki masamız beş on masa oldu. Masalar ortadan kalktı, artık bir daire oluşmaya başladı. İlk kıvılcımlar orada kendini ele vermeye başladı. Abdullah adındaki bir arkadaşımız konuşmaya başladı:</p>

  <p class="normal1">“Bir işveren, ‘ben şu kadar zam verdim’ diyor, öncülük ediyor sanayiye diğerleri de arkasından ya onun verdiğini veriyor ya vermiyor, zam almayan dükkânın işçisi de tekrar işvereniyle onu alıncaya kadar kötü oluyor. Gelin bu zammı kendi gücümüzle alalım. Hiçbir işveren bu konuda mağdur olmasın! Kahramanmış gibi mağdur olmasın” dedi.</p>

  <p class="normal1">Çalıştığım işyerinde Şerif Yılmaz adında yaşça büyük bir arkadaş vardı. Bu gelişmeleri biz onunla değerlendirdik, çünkü onun partili<sup class="calibre5"><a href="../Text/direnisinasildokuduk_split_104.html#footnote-678-8" id="footnote-678-8-backlink">[8]</a></sup> olduğunu biliyordum ve Şerif’in benim için o mücadelede bir kazanç olduğunu, yanımda güç olduğunu hissediyordum. Neden? Çünkü Şerif birikimi olan eski bir işçiydi. Söyleyeceklerimizi, yapacaklarımızı önce Şerif’le tartışıyorduk. Şerif de bunu partiye bildiriyordu. Şerif bu konularda bayağı aktif çalışırdı. Allah razı olsun kendisinden.</p>

  <p class="normal1"><span class="ideitalik">Şerif Yılmaz toplantılar başlar başlamaz hareketin içinde yer alır:</span></p>

  <p class="normal1">Sene 93’tü Ceyhan Halı’da dokuma kalfası olarak çalışıyordum. O yıl zam alamamıştık. İşçi arkadaşlar:</p>

  <p class="normal1">“Bizim bu halimiz ne olacak? İşçiliğimiz düşük. Hayat şartları kötü. Biz hiç zam almıyoruz. Buna bir şeyler yapmak lazım!” diyerek yakınmışlar. Arkadaşlar kahvede toplanma kararı vermişler. Toplantıya ben de katıldım. Kendi aramızda konuştuk. Ben dedim ki:</p>

  <p class="normal1">“Arkadaşlar, bir şeyler yapmamız lazım, ama iyi yapmak lazım. Ne yapalım, önce dükkân dükkân tanıdık arkadaşlarla konuşalım.”</p>

  <p class="normal1">Benim tanıdığım bir iki direniş görmüş eski halfeler<sup class="calibre5"><a href="../Text/direnisinasildokuduk_split_105.html#footnote-678-9" id="footnote-678-9-backlink">[9]</a></sup> vardı. Onların dükkânlarına gittim. Dükkân dükkân girip arkadaşlara bu durumu izah ettim. Kahvede gittikçe sayımız arttı.</p>

  <p class="normal">Toplantılardan artık sanayideki tüm dokumacılar haberdardır!</p>

  <p class="normal1"><span class="ideitalik">Kahve toplantıları arttıkça sanayideki duyarlı işçilerin dikkati de bu yöne, örgütlenmeye kayar. Mikail Kılıçalp de toplantılara katılanlardan biridir</span>:</p>

  <p class="normal1">Kahvede katıldığım ilk toplantıda 20-30 kişi vardı. Başlarda sohbet ağırlıklı bir görüşme vardı. Ondan sonra, “ne yapabiliriz?” diye tartışmaya başladık. O tartışmalardan sanayide toplantılar yapma kararı çıktı. Özellikle sanayinin büyük işyerlerinin toplandığı, sanayinin merkezi yerlerinde yapılacaktı bu toplantılar.</p>

  <p class="normal1">Ünaldı Dokuma Sanayi yedi mahalleden oluşan, bayağı büyük bir yerdi. Çay ocağında cuma günü bir araya gelmiştik. Toplantının sonunda;</p>

  <p class="normal1">“Cumartesi günü için herkes çevresindeki işçilere söylesin İdo’nun çay ocağında toplanalım” denildi.</p>

  <p class="normal1">Tabii o zaman ben daha gencim. Kalfalara takılıyorum. Onlarla oturup konuşuyorum. O zaman işçi hakları konusunda yeni yeni bir faaliyete girmiştim. Partiyle tanışmıştım. Yeni arkadaşlar edinmiştim. O faaliyetin içerisinde yer almaya başlamıştım.</p>

  <p class="normal1">Benim yanımda Ali diye bir genç çalışmaya başladı. 18 yaşlarında bir gençti. Ona bobin sarmayı öğrettim. Kısa sürede işi kavradı. Onunla iyi dost olduk. Bana sürekli kitaplar getirir, daha sonra bu kitaplar üzerine uzun uzun tartışırdık. Genelde işçi hakları, işçi mücadelesi ve işçi sınıfı tarihiyle ilgili kitaplar getirirdi. Akşam buluştuğumuzda o gün olanları anlattım.</p>

  <p class="normal1">Cumartesi günkü toplantıyı çok önemsedik. Sanayide işyerlerini gezip, yarınki toplantıya herkesin katılması için çağrı yaptık.</p>

  <p class="normal1">Cumartesi saat dört civarında temizliği bitirip, patrondan haftalığı aldıktan sonra İdo’nun çay ocağının yolunu tuttum. Çay ocağına geldiğimde henüz kimse gelmemişti. İki-üç masada işçiler kâğıt oynuyor, yüksek sesle konuşuyor, birbirlerine küfürlü şakalar yapıyorlardı. Ben de bir iskemle çekip boş olan bir masaya oturdum. Biraz heyecanlı, biraz da tereddütlü, bekliyordum.</p>

  <p class="normal1">Düşünüyordum; acaba işçiler bu çağrıya uyacak mıydı? Dünkü toplantıda kararı alan işçilerle öğlen görüştüğümde, tanıdıklarına toplantıyı söylediklerini ve işçilerin de olumlu karşıladığını söylemişlerdi. Aslında ben de bayağı bir dolaşmıştım. Konuştuğum işçiler; “mutlaka geleceğiz” demişlerdi.</p>

  <p class="normal1">Bunları düşünürken saat beş oldu. Bu arada çay ocağının önü kalabalıklaşmaya başladı. Gelen işçiler çay ocağının bahçesinde oturuyordu. Bir süre sonra yüze yakın işçi çay ocağının önünde toplanmış oldu. Sanayinin birçok yerinden işçiler, kalfalar gelmişti.</p>

  <p class="normal1">İşçiler birbirlerine bakıp, “Kim konuşacak? Ne konuşulacak?” diye merak ediyor ve soruyorlardı. Ali bana:</p>

  <p class="normal1">“Kalk konuş!” dedi.</p>

  <p class="normal1">“Biraz daha bekleyelim, belki birileri kalkıp konuşur. Benden daha yaşlı dokumacılar var” dedim; ama kalkıp konuşmazsam, gelen işçilerin hiçbir şey olmamış gibi çekip gideceklerini de tahmin edebiliyordum. Ali biraz daha ısrar edince, ayağa kalktım. Heyecandan ayaklarım titriyor, nasıl başlayacağımı ne söyleyeceğimi de bilemiyordum. O heyecanlı halimle “Arkadaşlar!” diye olanca gücümle bağırdım. Bir anda bütün başlar bana çevrildi. Herkes bana bakıyordu. Uğultu yerini sessizliğe bıraktı:</p>

  <p class="normal1">“Arkadaşlar! Buraya toplanmamızın nedenini biliyorsunuz. Bildiğiniz gibi bu yıl Erdemoğlu zam vermeyeceğini açıklamış. Diğer patronlar versin, ben ondan sonra vereceğim demiş. O yüzden burada toplandık. Ne yapacağımıza ne edeceğimize burada karar vereceğiz. Burada herkes fikrini söylesin, ne yapacağımıza birlikte karar verelim” dedim. Benden sonra Şerif halfe ayağa kalktı. Şerif halfe 45 yaşlarında eski bir dokumacıydı. Sanayinin büyük işyerlerinden biri olan yirmi tezgâhlı Ceyhan Halı’da çalışıyordu. İşçiler tarafından sevilen ve saygı duyulan bir işçiydi:</p>

  <p class="normal1">“Arkadaşlar! Mikail halfe söylediklerinde haklı. Şuradakileri toplasan yüz kişi ya var ya yok. Bunu büyütmeliyiz. Biz bu toplantıları tüm sanayiye duyurmalıyız. Bütün dokumacılar bundan haberdar olmalı. Önümüzdeki hafta sanayinin belirli bölgelerinde başka toplantılar yapmalıyız. Bu toplantılara daha çok işçi kardeşimizi katmalıyız” dedi. Şerif halfenin ardından sözü Abdo halfe aldı. Abdo halfe de sanayinin büyük işyerlerinden olan Özbağ Halı’da çalışıyordu ve Şerif halfenin yaşlarındaydı:</p>

  <p class="normal1">“Ben derim ki, pazartesi günü Ceyhan Halı’nın sokağında akşam saat yedide bir toplantı yapalım” dedi.</p>

  <p class="normal1">Abdo halfenin sözleri diğer işçiler tarafından desteklendi, “Olur, tamam” sesleri işçiler arasından yükseldi. Tabii benim kendime olan güvenim arttı, yeniden söz aldım:</p>

  <p class="normal1">“Arkadaşlar! Buradaki herkes pazartesiye kadar hiç durmadan çalışmalı, toplantıya daha fazla işçi katmalı. Pazartesi vardiyayı teslim eden gündüzcü, gececi halfeyi de yanına alarak toplantıya gelmeli. Buradaki herkes yanında üç kişi ile gelirse sayımız 300 olur. Gündüzcüler yanlarında mutlaka cağcılarını da getirmeli. Bundan sonra sanayide zammı hep birlikte isteyeceğiz. Zam dönemi geldiğinde hep beraber aynı oranda, aynı zamanda zam alacağız” dedim.</p>

  <p class="normal1">Zammı beraber almak fikri işçilerin çok hoşuna gitti. Tabii toplantıda bu işin olmayacağını ileri süren işçiler de vardı. Ama böyle zam istemenin daha iyi olacağını söyleyen işçiler çoğunluktaydı. İşçiler ayağa kalkmaya başladığında, eski bir dokumacı olan çaycı İdo, “arkadaşlar bugünkü çaylar benden kimse çay parası vermesin” dedi.</p>

  <p class="normal">Önemli kararlar ve ilk adım</p>

  <p class="normal1">Partiyle biz, o toplantıları yaptıktan sonra oturup konuşuyorduk. Bu toplantılarda neyi ön plana çıkaralım, hangi talepleri öne sürelim, bunları değerlendiriyorduk. Yaptığımız değerlendirmede, toplantılarda sigortayı, sekiz saatlik iş gününü, pazar mesaisini, işyerlerinde tuvalet-duş-banyo sorununu, çalışma koşullarının ağırlığını öne çıkarma kararı aldık.</p>

  <p class="normal1">Sanayide geçmişten beri işçiler hep işyeri işyeri zam talebinde bulunmuştu. Sanayinin hepsinin aynı anda talepte bulunmasına ve zammın bütün sanayi işçisi için aynı anda alınması önemle vurgulanacaktı. 12 Eylül darbesinden sonra ilk defa bu dağınık alanda işçiler birlikte hareket etmiş ve sınıf olarak adım atmış olacaktı.</p>

  <p class="normal1">En çok önemsediğimiz ve üzerinde konuştuğumuz nokta da, yarın öbür gün direniş olursa bu direnişi alıp götürecek, başarıya ulaştıracak “komiteler” oluşmasıydı. Büyük iş yerlerinden, belli sokaklardan sevilen sayılan halfelerin temsilci olarak seçilmesi gerekiyordu.</p>

  <p class="normal1">Hafta sonunu Ali ile birlikte, işçi semtlerinde işçilerle görüşerek geçirdik. Bu toplantıların çok önemli olduğunu, Ünaldı dokuma işçileri için bir dönüm noktası olabileceğini işçilere dilimiz döndüğünce anlatmaya çalıştık.</p>

  <p class="normal1">Akşam olduğunda Ceyhan Halı’nın bulunduğu sokağın başında, dört sokağın kesiştiği yerde dokumacılar toplanmaya başladı. Ben erken geldim. Ama 20-25 dakika sonra kalabalık iyice artmıştı. Herkesin gözü benim üzerimdeydi, hemen söze girdim:</p>

  <p class="normal1">“Arkadaşlar, hepiniz hoş geldiniz! Sizlerle iş yerlerinizde görüşen arkadaşlar söylemiştir. Ben bir daha söyleyeyim. Artık sanayide bazı şeylerin değişmesi lazım, bunun zamanı çoktan geldi. Bundan böyle her dönem zammımızı kendimiz isteyeceğiz. Emeğimizin karşılığını biz kendimiz isteyeceğiz. Ne kadar zam isteyeceğimize kendimiz karar vereceğiz” dedim. Bir işçi hemen atıldı:</p>

  <p class="normal1">“Bunu nasıl yapacağız? Herkes farklı bir ücrete çalışıyor. Ben boy başı 17 bin alıyorum. Benim karşı işyerimde aynı halıyı 15 bine dokuyan işçiler var. Daha düşük çalışanlar var. Bu işçilerle mi birlik olup zam alacağız?” dedi.</p>

  <p class="normal1">“İşte arkadaşım, bu kara düzenin önüne geçmek için birlik olmalıyız. Kendi kararlarımızı kendimiz vermeliyiz. Bu toplantılarda herkes fikrini söylemeli ve ondan sonra karar almalıyız” dedim. Oradan buradan sesler yükseliyor, birbirine karışıyordu.</p>

  <p class="normal1">Abdo halfe, “Arkadaşlar bir saniye beni dinleyin” diyerek çıkıştı. “Bakın kimin ne söylediği anlaşılmıyor. Onun için tek tek konuşalım ve birbirimizi anlayalım. Konuşmak isteyen bizden söz alsın öyle konuşsun” dedi. İşçilerden biri elini kaldırarak söz istedi:</p>

  <p class="normal1">“Ben derim ki, ne kadar zam isteyeceğimize burada karar verelim. Bir öneride bulunmak istiyorum. Yüzde elli zam isteyelim, aşağısı kurtarmaz. Ne dersiniz?” dedi.</p>

  <p class="normal1">“Burada alacağımız kararları oylayalım diye öneride bulunarak, kabul edenler elini kaldırsın” dedim. İşçilerin hepsi elini kaldırınca:</p>

  <p class="normal1">“Bundan sonra isteyeceğimiz zam belli oldu. Yüzde elli zam isteyeceğiz” dedim.</p>

  <p class="normal1">Bundan sonraki toplantıyı Erdemoğlu işyerinin olduğu bölgede yapma karar aldık: “Buradaki herkes görevli. Sanayide girilmemiş işyeri kalmayacak. İşimiz, ekmeğimiz için bir yola çıktık, bu yoldan dönmek yok. Yaşasın iş, ekmek, özgürlük mücadelemiz!” diyerek toplantıyı bitirdim.</p>

  <p class="normal1">Tanıştıktan ve samimi olduktan sonraki sohbetlerimizin birinde eski işçilerden Şerif halfe bu sloganı duyunca hem şaşırdığını hem sevindiğini söyledi:</p>

  <p class="normal1">“Bu slogan bizim slogan, demek ki yalnız değilmişiz, bu işte parti varmış, bu bizim gençlerden biridir,” diye düşünmüş.</p>

  <p class="normal">Parça parça değil, aynı anda zam!</p>

  <p class="normal1"><span class="ideitalik">Toplantıya katılanlardan biri de Mecit Bozkurt’tur</span>:</p>

  <p class="normal1">93 yılında artık bir farklılık hissediliyordu. O dönemde sanayinin içerisinde artık farklı şeyler konuşuluyordu. Konuşulanlar bizim de kulağımıza geliyordu. Ben Perilikaya tarafında çalışıyordum. Esas olarak zammın görüşüldüğü, işçilerin hareketlendiği bölge, Şehreküstü dediğimiz Atatürk Lisesi’nin arka kısmıydı. Daha çok büyük işyerlerinin; Ceyhan, Erdemoğlu, Başaran Halı ve Seydi Bulut’un işyerinin bulunduğu bölgeydi. Burada işçilerin toplantı yaptıklarını duyuyorduk.</p>

  <p class="normal1">Erdemoğlu, Ceyhan ve Başaran Halı, yani Dayıoğlu dediğimiz işyerlerinde de işçiler arasında bir birlik, bir dayanışma vardı. İyi bir yapı vardı orada çalışan işçiler arasında. Bir araya gelme, örgütlenme vardı. Erdemoğlu’nun Perilikaya’da benim de çalıştığım işyerinde işçi arkadaşlarla konuştuk. Erdemoğlu’nun sanayide üç ayrı işyeri olduğu için onların da görüşünü almamız gerekiyordu.</p>

  <p class="normal1">Gececi olduğumuzda onların yanına gittik. İşçi arkadaşlara;</p>

  <p class="normal1">“Bu yıl hariç, her dönem zammımızı aksatmadan işyeri olarak tek başımıza alıyorduk, ama bu dönem farklı bir şey var. İşçiler ücretlerini kendileri belirlemek istiyorlar. Bir araya geliyorlar. Bizim mutlak surette bir arada olmamız, birlikte hareket etmemiz gerekiyor” dedik. Bu fikrimiz işyerinde kabul gördü.</p>

  <p class="normal1">Benim ilk katıldığım toplantı Erdemoğlu’nun orta dükkânının olduğu bölgede yapılan toplantıdır. Yine dediğim işyerlerinden işçiler de gelmişlerdi. Orada işçiler konuşuyorlardı, anlatıyorlardı.</p>

  <p class="normal1">Bu toplantıya işyerinden toplu olarak çıkarak katıldık. Orada makinistlerin yaklaşımı şöyle olmuştu:</p>

  <p class="normal1">“Her dönem zammı biz almıyor muyuz? Siz karışmayın, bu işlere fazla girmeyin, bu sizin işiniz değil.” Tabii orada işçi arkadaşlardan tepkiler olmuştu:</p>

  <p class="normal1">“Tamam kardeşim her dönem siz aracılık yaparak alıyorsunuz ama bu dönem böyle olmayacak! Biz zam oranımızı işçiler olarak kendimiz belirlemek istiyoruz. Zammımız şimdiye kadar düşük veriliyordu. Biz bu dönem ücretlerimizin biraz daha iyi olmasını istiyoruz” dediler. Orada 150-200 işçi vardı. Tartışmadan sonra herkes işyerlerine geri döndü.</p>

  <p class="normal1">Toplantıda; bu sefer öyle parça parça hareket etmememiz, bu dönem Ünaldı bölgesindeki bütün işyerlerinin aynı anda zam almaları ve zam oranının işçiler tarafından belirlenmesi gerektiği, bunun için de mutlak surette bu toplantıların devam etmesinin zorunluluğu konuşuldu.</p>

  <p class="normal1">Bu toplantılara katıldıkça, hareketi yönlendiren bir şeyler de olduğunu hissediyordum. Bize yol gösterildiğini anlıyordum. Aramızdaki birliği önemseyen, çatlak sesleri düze sokan, bizi birbirimize bağlayan bir çaba vardı. Âdeta gizli bir el sürekli bizi yönlendiriyordu! Çok örgütlü hareket ediliyor, çok bilinçli konuşmalar yapılıyordu.</p>

  <p class="normal1">Orada konuşan arkadaşların konuşmalarını dinlediğimizde farklı şeyler öğreniyorduk. Bu bizi etkilemişti gerçekten. Özellikle beni çok etkilemişti. İlk katıldığım toplantıda Mikail konuşma yapıyordu. İsmini o zaman bilmiyordum. Mikail’in konuşması çok hoşuma gitmişti. Mikail, bundan sonra kendi işlerimizi bizim yapmamız gerektiğini, bir araya gelmemiz, güçlü olmamız gerektiğini söyledi. Kendi gücümüze güvenden bahsetti. Gerçekten de o konuşma çok etkiledi beni. Zaten o konuşmayı biz işçiler olarak da kendi aramızda tartışmaya başladık. Daha sonra Ceyhan Halı’nın birliği, orada Şerif ağabeylerin yapmış olduğu çalışmalarla işçileri toparlaması hemen dikkatimizi çekti. Biz bu arkadaşları o dönem yeni yeni tanımaya başlamıştık.</p>

  <p class="normal1">Benim Çıksorut bölgesinden gelen arkadaşlarla da yoğun ilişkilerim vardı. Erdemoğlu Halı’nın dışında onların da toplantıya katılmaları için çalışma yürütüyordum.</p>

  <p class="normal1">Genç işçiler harekete katılıyor</p>

  <p class="normal1"><span class="ideitalik">Toplantılarla birlikte genç işçilerde de bir kaynaşma ve hareketlenme başlamıştır. Genç işçiler uyanmaktadır. Gençlerin yaptığı ilk toplantıyı işçilerin “Balık” lakabı taktıkları Hüseyin Özdemir’den dinleyelim</span>:</p>

  <p class="normal1">93’teki direnişten 20 gün önceydi. Benim çalıştırdığım kahvenin karşısında bir hızar vardı. Hızar atölyesinde gençlerin bir araya geldiklerini ve bir toplantı yapıldığını gördüm. Yanlarına gittim;</p>

  <p class="normal1">“Gençler ne yapıyorsunuz?” dedim.</p>

  <p class="normal1">Gençler: “Cağcılar olarak sohbet ediyoruz. Halfelerin yanında konuşmak istemiyoruz, bizim halfelere güvenimiz yoktur” dediler. Bunun doğru olmadığını söyledim. Cağcının da halfenin de işçi olduğunu, çıkarımızın bir olduğunu söyledim. Ben kahve işletiyordum ve onlara çay götürmüştüm. Böyle ayrı hareketin başarılı olmayacağını söyledim. “Siz genç olarak niye sigortanızı istemiyorsunuz? Özellikle siz gençler için sigorta çok önemli” dedim. Sigortanın sağlık güvencesini, emekliliği anlattım. Bunları anlattıktan sonra benim de toplantıya katılmama rıza gösterdiler. Onlar şöyle diyorlardı:</p>

  <p class="normal1">“Balık abi git yahu. Biz normal zammı alamıyoruz, sen bize sigortadan bahsediyorsun. Bizi sigortalı yapmaları mümkün değil!” Onlar cağcının da bobincinin de sigortalı yapılmak zorunda olduğunu bilmiyorlardı.</p>

  <p class="normal1">O günkü genç işçiler toplantısında Kürt gençleri çoğunluktaydı. Kalfalarla ortak hareket etmelerini, kalfaların da toplantılar yaptığını, bildiri dağıttığını söyledim. Onlarla hareket etmeleri konusunda özellikle onları uyardım. Onlar da bundan sonra kalfaların toplantılarına katılmaya başladılar. Toplantıya katılmakla beraber onlar da biraz daha kalfalara güvenmeye, ortak hareket etmeye başladılar. Bu hareketi daha hızlı geliştirdi.</p>

  <p class="normal1"><span class="ideitalik">Ünaldı Dokuma Sanayi Sitesi’nde yan sektör denen bir bölüm vardı. Bunların çalışma şartları ve ücretleri tezgâhta çalışan işçilerden farklıdır. Vakkas Keleş gençliğin ve yan sektörün durumunu şöyle aktarıyor:</span></p>

  <p class="normal1">Cağcılarımız bizden daha pratiktiler. Genç olduklarından, bizden fazla çalışıyorlardı. Elbette ki onları eğiten bizleriz. İş alanında onları yetiştiren biziz. Onun için muhakkak ki bu işin artısı eksisi olacak. İşin can alıcı noktalarıyla biz halfeler ilgilenirdik. Onun için halı başına alınan ücretin çoğunu biz alırdık. Gençler de bu duruma tepkiliydiler:</p>

  <p class="normal1">“Biz de aynı işi yapıyoruz, fazla parayı halfalarımız alıyor” diyorlardı. Eşit ücret istiyorlardı. Bu, bizim tarafımızdan pek de kabul gören bir şey değildi; ama onlar tarafından diretilen bir şey de değildi. Böyle konuşuyorlardı; ama verdiğimiz mücadelede onlar bizden daha heyecanlı bir şekilde katılım sağlıyorlardı.</p>

  <p class="normal1">Bunun yanısıra dokumada yan tesis dediğimiz bir bölüm vardır. Yan tesisler, dokumacı çoğunluğun yanında küçük bir azınlıktı. Onlar da sanki dokumacı değilmiş gibi, sanki bir önlüklü işçiymiş, ayrı bir konumları varmış gibi duruyorlardı. Aralarında toplantılara katılanlar vardı; ama, “Biz de şunu isteriz. Bize şu ücret verilsin” diye bir talepleri olmadı. Hani denir ya, “ağlamayana meme yok”. O insanlar da mesela en azından işte talepte bulunup “larkçılara<sup class="calibre5"><a href="../Text/direnisinasildokuduk_split_106.html#footnote-678-10" id="footnote-678-10-backlink">[10]</a></sup> da zam verilsin” deselerdi, biz derdik ki, “larkçıların da talebi şudur”. Ama kimse böyle bir talepte bulunmadı.</p>

  <p class="normal">Ünaldı ya da işçi cehennemi</p>

  <p class="normal1"><span class="ideitalik">Ünaldı’da farklı bir çalışma, farklı bir ücret sistemi vardı. Bu çalışma sistemi işçiler arasında rekabeti kışkırtıyor, işçileri bölüyordu; “işçinin işçisi” uygulaması sürmekteydi. Gençliğin tepki göstermesinin nedenini ve yan sektörün toplantılarda ve daha sonra direnişte kitlesel bir şekilde yer almamasını işçi Mikail’den dinleyelim</span>:</p>

  <p class="normal1">Ünaldı’da farklı bir çalışma şekli vardı. Çalışma sisteminin temelinde dokuma tezgâhının başında bizim kalfa ve cağcı dediğimiz operatör ve yardımcısı vardı.</p>

  <p class="normal1">Kalfa (halfe); cağcıyı, bobinciyi ve masuracıyı<sup class="calibre5"><a href="../Text/direnisinasildokuduk_split_107.html#footnote-678-11" id="footnote-678-11-backlink">[11]</a></sup> işe alırdı. Patron buna karışamazdı. Patron karışmak istese bile kalfa yanında çalışacak işçiyi kendi seçer, patronu karıştırmazdı. Bu sisteme göre aslında ‘işçinin işçisi’ oluyordu. Cağcı, masuracı, bobinci kalfanın işçisi oluyordu. Kalfa, istediği zaman cağcıyı işten tazminatsız atabilirdi; ama aynı şey kendisi için de geçerliydi. Patron kalfayı işten atarken yine tazminat ödemezdi.</p>

  <p class="normal1">Bazı yerlerde tek vardiya (biz tek yedek<sup class="calibre5"><a href="../Text/direnisinasildokuduk_split_108.html#footnote-678-12" id="footnote-678-12-backlink">[12]</a></sup> deriz) çalışılırdı. Adam işi sabah yedide alır, gece on bire kadar çalışırdı. Burada amaç, parça başı çalışıldığı için biraz daha yüksek bir ücret almaktır: “Ne kadar çok çalışırsam o kadar çok para kazanırım” anlayışı vardı. Tam kara düzendi. Dokunan halı başına ücret alınırdı.</p>

  <p class="normal1">On tane çıkarsa on halının parası alınırdı.</p>

  <p class="normal1">20 tane çıkarsa 20 halı parası alınırdı. Biraz fazla para alabilmek için işçi 12-15, bazen 20 saat üst üste çalışırdı. Ne sigorta, ne sosyal hak, ne insanca koşullar vardı. Ücret, işlenen boy (halı) sayısı hesaplanır ve her cumartesi günü ödenirdi. Ünaldı bu yönüyle bir işçi cehennemini andırıyordu.</p>

  <p class="normal1">Dokumada şöyle bir alışkanlık vardı. Genelde işyerlerinde iki tane vardiya olurdu. Tek vardiya çalışan yerler cuma sabah işi alır, cumartesi öğleye kadar çalışırdı. Cumartesi öğlen hesabını yapar, alacağını alırdı. Yaklaşık 30 saat bilfiil çalışılırdı, cuma ve cumartesi günleri.</p>

  <p class="normal1">İşyerlerinde çalışma koşulları çok ağırdı. Genellikle tezgâhlar bodrum katlarda havasız yerlere kurulmuştu. Yemek yok, çay yok. İşçi kendi imkânlarıyla öğle yemeğine çıkardı. Öğle yemeğinde, sanayide köşe başlarında bulunan dürümcülerden alınan haşlanmış nohut veya kızartma dürümler yenirdi. Çay, çay ocaklarında içilirdi.</p>

  <p class="normal1">Kalfalar çalıştığı tezgâhın sorumlusuydu. Makine arızalandığında ufak tefek tamiratlarını da yapardı. Cağcı, kalfanın yardımcısıydı. O da çalışan makineye bakar, halıyı işler ama makinenin arızasından fazla anlamazdı. Halı tezgâhının yükünün çoğu cağcının üzerindedir.</p>

  <p class="normal1">Cağcılar çoğunlukla gençlerden oluşuyordu tabii. Kalfa olana kadar cağcılık yaparlardı. Bobinci ise halı tezgâhına takılan renkli iplik dolu bobinleri sarardı. Masuracılar ise halının jüt<sup class="calibre5"><a href="../Text/direnisinasildokuduk_split_109.html#footnote-678-13" id="footnote-678-13-backlink">[13]</a></sup> dediğimiz en kalın ipliklerini sararlardı. Onların yükü daha da ağırdır. Bu işte küçücük çocuklar aralıksız 12 saat çalışırdı. Sadece bir saat yemek istirahatleri vardı. Kilolarca ağırlığındaki bobin çuvallarını sırtlayıp ambardan getirirlerdi. Onları böler diğer bobinlere aktarırlardı.</p>

  <p class="normal1">Yaş oranı düştükçe dokumadaki çalışma koşulları daha da ağır olur. Genç işçilerin ücreti daha düşüktür. Mesela kalfa işlenen halı başına verilen ücretin üçte ikisini, cağcı üçte birini alır; ama çalışma saatleri tam tersidir; tezgâhın başında on iki saatin sekiz saatini yani üçte ikisini cağcı, üçte birini ise kalfa çalışırdı. Bobincinin ve masuracının belli bir haftalığı var; ama, cağcının aldığı paranın yarısı kadar.</p>

  <p class="normal1">Patron işyerinin anahtarını, küçük işyerlerinde kalfaya, büyük bir işyeriyse makiniste verirdi. İşyerini onlar açıp kapatırlardı. Patron üretilen halıları satar ve bütün işçilerin ücretini kalfaya verirdi. O da işyerindeki işçilere dağıtırdı.</p>

  <p class="normal1">Makinistler genelde ustabaşı konumunda olan kişilerdi. Tecrübeli, makineden anlayan kalfalardan seçilirlerdi. Patron makinistleri kalfayı işten atmak veya işe almak için kullanırdı. Dükkânın yönetimi de onlardaydı. Bir nevi müdür görevi görüyorlardı. Makinistler farklı bir konumdaydı. Onların ücretleri daha yüksekti. Son dönemde şöyle bir şey de gelişmişti. Patron makiniste, “sen bu tezgâhı çalıştır” diyordu. Onlar da iki cağcı iki kalfa yerine, dört cağcı alırlardı. Onların sırtından para kazanırlardı. Bunu bazı kalfalara da yaptırdılar. Evde yattığı yerden işçinin sırtından para kazanan kalfalar oldu.</p>

  <p class="normal1">Yan tesise gelince; halıda yan sektör dediğimiz, fason çalışan bir bölüm vardır. Bunlar halı işlendikten sonra yanlarını keserler, halının arkasını tutkallarlar, başka eksiği varsa giderirler. Biz bunlara yan tesis deriz. Tabii bunlar daha kötü koşullarda çalışırdı. Dokuma işçileriyle yan tesisçiler birbirlerini çekemezlerdi. Yan tesisçilerin ücret durumları biraz daha düşüktü. Yapılan direnişlere onlar katılmazlardı. İlk örgütlendiğimizde ayrı durma durumları vardı. Dokumacılar kahvede sürekli birbirleriyle konuşabiliyorlardı; ama yan tesis işçileri birbirleriyle konuşamazdı. Çünkü zamanları pek olmazdı. Onlar parça başı değil, haftalıkla çalışırlardı.</p>

  <p class="normal1">Tabii zamanla gelişmeler oldu. Tezgâh sayısı çoğaldıkça, işyerleri kendi yan tesislerini kurmaya başladılar. Bu gelişme, işçilerin birbirine daha fazla yakınlaşmasına ve kaynaşmasına neden oldu.</p>

  <p class="normal">Ne kadar halı, o kadar ücret!</p>

  <p class="normal1"><span class="ideitalik">İşçi Mecit, Ünaldı’daki ağır çalışma koşullarını ve ücret sistemindeki dengesizlikleri şöyle anlatıyor</span>:</p>

  <p class="normal1">Ünaldı, daha çok küçük atölyelerden oluşmuş, Antep’te şehrin merkezi diyebileceğimiz bir alana kurulmuş geniş bir bölgeydi.</p>

  <p class="normal1">İşyerleri çalışmaya elverişli yerler değildi. Dokuma atölyeleri yerin altına yapılmış, giriş ve çıkış için tek bir kapısı olan yerlerdi. Herhangi bir tehlike anında çıkabilecek başka bir yer yoktu.</p>

  <p class="normal1">Parça başı ücret sistemi uygulanıyordu. İşçi üç kuruş fazla almak için gece gündüz, pazar, bayram demez çalışırdı. Bundan dolayı dokuma işçileri yıllardır bu ülkede en fazla ücret alan işçiler olarak bilinir. Bu çok ters bir durum. Çünkü dokuma işçisi çok fazla çalışır. Parça başı çalışır. İşlediği iş kadar, dokumuş olduğu halı kadar ücret alabilir. Bunun standart bir şeyi yoktur. Bir hafta 40 halı işleyebildiyseniz öbür hafta bunun kaç halı olacağının garantisi yoktur. Yirmiye de düşebilir, on beşe de. Bunu da ortalamaya vurduğunuzda Ünaldı işçisinin almış olduğu para, asgari ücretin altındadır aslında.</p>

  <p class="normal1">Biz bununla ilgili defalarca araştırma yapmıştık: Ne kadar ücret alıyoruz? Elimize ne kadar ücret geçiyor? Aldığımız ücretin ne kadarı cebimizde kalıyor? Bunu hesapladığınızda ve yıla yaydığınızda aslında bu ücret asgari ücreti bile bulmuyordu. Bir hafta, iki hafta işi düzgün gidip de yüksek bir ücret aldığından dolayı şöyle deniyor; “Ya siz çok yüksek ücret alıyorsunuz. Fabrikada çalışan bir işçinin aylığı şu kadardır. Siz şu kadar maaş almaktasınız.” İşverenler de sanayi içerisinde bunun propagandasını yaparlardı.</p>

  <p class="normal1">Burada göz ardı edilen bir durum vardır. Fabrika işçisinin çok yüksek bir maaş aldığını söylemek için değil, ama fabrikada çalışan işçinin maaşı standarttır, değişmez. Sigortası yatırılır, sekiz saat çalışır. Az çok hakları vardır. Bir yıl boyunca o ücreti değişmez. Elektrik de kesilse, makinesi bozulmuş olsa da bundan direkt olarak işçi etkilenmez. Ama dokuma işçisi her gelişmeden direkt olarak olumsuz etkilenir. Çalışmış olduğu makine parça kırıp dört saat durursa, bu dört saat direkt dokuma işçisinden kesilir. Örneğin sanayi sitesinin trafoları yetersiz olduğu için sanayi sitesinde elektrik kesintisi çok olurdu. Biz bundan yakınıp söylediğimiz zaman işverenler şunu söylerdi:</p>

  <p class="normal1">“Ne yapalım kardeşim. Elektriğinizi ben mi vereceğim. Gidin hakkınızı TEDAŞ’tan isteyin. Elektriği TEDAŞ kesiyor. Ben de zarar ediyorum.” İşyerinin işçisi olduğumuzu, bu tip şeylerden etkileniyorsak, iyileştirme yapılması gerektiğini söylediğimizde, bunun onların sorunu olmadığını söylerlerdi.</p>

  <p class="normal1">Halı sektörünün en büyük işverenleri Antep’tedir. Bunun en önemli sebebi dokuma işçilerinin bu kadar uzun süre çalışıp, az ücret almalarıdır. İşverenler sadece fazla halı satarak bu kadar büyümediler, işçinin emeğinden çalarak büyüdüler. Büyük çoğunluğu işçilerin bu kadar çok üretip, az ücret almalarından kazanmıştır. Büyük patron olmaları işçinin sırtındandır. İşçiyi sigortalı yapmayarak, kuralsız ve iliğine kadar sömürerek, işçiye en küçük bir sosyal hakkı bile vermeyerek kazanmışlardır.</p>

  <p class="normal1">Mesela, Ramazan ve Kurban bayramlarından önce verilen bir bayram harçlığı vardır. Bu da standart değildir. Bazı işyerlerinde biraz daha fazla, bazısında daha az verilirdi. İşyerinde, patrona bayram parasını sorduğumuzda aynen şunu söylerdi:</p>

  <p class="normal1">“Bizim böyle bir sözleşmemiz yoktur. İlla bunu vereceğiz diye bir kural da yoktur. Bu bizim zekâtımızdır. Bunda pazarlık olmaz” deyip çıkarlardı işin içinden. Ben yaşadığım bir olayı anlatayım size: Erdemoğlu Halı’da çalışırken ortağın kardeşi bizim bölümün işlerine bakıyordu. Bir defasında bayram ikramiyemizi (biz bayram harçlığı diyorduk) aldığımızda, parayı saymaya başladım. İşveren elimi tuttu:</p>

  <p class="normal1">“Kalfa bu para sayılmaz” dedi.</p>

  <p class="normal1">“Niye saymayayım. Ne kadar aldığımı bilmek benim hakkım değil mi?”</p>

  <p class="normal1">“Bu para zekât olarak düşünülüp verilmiştir. Zekât hiçbir zaman sayılmaz” dedi. Yani aslında biz dokuma işçisinin en temel hakkı olan bayram ikramiyesi bile, patronlarca zekât niteliğinde verilmiştir. Ama aldıkları ücret kendilerine yetmediğinden, bu almış oldukları bayram harçlığı bile işçileri mutlu ederdi. Bayram öncesi evlerine giderken ceplerinde en azından haftalığın dışında bir miktar para var diye sevinirlerdi.</p>

  <p class="normal">En çok sömürülenler çocuklar</p>

  <p class="normal1"><span class="ideitalik">İşçilerin çalışma koşulları rekabeti körüklemektedir. Ağır çalışma koşullarından herkesin payına bir şeyler düşmektedir. Ancak işçilik yaşamı boyunca, yanında çalışan çocuklara ‘bir sille bile’ atılmasına izin vermeyen, çırakların “Şerif halfesi”ni en çok çocukların çalışma şartları düşündürmektedir</span>:</p>

  <p class="normal1">Dokumada, sekiz yaşından 12-13 yaşına kadarki süre çıraklık dönemidir. Çırakların işi gerçekten de çok zordur. Çocuklar okula bile gidemiyordu. Onlar sabah gelir, masura sarar, dükkândakilere çay söyler, sigara alır, şunu alır, bunu alır. 12 saat boyunca koştururlar. Sömürü en fazla çocukların üzerinedir.</p>

  <p class="normal1">Biz bu şartlarda nasıl çalıştık, şimdi çok tuhafıma gidiyor. Banyosu yok, el yıkama yeri yok. Tuvalet yok. Birçoğumuz kaç yüz metre ilerideki camide tuvalete gitmek zorunda kalırdık. Tuvalete gitmek için Ünaldı’yı dolaşmak gerekirdi. Tezgâhı kapatır, koca bir bölgeyi dolaşır, ta Ünaldı Camisine tuvalete giderdik.</p>

  <p class="normal1">İşyerleri çok dardı. Tezgâhın sığacağı kadar yer yaparlardı. Zaten kazaların çoğu o yüzden olurdu. Dar yerde, adam tezgâhın arasında kalıyor. İşçinin üzerinde bir işçi tulumu falan da yok. O dar yerde makineye bir yerini kaptırdın mı gidiyorsun. Geçerken karnımızı içeri çeker, anca öyle geçerdik. O kadar dardı. İşyerleri rutubetli, güneş yüzü görmeyen havasız bodrum katlarıdır genelde. Dokumacı hemen kendini belli eder. Ben dokumacı olanları benzinden tanırım. Yüzüne baktığın zaman dokumacıların yüzleri hep sapsarı olurdu. Öyle tanırım.</p>

  <p class="normal1"><span class="ideitalik">Mustafa Aslan dokumadaki çalışma koşullarının birçok meslek hastalığına neden olduğunu söylemektedir:</span></p>

  <p class="normal1">O zaman sağlıksız koşullarda, in gibi yerlerde çalışıyorduk. Ne bir banyosu var ne bir şeyi. Çoğu yerin tuvaleti bile yoktu. Sağlık açısından çoğunlukla dokuma işçilerinin ses kaybı ve mide rahatsızlığı oluyordu. Yani aşırı pis kokudan. Rutubetten, gürültüden, beslenmeden. İşyerlerinde zemin katta çalışılıyordu. Çok havasızdı. Özellikle yazın bu kötü koşullar çekilmiyordu. Çok sıcak ve bunaltıcı oluyordu. İnsan dayanamıyordu.</p>

  <p class="normal1">Bir gün iyi hatırlıyorum, benim çalıştığım işyerinde işçinin birisi havalandırma olmadığından dolayı sıcaktan bayılmıştı. İşyerinin makinisti bendim. Beni çağırdılar. Geldim, işçiyle bekçi birbirine girmiş, kavga halindeler. Niçin kavga ettiklerini sorduğumda, kapıda duran bekçi işverenin ismini söyleyerek bana:</p>

  <p class="normal1">“İşte, falan bey dedi ki, kapıyı açmayacaksın” dedi.</p>

  <p class="normal1">Kendisine dedim ki:</p>

  <p class="normal1">“İşçiye bir şey olursa sorumlusu sen misin?”</p>

  <p class="normal1">“Yok sorumluluk almam” dedi.</p>

  <p class="normal1">“O zaman kapıyı açacaksın. Sorumlusu benim” dedim. Kapıyı açtırdım. İşçilerin sıcaktan ve ağır kokudan bayılması sıkça başımıza gelen bir durumdu.</p>

  <p class="normal">En alttakiler en fazla ezilir</p>

  <p class="normal1"><span class="ideitalik">Ünaldı’daki çalışma sistemi ve çocukların katlanılamaz derecedeki ağır çalışma koşulları sürmektedir. En alttaki en fazla ezilendir. Hüseyin Özdemir durumu ve gelişmeleri şöyle aktarıyor:</span></p>

  <p class="normal1">Ünaldı’da çalışma sistemi ve çalışma koşulları zamanla çok değişikliğe uğrayıp bu güne geldi.</p>

  <p class="normal1">Önceleri kadınlar Şehreküstü bölgesinde el çıkrığıyla masura sararlardı. Bunları sırtlarında mahalleye taşırlardı. Sarılan masuraları, halfelerin havlu ve kilim işlemeleri için geri getirirlerdi.</p>

  <p class="normal1">Seksenli yıllarda bobin makineleri yaygınlaştı. Bu makinelerde genellikle kızlar çalışırdı. O zaman kullanılan hammadde kelep<sup class="calibre5"><a href="../Text/direnisinasildokuduk_split_110.html#footnote-678-14" id="footnote-678-14-backlink">[14]</a></sup> halinde gelirdi. Bunları iplik haline getirmek oldukça zahmetli ve sabır gerektiren bir işti. Kızlar daha sakin, daha sabırlı oldukları için işçi olarak onlar tercih ediliyordu. Kelep yumaklarını genç kızlar sabırla çözerlerdi.</p>

  <p class="normal1">Teknolojinin gelişmesiyle beraber yeni makineler yapıldı. Hammadde daha kolay işlenir hale geldi. İplik bağlama işini çocuklar daha kolay yapabiliyordu. Onun için çocuk işçiler çalıştırılmaya başlandı. Tabii çocuk işçiliğinin yaygınlaşmasında teknolojinin gelişmesinin yanısıra bazı işyerlerinde özellikle patronların kadınlara karşı yaptıkları uygunsuz hareketlerin artmasının da etkisi vardı.</p>

  <p class="normal1">Kilim tezgâhının, halı tezgâhının gelmesiyle birlikte, kadın işçiler daha çok yanlış veya eksik dokunan halıları onarmak maksadıyla, sadece lark bölümünde çalıştırılmaya başlandı.</p>

  <p class="normal1">O zaman işverenler, işçilere tezgâh alıp fason çalıştırıyorlardı. Kilim dokumacılığı yaygındı. İşveren hiçbir şeyle muhatap olmuyordu. İşçiye belli bir ücret verirlerdi. İşçi aldığı parayla elektriği, kirayı ve diğer masrafları öderdi. Önceleri tezgâhta sadece mekikçiler çalışıyordu. Bir kalfa bir de yardımcı personel vardı.</p>

  <p class="normal1">Kilimde cağ olmadığı için çırağa da ihtiyaç yoktu. Kalfa çalıştığı zaman mekikçi gidip istirahat ediyordu. Mekikçi gelip çalıştığında kalfa istirahate çıkıyordu. İki işçinin aynı anda çalışmasına ihtiyaç yoktu.</p>

  <p class="normal1">80’den sonra halı tezgâhları daha da yaygınlaşmaya başladı. O zaman işverenler farklı kişilerin işyerine girmesini de istemezdi. Halı tezgâhları gizlenirdi. Halı, gizli gizli dokunurdu. Halı tezgâhını görüp başka işverenler tezgâhın aynısından kopya etmesin diye işyerine girişe izin verilmezdi.</p>

  <p class="normal1">Halı tezgâhına geçmeden önce kilimcilik yaygın ve herkesin rağbet ettiği bir işkoluydu. Kalifiye eleman gerektirdiğinden ücretler yüksekti. Antep’te kız istemeye gidildiğinde kilimci kalfasına verilirdi genellikle.</p>

  <p class="normal1">Halı tezgâhının kilim tezgâhından farklı olarak cağı vardı. Halı dokunurken, cağdan gelen renkli ipliklerle sürekli beslenmesi gerekiyordu. O zaman bu iplikleri saracak bobinci, halının zeminini oluşturan jütü saracak masuracı ve cağda biten iplikleri sürekli takmak için cağcı çalıştırılmaya başlandı.</p>

  <p class="normal1">Dokumanın şöyle bir talihsizliği vardı. Cağcıyı ve bobinciyi kalfa işe alıyordu. İşe alan da, işten çıkaran da kalfaydı. İşveren kalfaya verdiği görevle bu sorumluluktan kurtulmuş oluyordu. Kalfalar o zaman halı başına aldığı ücretin üçte birini cağcıya verir, üçte ikisini de kendisi alırdı. Bobincilerin ve masuracıların haftalıkları ise sabitti.</p>

  <p class="normal1">Genişlemiş, tezgâh sayısı artmış olan işyerlerinde makinist dediğimiz kalifiye kişiler istihdam edilmeye başlandı. Ama makinist olmayan yerlerde de kalfa bu sorumluluktaydı. Zamanla tezgâh sayısı çoğalan bazı işyerleri teknik olarak işten iyi anlayan ve yöneticilik yapabilecek olan makinist dediğimiz elemanları barındırmaya başladılar. Cağcılar başlangıçta yardımcı elemanlardı aslında. Kalfaya operatör deniliyordu. Cağcı, kalfanın yardımcısıydı. Daha sonraki yıllarda cağcılar da öğrenme maksadıyla çalıştırılmaya başlandı. Bu da bir nevi kalfanın cağcıyı sömürmesini doğurdu.</p>

  <p class="normal1">Cağcıların hepsi sigortasızdı. Kalfalar ise, ancak kendisi çok isterse istisnai olarak sigortalı yapılıyordu.</p>

  <p class="normal1">Dokumada bir de yan tesis veya bizim lark dediğimiz bir bölüm vardır. Bu bölümde, dokunan halı bu bölümde çeşitli işlemlerden geçer. Arkası tutkallanır. İşlenen desende bir sorun varsa tamir edilir. Etrafı dikilir ve satışa hazır hale getirilir. Bir veya birkaç tezgâhı olan bir patronun lark tesisi kurmasına imkânı yoktu. Mümkün olmadığı için larkçıların işyerleri genellikle ayrıydı. Bu bizim için bir talihsizlikti. Halı tezgâhında çalışan işçiyle, yan tesis işçisi bir türlü bütünleşemedi. 90’lı yıllarda 100-150 kişinin çalıştığı işyerleri de oluşmaya başlamıştı. İşyerlerinin büyümesiyle yan tesisler de kurulmaya başlanmıştı. Birkaç büyük işyerinde yan tesis aynı yerde olmasına rağmen yine de işçiler birbirinden ayrı durmak durumunda kaldı.</p>

  <p class="normal1">Ünaldı’da çocuk işçiliği çok yaygındı. Aileler kalfalara ‘eti senin kemiği benim’ diyerek çocuklarını teslim ederlerdi. Sanat öğrensin diye gönderilirdi. Bu çocukların çok ağır çalışma koşulları nedeniyle bunalım geçirenleri, hatta intihar edenleri olmuştu. Sektörün bir özelliği de en alttaki en fazla ezilir. Çocuk işçiler sabah saat yedide işe başlar, öğlen saat on ikiye kadar çalışırlar. Öğlen sadece bir saat istirahatleri vardı. Sonra akşam yediye kadar çalışırlar. Vardiya değişiminde de bu sefer bir saat işyerinin ve tezgâhın temizliğini yapardı çocuklar. İşyerinde takım anahtar eğer varsa tuvalet, her tarafı temizlerlerdi. Bu işleri hep çıraklar yani çocuklar yapardı. İşyerinde çocukların çalışması 14 saati bulurdu. Bu eziyete meslek öğrenilecek gayesiyle katlanılırdı. Çok işyerinde asansör veya carıskar<sup class="calibre5"><a href="../Text/direnisinasildokuduk_split_111.html#footnote-678-15" id="footnote-678-15-backlink">[15]</a></sup> sistemi olmadığı için çocuklar birinci ve ikinci katlara, sırtlarında 50-60 kilo ağırlığında çuvalları taşıyordu.</p>

  <p class="normal1">Çocuklar karınlarını, Ünaldı’nın sokaklarında açıkta satılan nohut dürümü, kızartma, kavurma veya yumurta dürümü ile doyuruyordu. En üzücü şeylerden biri de çocuklar ailelerinden sınırlı miktarda harçlık alırlardı. Kış günü sokakta kalmamak, üşümemek için yarım dürüm ile karınlarını doyururlardı. Geri kalan harçlıklarını da çay içmek için ayırırlardı, çay ocağında, kahvede oturabilmek için. Birçok kahveci kışın çay içecek parası olmayan çocukları içeri almaz, kovardı.</p>

  <p class="normal1">İş kazaları çok olurdu. 80 öncesi de iş kazaları vardı; ama 80’den sonra halı tezgâhlarının gelmesi ve yaygınlaşmasıyla iş kazaları daha da arttı. Çok ufak maliyetlerle alınacak önlemler bile alınmadı. Kaza riskleri azaltılabilir olmasına rağmen patronların aç gözlülüğü buna engel oluyordu. Birçok genç işçi iş kazalarında hayatını kaybetti. İşverenler 2-3 kuruşluk harcamayı yapmadığı için Ünaldı’da birçok arkadaşımızı iş kazalarında kaybettik.</p>

  <p class="normal">İşte işçilerin ya da yoksulluğun hikâyeleri</p>

  <p class="normal1"><span class="ideitalik">Aslında her bir işçinin kendi hikâyesi çalışma koşullarını da özetlemektedir. İşte İşçi Mikail’in hayat hikâyesi:</span></p>

  <p class="normal1">Ben aslen Şanlıurfa Suruçluyum. Babam rençberdi. Yoksulluktan Antep’e göçtük. O zaman kilim dokuma tezgâhları vardı. Bu tezgâhlarda, önceleri yaz tatillerinde çalışmaya başladım. Sonra evin ihtiyacından mecburen hem okuyup hem çalışmaya başladım.</p>

  <p class="normal1">Benim gibi dokumada çalışan diğer bobinci ve masuracılar da genelde ilkokula devam eden on-on beş yaş arasındaki çocuklardan oluşuyordu. Yoğun bir çocuk işçiliği vardı. İşyerlerinin olmazsa olmazı çocuklardı. Tabii böyle olunca okumak mümkün olmuyordu.</p>

  <p class="normal1">Aslında işimiz son derece ağır ve önemliydi. Bobinci, masuracı olmadı mıydı dokuma makinesi dururdu. Bu işi büyükler yapamaz mıydı? Büyükler yapabilirdi bu işi, ama kaldıramazlardı. Çünkü hareket isteyen, pratik isteyen çok ağır bir işti bu.</p>

  <p class="normal1">Çocukları çalıştırmak patronun da işine geliyordu. Ailelerimizin de işine geliyordu. O dönem eve 10-15 lira haftalık getirdik miydi, eve bir katkısı oluyordu. Bir de ileride iş sahibi olacağız umuduyla bakıyorduk. İşte cağcı olduğunda ücretin yükselecek, sonra askere gidip geldiğinde kalfa olacaksın, gene ücretin yükselecek. Bunun da çekici bir yönü vardı. Ama Antep’e göç ettiğimizden bu yana bu yaşıma geldim ve ben hâlâ dokumada işçi olarak çalışıyorum.</p>

  <p class="normal1"><span class="ideitalik">Müslüm Uçar da yoksulluk nedeniyle Antep’e göç edenlerdendir:</span></p>

  <p class="normal1">Biz Antep’in Nizip ilçesinde oturuyorduk. Tatillerde Antep’e göçerdik. Okul açıldığında tekrar Nizip’e göçerdik. Babam rahmetlik de Antep’te küp mağarasında çalışırdı. Mağarada küpçülük yapardı. Çamuru yoğururlar küp testi, turşu küpleri, su küpleri yaparlardı. Ben o zaman altı yaşında falandım. On yaşıma geldiğimde hem okula gitmeye hem de dokumada masura sarmaya başladım. Dördüncü sınıfı burada bu koşullarda okuduğumdan sınıfta kaldım. Bu sefer okulu bırakıp işe yöneldim. Diplomayı sonra aldım.</p>

  <p class="normal1">Annem ve bacım da haşıl<sup class="calibre5"><a href="../Text/direnisinasildokuduk_split_112.html#footnote-678-16" id="footnote-678-16-backlink">[16]</a></sup> dediğimiz iplikleri sırtlar eve getirirlerdi. Onların işleri de çok zordu. Önce kelepleri çıkrığa takar elle çevirerek iplik haline getirirlerdi. Sonra hazırladıkları iplikleri büyük bir kazanın içinde kaynatarak boyarlardı. Daha sonra boyanmış iplikleri damların üzerinde kuruturlardı. Yazın gene kolaydı. Ama, kışın boyanan kelepleri kaynatmak büyük bir dertti. Kurutmak için naylon çadırlar kurulurdu. Boyanan bu iplikler dokuma tezgâhında kullanılırdı.</p>

  <p class="normal1">Elli kâğıt haftalığa bir yer bulduğum için babam beni bir daha okula salmadı. Git oğlum çalış dedi. 11 yaşımda gece vardiyasında üç tezgâha masura sarardım. Aradan üç sene geçti.</p>

  <p class="normal1">Üç sene sonra yarım halfe oldum. Tezgâhı öğrenmiştim. Tezgâhın çoğu arızasını da yapabiliyordum. Bir sene içerisinde halfe oldum.</p>

  <p class="normal">İşçileri uyandıran bildiri</p>

  <p class="normal1"><span class="ideitalik">İşçiler bu koşulların değişmesi için bir yandan toplantılar yapmakta, diğer yandan Ünaldı Dokuma Sanayi Sitesi’nin ağır çalışma koşullarının değişmesi için mücadele etmektedirler. Artık ağır çalışma koşullarının değişmesi için yapılması gerekenleri anlatan ve işçilere mücadele çağrısı yapan bildiriler dağıtılmaya başlanmıştır. Bu bildiriler Cuma Uzun’un deyimiyle ‘işçileri uyandıran’ bildirilerdir</span>:</p>

  <p class="normal1">93’te işçiyi uyandıran bir bildiri dağıtılmıştı. Bizim dükkâna da bırakmışlar. Bırakıp kaybolmuşlar. Ben bir tanesini aldım. İşyerindeki arkadaşlardan birine okuttum. Tabii, dağıtılan bildiriden dolayı sanayide polisler geziyordu. Oraya buraya bakıyorlardı. Polisin biri elimde bildiriyi görünce;</p>

  <p class="normal1">“O bildiriyi okuma” dedi.</p>

  <p class="normal1">“Niye okumayalım? Bu bizim hakkımızda yazılmış. Ne güzel her şey de yazılmış; bak sigorta yazılmış, sekiz saat yazılmış. Her şey yazılmış” dedim.</p>

  <p class="normal1">Polis “Bu yasak bir bildiri” dedi.</p>

  <p class="normal1">“Bence bu yasak değil. Dokumacılar hakkında yazılmış çizilmiş. Başka bir şey yok yani. Yalan yanlış yok. Birileri yazmış sağ olsunlar. İyi yazmışlar, bizi uyandırıyor! Biz uyuyormuşuz da haberimiz yokmuş.”</p>

  <p class="normal1">“Hele ver ver!” diyerek elini uzattı.</p>

  <p class="normal1">“Yok, bu bana lazım. Bunu anı olarak saklayacağım. Sokağı göstererek “Aha buralarda var. İstediğin kadar var, git topla!” dedim.</p>

  <p class="normal1"><span class="ideitalik">Bildiriyi hatıra olarak alan işçi Cuma, bildirinin işçilere ulaşmak için iyi bir araç olduğu fikrindedir:</span></p>

  <p class="normal1">Bildiri işçilere ulaşmak için iyi bir araçtı. Onun için biz işçi arkadaşlarla bildiri dağıtma kararı aldık. Belli İşyerlerini tek tek gezdik. Bildiri bastırabilmek için para topladık. Biz işçinin hazır olup olamadığını anlamak için bildiri dağıtacaktık. İşçi ne kadar caddeye çıkacak? Ne kadar gelecek? Hazır mı, hazır değil mi? Merak ediyorduk. Biz altı-yedi işçi bildiriyi yazdık. Güzel bir bildiri oldu. Gerçi politika yoktu içinde ama, güzel bir şekilde işçilere, işçinin ezildiğini, işçinin işçiden başka dostunun olmadığını, birleşmesi ve haklarını kazanması gerektiğini anlattık. Fakat fazla dağıtamadan yakalandık. Gözaltına alındık. O gece bayağı tedirgin olduk. Sonra işverenler kefil oldular da bizi bıraktılar.</p>

  <p class="normal1">Karpuz zammı</p>

  <p class="normal1"><span class="ideitalik">93’te alınan zam aynı zamanda karpuz zammı olarak bilinir. Karpuz zammının Halıcılar kahvesi toplantısındaki hikâyesini Vakkas Keleş’ten dinleyelim:</span></p>

  <p class="normal1">Kahvenin önündeki alana sığmıyorduk. Gececisi de gündüzcüsü de orada. Herkesin ilgi alanına girdiğinden hemen hemen bütün işyerlerinden işçiler gelmişlerdi. Toplantıda herkes konuşuyordu, herkesten bir ses çıkıyordu:</p>

  <p class="normal1">En çok “ne isteyeceğiz? Boy başı ücret ne olacak?” diye tartışılıyor. Tabii o havada müdahale edenler oluyor:</p>

  <p class="normal1">“Yahu verenler zaten veriyor. Boy başı 32 bin almıyor muyuz? 40 bin veriyorlarmış, zaten boy başı verecekleri zam 7-8 bin kâğıt” dedi işçilerden biri.</p>

  <p class="normal1">“Biz bu talebi söylemeseydik zaten 40 vermezlerdi ki, ya 34 bin ederlerdi ya da 35 bin. Bak demek ki bu mücadeleye başladığımızdan dolayı 40’ı kabul ediyorlar. ‘İş büyümesin, dallanıp budaklanmasın’ diyorlar. Bu mücadeleyi yaptık sonra gücümüzü göstermemiz lazım. Gücümüzün de bedelini almamız lazım” dedim. Gerçi önceden zam oranını yüzde elli belirlemiştik ama işçiye bir güven geldiği için zammı yeniden tartışmaya başladık. İşçilerden 50 bin olsun diyen oldu.</p>

  <p class="normal1">Ben: “50 bin de yetmez. Karpuzun kilosu 50 bin kâğıt olmuş. Bir karpuz kadar da mı yok işlediğimiz halı. 60 bin olsun!” dedim. Birileri “yallah” diye bağırdı. Başkaları “Olur mu hiç?” dediler.</p>

  <p class="normal1">“Ne yallahı, şimdiye kadar gıdım gıdım veriyorlardı, şimdi de hakkımızı versinler. Hep böyle geri almışız, düşük almışız. Normalde hakkımızı zamanında verselerdi şimdiye 60’ı da geçerdi. Şimdiye biz başka yüksek ücretler için başka taleplerde bulunurduk, ama biz şimdi 60 istemişiz çok mu?” dedim.</p>

  <p class="normal1">Ondan sonra bir karpuz sloganı başladı, “karpuz 50, isterik 60”. Oradaki herkes ikna oldu. Herkes 60 binde karar verdi. İsteyenler istemeyenler denildi, tabii 60’ta ses daha gür çıkıyor, kalabalık daha coşkulu oluyor. 60 kararı alındı. Daha sonra bu karpuz meselesi yüzünden 93’te aldığımız zam; “karpuz zammı” olarak anıldı.</p>

  <p class="normal1">Ünaldı’nın tam merkezinde “Sanayi Büfesi” dediğimiz bir büfe vardı. Bir sonraki toplantıyı Sanayi Büfesi’nin önünde yapmayı kararlaştırdık, ama bu toplantı gece yapılacaktı. Gece gelenler uykusuz kaldı. Devamlı üst üste her gün erken kalkıp, toplantıya gelmek gece vardiyasını uykusuz bırakmıştı. “Biraz da gündüz çalışanlar fedakârlık etsin” dedik. Onlar da bu sefer gece kalsın, gelsin toplantıya.</p>

  <p class="normal1">Daha önce yaptığımız toplantılarda, toplantıları başka yöne çekmek isteyenlerin olduğunu görmüştük. Gerçi bunlar iyi niyetli insanlar, yani kötü amaçlı değillerdi; ama farkında olmadan söyledikleri şeylerle işi başka yönlere yönlendiriyorlardı. Ondan dolayı arkadaşlarımıza dedik ki:</p>

  <p class="normal1">“Birileri konuşur, yönlendirme yaparsa, biz bir slogan atalım, hemen o sloganın arkasından da herkes katılır zaten. İşin yönü böylece değişmez.” Sanayinin aşağı yukarı yüzde 80’i bizi iyi niyetli olarak tanıdığı için güven duygusu uyandırdık.</p>

  <p class="normal">Bugün biz buradayız</p>

  <p class="normal1">Dediğim gibi, işçiyi etkileyecek sağlıklı fikirlerin bilincinde olduğumuz için, ona göre yönlendirme yapıyorduk. Biz slogan atıyorduk. Yahut bağlayıcı iki kelime kullanıyorduk. Mesela Sanayi Büfesi’nin orada sevgili arkadaşımız Erdemoğlu Halı’nın makinisti Manik Hüseyin dedi ki:</p>

  <p class="normal1">“Arkadaşlar şimdiye kadar neredeydiniz? Devamlı zammı biz alırdık. Erdemoğlu alırdı. Ondan sonra siz sanayidekiler alıyordunuz. Bu şimdi neyin nesi? Nerden çıktı bu hareketler?”</p>

  <p class="normal1">Tabii adam haklı! Şimdiye kadar biz nerdeydik. O adam da haklı. Tabii arkadaş farkında değil, işin yönü değişecek bu sefer, akışı değişecek. Ben orada slogan gibi dedim ki:</p>

  <p class="normal1">“Arkadaşım, şimdiye kadar biz burada değildik, ama bu gün buradayız. Yani hakkımızı devamlı sizler mi veya birileri mi arasın? Bundan sonra kendi hakkımızı işçiler olarak kendimiz arayacağız” dedim ve ondan sonra, “Yaşasın işçilerin mücadele birliği” sloganını attım. Hemen yerime oturdum. Şerif ve diğer arkadaşlar etrafımı sardı. Niye etrafımı sardıla,r elbette ki mücadele yarıda kalmasın diye. Aslında biz yakalansak, gözaltına alınsak bile mücadele yarıda kalır diye bir şey yok. Çünkü bir sefer bayrak açılmış. Bayrağı birileri taşırdı sonuna kadar. Ama kendimizce diyoruz ki; “Bu bayrağı biz kaldırdık. Sonuna kadar da götüren biz olalım. Bunun için gözaltına alınmayalım. Birileri alınırsa da önemli değil. Biz sonuçlanana kadar ayakta kalalım.” O açıdan saklanmayı tercih ediyordum. Sloganımı atıyordum. Arkadaşlarım etrafımda, onlar beni saklıyorlardı.</p>

  <p class="normal1">Baktım iş o zaman rayına oturdu. Tabii o adam da “Arkadaşlar ne yapıyorsanız yapın!” dedi.</p>

  <p class="normal">Temsilciler seçiliyor</p>

  <p class="normal1"><span class="ideitalik">Mikail toplantıda önemli bir nokta üzerinde duruyor ve komite kurma önerisi onaylanıyor:</span></p>

  <p class="normal1">Sanayi Büfesi’ne gittik. Bu toplantı diğerlerinden farklıydı. Erdemoğlu işçileri, halfeleri, cağcıları ve makinistleri (ustabaşı) ile birlikte gelmişlerdi. Ceyhan Halı, Bulut Halı, Kaplan Halı, Gülistan Halı işçileri hep oradaydı.</p>

  <p class="normal1">Sanayide 5-6 işçi, komite gibi çalışmaya başlamıştı; ama bu arkadaşları işçilerin seçmeleri ve temsilci olarak kabul etmeleri gerekiyordu. Onun için bir öneride bulundum:</p>

  <p class="normal1">“Arkadaşlar!</p>

  <p class="normal1">Bizim toplantıdan sonra da birbirimizle sağlıklı haberleşebilmemiz için burada bir komite seçmemiz gerekiyor. Sanayinin her bölgesinden temsilciler seçilmeli. Büyük işyerlerinde çalışan arkadaşlar kendi işyerlerinden, küçük işyerlerinde çalışanlarsa kendi sokağından güvendiği, sözü dinlenen arkadaşları bize önersinler. Bu temsilciler aracılığıyla gün içinde olan gelişmeleri de birbirimize ulaştıralım” dedim. İşçiler bu önerimizi kabul etti. Kimi işyeri makinistini önerdi, kimileri ise sevilen sayılan kalfaları seçtiler. Küçük işyerlerinin olduğu bölgelerde ise sokaktan seçilen oldu. Ben küçük 5-6 işyerinin bulunduğu sokağın temsilcisi olarak seçildim. 13-14 temsilci seçilmişti. Böyle bir komite oluştu ama tam olarak hayata geçmedi hemen, çünkü ilk kez böyle bir şey oluyordu sanayide.</p>

  <p class="normal1">İşçilerden biri söz isteyip konuşmaya başladı:</p>

  <p class="normal1">“Biz şimdi patronlardan yüzde yüz zammı nasıl isteyeceğiz, bunu bana söyleyin” dedi.</p>

  <p class="normal1">Temsilci olarak seçilen Şerif halfe:</p>

  <p class="normal1">“Ben şunu öneriyorum. Herkes cumartesi günü haftalığını alırken patronundan zammı istesin. Vermeyen olursa sanayinin belli bir bölgesinde herkes toplansın” dedi.</p>

  <p class="normal1">“Peki benim patronum verirse ne yapacağım?” diye sorunca, Şerif halfe;</p>

  <p class="normal1">“Sen de alamayanlara destek olmak için gelirsin. Merak etme bu zammı patronlar öyle kolay kolay kabul etmezler. Biz şimdiye kadar yüzde 20-30 zammı bile ne zorluklar çekerek alıyorduk, kolay zam vermezler” dedi.</p>

  <p class="normal1">Gülistan Halı’da çalışan Ali halfe devam etti:</p>

  <p class="normal1">“Bakın arkadaşlar, biz sekiz saat çalışıyoruz, herkesten de iyi para kazanıyoruz. Bizde, halfe, cağcı, masuracı, bobinci herkesin sigortası var; ama biz buraya size destek vermek için geldik. Siz ne kadar çok alırsanız, biz de o kadar çok alırız. Sonuna kadar sizin yanınızdayız. Sanayide bir işyeri şalter indirsin ikinci işyeri de biz oluruz. Bunu da böyle bilin” dedi.</p>

  <p class="normal1">Bu konuşmadan sonra işçilerden bir alkış koptu. Ali halfe de teşekkür ederek konuşmasını bitirdi.</p>

  <p class="normal1">Özbağ Halı’da çalışan Abdo halfe:</p>

  <p class="normal1">“Benim de bir önerim var, cumartesi günü patrondan zam isteyenler alamayacak. O zaman şalteri indirelim ve İbo’nun çay ocağının önündeki alanda toplanalım. Ne dersiniz?” dediğinde herkes olumlu karşıladı ve öyle kararlaştırıldı. Ardından işçiler dağıldı.</p>

  <p class="normal1">Cumartesi günü herkes patronundan zam istedi; ama patronların hiçbiri vermedi. Tabii patronlar da boş durmuyor, toplanıyor, kendi aralarında karar alıyorlardı: “Bunların istediği zammı vermeyelim. Bunların istediği zam çok yüksek” diye.</p>

  <p class="normal1">Cumartesi hesaplar alındıktan sonra saat üç-dört civarlarında toplanmaya başladı işçiler. Bine yakın işçi alana geldi. İbo’nun çay ocağının bulunduğu yerde toplanıldı.</p>

  <p class="normal1">Cumartesi günü sanayinin en merkezi yeri olan İbo’nun çay ocağında toplanacağımızı polis de öğrenmiş. Ekipler alanda cirit atıyordu. Sivil polis arabaları, resmî polis arabaları... Sanayi arabadan geçilmiyor. İşçilerin üzerinde terör estiriyorlar. Korkutup sindirmeye çalışıyorlar.</p>

  <p class="normal1">Kalabalığı görünce makinistler bir şeyler yapma ihtiyacı hissettiler. Kâhya diye makinist bir arkadaşımız vardı. O da Turgut Erdemoğlu’nun makinistiydi. O adamdan Allah razı olsun, işçiler tarafından belli bir seviyede güvenilir tarafı var; çünkü zam almada, işçinin bir sıkıntısı olduğunda hep yardımcı oluyordu. Bundan dolayı işçi kesiminin bu insanlar üzerinde belli bir sevgisi, sempatisi var. Tabii o adam da sorumluluk duyduğundan, bir baş, bir idareci görmediğinden kendince; “Biz makinistler gidelim, işverenlerle görüşelim. Bu işi tatlıya bağlayalım” diyor. Adam 7-8 makinisti yanına alarak patronlarla görüşmeye gidiyor. Bunlar özellikle büyük işyerlerinin makinistleri. İşverenlerle masaya oturuyorlar. Makinistler patronlara diyor ki:</p>

  <p class="normal1">“İşçiler grev yapacak. Bu tehlikeli olur. En iyisi gelin burada anlaşalım. İşçiler iş bırakma eylemine gitmesin. Siz de zarar görmeyin.”</p>

  <p class="normal1">Dört beş demokrat sayılan patronla gidip anlaşıyorlar. Tabii görüşülen patronların içinde Erdemoğlu’nun patronu da var. Zeki Sefil diye bir patron var, eski solculardan. Görüşmeden sonra Kâhya, İbo’nun çay ocağına geldi. İbo’nun çay ocağının hemen yanında bir kereste hızarı vardı. Ağaçtan tahtalık kereste yaparlardı. Orda kalasların üzerine çıktı, tabii biraz kalaslar yığıntı olduğundan dolayı herkesin görebileceği yüksekliğe erişmiş oldu. Söze başladı:</p>

  <p class="normal1">“Arkadaşlar! Hepinizin adına gittik 7-8 arkadaş, sizin adınıza işverenlerle oturduk, anlaşmaya vardık. Yüzde 52 zamma anlaştık. Bundan fazla da alamazsınız. Gidin çalışın, işinize bakın böyle yapmayın, eylemden falan vazgeçin” dedi. Zam aslında o dönem için iyi bir zamdı.</p>

  <p class="normal">İşçinin temsilcisi işçi olmalı</p>

  <p class="normal1"><span class="ideitalik">Alınan ücret zammı fena sayılmazdı, ama öncü işçiler meseleye bir başka açıdan bakıyordu. İşçinin gücü ve sınıf tutumu ortaya çıkmaktadır. Mikail’i dinleyelim</span>:</p>

  <p class="normal1">Makinistlerin aldığı zam kabul edilmedi. Bizim amacımız orada işçileri bir şeye alıştırmaktı. Gene makinistler zam aldı fikrinden işçiyi çıkarmaktı. İşçinin kendi gücüne güven duymasını sağlamaktı. İşçileri birlikte hareket ettirip kazanmasını sağlamayı istiyorduk. Yani partiyle aldığımız karar böyleydi.</p>

  <p class="normal1">Biz işçilerle birlikte zam alma kararındaydık. Görüşmeyi ve anlaşmayı işçiler ve temsilcileri yapmalıydı. Makinistlerin yaptığı anlaşma bizim birliğimize ve birbirimize güven duymamıza zarar verebilecek bir şeydi. Biz daha önce dedik ki, “Bundan sonraki dönemde makinistler patronlara bizim adımıza görüşmeci olarak gitmeyecek. Bu görüşme ve bu anlaşma bizim kabul edeceğimiz bir şey değil.”</p>

  <p class="normal1">Sanayide işçinin birlikte karar alıp uygulamasını savunduğumuz için bu görüşmeyi ve öneriyi kabul etmeyerek reddettik. Tabii orada bizim gibi düşünen, toplantılarda yer alıp ön plana çıkan, temsilci durumunda olan işçiler de bizim söylediklerimizi doğru buldular, makinistlerin bu anlaşmasını kabul etmediler.</p>

  <p class="normal1">O zaman yanımda çalışan Ali, hemen orada tomrukların üzerine çıktı;</p>

  <p class="normal1">“Arkadaşlar, bu makinistler bizim temsilcimiz değil. Biz bu zammı ve öneriyi kabul etmiyoruz” dedi. Tabii bu arada makinistlerle tartışma içinde olan diğer işçi temsilcileri de vardı.</p>

  <p class="normal1">Şerif Yılmaz makinistlerle yüzlerce işçinin önünde tartışınca, makinistlerin etkisi kırılmaya başladı.</p>

  <p class="normal1">O toplantıda Kahya ve birkaç makinist aralarında toplanmışlar. İşçiler adına patronlarla görüşmüşler. Ben o kalabalıkta makinistlere;</p>

  <p class="normal1">“Yahu kardeşim, nerde görülmüş makinistlerin işçi temsilcisi olduğu? Siz bizim temsilcimiz olamazsınız!” dedim.</p>

  <p class="normal1">Makinistler itiraz ettiler:</p>

  <p class="normal1">“Niye, biz işçi değil miyiz?”</p>

  <p class="normal1">“İşçisiniz ama patrona daha yakın olan işçisiniz. Sen patronun en yakın adamısın, sen benim gibi makinenin başında durup emek de vermiyorsun. Sen benim yanımda olamazsın kardeşim. Sen patronun temsilcisisin. İşçinin temsilcisi olamazsın. Biz sizi kabul etmiyoruz.”</p>

  <p class="normal1">Yaşlı bir makinist;</p>

  <p class="normal1">“Sen ortalığı ne karıştırıp duruyorsun?” dedi.</p>

  <p class="normal1">“Sen benim temsilciliğimi nasıl yapacaksın! Tezgâhla uğraşan benim. Halıyı dokuyan benim. Patron sana emir veriyor. Sana falanı çıkar diyor çıkarıyorsun. Sen patronun temsilcisisin benim temsilcim olamazsın” dedim.</p>

  <p class="normal1">O zaman kalfalardan biri;</p>

  <p class="normal1">“Şerif doğru söylüyor. Zaten makinistler bizim kuyumuzu kazıyorlar. Biz sizi kabul etmiyoruz!” dedi.</p>

  <p class="normal1">O zaman makinistler;</p>

  <p class="normal1">“Gidin ne haliniz varsa görün!” dediler.</p>

  <p class="normal1">Kâhya dediğimiz makinist;</p>

  <p class="normal1">“Benim ne kadar işçim varsa içeri girsin lan!” dedi.</p>

  <p class="normal1">İşçiler:</p>

  <p class="normal1">“Niye içeri girelim kardeşim? Herkes işi bırakmış, kapatmış biz de kapatmışız.”</p>

  <p class="normal1">Kâhya, “İçeri giren girsin, girmeyenin hepsinin işine son veririm!” dedi. Üç tanesi dışında içeri giren olmadı. Kâhya her şeyi ben bilirim havasındaydı; ama içeri girenler de çalışmadılar. Kâhya’nın da, makinistlerin de etkisi ilk defa bu kadar yüksek kırılmış oldu.</p>

  <p class="normal">İşçi kendi gücünü tanısın!</p>

  <p class="normal1"><span class="ideitalik">Vakkas da işçinin gücünün farkına varmasını istemektedir</span>:</p>

  <p class="normal1">Tabii sevindim; o adamın o müjdeyi getirmesi beni sevindirdi. Yüzde 52 zam iyi bir zamdı; ama baktım işçilerimizden mırıldanmalar başladı, yuhalamalar başladı. Şimdi ben mantıki olarak istesem o yuhalamanın önüne geçerim. Ben dedim ki, “Bırakayım eylem olduğu gibi devam etsin. İşçi kendi gücünü tanısın. Su akıp yolunu bulsun. Birileri işçiyi bir yere götürmeye kalkmasın. İşçi kendisi bir yere gitsin.” O zaman, üzülerek söyleyeyim, o arkadaşın yuhalanmasına göz yumdum ve de üzüldüm. Ondan sonra “Gidin ne haliniz varsa görün. Artık kan mı dökülür? Artık bundan sonrasına karışmam, ben görevimi yaptım” dedi.</p>

  <p class="normal">Ve dokumacılar yürüdü</p>

  <p class="normal1"><span class="ideitalik">Mikail’e göre işçilerin harekete geçmesi için sadece fitili ateşlemek kalmıştır. İşçiler sel gibi coşmuştur</span>:</p>

  <p class="normal1">İşçiler, “biz bu zammı kabul etmeyeceğiz. Yüzde yüzden aşağı zam almayacağız” dediler. O an işçiler yapılacak her türlü çağrıya hazır haldeydi. Sadece fitili ateşlemek ve doğru yolda ilerlemek yeterliydi. Orada İmam diye bir arkadaş vardı. O da toplantılarda yer almış, toplantılarda konuşan iyi bir arkadaşımızdı. İmam konuşmaya başladı:</p>

  <p class="normal1">“Arkadaşlar yürüyüş yapalım, gidip karakoldan Abdo’yu çıkartalım” dedi.</p>

  <p class="normal1">Bir gün önce yapılan toplantıda Abdo halfe gözaltına alınmış ve hâlâ bırakılmamıştı. Bu çağrı üzerine işçiler yürüyüşe geçti. İşçiler sokağı doldurmaya başladı. Bizim orada yine partili iki arkadaşımız vardı. Onlarla hemen görüştük. Dediler ki:</p>

  <p class="normal1">“Ön tarafa daha oturaklı, tecrübeli, ne yapacağını bilen daha bilinçli işçiler geçsin.”</p>

  <p class="normal1">Orda hemen bir organize yaptık. Temsilci olarak seçilen arkadaşlarla ön tarafa geçtik. Yürüyüş aldı başını gidiyor. Bir yandan da işçiler işyerlerinden çıkıp alana gelmeye, yürüyüşe katılmaya devam ediyordu. O yürüyüşle birlikte o alan sel gibi doldu taştı. Alana sanayinin dört bir tarafından işçiler geliyor, yürüyüş kortejine katılıp ilerliyorlardı. Kortej oluşmuş, işçiler caddeyi doldurmuş olarak gidiyorlardı.</p>

  <p class="normal1">Alana gelen caddenin sonunda polis barikat kurmuştu; ama işçinin gözü bir şey görmedi. İşçiler barikatı ezdi geçti. Ana caddeye geldiğimizde orada ön taraftaki işçiler dedi ki:</p>

  <p class="normal1">“Sanayiye yürüyelim. İş bırakmayan arkadaşları da yanımıza alalım, eyleme katalım.” Yani karakola gitme fikrinden bir anda vazgeçip sanayinin içine yöneldik. Bu karardan amaç sanayide çalışan işyerlerini kapatmak ve işçilerin eyleme daha yoğun katılmasını sağlamaktı. Yürüyüş sırasında sloganlar atılmaya başlandı. Slogan ata ata yürünüyordu. İşçiler Şehreküstü bölgesinden, Üçoklar’a doğru yöneldiler. En çok atılan slogan, “İşçiler buraya” sloganıydı. İşi durdurmayan, çalışmaya devam eden işyerlerinin önünden geçerken, çalışan işçiler yuhalanıyordu. Hatta bazı işyerlerinin üzerine çıkıp bizi izleyen işçiler vardı. Çıkmış, yürüyüş yapan işçilere alaylı alaylı bakıyor, laf atıyorlardı. Onların bir kısmını yürüyüşçüler taşlamaya başladı; ama giderek durum değişiyordu. Yürüyüş kolunun geçtiği her yerdeki işyerleri bir bir kapanıyordu. İşçi sayısı da çoğalıyordu. Şehreküstü’deki Karaoğlan mahallesine çıktık. Ünaldı’dan Bozoklar tarafına doğru yöneldik. Yürüyüşümüz kalabalıklaşarak devam ediyordu.</p>

  <p class="normal1">O gün Erdal İnönü Antep’e geliyormuş. Emniyet güçlerinin çoğu da orada. Havaalanı yolu Ünaldı’dan geçiyordu. Bazı arkadaşlar yolu kesip sorunlarımızı Erdal İnönü’ye anlatalım fikrini ortaya attı. Üçoklar’a gelindi. Burada Perilikaya’dan gelen bir işçi grubuyla karşılaştık, birleştik. Tabii polis artık yığınağını yapmış, dört taraftan saldırmaya hazırlanmıştı. Fazla sürmedi, o ara polis saldırıya geçti. Bir arbede yaşandı. Dağılmalar oldu. O cumartesi günü yaklaşık iki yüz işçi gözaltına alındı. Bayağı bir yaralı işçi de vardı.</p>

  <p class="normal">Suçum varsa vurun!</p>

  <p class="normal1"><span class="ideitalik">Ramazan Gümüş yürüyüşe katılan işçilerden biridir. Polisin saldırıp kitleyi dağıttığında o kaçmaz</span>:</p>

  <p class="normal1">Makinistlerin zam konusunda patronlarla anlaşmalarını işçiler kabul etmedi. İşçiler eyleme geçtiler. Yürüyüş halinde sanayinin içerisine doğru gittik. Yaklaşık beş bin işçi toplanmıştı. Bir baktım dört yolda çevik kuvvet önden, diğerleri arkadan ve yanlardan bizi kıskaca alıyorlar. İmam arkadaş; “Kaçmayın arkadaşlar, kaçmayın!” diye bağırdı. O sırada polisler havaya birkaç el ateş ettiler. Silah sesi duyulunca işçiler dağıldı, herkes bir tarafa kaçtı. Ben kaçmadım; çünkü bir suçumuz yok diye düşündüm. Kötü bir şey de yapmıyorduk. Polis üstüme çullandı. Baktım orada araya gideceğim, sırtımı duvara dayadım, hiç değilse karşıdan kafama gelen copları tutuyordum.</p>

  <p class="normal1">Ben orada polislere bağırdım:</p>

  <p class="normal1">“Suçum ne? Suçumu bileyim yine vurun. Demiyorum ki vurmayın. Eğer suçum varsa vurun!”</p>

  <p class="normal1">Aralarında bir tanesi, helal süt emmişti herhalde!</p>

  <p class="normal1">“Suçun yoksa sen bunların içinde ne geziyorsun, çek, git!” dedi.</p>

  <p class="normal1">“Duvarı mı yarıp gideyim?”</p>

  <p class="normal1">O zaman, aynı polis:</p>

  <p class="normal1">“Bırakın bunu gitsin!” dedi.</p>

  <p class="normal1">Ayağımda ayakkabı falan kalmamıştı. Üzerimdeki elbise parçalanmıştı. Sanki dersin köpek parçalamış. Sonra arkadaşlar benim bu durumumu gördü:</p>

  <p class="normal1">“Kim seni bu hale getirdi?” diye sordular.</p>

  <p class="normal1">“Ben ne bileyim. Hepsi birbirine benziyor” dedim.</p>

  <p class="normal1"><span class="ideitalik">Yürüyüşte yer alan işçilerden biri de Mecit Bozkurt’tur</span>:</p>

  <p class="normal1">İlk yürüyüşe başladığımızda polisler arabayla önümüzü kestiler, “Durun, gitmeyin!” dediler; ama işçiler dinlemediler. Kortej, sanayinin içerisine girdi. Önde giden grup yeni bir karar alarak polis karakoluna gitmekten vazgeçip, sanayinin içerisine girdi. Girerken işçiler, “İşçiler buraya!” sloganını atıyordu. Tabii çalışan işyerleri vardı. Bir kısmı çalışıyordu. Daha tüm iş yerlerini kapatma kararı da alınmamıştı. O anda, orada gelişti o hareket. Yürüyüşe başladığımızda “İşçiler buraya!” sloganı atarken işçilerin işyerlerinden çıkıp gelip yürüyüşe katıldıklarını gördük. Korteje giriyorlardı. Gelmeyen işçiler de oluyordu. İşyerinden bize bakıyorlardı. Bu yeni bir şeydi. Anlamayan, anlam veremeyenler de vardı. Çalışan işyerlerine, yürüyüş yapan işçilerin tepkisi oluyordu. Küfürleşmeler falan oldu.</p>

  <p class="normal1">Kortejin en arkasına baktım, artık sonu görünmüyordu. Bayağı kalabalık olmuştu. Çok kalabalık görünüyordu. İşyerini kapatanların katılmasıyla daha da kalabalık oluyordu. Ünaldı Kantarı dediğimiz yerin üst kısmında, Söğütlü Kahve’ye geldiğimizde sayımız daha da artmıştı.</p>

  <p class="normal1">Yürüyüş ilk başladığında ön kısımda daha çok, yaşlı halfeler vardı; ama sanayi içerisine girdiğimizde işyerinden çıkıp gelen işçiler katılmaya başlayınca, ön tarafa bir anda bobinci, masuracı, cağcılarla çocuk ve genç işçiler doldu. Polis ön tarafı dört yandan çevirmeye başladığında yürüyüşün önü hep gençler ve çocuk işçilerden oluşuyordu. Ön tarafta bir arbede yaşandığını gördük. Saldırı üzerine koşuşturmalar oldu. Polis havaya ateş açtı. Biz o anda bir şey yapamadık. Sesimizi duyuramadık.</p>

  <p class="normal1">Yürüyüşte yanımda Ramazan isminde bir arkadaş vardı. Ramazan koluma girmişti. Tezgâhın drezinini<sup class="calibre5"><a href="../Text/direnisinasildokuduk_split_113.html#footnote-678-17" id="footnote-678-17-backlink">[17]</a></sup> kaldırırken belimi sakatlamıştım. Kesinlikle ayağa kalkmam yasaktı; ama o gün dayanamamış gelmiştim. “Yahu, sen zaten sakat adamsın, bunlar vururlarsa tam sakatlanırsın. Hemen buradan uzaklaşalım!” dedi; çünkü polis acayip saldırıyordu. Ellerinde coplarla çok kötü dövüyorlardı. Biz hemen bir kenara çekildik. Saldırıdan sonra işçiler dağıldı.</p>

  <p class="normal1">Bütün sanayi direnişte</p>

  <p class="normal1"><span class="ideitalik">Mikail Kılıçalp gözaltına alınmaktan kurtulmuştur. Gözaltına alınmayan işçilerle birlikte hafta sonu yoğun bir çalışma sürer:</span></p>

  <p class="normal1">Polisler eline geçirdiği işçileri otobüslere doldurmaya başladılar. Yüzlerce işçi gözaltına alınmış ve karakollara götürülmüştü.</p>

  <p class="normal1">Akşam saat yediye doğru sanayide her köşede polisler duruyordu; kimlik kontrolü yapıyorlardı; tipinden gıcık aldığı işçileri alıp götürüyorlar; sanayide terör estiriyorlardı.</p>

  <p class="normal1">İşçiler yer yer geziyordu, ama çalışan hiçbir işyeri kalmamıştı. Sanayi sakindi. Tüm işyerleri kapatmıştı. Çünkü; Ünaldı’nın eski bir geleneği vardı. 12 Eylül Askerî Darbesi öncesinde bu tür eylemlere ve grevlere katılmayan iş yerleri yakılıp dağıtılıyordu. Çözgülerine bıçak atma, şarklarını kesme gibi olaylar yaşandığı için, o gece hiçbir işyeri çalışmadı.</p>

  <p class="normal1">Pazar günü biz yine partili arkadaşlarla görüştük. O pazar, toplantılarda seçilen temsilci arkadaşlarla, işçilerin oturduğu semtlerdeki kahveleri gezdik. Görüşmelerde bulunduk. Birçok işçiyle görüştük. Tabii birbirinden kopuk, birbirinden bağımsız bir sürü komiteler oluşmuş. Herkes işçilerle görüşüyor.</p>

  <p class="normal1">O zaman eğer her sokakta öne çıkan insanlar çalışmaya başlasaydı, diğerleri de çalışacaktı. Öyle hassas bir durum vardı; ama kimse çalışmadı ve yüzde yüz katılımlı bir direniş başladı.</p>

  <p class="normal1">Bir yandan da, “ilk çalışan ben olmayayım” düşüncesi vardı işçilerde. Ondan sonra alınan bir karar vardı. İstediğimiz zam verilmeden kimse çalışmayacaktı. Sanayide yıllarımız geçmişti. Her işçiyi tanıyoruz. Orda işe başlasa adam sanayide işçiler tarafından dışlanacaktı. Bu durum çalışmayı engelliyordu.</p>

  <p class="normal1">Arkadaşlar hep kahvelerde, çay ocaklarında oturuyor, bekliyorlardı. Öğleye doğru polis, sanayinin her yerine yayıldı, her taraf tutulmuştu. Çay ocaklarını basıyor, içerideki işçileri kovuyorlardı. Oturan işçileri kaldırıp işe göndermeye, çalışmaya zorluyorlardı. Sokaklarda toplu halde gezen işçileri dağıtıyor, işçilerin birlikte hareket etmesini engellemeye çalışıyorlardı. İşçiler bir çay ocaklarına doluşuyor, bir sokağa çıkıyor ama birlikte hareket ediyorlardı. Kimse çalışmıyordu.</p>

  <p class="normal1">Motosikleti olan arkadaşlar sanayinin farklı bölgelerine gidip çalışmama kararını tüm işçilere iletiyorlardı. Bilmeyenlere duyuruyorlardı. O ara, sanayinin her tarafından gelen işçiler İbo’nun çay ocağında toplanmaya başladı. Toplantılarda seçilen temsilcilerle İbo’nun çay ocağında hep birlikte oturuyorduk. Kendi aramızda konuşuyor, değerlendirmeler yapıyorduk. Bundan sonra ne yapılacağı üzerine fikir yürütüyor, karar vermeye çalışıyorduk.</p>

  <p class="normal1">Tabii patronlar öyle bir hareket beklemedikleri için şoke oldular. Onlar da şaşkın; ama, muhatap olacak kimseyi de bulamıyorlardı. İşyerleri kapalı, üretim durmuş. Konuşmak anlaşmak istiyorlar. Biz komite seçmiştik; ama komiteyi yalnız işçiler biliyordu. Patron bilmiyor ve kimseyi de tanımıyordu. Her patron işçisine gitmeye, ya da çağırarak baskı yapmaya başladı. Kendi işçilerine “gidin çalışın” dedilerse de işçiler patronları dinlemedi, kimse iş başı yapmadı.</p>

  <p class="normal1">Öğleye doğru bu belirsizliği bitirmek için Şehreküstü Polis Karakolu’nun komiseri, işçilerin yoğun olarak toplandığı İbo’nun çay ocağına geldi. Patronlar onu devreye sokmuşlar.</p>

  <p class="normal1">Komiser dedi ki:</p>

  <p class="normal1">“Siz neyin peşindesiniz, ne yapmak istiyorsunuz?”</p>

  <p class="normal1">İşçiler;</p>

  <p class="normal1">“Zam istiyoruz” dediler.</p>

  <p class="normal1">“Kimle görüşeceğiz? Sizin muhatabınız kim? Temsilciniz kim? Bu işin başını götürenler kim?” diye sorular sordu.</p>

  <p class="normal1">Kimse sesini çıkarmadı; çünkü işçilerde ismini verdiğim arkadaşları polisler alıp götürür korkusu vardı. Sonra anladık ki cumartesi günü yaklaşık 300-350 kişi gözaltına alınmış. İşçilere ne yapıldığını da herkes biliyordu. Tabii bu rakam yerel radyolardan dinlediğimiz rakamdı.</p>

  <p class="normal">Komitenin ilk gönüllüsü</p>

  <p class="normal1"><span class="ideitalik">Şerif Yılmaz belirsizliğin aşılması için işçi temsilcilerinin seçiminde öne çıkar</span>:</p>

  <p class="normal1">“İşverenlerin görüşme isteği üzerine görüşmelerde bulunacak bir komite seçelim” dedik. Komiteye katılmak isteyen gönüllü arkadaşların isimlerini bildirmelerini istedik. Seçimi İbo’nun çay ocağının önündeki alanda yapıyorduk. Tabii işçiler komiteye girmeye biraz çekiniyorlardı. Durum artık daha ciddiydi. Ben dedim ki:</p>

  <p class="normal1">“Arkadaşlar gönüllü olarak ismimi yazıyorum. Şerif Yılmaz ismini en başa yazdım.” O zaman Ömer Yılmaz isminde bir çocuk vardı. O, “Ben de ismimi yazdırıyorum” dedi. Onun da ismini yazdım. İki tane Yılmaz yan yana geldi. Bir de onun bir kardeşi vardı. Adı Yusuf. O da, benim ismimi de yaz deyince baktım üç tane Yılmaz yan yana geldi.</p>

  <p class="normal1">“Kardeşim, bu böyle olmaz, bir akraba listesi gibi oldu, bari başkalarını yazalım da alta gene yazarız” dedim.</p>

  <p class="normal1">O zaman kimi arkadaşını önerdi, kimi “beni yaz” dedi. Listeye tam 14 isim yazdım. 14 kişi komiteye seçildik. Komite seçilince, komisere;</p>

  <p class="normal1">“Bizim muhatabımız kim olacak?” diye sorduk.</p>

  <p class="normal1">“Patronlar, Ticaret Odası’ndalar. Ticaret Odası’nda toplantı yapılacak” dedi. Polislerle birlikte patronların beklediği Ticaret Odası’na gittik.</p>

  <p class="normal1"><span class="ideitalik">Mikail temsilci seçimini ve patronlarla görüşmeyi şöyle değerlendiriyor</span>:</p>

  <p class="normal1">İşçiler, “temsilcilerimiz bunlardır” demeye de korkuyorlardı. Vali ve Emniyet Müdürü patronları toplamış. “Bu işçilerle anlaşın yoksa daha kötü şeyler olabilir” demişler. Ünaldı’daki Şehreküstü Polis Karakolu Amirini de sanayiden işçi temsilcilerini almakla görevlendirmişler. Şehreküstü Karakolu’nun komiseri İbo’nun çay ocağının bulunduğu meydana geldiğinde işçilere, “Temsilcilerinizi seçin, patronlar da sizi bekliyor, gidip sizi anlaştıralım” dedi. İşçiler biraz çekinmekle beraber bu öneriye sıcak baktılar. Zaten önceden işçiler tarafından belirlenen bir komite vardı ama orada yeni bir seçim yapıldı. Önce Şerif işçilerin korkularını yenmeleri için ön ayak oldu. Eline bir kâğıt aldı ve en öne kendi ismini Ceyhan Halı’da çalışanların onayıyla yazdı. Ceyhan Halı’da çalışanlar, “Bizim temsilcimiz Şerif halfe ile Celal halfe olsun” dediler. Ondan sonra Erdemoğlu işçileri temsilcilerini söylediler.</p>

  <p class="normal1">Ufak iş yerlerinin olduğu sokaklarda sokak temsilcileri seçildi. O zaman benim çalıştığım yer, tek tezgâhlı bir yerdi; ama ben o sokağın temsilcisi olarak seçildim. Böylece 14 temsilci seçildik. Balık Hüseyin eski dokumacıydı. İş bulamadığı için kahve işletiyordu. O kahvede oturan bir bölüm işçi, Balık’a “Bizim temsilcimiz de sen ol” dediler. O da kahvesinde oturan çevre işyerlerinin temsilcisi olarak temsilci seçildi.</p>

  <p class="normal">Arkadaşlarımız bırakılmadan anlaşma yok</p>

  <p class="normal1">Gözaltına alınan arkadaşların serbest bırakılması ve aldığımız yüzde yüz zam talepleri için patronlarla görüşmeye gittik.</p>

  <p class="normal1">İşçiler;</p>

  <p class="normal1">“Tutuklanan arkadaşlarımız bırakılmadan bizim istediğimiz hakların hepsini verseler dahi biz işe başlamayacağız” demişlerdi.</p>

  <p class="normal1">Komiser biz temsilcileri alarak karakola götürdü. Karakolun bahçesinde dört-beş sivil polis oturuyordu. İşçiler içeri girince içlerinde en yaşlısı:</p>

  <p class="normal1">“Antep’in kızılları bunlar mıymış?” diyerek bizi süzdü. Sonra, kimliklerimiz toplandı. Sanırım kayıtlara geçtiler ve yarım saat sonra tekrar kimliklerimiz dağıtıldı. Biz işçi temsilcilerini iki minibüse bindirip patronların beklediği Gaziantep Sanayi ve Ticaret Odası’nın bulunduğu binaya götürdüler.</p>

  <p class="normal1">Yaklaşık 50-60 kadar halı patronu vardı. Salonun ön sıraları boş bırakılmıştı. Patronlar arka sıralarda neşesiz vaziyette oturmuşlardı. Kendisi de iplik fabrikası sahibi olan Ticaret ve Sanayi Odası başkanı, bizlere öndeki sıralara oturmamızı söyledi. Komiser de kürsüye yakın bir yere yerleştikten sonra:</p>

  <p class="normal1">“Ben de işçilerin tarafındayım” dedi. Ben yanımda oturan Şerif halfeye:</p>

  <p class="normal1">“Şerif abi, bana ilk copu sallayan bu polisti” diye fısıldadım.</p>

  <p class="normal1">Sanayi Odası başkanı söze başladı:</p>

  <p class="normal1">“Galiba sizler bütün dokuma işçilerini temsilen buradasınız. Herhalde ne isteyeceğinize karar vererek buraya geldiniz” dedi.</p>

  <p class="normal1"><span class="ideitalik">Sanayi Odası’nda yapılan görüşmeyi Şerif Yılmaz’dan dinleyelim</span>:</p>

  <p class="normal1">Ticaret Odası’na gelince bize ayrılan yere oturduk. Ticaret Odası başkanı:</p>

  <p class="normal1">“Temsilci sizsiniz. Ne istiyorsunuz? Talebiniz nedir?” gibi bir giriş yaptı.</p>

  <p class="normal1">Ben, “Biz temsilci olarak seçildik. Sanayinin bütün işçileri adına anlaşmaya geldik. İşçiler, işçiliğe yüzde yüz zam istiyor. Bir kuruş aşağı kabul etmeyiz; çünkü bir seneden beri zam almamışız” dedim. Konuşmalar tartışmalar oldu.</p>

  <p class="normal1">O zaman: “Yüzde elli verelim” dediler.</p>

  <p class="normal1">“Gelirken arkadaşlarla konuştuk. İşçiler bize aşağıya anlaşmayın dediler. Biz de onların temsilcisi olduğumuza göre yüzde yüz diyoruz. Aşağı kabul etmiyoruz.”</p>

  <p class="normal1">Kararlı olduğumuzu anladıkları gibi zammı yükseltmeye başladılar. Yüzde altmış, yüzde yetmiş, yüzde doksana kadar çıktılar.</p>

  <p class="normal1">“Kesinlikle yüzde yüzden aşağı zammı konuşmayın...”</p>

  <p class="normal1">Patronlardan biri öfkelenerek bağırdı:</p>

  <p class="normal1">“Bari bize ortak olsaydınız. Bu bizim için daha kolay olurdu. Biz o kadar kazanıyor muyuz da yüzde yüz zam verelim? Siz çok fazla istiyorsunuz” dedi.</p>

  <p class="normal1">“Bizi buraya siz çağırdınız. Eğer anlaşamayacaksak boşa zaman kaybetmeyelim.”</p>

  <p class="normal1">Bu arada kürsüde duran Sanayi Odası başkanı:</p>

  <p class="normal1">“Arkadaşlar buraya bir orta yol bulmak için toplandık. Ne sizin dediğiniz olur, ne de işçilerin dediği olur” dedi.</p>

  <p class="normal1">Balık Hüseyin ayağa kalkarak şöyle konuştu:</p>

  <p class="normal1">“Ben yıllardır dokumacılık yaparım. Dokuma son üç yılda görülmedik gelişme gösterdi. Üç yıl önce iki-üç tezgâhı olan bir patronun şimdi 15-20 tezgâhı var. Demek ki, son yıllarda çok iyi kazanıyorsunuz. Peki, işçi ne durumda? İşçi ekmeğe muhtaç duruma gelmiş. Kirasını, elektrik-su faturasını ödeyemez duruma gelmiş. 15-16 saat çalışmasına rağmen, çoluk çocuğunu geçindiremez olmuş” dedi.</p>

  <p class="normal1">Başka bir işçi temsilcisi kalkıp;</p>

  <p class="normal1">“Yazın ortası olmuş, ama daha evimize bir karpuz bile girmemiş. Her gün nohut dürümüne talim ediyoruz. Geçen seneden beri aynı ücretle çalışıyoruz. Biz istemesek, biz hakkımız için direnmesek, bize kuruş zam vereceğiniz yok. Eğer işler bu seviyeye geldiyse, bunun sorumlusu sizlersiniz, biz değiliz!” dedi.</p>

  <p class="normal1">İşçi temsilcileriyle patronlar arasında sıkı bir pazarlık başlamıştı. İşverenler maliyetlerin arttığından, iplik fiyatlarının her gün yükseldiğinden şikâyetçi oluyor, bin dereden su getiriyorlardı. İşçilerin çok masraflı olduğunu, vergilerin çok yüksek olduğunu öne sürerek, zam oranının işçilerin istediği gibi olamayacağını söylüyorlardı.</p>

  <p class="normal1">Bazen Oda başkanı, bazen komiser müdahale ediyor, bu işin bir an önce sonuçlanmasını istiyorlardı. Ancak patronların verdiği zam oranı gittikçe yükseliyordu. İşçiler kararlığını yitirmeden pazarlığı sürdürüyor ve ısrarla “Yüzde yüzden aşağı olmaz” diyorlardı.</p>

  <p class="normal1"><span class="ideitalik">Halı patronları ile işçi temsilcilerinin görüşmesini Balık Hüseyin anlatıyor</span>:</p>

  <p class="normal1">Temsilci seçimi yapıldıktan sonra bizi önce Şehreküstü Polis Karakolu’na, oradan da Sanayi ve Ticaret Odası’na götürdüler.</p>

  <p class="normal1">Toplantıya, Ticaret Odası Başkanı Mehmet Aslan, Halıcılar Odası Başkanı Yalçın Konukoğlu, odanın yönetim kurulu üyeleri ve altmış civarında işveren katılmıştı.</p>

  <p class="normal1">Biz böyle bir toplantıya ilk kez katılıyorduk. İlk tecrübemizdi. Biz de zorlanıyorduk. Ticaret Odası başkanı, “Gidin kendi aranızda bir sözcü seçin” dedi.</p>

  <p class="normal1">Bunun üzerine biz kendi aramızdan bir sözcü, iki kâtip üye seçtik. Kâtip üyeler işçilerden istek pusulası alacaklardı. Arkadaşlar sözcü olarak beni seçtiler. Biz önceden böyle bir görüşmeye hazırlanmadığımız için kendi aramızda işçiler olarak değerlendirme fırsatı da bulamamıştık. Ticaret Odası’nda ne konuşacağımızı, ücret dışında ne talep edebileceğimizi arabayla getirilirken ancak konuşma fırsatı bulmuştuk. Bir de Ticaret Odası’nda kısa bir görüş alışverişimiz oldu.</p>

  <p class="normal1">Görüşmede ücretin dışında, işçilerin sigortalı çalıştırılmasını talep edecektik. Sekiz saat çalışmayı ve gece vardiyasının kaldırılarak sekiz saatten toplam iki vardiya çalıştırılmasını gündeme getirecektik. Hafta sonu, özellikle pazar günü çalışılmamasını, çalışılırsa da yüzde yüz mesai farkı ödenmesini, iş elbisesi verilmesini, senelik izni, yakacak yardımını da gündeme getirecektik.</p>

  <p class="normal1">Ünaldı’da çok yoğun iş kazaları yaşanmasına rağmen bir sağlık ocağı yoktu. Yasada beş bin nüfusu geçen yerlere bir sağlık ocağının kurulması hükmü vardı; ama Ünaldı’da yirmi bin kişi çalışmasına rağmen sağlık ocağı yoktu. Ünaldı’ya bir sağlık ocağının kurulmasını da isteyecektik.</p>

  <p class="normal1">Tabii ücret artışı dışında bunları talep etmenin şimdilik doğru olmayacağını düşünen temsilci arkadaşlar da vardı.</p>

  <p class="normal1">“Patronlar bunları bile vermez, bir de bunları eklersek...” diyorlardı; ama birçok temsilci arkadaş ise işçinin gündemine bu sosyal hakları, özellikle de sigortayı sokmanın gerekliliğine inanıyordu.</p>

  <p class="normal1">Söz aldığım zaman işçilerin yaşama şartlarının zorluklarını anlattım. Bu taleplerimizin hepsini gündeme getirdim. Başka birçok sorunu da dile getirdim.</p>

  <p class="normal1"><span class="ideitalik">Bu ara Şerif halfeyi bir sıkıntı alır; Balık Hüseyin sözü uzatmaktadır</span>:</p>

  <p class="normal1">Yanımda Mikail vardı. “Kim bu yahu! Adam kahveden geldi, önlüğü bıraktı, temsilci oldu. Üstelik çok konuşuyor. O kadar uğraştık işi buraya kadar getirdik. Sonu kötü olmasın?” dedim. Hüseyin o kadar konuşuyordu ki patronlar ikide bir, “Yahu azıcık hös arkadaşların konuşsun!” diyorlardı. Hüseyin “Tamam” diyor, patronlar bir şey söylediği zaman Hüseyin gene atılıyor. Şöyle olur böyle olur. Hüseyin hiç durmuyor Allah için. Hüseyin’i orada tanıdık. Patronlar, “Biz tam anlaşmaya gidiyoruz sen işin önünü kesiyorsun” dediler. “Çok konuşuyorsun ağam!” diyorlardı. Ama taleplerden taviz vermiyordu.</p>

  <p class="normal">Bütün sanayi için yüzde 96 zam!</p>

  <p class="normal1"><span class="ideitalik">Sözü yine Mikail’e bırakalım:</span></p>

  <p class="normal1">İşçi temsilcileri bastırdıkça patronlar çözülmeye başlamıştı. Bu işin kaçamağı kalmamıştı. Zam oranı yüzde 95’e kadar çıkmıştı. Patronlar artık bundan daha fazla da veremeyeceklerini, zaten bu oranın işçilerin istediği oranla da hemen hemen aynı olduğunu söylüyorlardı. İşçiler ise hâlâ yüzde yüz zamda ısrarlıydılar. Komiser patronlardan beş-altı tanesiyle dışarı çıkıp, birkaç dakika sonra içeri gelerek;</p>

  <p class="normal1">“Hadi bir puan da benden olsun. Yüzde 96. Siz de kabul edin artık. Biz bile bu kadar kazanmıyoruz” deyince, Balık Hüseyin ayağa kalkıp;</p>

  <p class="normal1">“Tamam, kabul ediyoruz” dedi.</p>

  <p class="normal1">Balık Hüseyin orada herkes bir şey söylemesin, bir ağızdan konuşulsun diye işçilerin sözcüsü olarak seçilmişti. Bu oran iyi bir zam oranıydı. Tüm işçi temsilcileri, Balık Hüseyin’in sözlerini desteklemişti.</p>

  <p class="normal1">Arkadaşlar kabul edince biz Şerif’le bakıştık. Şerif:</p>

  <p class="normal1">“Tamam biz de kabul ediyoruz. Yalnız işçiye sormak şartıyla.”</p>

  <p class="normal1">Oda başkanı işçilere bakarak;</p>

  <p class="normal1">“İyi pazarlık ettiniz” dedi.</p>

  <p class="normal1">Kendi aramızda;</p>

  <p class="normal1">“Bu iş tamam” dedik.</p>

  <p class="normal1">Şimdi de gözaltında olan işçilerin serbest bırakılmasını talep etmeyi, eğer kabul edilmezse işbaşı yapılmayacağını söylemeye karar verdik. Balık Hüseyin bunu açıklayınca, Komiser, bu işin muhatabının Emniyet Müdürlüğü olduğunu, eğer suçları yoksa bugün ya da yarın zaten serbest kalacaklarını söyledi. Bugün en geç akşam saat yediye kadar serbest bırakılmazlarsa işbaşı yapmayacağımızda ısrar edince, Sanayi Odası başkanı:</p>

  <p class="normal1">“Ben şimdi valiyle görüşeceğim” diyerek salondan ayrıldı. Yaklaşık on dakika sonra içeriye tekrar geldi:</p>

  <p class="normal1">“Şimdi vali beyle telefonda görüştüm. Saat yediye kadar arkadaşınızın biri hariç hepsi serbest kalacak. Onun da eski bir cezası varmış. Zaten aranıyormuş.”</p>

  <p class="normal1">“Peki biz nereden bileceğiz bırakılacaklarını?”</p>

  <p class="normal1">“Koskoca memleketin valisi söz verdi. Ben de kefilim. İlk gün gözaltına aldıkları Abdo halfeyi de ben telefonla görüşürken serbest bıraktılar.”</p>

  <p class="normal1">Tabii biz görüşmeyi yaparken görüşme uzun sürdüğü için sanayide işçiler meraklandı. Meraklanan işçilerin bir bölümü İşveren Odası binasının önüne gelmişler. Sanayi Odası’nın önüne yaklaşık 200 işçi toplanmıştı.</p>

  <p class="normal1">Anlaşma sağlanmıştı. İşçilerin isteği üzerine bir liste hazırlandı. Ücretler ve diğer haklarımızı sözleşmede belirttik. Altına işçileri temsilen yedi temsilcinin ismi ve patronları temsilen de yedi patronun ismi yazıldı, imzalar atıldı. Sanayi Odası başkanı, ayrıca Polis Komiseri de arabulucu sıfatıyla sözleşmenin altına imzalarını attılar.</p>

  <p class="normal1">Taleplerimiz kabul edilmişti. Hazırlanan sözleşme metni fotokopiyle çoğaltıldı, dışarıda bekleyen işçilerle birlikte sanayiye gittik. İbo’nun çay ocağının yanı hıncahınç işçilerle dolmuştu. Haber, temsilciler gelmeden sanayiye ulaşmıştı. İşçiler sevinçten halay çekip oynuyorlardı. Bizlerin geldiğini görünce bir ıslık ve alkış sesi yükselmeye başladı. Kalabalığın tam ortasına bir masa, üzerine de bir sandalye kondu. Balık Hüseyin üzerine çıkarak konuşmaya başladı. Elindeki sözleşmeyi göstererek:</p>

  <p class="normal1">“Kazandık!</p>

  <p class="normal1">Ünaldı’nın ilk sözleşmesi hepimize hayırlı olsun!” dedi. Sözleşmenin altında imzası olan işçilerin ve patronların isimlerini okuyarak, yarın işbaşı yapılacağını açıkladı. Zammın dışında pazar mesailerinin zamlı olması, yakacak yardımı buna benzer birçok kazanımımız da vardı.</p>

  <p class="normal1"><span class="ideitalik">Mustafa Aslan sözleşmeye giren ilginç bir madde olduğunu söylüyor</span>:</p>

  <p class="normal1">Sanayi Odası’ndaki görüşmede zam ve diğer bazı haklar dışında Esnaf Sahresi yapılması kabul edilmişti. Esnaf Sahresi, Antep’e özgü bir gelenekti. Biz daha önce işverenleri bir abi olarak görürdük. İşverenle işçi, birlikte yemekli gezi yapılırdı. Kaynaşma olsun diye. Böyle bir madde konmuştu sözleşmeye. Hatta bir sefer düzenlendi de; fakat işçilerden pek katılan olmadı.</p>

  <p class="normal">İşverenlerin Emniyet’e hediyesidir!</p>

  <p class="normal1"><span class="ideitalik">Direniş boyunca polisin patron yanlısı tutumu, direnişin önderlerinden Maça Vakkas’ın gözünden kaçmamıştır. Patronlar da bunun karşılığını Emniyet Müdürlüğü’ne verirler. Patronların Polis Teşkilatına hediyesi onlarca otomobildir</span>:</p>

  <p class="normal1">Görüşmeden sonra arkadaşlar gözaltından bırakıldı. Tabii o tekrar iş başı yapmak için bizim en öndeki şartımızdı. Yani biz boy başına 60 bin istemiştik. 56’ya anlaşılmış oldu; ama eğer arkadaşlar bırakılmasaydı bir 56 daha verseler yine çalışmayacaktık. Bu konuda kararlıydık. Ya bu arkadaşlar bırakılır ya da biz çalışmayız. İşin ilginç yanı, işin en can alıcı noktası burada yatıyor. Biz 56 bin lirayı aldık. Ertesi gün, sanayi tıkırdamaya, tezgâhlar çalışmaya başladığı gün, 56 tane mi 60 tane mi sıfır kilometre araba dokuma patronları tarafından Emniyet’in önüne çekildi. Bunlar işverenler tarafından polislere hediyeydi. Bize üç kuruşu çok görenler onlarca otomobili Emniyet’e hibe ediyorlardı. Ondan sonra o sıfır arabalar üzerinde Amerikanvari şapkalar, sinyalleri açık halde, sanayinin içinde cirit atmaya başladılar. Bu işverenlerin ve polisin, işçileri sindirme politikasıydı. Bundan etkilendik mi? Biz bundan etkilenmedik. Durumu daha iyi anladık. Aksine güçlendik. İşçiler daha kenetlendi.</p>

  <p class="normal1"><span class="ideitalik">Direnişten sonra alınan zamdan yan tesis işçiler yararlanamadı. Şerif Yılmaz yan tesis işçilerinin durumunu şöyle değerlendiriyor:</span></p>

  <p class="normal1">Larkçıların bir bölümü bizi dikkatle izledi. Hiçbiri toplantılarımızdan uzak durmadı. Meseleyi biraz bilenler işin içine katıldı; ama büyük bir kısmı, “Biz dokuma işçisi değiliz, biz yan sektörüz” diyerek katılmamışlardı. Hatta yürüyüş sırasında dokumacılar kızgınlıktan birkaç taş attılar larkçılara; “Siz işçi değil misiniz? Niye işyerini kapatmıyorsunuz?” diyerek. İşçiler onlarla atıştı. Onlar da, “Biz yan sanayideyiz. Biz larkçıyız. Bizim dokumayla işimiz yok” dediler; ama taş atılınca onlar da işyerlerini kapattılar.</p>

  <p class="normal1"><span class="ideitalik">İşçi Vakkas yan tesisin geri durduğunu belirtiyor</span>:</p>

  <p class="normal1">Bize göre başarılı bir hareket oldu. Talebimizi aldık. Onlar bize katılmadılar ama başarılı olduğumuzu görünce bu sefer kendileri zam istedi. Tabii ki sen pasif kaldın geride kaldın, bugün de benim sana katılmamı bekleyemezsin. Çünkü ben istediğimi almışım. İşveren demeyecek mi sen istediğini aldın, niye eylem yapıyorsun? Onlar da ayrıca direnmeye kalktılar ve bizden de yardım beklediler. Ama, bizimle mücadelesinden dolayı işveren de ona göre önlem almasını öğrendi. Yan tesisin istediklerini vermediler. Onlar direndilerse de kendi kendilerine dağıldılar. İşveren dağıtmadı onları, kendileri direnmesini bilemedi. Becerileri olmadığından, birikimleri olmadığından bize özenerek yapmaya kalktılar ama başaramadılar.</p>

  <p class="normal">Herkese aynı ücret</p>

  <p class="normal1"><span class="ideitalik">Hareketin ücretler üzerindeki etkisini Ali Şan şöyle değerlendiriyor</span>:</p>

  <p class="normal1">93 öncesi herkes kara düzen yürüyen, atölye gibi yerlerde çalışıyordu. Zam olayı diye bir şey yoktu. Boy başına kimi 15 bine, kimi 13 bine çalışıyordu. Ben 14’e çalışıyordum. 20 bin alan da vardı. Kimsenin neye çalıştığını doğru dürüst bilmezdik. Ancak samimi olan birbirine söylerdi.</p>

  <p class="normal1">Bu hareketten sonra her işçinin kaça çalışacağı, boy başına ne kadar alacağı belli oldu. Bütün sanayi aynı ücrete eşitlendi.</p>

  <p class="normal">Ünaldı’nın ilk sözleşmesi</p>

  <p class="normal1"><span class="ideitalik">Mikail’e göre 93 işçi direnişi sanayide bu derecede birliğin yakalandığı ilk harekettir. Ünaldı Dokuma Sanayi Bölgesi’ni kapsayan güçlü işçi hareketi gelişmektedir:</span></p>

  <p class="normal1">Ünaldı Dokuma Sanayi Bölgesi’nde ilk sefer bütün bir sanayi sektörü olarak bir sözleşme yapılmış oldu. Hangi halıya boy başına ne kadar verileceği ilk kez bir listeye yazılıp sanayide dağıtıldı. Sözleşmeye uymayan, işçileri atlatmaya kalkan bazı patronlar olmuştu tabii. O zaman işçiler gelip bizi buluyorlardı. Komiteyi arıyorlardı. “Patron vermedi, ne yapacağız?” O zaman yapılan sözleşmenin metinleri elimizde vardı. İşçilere onlardan veriyorduk. Bu sözleşmede onların da imzası olduğunu, bu sözleşmede yazılan hakları her patronun vermek zorunda olduğunu anlatıyorduk. ‘93 direnişinden sonra bu sıkıntılar bir ay kadar yaşandı; ama bir ay içerisinde bütün sanayi eşit koşullara getirildi. Sözleşme her tarafta uygulamaya girdi. Bu durum işçiye bir güven verdi. Yani işçi, “biz birlikte hareket edersek, birçok işi başarabiliriz” dedi.</p>

  <p class="normal1">Eskiden işçi patronla birebir muhatap olur alabilirse zammı kendisi tek başına alırdı; ama 93’te bütün bir sanayi sitesi ortak bir tavır göstererek hem gücünün farkına vardı, hem de iyi bir zam aldı.</p>

  <p class="normal1"><span class="ideitalik">Hüseyin Özdemir’e göre işçileri bu derece birleştiren polisin şiddet kullanması oldu:</span></p>

  <p class="normal1">93’te başta birliğin tam olarak yakalanmadığı bölünmüş bir hareket vardı. Herkes kendini kurtarmaya çalışıyordu. Aslında asıl birleşme şalterlerin inmesiyle başladı. Daha doğrusu polisin işçilere saldırması ve sonraki gelişmeler işçileri birleştirdi. İşçinin bütün kesimleri ortak hareket etmeye başladı. Cağcıların işin içine dahil edilmesi, sanayide o büyük yürüyüşün olması; cağcıların, kalfaların, bobincilerin talebini de gücünü de ortaklaştırmış oldu.</p>

  <p class="normal1">Halıcılığın yaygınlaştığı 80’den, 93’e kadar işçiler; işverene kendilerini şahsi yetenekleriyle kanıtlama yöntemiyle ancak zam alabiliyorlardı. Birebir kendini kanıtlaması gerekiyordu. Aynı tezgâhta farklı vardiyalarda çalışan işçilerin ücretleri farklıydı. Yani aynı işverenin aynı tezgâhında çalışan işçi farklı ücret alıyordu. İşçi kendisi ne kadar birey olarak hakkını talep ederse o kadar ücret alabiliyordu. Boy başına fiyat listesi yoktu. Sanayide ilk sefer bir liste çıkmış oldu.</p>

  <p class="normal">Uyuyan dev uyandı</p>

  <p class="normal1"><span class="ideitalik">Mecit Bozkurt, 93 hareketi için “uyuyan dev uyandı” değerlendirmesinde bulunmaktadır</span>:</p>

  <p class="normal1">93 gerçekten çok önemli bir süreç oldu. Dokuma işçisi Antep’teki işçi sınıfını, uyuyan bir devi uyandırmıştı. Daha öncesinde de bazı eylemler yaşanmıştı. Antep’te, 91’de SANKO’nun, Başpınar’da birkaç fabrikanın eylemleri olmuştu ama aslında 93’te Ünaldı şimdiye kadar yapılmayan bir şeyi yaptı. İlk defa bütün bir sanayi sitesi, örgütlü bir şekilde hareket etmiş oldu. Patronları dize getirdi. Onları sözleşme yapmaya mecbur etti. Sendika olmadığı halde sendika gibi, hatta bazı bakımlardan daha ileri giderek mücadelede fiili olarak yapılabilecekleri gösterdi. Bütün bir Sanayi Bölgesi ortak bir sözleşme yaptı, ortak bir zam aldı.</p>

  <p class="normal1">93’e kadar olan süreçte bazı işyeri zammı alır, bazıları alamazdı. Bazı işverenler üç ay sonra verir ama verilenden daha düşük verir. Örneğin bir yer 30 bine çalışıyorsa 22-23 bin liraya çalışan işyerleri bulabilirsiniz. İşçiler aynı işi yapıyordu; ama işçilikler birbirinden çok farklıydı.</p>

  <p class="normal1">93 bize bir şeyi de öğretmişti. Demek ki, “bir araya gelince, bir arada olunca, bir güç olunca birçok şey değişebilir.” Aslında bunu öğrendik. Yani 93’ten sonra bu çok tartışılmaya başlandı.</p>

  <p class="normal1">Başka bir basın organında bu hareketin yer alıp almadığını bilmiyorum ama Cumhuriyet gazetesinde bir yazı okumuştum. 93’teki direnişle ilgili bir şey yazmışlardı. “Gerçek Anadolu kaplanları, hak arayışında” başlığını atmışlardı. Bu çok hoşumuza girmişti. Anadolu kaplanları diye kime denmişti Antep’te? Antep’in büyük sermaye kesimlerine denmişti. Büyük sermaye, patronlar hep Anadolu kaplanı diye isimlendirilirdi; ama bizim için yazılan böyle bir başlık görmüştük.</p>

  <p class="normal1"><span class="ideitalik">Vakkas Keleş ise bu direnişin uzun süren sessizliğin doğru bir biçimde yönlendirilmesiyle olduğunu söylemektedir:</span></p>

  <p class="normal1">İşçilerin o güne kadar suskunluğu vardı. 12 Eylül rejiminin getirdiği hak kısıtlamaları, polis ve jandarma korkusundan dolayı. İşverenin karşısında konuşamamaktan gelen bir birikim vardı. 93’teki bu eylemimiz, bu birikimin bir ürünüdür. Yani işçinin bir patlaması oldu. Bu patlamaya ne lazımdı işte daha önce anlattığım gibi Muharrem arkadaşımızın bir hatırlatması, başka şeyler böyle bir mücadeleye girmemizi sağladı.</p>

  <p class="normal1"><span class="ideitalik">Müslüm Uçar 78’de yapılan ve 93 gün süren direnişi yaşayanlardan biridir. Bu hareketin gelişmesinde işçilerin geçmişte yaşadıkları direnişler ve orada öğrendiklerinin etkisi büyüktür:</span></p>

  <p class="normal1">O zaman yaptığımız direnişin amacı ücretleri yükseltmek ve eşitlemekti. Direniş önce birkaç işyerinde birden başladı. Biz İPLİK-İŞ sendikasında örgütlüydük. Direnişi bütün sanayiye yaymak için çalışma yürüttük. Direnişin başladığı gün hemen sanayiye dağıldık. Amacımız çalışan yerler varsa kapatmaktı. Yanımızda gezen öğrenci arkadaşlarımız da vardı. O zaman işçiyle öğrenci iç içeydi. Onlar da bize destek verirdi.</p>

  <p class="normal1">78 direniş aynı anda başlamadı. Dalga dalga bırakanlar oldu. Onun için kimi işyerinde 93 gün sürdü, kimi işyerlerinde 75 gün. Önder işçilerin çalıştığı işyerleri ilk günden direnişe başladı.</p>

  <p class="normal1"><span class="ideitalik">O dönem SANKO’da çalışan Seyfettin Bayramoğlu dönemin birbirini etkileyen birbirini motive eden işçi hareketine dikkat çekiyor:</span></p>

  <p class="normal1">Seksenli yılların sonu ve doksanlı yılların başında Türkiye yoğun işçi hareketleri yaşadı. Paşabahçe, Erdemir ve yüzlerce irili ufaklı grev ve direnişler oldu. Bunlar askerî rejim tarafından gasp edilen hakların geri alınması ve insanca yaşamak için yapılan eylemlerdi. Bu eylemlerin doruk noktası 91’de yapılan büyük madenci yürüyüşüydü. Zonguldak maden işçilerinin birlikte gösterdikleri direnç ve kararlılık Türkiye işçi sınıfına örnek oldu.</p>

  <p class="normal1">İşçi sınıfının bu eylemleri Antep’teki işçi hareketini mayalandırdı. Sanayi sitelerindeki işçileri de mücadeleye sevk etti. İşçi olarak birleşirlerse neleri başarabileceğini gösterdi. İşçinin kendine güvenini arttırdı. Örneğin; ‘91 yılının 19 Mayıs günü SANKO işçileri olarak, fabrikanın bulunduğu Nizip yolundan Antep’e kadar yürüyüşümüz oldu. Uzun süre çalışmaya, düşük ücrete, zorunlu mesailere karşı şehir merkezine kadar yaklaşık on kilometre yolu yürüdük.</p>

  <p class="normal1">Antep’te, seksen sonrası ilk büyük işçi hareketi buydu. Bu yürüyüşten sonra, fabrikadan çok sayıda işçi çıkarıldı. Çıkarılan işçilerin kimi AKTEKS’e, kimi başka büyük fabrikalara girdiler. Deneyimlerini gittikleri işyerlerindeki işçilere aktardılar. AKTEKS’te 92 ile 93’teki sendikalaşma hareketinde SANKO’daki eylemin ve sonrasında çıkarılan işçilerin rolü çok oldu. SANKO işçilerin yürüyüşü Antep’teki işçi hareketini tetikledi diyebiliriz. Yine AKTEKS iplik fabrikası işçilerinin, bu dönemde Başpınar Organize Sanayi Bölgesi’nden şehir merkezine kadar yaklaşık on kilometre süren yürüyüşleri oldu.</p>

  <p class="normal1">Daha sonra Jüt fabrikalarında çalışan işçilerin 92’de bir hareketi oldu. Hemen hemen AKTEKS iplik fabrikasıyla eş zamanlı. Bir gecede yaklaşık 25 fabrikada aynı anda iş durduruldu. Jüt fabrikaları da kilo başına ücret alıyorlardı. Kilo başına ücret sistemi işçileri müthiş derecede sömürmenin bir aracıydı. İşçiler daha çok kilo üretmek için çok çalışıyorlardı. Bu işçilerin arasındaki dayanışmayı da zayıflatıyordu.</p>

  <p class="normal1">O zaman DİSK TEKSTİL bir protokol imzaladı. Sendikayla işverenler arasında. Ünaldı’da 8-10 kadar jüt fabrikası vardı. Burada çalışan işçiler, 12 Eylül öncesi de çalışan, mücadele deneyimi olan işçilerdi. Doğal olarak bu hareketlerin Ünaldı’daki işçilerin harekete geçmesinde büyük etkisi oldu.</p>

  <p class="normal">Dokumacı önderine sahip çıkıyor</p>

  <p class="normal1"><span class="ideitalik">Direnişten sonra öncü işçilerin üzerindeki baskılar artar. İşte işçi Şerif’in başına gelenler ve iş arkadaşlarının tutumları</span>:</p>

  <p class="normal1">Direnişten sonra işyerinde, patron tarafından istenmeyen kişi olarak ilan edildim. O zaman Ceyhan Halı’da çalışıyorum. Patron beni yanına çağırdı:</p>

  <p class="normal1">“Seni nasıl işe almışım? Hep öncülük ediyorsun. Hep işçinin kafasını karıştırıyorsun. Arkadaş ben artık seni çalıştıramayacağım. Kusura bakma git kendine iş ara. İçeride alacağın varsa gel hakkını al. Ben seni çalıştıramayacağım” dedi.</p>

  <p class="normal1">İşten çıkarılınca çıkıp gittim. Karşıda kahve vardı, oraya gidip oturdum. Çıkışımda<sup class="calibre5"><a href="../Text/direnisinasildokuduk_split_114.html#footnote-678-18" id="footnote-678-18-backlink">[18]</a></sup> alacağım parayı hesaplattırana kadar oturmayı düşünüyordum.</p>

  <p class="normal1">Çay içmeye başladım. İşçiler öyle yemeğine çıktığında bana sordular:</p>

  <p class="normal1">“Şerif halfe sen niye oturuyorsun burada?”</p>

  <p class="normal1">“Beni işten çıkardılar.”</p>

  <p class="normal1">“Nasıl, neden çıkardılar?”</p>

  <p class="normal1">“Çıkardılar işte!” dedim.</p>

  <p class="normal1">Gelen işçiler tekrar işyerine döndüler. Az sonra bir baktım kalfalar tek tek kahveye girmeye başladılar. 14 kalfa tezgâhları kapatmış yanıma gelmişlerdi:</p>

  <p class="normal1">“Ne var, ne oluyor?” dedim.</p>

  <p class="normal1">“Arkadaş, seni çıkarmış, biz de çalışmıyoruz” dediler.</p>

  <p class="normal1">“Siz gidin işinize bakın.”</p>

  <p class="normal1">“Ya seni işe alacak ya da biz de çalışmayacağız” dediler. Cağcılar da geldi o zamana kadar. Hepsi Mecid’in kahvesinde toplandı. Kahvenin içine sığmıyorduk.</p>

  <p class="normal1">Kahveci;</p>

  <p class="normal1">“Bu ne yahu. Şimdi polis gelir benim başımı derde sokarsınız” dedi.</p>

  <p class="normal1">“Nereye gideceğiz? Oturacak başka yer yok!” dedik.</p>

  <p class="normal1">Patron bakıyor, tezgâhların hepsinin sesi kesildi.</p>

  <p class="normal1">“Yahu bu tezgâhlar niye çalışmıyor? Niye hepsi durdu?” diye soruyor makiniste.</p>

  <p class="normal1">“İşçiler işi bıraktı. Sen Şerif halfeyi işten çıkarmışsın. Onun için onlar da Şerif halfe ya çalışacak ya da biz de çalışmayız” demişler.</p>

  <p class="normal1">Patron “Kardeşim ben onu çalıştırmam.” demiş bir kere. Hatta şöyle bir yemin yapmış, “Ben o insanı çalıştırırsam çocuğuma bilmem ne yapayım. Kötü yemin etmiş. Ben onu yeniden işe almam” demiş. Büyük de yemin etmiş. İşçiler de, “Şerif işe başlayıncaya kadar biz de çalışmayacağız” diyor. “Şerif halfe işe başlamayınca, biz çalışmayacağız” deyince şimdi aradan beş altı saat geçti. Baktı işçilerin çalışmaya niyeti yok.</p>

  <p class="normal1">Patron makiniste;</p>

  <p class="normal1">“Yahu arkadaş bu işçiler niye çalışmıyor, gelsin başlasınlar” diyor. İşçiler de;</p>

  <p class="normal1">“Kesinlikle Şerif halfe çalışmadan çalışmayız” diyorlar.</p>

  <p class="normal1">En son patron bir makinisti yanıma saldı:</p>

  <p class="normal1">“Şerif halfe patron seni çağırıyor.”</p>

  <p class="normal1">“Ne yapacakmış patron beni?”</p>

  <p class="normal1">“Bilmiyorum. Seni istiyorlar” dedi.</p>

  <p class="normal1">Çektim gittim. Patron hemen söze girdi:</p>

  <p class="normal1">“Yahu bu işçilere söyle kardeşim. Ben seni çıkarttım. İşçiler de işi bırakıyorlar. Niye bırakıyorlar? Sen bunları örgütlüyorsun. Sen bunları çalıştırmıyorsun. Ayıptır” deyince;</p>

  <p class="normal1">“Hayır benim ne haberim, ne bilgim var. İşçiler kendileri çalışmıyor. Git çalıştır işçilerini, beni rahat bırak!” dedim.</p>

  <p class="normal1">“Yok yok, sen bunları çalıştırmıyorsun. Gideceğim seni polise şikâyet edeceğim” dedi</p>

  <p class="normal1">Ben yanından ayrıldım tekrar kahveye gittim. İşçiler kesinlikle kahveden işyerine gitmiyor. En son patron tekrar beni çağırdı:</p>

  <p class="normal1">“Git işine başla hemşerim git, seni geri işe alıyorum. Senin yüzünden üç-dört milyar zarara girdim” dedi.</p>

  <p class="normal1">“Sen seni zarara soktun. Ben sana beni çıkart mı dedim!”</p>

  <p class="normal1">Geri işe başladım. Tabii işçiler sevindiler. Ben tekrar işime başladım; ama en ufak bir şeyde beni çıkarıyordu. İşçiler de iş bırakınca beni yeniden işe almak zorunda kalıyordu. Bu durum beni rahatsız etmeye başladı. Bir iki sefer devam edince, ben de huzursuz olmaya başladım:</p>

  <p class="normal1">“Arkadaşlar bu adam eni sonu beni çıkaracak. Ben sizin huzurunuzu kaçırmak istemiyorum. Herkes işine devam etsin. Ben nasıl olsa başka yerde iş bulurum” dediysem de işçiler kabul etmediler.</p>

  <p class="normal1">Aradan bir hafta geçti. Cumartesi oldu. Herkese sırayla hesabı veriliyordu. Benim tezgâh 9 numara. 14 numaraya kadar gitti. Benim ismim okunmuyor. Bu işçilerin de dikkatini çekti. O zaman işçiler;</p>

  <p class="normal1">“Senin ismin okunmadı. Seni gene çıkaracaklar mı? Çıkarırlarsa biz de hesap almıyoruz” dediler.</p>

  <p class="normal1">O ara yazıhanede tanımadığımız dört adamın oturduğunu fark ettim.</p>

  <p class="normal1">Patron beni yazıhaneye çağırdı:</p>

  <p class="normal1">“Yahu kardeşim bu adamla nasıl edeceğiz. İşten çıkarıyorum işçiler bırakmıyor. Hesabını sonra vereyim dedim. İşçiler hesap almıyor. Bu adamın elinden şaştım kaldım” dedi. Yazıhanede oturan adamlardan biri;</p>

  <p class="normal1">“İhtiyar! Patronun ne diyorsa onu yap. Paranı al da git buradan.”</p>

  <p class="normal1">“Ben paramı almaya geldim zaten.”</p>

  <p class="normal1">“Git muhasebede hesaplat hakkını.”</p>

  <p class="normal1">“Ben muhasebeciye hesaplatmam. Ben kendim muhasebeciyim. Ne zamandır işçilik yapıyorum. Ben kendi hesabımı bilirim” dedim. O zaman Patrona:</p>

  <p class="normal1">“Ver arkadaşın parasını!” dedi. Patronun parası denkleşmedi:</p>

  <p class="normal1">“Pazartesi hesabını al!” dedi.</p>

  <p class="normal1">“Beni şimdi çıkartıyorsun. Paramı almadan gitmem.” O zaman baktım orada oturanlardan aynı adam dedi ki:</p>

  <p class="normal1">“İhtiyar! Yaşlısın. Seni dövmek istemiyorum. İki tane çekerim şimdi.”</p>

  <p class="normal1">“Sen kimsin efendi?” diye sordum.</p>

  <p class="normal1">“Ben memurum. Polis memuru.”</p>

  <p class="normal1">“Polis memuruysan çık dışarıda ne olup olmadığına bak. Sen patronla işçinin arasında ne geziyorsun! Ben alacaklıyım, o da verecekli. O benim patronum ben de onun işçisiyim. Sen memursan çık görevini dışarıda yap.”</p>

  <p class="normal1">“Dışarıya bak!” dedi. Çevredeki bütün işçiler toplanmış. İşçilerin hepsi beni bekliyordu.</p>

  <p class="normal1">“Bu senin sorunun, benim sorunum değil!” dedim. O zaman dışarı çıktı.</p>

  <p class="normal1">“Dağılın lan!” dedi.</p>

  <p class="normal1">İşçiler:</p>

  <p class="normal1">“Şerif halfeyi işten atıyorlar. Biz çalışmayız. Arkadaşı bekliyoruz. Onunla konuşacağız” dediler. Bir işçi bile oradan ayrılmadı.</p>

  <p class="normal1">“Bu işçileri niye kışkırtıyorsun?”</p>

  <p class="normal1">“Adamlar beni seviyormuş, beni bekliyorlar. Onları dağıtmak benim görevim değil. Sen polissen git görevini dışarıda yap. Bize karışma. O patron ben işçiyim, ister çalışırım ister çıkarım, o seni ilgilendirmez.”</p>

  <p class="normal1">“Seni yaşına bağışlıyorum. Yoksa iyi bir sille çekerdim” diyerek tehdit etti.</p>

  <p class="normal1">“Senin bana sille çekmeye hakkın yok! Çekemezsin de! Biz işçiyiz ama cahil mahil de belleme bizi.”</p>

  <p class="normal1">“Şu işçinin haline bak. Gelen birikiyor. Gören de grev var zannedecek.” O ara dışarıda kalabalık, çevre işyerlerinden gelenlerle oldukça çoğalmıştı. Patron:</p>

  <p class="normal1">“Al şu parayı. Geri kalanı pazartesi verim.”</p>

  <p class="normal1">“Yok almam. Kuruşu kuruşuna hakkımı vereceksin ya da parayı almam. Ben senin yanına niye pazartesi geleyim. Benim işim gücüm yok mu? Onu düşünecektin madem beni çıkartmak istiyorsun o zaman parayı da denkleştirecektin. Her şeyi biliyorsun da bunu mu bilmiyorsun?”</p>

  <p class="normal1">Patronun yanında kardeşi vardı, ona:</p>

  <p class="normal1">“Git falan yerden şu kadar para al da gel!” dedi. Polis iki de bir dışarı çıkıyor kalabalığa, “Dağılın!” diyor, kimse dağılmıyordu. Derken adam, “Ne kadar senin hesabın?” dedi. “Benim hesabım şu kadar” dedim.</p>

  <p class="normal1">Dışarı çıkınca işçiler başıma toplandı:</p>

  <p class="normal1">“İşten çıkartmış seni, biz de pazartesi gelmeyiz” dediler. Ben bu adam beni çıkartmayı kafaya koymuş. Bu hafta olmazsa, gelecek hafta gene çıkartacak. Her çıkartmada işi bırakırsanız olmaz. Bakın örgütlü olarak hakkımızı aradığımızda neler oluyor. Adam ettiği kötü yeminin üzerine beni bir hafta daha çalıştırdı. Ben sizin yanınıza gene gelir giderim. Siz çalışmaya başlayın” dedim.</p>

  <p class="normal1">İşten çıktıktan sonra bir gün kahvede oturuyorum. Baktım işçiler yanıma topluca geldiler. Aralarında para toplamışlar iş bulamadım diye onu bana verdiler. O zaman benim gözlerim yaşardı.</p>

  <p class="normal">Krizin faturası işçiye</p>

  <p class="normal1"><span class="ideitalik">Baskılar bununla sınırlı değildir. İşçilerin direnişte aldıkları zammın erimesi fazla sürmez. Para sürekli değer kaybetmektedir. Hükümetin izlediği IMF güdümlü politikaların faturası işçilere çıkar. 5 Nisan Kararları yaşamı işçiler için hepten yaşanmaz kılar. Mikail Kılıçalp işçilerin sürdürdüğü toplantıları ve polisin tavrını şöyle değerlendiriyor</span>:</p>

  <p class="normal1">94 yılında bütün ülkeyi derinden sarsan bir ekonomik kriz yaşandı. Tansu Çiller’in başbakanlığındaki hükümet 1994 yılında 5 Nisan Kararları’nı açıkladı. Yüzde yüze yakın devalüasyon oldu. Paranın kıymeti kalmadı. Tabii ücretlerimiz de aynı oranda düşmüş oldu. Bizim 93’te aldığımız zam tamamen eridi. İşçi yine ‘93’ten önceki durumuna düştü.</p>

  <p class="normal1">İşçiler birlikte hareket etmeye alıştıkları için yeniden toplantılar organize etmeye başladık. İlk toplantımızda zam oranını konuşacaktık. Söz verildiği halde işçilerin yapılmayan sigortalarını, yapılan yerlerde ise tam gösterilmeyen sigortalarını konuşacaktık; çünkü sigortası yapılan arkadaşların çalıştığı gün sayısı ayda üç gün bazen beş gün gösteriliyordu. Sanayinin her yerine haber verdik. Haberleşmemiz bayağı iyi olmuştu o zaman. Çünkü, artık dokuma işçileri bizi tanımıştı. Bir sorunları olduğunda gelip bize danışırlardı.</p>

  <p class="normal1">94 yılının ortalarında bir iki toplantı yaptık. Sanayide Tekerekoğlu İplik Fabrikası vardı. Onun önünde akşam iş çıkışı toplandık. Bu toplantıya polis müdahale etti. Başlamadan toplantı bitti. Polis işçileri dağıttı. Sonra Sanayi Büfesi’nin orada toplandık. Toplantı öğle saatlerinde olduğu için katılım bayağı yoğundu. Cumartesi günüydü. Toplantıda 500-600 kişi vardı. Orada toplantıyı dağıttırmadık.</p>

  <p class="normal">Artık bir kurum, bir dernek şart!</p>

  <p class="normal1">5 Nisan kararlarının açıklandığını, ücretlerimizin eridiğini, sigortayı işverenlerin söz verdikleri halde yapmadıklarını, Bu nedenle tekrar bir araya gelip tekrar grev örgütlememiz gerektiği konusunda işçiler olarak anlaşmaya vardık. Bu arada polis de bayağı bir güvenlik önlemi almıştı. Çevik Kuvvet gelmiş, toplantı yapılan alanın etrafını sarmıştı. Toplantıya katılanlar dağılırken polis yeniden saldırdı. Birkaç arkadaş gözaltına alındı. Biz artık bunun böyle olmayacağını, sokaklarda toplantı yapamayacağımızı, toplantı yapmak için bir kurumun, bir derneğin, bir sendikanın olması gerektiğini düşündük. İşçiler de buna çok olumlu cevap verdi. O zaman sendika henüz gündemimizde yoktu, ama dernek fikri toplantılarda gelişti. Bir mekânın, bir yerin olması gerektiği üzerinde anlaşıldı.</p>

  <p class="normal1">Ondan sonraki süreçte polis müdahaleleri yüzünden sokakta toplantı yapamayınca, örgütlenme işleri zor oldu. Polis bizi zorladı. Böyle olunca zam da alınamadı 94 yılında. Yine öyle birebir patronla görüşüp zam alma yoluna gitti işçiler. Bir kısmı aldı. Bir kısmı alamadı.</p>

  <p class="normal1"><span class="ideitalik">Toplantılar, sohbetler daha çok işyerlerinde, çay ocaklarında yapılmaya başlanır. Sohbetlerde en çok konuşulan konu artık bir derneğin gerektiğidir. Bu toplantılara katılanlardan biri de genç bir işçi olan Harun Özkan’dır</span>:</p>

  <p class="normal1">94’te ben tek tezgâhlı bir yerde çalışıyordum. Öğle üzeriydi. Mikail abi geldi, “Arkadaşlarla bir araya geleceğiz, sohbet edeceğiz.” Bir çay ocağı söyledi, “orada buluşalım” dedi. Ben de zaten sıkıntılıyım. Çok çalışıyorduk. Hiçbir sosyal hakkımız yoktu. Hep kendi kendime soruyordum; “bu şartları nasıl değiştirebiliriz, hep böyle mi gidecek?” diye. Ters giden şeylere karşı içimde bir sıkıntı vardı. Çok büyük bir sıkıntı vardı. Hemen geldim. İkindi üzeri falandı. Çay ocağında buluştuk. Sekiz veya dokuz arkadaştık. Konu böyle gelişti. Sigorta, fazla çalışma, sağlıksız ortamda çalışma. Mesela birçok işyerinin tuvaleti bile yoktu. Ben geceleri çalışırdım. Tek çalışırdım. Sabaha kadar, bazen öğleye kadar 16 saat çalışırdım.</p>

  <p class="normal1">Bu küçük toplantıdan sonra aradan bir hafta mı geçti iki hafta mı geçti; bu sefer Mecid’in kahvede toplandık. Daha geniş katılımlı bir toplantı oldu. Daha önce 8-9 kişiydik. Bu defa 15-16 işçi vardı. Sohbette dernekten, dernek faaliyetlerinden bahsedildi. Tabii daha birçok kişi derneğin ne olduğunu bile bilmiyordu. Ne derneğin, ne de sigortanın ne demek olduğunu bilmeyen işçiler vardı. Yavaş yavaş herkese duyurmaya başladık. Tek tek işyerlerini dolaştık. Toplantıda konuşulan konuları, gelip toplantıya katılan her kişi, gittiği işyerinde, diğer işçi arkadaşlarına anlatıyordu. Onlar da gidip başka işyerindeki arkadaşlara anlatıyordu. Böylece dernek fikri büyüdü gelişti. Toplantılara katılan işçiler daha çok çoğalmaya başladı. Ondan sonra sanayideki işçiler, “dokumacıların neden bir derneği yok?” diye sormaya başladılar.</p>

  <p class="normal">Sendikalar bizi satar!</p>

  <p class="normal1"><span class="ideitalik">Ancak işçilerin sendikalara güveni yoktur. Sendikacıların da işçiyi örgütleme derdi yoktur. Sendikacılar “Dokumacıdan iş çıkmaz” demektedir. 78 dokuma direnişini de yaşayan Müslüm Uçar, Antep’te tekstil işkolunda örgütlü sendika şube başkanlarını eskiden beri tanımaktadır. 93 direnişi sırasında onlara bu hareketi değerlendirmeleri için çağrı yapar</span>:</p>

  <p class="normal1">Toplantılar başladıktan sonra bir akşam üzeri TÜRK-İŞ’e bağlı TEKSİF sendikasına geldim. Şube başkanı Ali Seyvan’ı daha önceden tanırdım. Karşılaşınca sohbet eder, işçiden, sendikadan konuşurduk:</p>

  <p class="normal1">“Ali bey gelin, şuraya bir ağırlık verin. Sanayiye bir girin. İnsanların içine sendikayı salın” dedim.</p>

  <p class="normal1">Sendikacı Ali bey;</p>

  <p class="normal1">“Dokumacılardan iş çıkmaz” dedi.</p>

  <p class="normal1">Ondan bir gün sonra DİSK-Tekstil’in şube başkanı Muzaffer Subaşı ile görüşmeye gittim. Konuştuk, dedim ki:</p>

  <p class="normal1">“Arkadaşım filanca yerde şu kadar insan toplanacak. Sen sendikacı değil misin? Sen gelmiyorsan bir sendikacı ver. Gönder oraya. İşçileri sendikaya yöneltsin. Bir-iki konuşur, işçinin aklına sendikayı sokarsanız, biz de bir şeyler yaparız” dedim.</p>

  <p class="normal1">O zaman Muzaffer Subaşı bana şunu söyledi:</p>

  <p class="normal1">“Senin işçi olduğunu nerden bileyim. Buraya gelirken 15-20 kişiyle geleceksin ki biz sizin işçi olduğunuzu anlayalım.”</p>

  <p class="normal1">“Tamam” dedim.</p>

  <p class="normal1">Akşam aşağıdaki kahveye geldim. 30 kişi toplanmışız. Abdullah diye bir arkadaş vardı. Ben ona danıştım:</p>

  <p class="normal1">“Ben herkesten habersiz sendikaya gittim. Bu ortamda açayım mı?” dedim.</p>

  <p class="normal1">“Aç!” dedi.</p>

  <p class="normal1">Söz bana geldi. Arkadaşlara sendikacılarla görüşmelerimi anlatım. “Yarın 15-20 kişi gidelim, bu hareketi sendikalaşmaya yöneltelim” dedim.</p>

  <p class="normal1">Arkadaşlar dedi ki:</p>

  <p class="normal1">“Olmaz. Sendika girerse bu işi bitirir. Sendika bizi satar. Hiçbirisinin işçinin hakkını savunduğu yok. Hepsi patronlarla iç içe.”</p>

  <p class="normal1">“Sendika olursa, hiç olmazsa bazı haklarımızın olma imkanı da olur. Sendika girerse sözleşme yaparız” dedim; ama arkadaşlarda sendikalara karşı bir güvensizlik vardı. Arkadaşları ikna edemedim.</p>

  <p class="normal1"><span class="ideitalik">Hüseyin Özdemir’e göre işçilerin yaşadığı sıkıntının sadece bir sözleşmeyle çözülemeyecek olması bir örgütlenme aracı ihtiyacını doğurmuştu</span>:</p>

  <p class="normal1">93’te yapılan sözleşmede işçilerin sigortalarının yapılması vardı; ama bazı maddeler uygulanmadı. İşçilerin bir kurumu olmadığı için sözleşmenin bazı maddeleri kâğıt üzerinde kaldı.</p>

  <p class="normal1">Sokakta karşılaştığım işçiler, işlediği işi ve boy başı ne kadar ücret alması gerektiğini soruyordu. İşverenleri sıkıştırmamızı istiyordu. Ben de bizim resmî bir sıfatımızın olmadığını, işçinin işvereninden kendisinin istemesi gerektiğini söylüyordum.</p>

  <p class="normal1">Bu sıkıntıların ortadan kalkması için işçilerin toplu hareket etmesine ve bunun bir aracına ihtiyaç vardı. Gerçi işyerlerinde, kahvelerde toplantı yapıyorduk ama artık sokakta toplantı yapamıyorduk. İşçi olarak haklarımızı aradığımız için polisin saldırısıyla karşılaşıyorduk. Onların gözünde biz işçi değil, bir anarşist, bir teröristtik. Bunun üzerine neler yapabileceğimizi düşündük ve bir dernek kurmakla sorunların üstesinden gelebileceğimizi; dayanışma ve birlik içinde haklarımızı daha güçlü savunabileceğimizi görüp bu yönde çalışmalara başladık.</p>

  <p class="normal1">Esas amacımız sendikalaşmaktı. Antep’teki dokuma sektörü, dağınık ve yedi ayrı mahalleye kurulmuştu. Yirmi bine yakın işçi çalışmasına rağmen çok azı sigortalıydı. İşyerlerinin hepsi büyük işyerleri değildi. Bazı işyerinde çalışan insan sayısı 6-7 kadardı. Bu koşullar bizi bu çözüme itti.</p>

  <p class="normal">Dokuma işçileri dernek kuruyor</p>

  <p class="normal1">Dernek ihtiyacından söz etmeye 94’ün Şubatında başlandı. İşçiler arasında çalışma yapılması, işçilere duyurulması ve bazı hukuksal nedenlerle başvuru kasım ayında yapılabildi. Emniyet Müdürlüğü’ne tüzüğümüzü götürdük. Orada, “Ne için kuruyorsunuz? Kime hizmet ediyorsunuz? Arkanızda kim var? Kimin kuklasısınız?” gibi sorularla karşılaştık. Amacımızı anlatmamıza rağmen, “Kuramazsınız, yakarız, süreriz, şöyle yaparız, böyle yaparız!” gibi tehditlerle karşılaştık. Ama bu işin geri dönüşü yoktu, olamazdı. Çünkü işçi arkadaşlarımızla bu kararı beraber aldık. Ve bunu yapacaktık.</p>

  <p class="normal1">Dernek kurma girişimi oluştururken şuna çok dikkat ettik: Sanayide birçok siyasi görüşten ve feodal etki altında olan işçiler vardı. Mesela Urfa Suruçlular genelde birlikte hareket ederlerdi. Birbirinin sözünü dinler, bir şey olduğunda birbirine yardımcı olurlardı. Adıyamanlılarda da benzer bir durum vardı.</p>

  <p class="normal1">Dokuma sanayi işçilerinin birliğini sağlamak için, siyasi görüşü ne olursa olsun, işçilerin sevdiği saydığı mücadelede öne çıkmış arkadaşların yer almasına özen gösterdik.</p>

  <p class="normal1">Önce Cuma Uzun ile görüştük. Cuma Uzun 15-20 senelik arkadaşımızdı. Ona;</p>

  <p class="normal1">“Sizin burada namaz kılan niyaz eden insanların talebi yok mu? İşçi olarak bir istekleri yok mu?” dedim. Kesinlikle emek mücadelesi vermeye hazır olduğunu, kendisinin de böyle bir çalışmanın içinde yer alabileceğini söyledi.</p>

  <p class="normal1">İlk etapta dernek işiyle uğraşan iki kişiydik. Sonra Mustafa Aslan’la görüştük. Mustafa Aslan, MHP’li olarak bilinen bir işçiydi. İşçiler tarafından sevilip sayıldığı için ‘93 direnişinde temsilci seçilmişti. Mütevazı, alçakgönüllü, yalpalamayan bir insandı. Mustafa Aslan başta, işçinin tepkisinin saman alevi gibi olduğunu, talebi karşılandıktan sonra kimsenin bu işin peşine düşmeyeceğini söyledi. Bunun doğru olmadığını söyledik. Hele farklı görüşten çevrelerin işe giriştiği bir dönemde böyle bir kaygının doğru olmadığını anlattık. “Bir düşüneyim” dedi. Sonra bizimle birlikte işin içine girdi, dernek yönetiminde yer aldı.</p>

  <p class="normal1">Yönetime düşünülen diğer bir arkadaş da İmam Alkış’tı. İmam arkadaşımız, Urfa Suruçluydu. O da 93 direnişinde ön plana çıkmış arkadaşlardan biriydi.</p>

  <p class="normal1">İmam arkadaşımızın yönetimde yer alması sanayide birliğin sağlanmasında önemli oldu; çünkü sanayide Urfa’dan gelen işçiler oldukça ağırlık kazanmıştı. Urfalılar, işsizlikten dolayı göç etmiş Kürt yoksullarıydı. Buldukları işte çok düşük ücrete çalışıyor ve tüm zorluklara sessiz kalıyor, zorlukları sineye çekiyorlardı. Bu durumdan dolayı diğer işçilerde, Urfalı işçilere karşı bir güvensizlik vardı; ‘çok ucuza çalışıyorlar, ücretleri düşürüyorlar’ diye. Kilim dokunduğu dönemde, bir kilim dörde dokunuyorsa Urfalı ikiye dokuyordu. Onların durumu da şuydu: Aile komple göç etmiş gelmiş. Her ne koşulda olursa olsun eve para girmesi gerekiyordu. Ev kirasının ödenmesi sorunu vardı. Yani ailenin tüm fertlerinin çalışması zorunluydu. Biz onlara, “Çocuklarınızı çok ağır şartlarda niye bu kadar ucuza çalıştırıyorsunuz?” diye sorduğumuzda bize, “Bu eve para girmesi gerekiyor. Para gelsin de nasıl gelirse gelsin” diyorlardı. Köyden çıkıp gelmişler. Sosyal haklar gibi bir hesap içinde olmadan çalışıyorlardı; ama zamanla bu durum değişti.</p>

  <p class="normal1">Çıksorut, Ünaldı Sanayi Sitesi’nden uzakta dokumacıların bulunduğu bir bölgeydi. Onları temsilen Sait Şahan girişime girdi.</p>

  <p class="normal1">Bu işçi arkadaşların özelliği hem belli bir çevreden gelmeleri, hem de o çevrede sevilen, sayılan, mücadeleci insanlar olmalarıydı. İşçilerin güvendiği, sözlerini dinlendiği, oturaklı, ehli kamil dediğimiz kişilerdi. Zaten bunların büyük kısmı özellikle büyük işyerlerinde olanlar, 93’te temsilci seçilmişti. Küçük işyerlerinde olanlar ise bulunduğu sokağın temsilcisiydi. Gerçi 93’te temsilci olarak görev alan işçi arkadaşlar çoktu ama girişime seçilenler bunlardı.</p>

  <p class="normal1">Biz 93’te işverenlerin ve polisin tanıdığı işçilere, en azından dernek kurulana kadar resmî girişimde yer vermedik ki bize sıkıntı çıkarmasınlar. Onun için girişimde 93’te çok emeği geçen Şerif Yılmaz ve Mikail Kılıçalp yer almadı; ama, Mikail ilk kongrede yönetime seçildi. Şerif ise derneğin başka bir organında görev aldı.</p>

  <p class="normal1"><span class="ideitalik">Urfa, Suruçlu işçilerin durumunu bir de Abdullah Alagöz’den dinleyelim</span>:</p>

  <p class="normal1">O dönemde Suruçlulara karşı bir antipati vardı. Onlar daha ucuza çalışıyorlardı; ama onları da anlamak lazımdı; ağa zulmünden kaçmış Kürt yoksullarıydı. “Burada bir parça ekmeğe çalışırım” diyorlardı. Çoğunun başını sokacak evi bile yoktu. Tezgâhın yanında yatan çok işçi oluyordu. Akşam işyerinde yatıp sabah tezgâhta çalışıyorlardı. Gece vardiyasında çalışan arkadaşlarımız ise gündüz iplik ambarında uyuyordu. Saati geldiğinde gelip yeniden iş başı yapıyordu. Bu şartlarda çalışan arkadaşlarımız vardı. Hepsinde ağa korkusu vardı. Tabii köyüne ağanın yanına dönmemek için burada bazı tavizler veriyorlardı. Bu da Antepli işçilerde antipati uyandırmıştı.</p>

  <p class="normal1"><span class="ideitalik">Girişimin oluşturulmasıyla kuruluş çalışmaları oldukça hızlanır. İşçi Cuma, kuruluş çalışmalarını şöyle anlatıyor:</span></p>

  <p class="normal1">Dernek kurma kararını alır almaz işyerlerini gezmeye başladık. Sanayide girmediğimiz işyeri, gezmediğimiz semt hemen hemen kalmadı. Gezerken ben namazımı kesinlikle geçirmezdim. En yakın camiye gider namazımı kılardım. Hüseyin caminin hayatında oturur beni beklerdi. Namazı kılıp çıktıktan sonra “Allah kabul etsin” demeyi ihmal etmezdi.</p>

  <p class="normal1">Gerçi ben aramıza nifak sokmak isteyenlerin sayesinde, sonradan öğrendim, Balık Aleviymiş; ama bizim aramızda hiç din konusu, mezhep konusu gündeme gelmezdi. Niye namaz kılıyorsun? Niye kılmıyorsun? Bunları hiç konuşmazdık.</p>

  <p class="normal1"><span class="ideitalik">Dernek kuruluş çalışmaları kolay gitmez. Daha işin başında dernek için yer kiralamanın ne kadar zor bir sorun olduğunu Mustafa Aslan’dan dinleyelim</span>:</p>

  <p class="normal1">Dernek binasını tutarken çok zorlandık. Biz, işçiler rahat gelip gitsin diye sanayinin içerisinde bir yer bulmak ve kiralamak istedik. Sanayi Büfesi’ne yakın bir yer sorduk. Bize vermediler. “Başımız belaya” girer diye kimse derneğe yer vermek istemiyordu. En son Alibaba Mahallesi’nde, sağ olsun bir teyzemiz bize yardım etti. Eski bir sinemanın yerini o teyzeden kiraladık.</p>

  <p class="normal1">Hüseyin Özdemir, Cuma Uzun ve ben diğer arkadaşlara nazaran daha serbesttik. Öbür arkadaşlarımız da var ama dediğim gibi iş dolayısıyla müsait değillerdi. Bu üç kişi sanayide gezmedik yer bırakmadık; ama akşam vakti olduğunda saat yediden sonra kurucu üyeler mutlaka toplantıya gelirdi. Alacağımız kararlardan önce mutlaka oturur bir görüşürdük. Ondan sonraki güne ne karar alınacaksa o gece kararımızı alırdık. Hiçbir pazarımız evde geçmezdi bizim.</p>

  <p class="normal1"><span class="ideitalik">Mikail’e göre patronların ve Emniyet’in, derneğin kuruluşunu engelleme çabası yersiz değildir:</span></p>

  <p class="normal1">Yasal prosedürlerin tümü tamamlanmıştı; ama dernekler masası derneğe yetki vermiyordu. Resmî olarak faaliyete geçmemize bir türlü izin verilmiyordu. O dönem Kürt ulusal hareketinin yükselişte olduğu, ‘faili meçhul’ denilen cinayetlerin yaşandığı bir dönemdi. Aynı zamanda işçi hareketi bakımından da ciddi bir hareketlenme vardı. İşçiler gelişmelerden etkileniyor, örgütlenme arzusu gelişiyordu. Mesela 93 öncesinde SANKO işçilerinin bir yürüyüşü vardı. Nizip yolundan şehir merkezine kadar 10 km’lik yolu yürümüşlerdi. Yüzlerce işçi yürümüştü. Antep bir işçi havzası olduğu için devlet bizim dernek girişimimize bu tür nedenlerle engel olmak istiyordu.</p>

  <p class="normal1">80 öncesi yapılan grevlerden dolayı havlu sektörünün Denizli’ye kaydığı propagandasını yapıyorlardı. “Eğer o grevler olmasaydı havluculuk Denizli’ye kaymaz, Antep’te kalırdı” diyorlardı. Türkiye halısının % 85’ini Antep’in ürettiğini, Türki Cumhuriyetlere ve birçok ülkeye halı ihraç edildiğini, bunun işçiler için bir ekmek kapısı olduğunu söylüyorlardı. Kölelik koşullarının devamını istiyorlardı.</p>

  <p class="normal1">Bunun böyle gitmeyeceğini, derneğin kurulmasının onlar açısından da iyi olacağını, dernekle muhatap olup sorunlarını çözeceklerini, patronların işçilerle muhatap olmayacağını kafalarının daha rahat olacağını söyleyerek, onları rahatlatmak, kuruluş iznini almak istiyorduk, ama yine de işçilerin birliğinin tehlikeli olacağını düşünerek dernek kurmamızı istemiyorlardı.</p>

  <p class="normal">Dokuma işverenleri büyüdü</p>

  <p class="normal1"><span class="ideitalik">Bazı işverenler gelişmeleri gözlemleyerek işyerlerini sanayi bölgesinin dışına taşımaya başladılar. Böylece işçi hareketinin dışında kalabileceklerini düşünüyorlardı. Erdemoğlu’nun (Merinos Halı) izlediği politikayı Hüseyin Özdemir’den dinleyelim</span>:</p>

  <p class="normal1">Erdemoğlu, o zaman kalkınmada öncelikli illere tanınan olanaklardan yararlanarak ucuz kredi almıştı. O dönem sadece Erdemoğlu Halı değil, devletle ilişkide olan bütün halı işverenleri, kalkınmada öncelikli illere yapılan teşviklerden yararlandılar.</p>

  <p class="normal1">Hem bu krediler hem de sektördeki aşırı sömürü sonucu dokuma işverenleri çok kısa bir sürede olağanüstü kârlar elde ederek büyüdüler. Erdemoğlu bir tezgâh sahibiyken kısa sürede üç tezgâhı oldu. Bir sene sonra 6 tezgâh yaptı. 90’dan 93’e kadar 15 tezgâha ulaştı. Daha sonra orada Akrilik İplik Fabrikası’nı (Halı İplik) açtı. Yani iplik fabrikasını da açmış oldu. Bu sefer sanayiye sığmadı; Ünaldı Sanayi Bölgesi’nin dışında, önce mezarlık civarında, sonrasında ise Araban yolu üstünde oldukça büyük işletmeler kurdu. Tabii belediyenin olanaklarını da büyük ölçüde kullandı.</p>

  <p class="normal1">Erdemoğlu ailesinin bir ferdi, diğer işverenlerden farklı olarak iktisat okumuştu. Aileden bazılarının ‘solcu’ ‘sosyalist’ bir geçmişi de vardı. Seksen öncesi siyasi hareketlerde yer almışlardı. Bunun için bazı konularda diğer işverenlerden daha uyanık ve modern düşünüyorlardı. Sanayi bölgesi dışında yeni tesisler kurarak hem gelişen halı sektörünün sancılarından, hem de hak talebinde bulunan Ünaldı işçi hareketinden kendilerini uzak tutmaya çalışıyorlardı.</p>

  <p class="normal1">Erdemoğlu, derneğin kuruluş sürecinde şöyle bir taktik de izledi. Dernek kuruluşunda yer alanlardan birisi de Erdemoğlu’nda çalışan Sait Şahan’dı. Bu işçi arkadaşımızın ilk girişimde yönetimde yer almasına işveren göz yumdu. İşverenin hesabı hem dernekteki gelişmelerden haberdar olmak, hem de eğer mümkün olursa onları kontrol altında tutmaktı; ama Sait kesinlikle işverenin adına hareket edecek birisi değildi. Bir işçi olarak yüreği hep işçilerle atmıştı. Her zaman mücadelenin en önünde yer aldı.</p>

  <p class="normal1"><span class="ideitalik">İşyeri yeni ve oldukça büyük olmasına rağmen işçi sağlığı bakımından olumsuz bazı koşullar devam etmektedir. Erdemoğlu’nun yeni işyerindeki çalışma koşullarını Mecit Bozkurt şöyle anlatıyor</span>:</p>

  <p class="normal1">Merinos Halı; 94-95 yıllarında Araban yoluna taşıdığında çok geniş bir işyeri kurdu. Ben de bu işyerinde çalışıyordum. Bu işyerinde hemen her şeyin, tuvaletin, yemekhanenin yapılmış olduğunu gördüm; ama bir şeyi unutmuşlardı; fabrikada havalandırma sistemi yoktu. Ünaldı’da yıllardır süren uygulama aynen orda da geçerliydi. “Bu kadar şey düşünmüşsünüz, mutfak, tuvalet, lavabo yapılmış ama niye havalandırma sistemi kurmadınız?” dedik. İşyerinde, özellikle ipliklerden kaynaklı pamuk tozlarını çekebilecek ve dışarıya atabilecek bir tek havalandırma sistemi yoktu. Eğer halı dokunan bir işyerinde havalandırma sistemi yoksa, temizleseniz bile her on dakikada bir tezgâhın üstü yine tozla kaplanır. Tezgâhın üzerinde biriken toza bakarak orada çalışan işçilerin durumunu çok daha iyi anlayabilirsiniz. Bize verilen cevap çok ilginçti: “Bu dönem için yeni bir işyeri kuruyoruz. Bu işyerine çok büyük paralar, çok büyük sermaye yatırdığımızdan dolayı, havalandırma sistemi bize çok pahalı geldi. Bu nedenle şu an için bunu yapmayı düşünmedik.” İşveren her şeyiyle modern entegre bir tesis kurmuştu; ama o entegre tesiste havalandırma sistemi yoktu. Oradaki mantık da işverenlerin genel mantığının aynısıydı. Yine makineleri koruma, yine işyerini koruma; ama işçi sağlığı ve çalışma açısından en küçük bir önlemin dahi alınmadığı bir ortam.</p>

  <p class="normal1">İşverenler için daha fazla para kazanmak, daha fazla kâr etmek için her yol mübahtı. Orada işçinin hastalanması, mevcut çalışma koşullarının iyileştirilmesinden yararlanamaması işverenin umurunda değildi. Bu tabii ki sadece işverenin sorunu değildir. Bu aynı zamanda ülkedeki bütün yönetimlerin de bir sorunuydu. Ünaldı içerisindeki işyerlerinin hepsi kötü koşullara rağmen ruhsatlı çalışan işyerleriydi. En ilkel yerlere bile ruhsat verilmişti. Ancak buradaki işyeriyle ilgili temel bir araştırma yapılmış olsaydı, ya da üzerinde durulsaydı, belki de hiçbirisi ruhsat alamazdı. Sağlık açısında hiçbir işyerine çalışma ruhsatı verilmezdi. Neden? Çünkü işçilerin çalışabilecekleri yerlerin sağlığa elverişli olması gerekir. Ruhsat veren belediye ya da İl Sağlık Kurulu’nun bu tip şeyleri göz önünde bulundurması gerekir; ama patronlar bir yolunu bulup, Belediyeleri de, İl Sağlık Müdürlüklerini de ayarlıyor ve fabrikalarını açıyorlardı.</p>

  <p class="normal1"><span class="ideitalik">Merinos’un yeni kurulan fabrikasında ilginç bir gelişme yaşanır. İşçiler bazı sosyal haklar için iş bırakır. Bu iş bırakmanın sonuçlarını Mehmet Demirkıran’dan dinleyelim:</span></p>

  <p class="normal1">94’te Merinos’un mezarlıktaki fabrikasında çalışmaya başladım. O zaman biz aylık sistemi ile ama günde 10 saat çalışıyorduk. Cumartesi pazar tatildi. Bizde sigorta da vardı; ama diğer sosyal haklar yoktu. Sosyal haklarımız için patrona müracaat ettik. Sosyal haklar derken ikramiyemiz yoktu. Efendime söyleyeyim yakacak yardımı, kira yardımı gibi haklarımız yoktu. Bu haklarımızı almak için işçileri örgütledik. Madem fabrikalaşmışız, yeni sisteme geçmişiz, o zaman bize sosyal haklarımızı da verin dedik. O kabul etmeyince biz üç gün grev yaptık. O zaman 150-200 kişilik bir mevcudumuz vardı.</p>

  <p class="normal1">Bu üç günlük grev esnasında tabii aramıza bazı yalavaç dediğimiz arkadaşlardan girenler oldu. Grevimizi kırdılar. O zaman aylık sistemden ayrılıp normal boy başı ücrete, yani Ünaldı’daki eski sisteme geçildi.</p>

  <p class="normal1">Sosyal haklar için kalktığımız direnişten sonra parça başı ücrete geri dönüldü. Bazı arkadaşlarımız da işten çıkarıldı. Bu eylemden sonra sigortadan bir heyet geldi. O zaman Merinos’un sahibi ismimi vermiş, git o arkadaşla görüş demiş. Onlarla görüştüğümüzde bana, “Niçin üç günlük grev yaptınız?” dedi. Ben, “Sosyal haklar için” dedim. Şimdiki arkadaşlar gelip parça başı ücreti kabul ettiklerinden, sosyal haklarımızı kaybettik. Eski çalışma sistemine geçtik. “Şikâyetiniz var mı?” dedi. “Yok” dedim. Çünkü çoğunluk parça başı çalışmayı kabul etmişti. Aslında benim amacım sosyal haklarımızı alarak fabrikasyon sisteminde çalışmaktı.</p>

  <p class="normal1"><span class="ideitalik">Dernek kuruluşunda yer alan Sait Şahan’da işçinin fabrika sistemine adapte olmakta sıkıntı yaşadığını aktarıyor:</span></p>

  <p class="normal1">O dönem Erdemoğlu’nda çok garip bir durum oluştu. Erdemoğlu’nun (Merinos) patronu ile görüştüğümde, özellikle yeni işyerine taşındığımızda diyordu ki, “işyerini sekiz saat yapalım”. Bu işverenin talebiydi. Bana aynen şunu söyledi; “Bu işyerinde seni temsilci seçeyim, ikimiz el ele verip vardiyaları sekiz saat yapalım.” Bunu işveren söylüyor. Ben bunu işçiye defalarca söylüyorum, işçi kabul etmiyor. Bu ne acı bir şey; ama sonrasında işçi bunu kavradı, buna geçmek istedi, ama bu sefer patron kabul etmedi. 96’da sekiz saat iş günü ve sigortayı kabul ettirmek için bu sefer 30 gün direniş yapmak zorunda kaldık.</p>

  <p class="normal">Kurulmadan sözleşme imzalayan dernek</p>

  <p class="normal1"><span class="ideitalik">Dernek başvurusu yapılmış ama yetki belgesi alınamamıştır. Ancak dernek kurucu heyeti sözleşme görüşmelerine de başlamıştır. Derneğin bu ilk sözleşmesini dernek kurucu başkanı Hüseyin Özdemir’den dinleyelim:</span></p>

  <p class="normal1">Derneğin kuruluşu için 94 Kasım ayında Valiliğe ve Emniyet Müdürlüğü’ne başvurmuştuk. Ancak başvurumuz keyfi olarak bekletildi, bize cevap verilmedi. Dernek yetki belgesini ancak 95 yılı mart ayının sonlarında alabildik. Yetkinin verildiği tarih, toplusözleşme yaptığımız tarihten bir gün sonradır. Yani sözleşmeyi yüzde kırk zamla resmî kuruluşumuzu tamamlamadan, yani yetki belgesini almadan bir gün önce yapmış olduk.</p>

  <p class="normal1">Derneğin işverenler tarafından da kabul görmesi, kuruluş sürecini tamamlayabilmesi için zam oranını biraz düşük tuttuk. Bu ilk görüşmede her şeyi dayatma yoluna gitmedik. Bunu da işçilere anlattık. Sigortalı çalışmayı işverenlere kabul ettirebilmemiz için bu sözleşme görüşmelerinde böyle bir taktik izledik. Sözleşme görüşmelerine gittiğimizde dernek resmî olarak kurulmadığı için hiç üyesi de yoktu. Hatta bu görüşmelerde Emniyet Müdürlüğü yetkilileri de bizimle birlikte yer aldılar. Görüşmede göstereceğimiz tavra göre tutum belirleyecekler, bize yetki verecek ya da vermeyeceklerdi.</p>

  <p class="normal1">Bu sözleşmeye yazdığımız o talepleri ileri sürmekle 96 direnişine bir adım daha yaklaşmış olduk. 93’teki direnişte sigorta kabul edilmişti, ama uygulanmamıştı.</p>

  <p class="normal1">İşverenlerin zam dışında diğer talepleri yine uygulamayacaklarını biliyorduk. Ancak, biz bu taleplerin kâğıda geçmesini çok önemsedik. İşverenlere, “bu talepleri listeye koyun” dedik. Ama uygulanması noktasında o gün çok diretemezdik. Çünkü işçi de aslında zam dışında diğer taleplerin uygulanması için hazır değildi. Bizim amacımız bu taleplerin yeniden sözleşmeye geçmesini sağlayarak işçiye “bakın sigorta, tazminat vb. haklarınız da var” diyebilmekti.</p>

  <p class="normal">Coşkulu açılış</p>

  <p class="normal1"><span class="ideitalik">Resmî kuruluşundan sonra derneğin açılış çalışmaları hız kazandı. Mecit Bozkurt’tan derneğin kuruluş çalışmalarını ve coşkulu açılışı dinleyelim:</span></p>

  <p class="normal1">94’ün ortalarına doğru Erdemoğlu (Merinos) Ünaldı’daki işyerini tamamen kapattı. Başka yere taşıdı. Ben işten çıkmak zorunda kaldım. İşyeri kapanınca ben de boşta kaldım. O zaman arkadaşlara dernek çalışmalarına daha fazla yardımcı olabileceğimi söyledim.</p>

  <p class="normal1">İlk kurucular içerisinde yer almamıştım; ama derneğin örgütlenme çalışmalarına aktif bir şekilde katılıyordum. Derneğin yeri tutuldu. Derneğin açılışını yapma hazırlıklarına başladık. Davetiye hazırlayacaktık. Balık, kâğıtları getirdi. “Senin bu işlere aklın yeter. Şu davetiyeleri yazalım seninle işyerlerine dağıtalım” dedi. Balık’ın o zaman bir “Rus motoru” vardı. İlk defa Balık’ı ben orada takım elbiseyle gördüm. Üzerine yeni bir takım elbise almıştı. Motora bindik. Balık biraz deli dolu bir adamdı. Adam biner binmez bir kaza yaptı. İkimiz birden devrildik. Motor bir yerde, biz bir yerde. Baktım yeni almış olduğu takım elbisenin pantolonu delinmiş, yırtılmış, “Bir şey olmaz biz işimize bakalım, biz işimize devam edelim” dedi. Gittik. Davetiyelerin birçoğunu ben yazmıştım kalemle, “Şurada şu saatte derneğimizin açılışı var. Yerimiz şurasıdır. Bütün işçileri oraya bekliyoruz” şeklinde bir çağrı vardı. Bu davetiyeleri tek tek işyerlerine, işçilere dağıttık. Çay ocaklarına astık. Açılışımız pazar günü olacaktı.</p>

  <p class="normal1">Pazar sabahı derneğimizin açılışına, iki yüze yakın işçi gelmişti. Bu aslında o dönem bizim için iyi bir rakamdı. İlk defa böyle bir şey yapıyorduk. Yazdığımız dövizler işçilerin ellerindeydi. Dernek binasının içine sığmadık. Şahinbey Belediye Başkanı Yaşar Ağyüz de gelmişti açılışa. Tabii polisler de geldi. Balık’ın yanına gelip;</p>

  <p class="normal1">“Sen ne yapıyorsun burada?” dediler.</p>

  <p class="normal1">“Derneğimizin açılışı var” dedi. Balık’ı orada tehdit ettiler:</p>

  <p class="normal1">“Aç da görelim derneği!” dediler.</p>

  <p class="normal1">“Ben açacağım, siz de göreceksiniz” dedi.</p>

  <p class="normal1">Polislerin gelişine pek aldıran olmadı. Davul zurna getirmiştik. Derneğin karşısında mahallenin ortasında boş bir alan vardı. İşçiler ellerindeki dövizlerle halay çekiyorlardı. Bir yandan halay çekiyor bir yandan da slogan atıyorlardı. Kimsenin umurunda değildi.</p>

  <p class="normal1">Balık orada yüksek bir yere çıktı konuşma yapmak için;</p>

  <p class="normal1">“Arkadaşlar! Derneğimizi açıyoruz. Şimdiye kadar Antep’te her şey dokuma sektöründe kara düzen gitti. Biz bu derneği bu çalışma şartlarını değiştirmek için, kara düzene son vermek için kurduk. Bu dernek dokumacılar için bir ihtiyaçtı. Artık işçilerin de bir derneği var. İşçiler adına, işçilerle birlikte hareket edeceğiz” dedi. Açılışımız çok iyi olmuştu. Coşkulu geçmişti.</p>

  <p class="normal1"><span class="ideitalik">Aktif bir şekilde dernek çalışmalarında yer almasıyla beraber İşçi Mecit’in dernek yönetimine girmesi önerilir:</span></p>

  <p class="normal1">Derneğin kuruluşundan sonra altı ay içerisinde kongreye gitmek gerekiyordu. Derneğin açılması işçilerde bir heyecan oluşturdu. Derneğe gidip gelmeye başladık. Derneğe gidip gelmeye başladık ama içimizde de bir kuşku var açıkçası. Çok fazla kimse gelmiyordu. İşçi daha yabancıydı. Yadırgıyordu. Tanımıyordu. “Oraya gitsek ne olacak, gitmesek ne olacak?” diyordu. İşçilerin bazıları içerisinde şöyle şeyler konuşuluyordu; “Yahu gitmeyelim kardeşim. Gidersek işten atılırız. Şu olur bu olur.” Bu korkular da vardı işçilerin içerisinde. Ama bir taraftan sürekli üye yapılıyordu. Sürekli derneğe üye olmak isteyenler de oluyordu.</p>

  <p class="normal1">O dönem ben daha çok Çıksorut’taki işçilerle içli dışlıydım. O çevrede uzun süre oturduğum için işçilerle ilişkilerim oldukça iyiydi. Oradaki arkadaşlarla dernek hakkında hep konuşuyorduk. Çıksorut’taki arkadaşlar “Sen de yönetimde olsan iyi olur” demişlerdi. Dernek kurulmazdan önce de, kurulurken de yardımcı olmaya çalışıyordum, ama hiç yöneticilik aklıma gelmemişti. Yani yöneticilik farklı bir şeydi. Kendi kendime soruyordum; “Yapabilir miyim, yapamaz mıyım?” Tamam işçiler içinde bir çalışma yürütüyorsun, sorunların çözümüne yardımcı oluyorsun ama yöneticilik farklı şey. Bu tartışmalar devam ederken, Ünaldı’da “Öz Ustalar” diye bir yer var, orada çalışmaya başlamıştım. Cuma Uzun’la daha yeni tanışıyordum. Bir gün baktım Cuma yanıma, işyerine geldi:</p>

  <p class="normal1">“Biraz konuşabilir miyiz?”dedi.</p>

  <p class="normal1">“Konuşalım” dedim. İşyerinin bitişiğinde bir çay ocağı vardı.</p>

  <p class="normal1">“Gel çay ocağında bir çay içelim” dedim. Küçük bir yerdi, oraya geçtik. Cuma konuşmaya başladı:</p>

  <p class="normal1">“Dernek kongresini yapacak yönetim kurulunu hazırlıyoruz. Biz senin yönetim kurulunda yer almanı istiyoruz.”</p>

  <p class="normal1">“Bilmiyorum, yöneticilik yapabilir miyim?”</p>

  <p class="normal1">“Benim gibi adam yaparsa, sen bizden kat kat iyisini yaparsın. Benim ne doğru dürüst okumuşluğum var, ne doğru dürüst bilgim var. Sen daha iyisini yaparsın. Zaten aktif olarak yer alıyorsun, her şeye katılıyorsun. Arkadaşlarla görüştük. Biz senin dernek yönetiminde yer almanı istiyoruz” dedi.</p>

  <p class="normal1">“Yapabileceksek oluruz, yer alırız” dedim.</p>

  <p class="normal">Hükümet komiseri divan başkanı!</p>

  <p class="normal1"><span class="ideitalik">Dernek açılışını yaptıktan sonra kongre çalışmalarına başlar. Derneğin ilk kongresinde divan başkanı hükümet komiseri olur. Mikail Kılıçalp’ten dinleyelim</span>:</p>

  <p class="normal1">Sanayide derneğe yardımcı olan patronlar da vardı. Bunlar küçük de olsa maddi katkı yaptılar. Tabii bunların hesapları farklıydı. Daha önce dokumacıların kurduğu bir dernek vardı. Patronlar bu derneğe üye olup, derneği işçilerin elinden almışlardı. Bunu da kendi çıkarlarına kullanabileceklerini hesap ediyorlardı. Onun için dernekten yana tavır almış görünüyorlardı. Biz bunu biliyorduk.</p>

  <p class="normal1">95 yılında imzalanan sözleşmeyle birlikte dernek resmî yetkisini aldı. O zaman 6 ay içerisinde kongre yapmamız gerekiyordu. 95 Nisanına doğru açılışını gerçekleştirdik. Dernekte üye kaydına başladık. Kongreye doğru kurucu üyelerin görevi bitti. Kongrede, toplantılarda öne çıkan yeni insanlar da yönetimde olsun diye teklif geldi işçilerden. O zaman Mecit Bozkurt, Mikail Kılıçalp, Mustafa Aslan, Abdullah Alagöz, Cuma Uzun, İmam Alkış, Hüseyin Özdemir asil yönetim olarak yönetime girdik.</p>

  <p class="normal1">İlk kongremiz bayağı kitlesel geçti. O zaman Antep’in belediye başkanlarına, diğer kurum ve kuruluşlara davetiye gönderdik. Bunlardan katılanlar da oldu.</p>

  <p class="normal1">Kongre başladığında divan seçmemiz gerekiyordu. Tabii biz kongrenin nasıl yapıldığını bilmiyorduk, bunun üzerine hükümet komiseri müdahale etti, bize yapılması gerekenleri anlattı. Önce Atatürk ve silah arkadaşları için saygı duruşunda bulunuldu. Sonra İstiklal Marşı okundu. Divan başkanlığı seçimine gelince, ne yapılacağını biliyor diye hükümet komiserini divan başkanı yaptık.</p>

  <p class="normal1">Yasal başvuruyu yapana kadar 8-9 ay bir hazırlık çalışması yürütmüştük. Kongreyi gerçekleştirirken Atatürk posteri ve bayrak astığımızı gerekçe göstererek bizim aleyhimize çeşitli çevreler, bazı dergiler yazılar yazdılar, bizi eleştirdiler, karalama yaptılar. İşçiler buna çok kızdı. Karar almışlar, bu meseleden dolayı eleştiren dergiler sanayide satılmıyor, kimse onları almıyordu.</p>

  <p class="normal">Açlık grevine lahmacunlu destek!</p>

  <p class="normal1"><span class="ideitalik">Dernek, işçiler arasında dayanışmanın gelişmesi için bir piknik düzenler. Piknik sonrası açlık grevindeki kamu emekçilerine lahmacunlu destek tartışılır. Bu pikniğin bıraktığı ilginç anıları Mecit Bozkur’tan dinleyelim</span>:</p>

  <p class="normal1">95 yılıydı. Kongreden sonraydı. Hem derneğin amaçlarını anlatmak, hem de işçiler arasına kaynaşmasını pekiştirmek için bir piknik yapalım dedik. Bu piknik kararı da dernek başkanımız Hüseyin’in fikriydi. “İşçinin birbirini tanıması, işçiler arasında bir dayanışmanın gelişmesi açısından iyi olur” dedik. Hüseyin’le konuştuğumuzda:</p>

  <p class="normal1">“Kaç kişi katılır bu pikniğe?” diye sordum.</p>

  <p class="normal1">Herkeste tereddüt vardı. Bizim Hüseyin Özdemir namı diğer Balık dedi ki:</p>

  <p class="normal1">“Biz beş otobüs tutalım. Belediyeden isteyelim, bize verirler.”</p>

  <p class="normal1">“Başkan, beş tane otobüs çok olur. Biz iki otobüs tutalım yeter.”</p>

  <p class="normal1">“Yok yok, belediye bize verecek. Onlarla konuştum. Beş otobüsü doldururuz” dedi. Gideceğimiz yeri falan ayarladık. Bir koyun alacak, kesip lahmacun yaptıracaktık. Parasını da işçilerden adam başı 50 bin lira toplayacaktık.</p>

  <p class="normal1">Baktık yüze yakın işçi katılmış. Fazla otobüsleri geri gönderdik. İkisini de Perilikaya kavşağının oraya getirttik. Otobüslere bindik. Kırkgöz denen bir yer var Antep’te. İnsanların aileleri ile pikniğe gittiği, soğuk suyu olan, çok güzel bir yer. Oğuzeli ve Havaalanı yolu üzerinde. Oraya gittiğimizde insanlar birbirleriyle sohbete başladı. Bir kaynaşma oldu. Birbirlerini daha yakından tanımaya başladılar. Sonra dernek başkanı Balık Hüseyin ayağa kalktı. Dedi ki;</p>

  <p class="normal1">“Arkadaşlar EĞİT-SEN’e bağlı öğretmenler açlık grevindeler. Sendika kurma mücadelesinden dolayı sürgünler yaşanıyor. O sürgünlerden dolayı onlar açlık grevindeler. Bizim onlara destek vermemiz lazım.” Tabii, şimdiye kadar hiçbir yere böyle bir dayanışma ziyaretinde bulunmamışız, ama işçiler “Tamam, gidelim” dediler.</p>

  <p class="normal1">“Önce yemeğimizi yiyelim” dedik. Kasa kasa lahmacun geldi. Yiyebildiğimizi yedik. Gerisi kaldı. “Bu lahmacunlar nasıl olacak?” dedik. Geziye yüz işçi katılmış, 2500 lahmacun yaptırmışız. Arkadaşların bir kısmı akşam dönünce herkes evine 10-15 tane götürsün dediler. Başka bir arkadaş baktım ayağa kalktı: “Yahu arkadaşlar biz madem açlık grevindeki öğretmenleri ziyarete gideceğiz o zaman bu lahmacunları da onlara götürelim!” dedi.</p>

  <p class="normal1">Tabii milletin birçoğuna bir gülme geldi. Ama işin tuhaf tarafı bir kısım işçi arkadaşımız da:</p>

  <p class="normal1">“Tamam, iyi olur. Bunlar kaç günden beri zaten açlarmış, biz bu lahmacunları oraya götürelim” dediler. Biz hemen müdahale ettik:</p>

  <p class="normal1">“Arkadaşlar olur mu? Bu adamlar tepkilerini göstermek için açlık grevindeler. Açlık grevinde olan insanlara yemek götürülmez. Onları ziyaret etmemiz yeterli” dedik.</p>

  <p class="normal1">Otobüse binildi. Bir kısmı ayrıldı arkadaşların. Sanıyorum elliye yakın işçiydik. Bir belediye otobüsünü doldurmuştuk. Bir iki şahsi arabayla gelen arkadaşlar da vardı. EĞİT-SEN il binasına geldik. Tabii gelişimiz orada çok coşkulu oldu. “İşçi memur el ele genel greve” sloganını atarak girdik içeri. Orada öğretmenlerin birçoğu duygulandı. Bir kısmı gözyaşını tutamadı. Biz de hayatımızda ilk kez öyle bir şey içerisine giriyorduk. Oraya gelip o coşkuyu heyecanı görünce, orada sınıf dayanışmasını görünce heyecanımız aslında iki kat daha arttı. Özellikle EĞİT-SEN şube başkanının yapmış olduğu konuşmalar bizi çok duygulandırmıştı.</p>

  <p class="normal1">Ziyaretimizi yaptıktan sonra aşağı indiğimizde bir gariplik hissetmeye başlamıştık. Sendika şubesinin içerisinde, şube binasının kapısının önünde ellerinde telsizlerle bekleyen polisler vardı. Aşağıya inen arkadaşlarımız otobüse binmeye başladılar. Çıksorut’tan bir arkadaşımı o gün zorla getirmiştim. Hiç gelmeye niyeti de yoktu. Ben aşağıya indiğimde büfeye gittim. Bir paket sigara aldım. Ancak otobüse baktığımda zorla getirdiğim arkadaş, eli yüzünde düşünüyordu. Ben de kendi kendime düşündüm; “Burada bir şeyler olacak, benim bu arkadaşı yalnız bırakmamam lazım. En iyisi ben de otobüse bineyim” dedim. Otobüse biner binmez hemen otobüsün etrafını polisler sardılar. Otobüsün içerisine girdiler. Şoföre, “Bu otobüsü olduğu gibi Emniyet’e götüreceksin” dediler. Şoför hiç itiraz etmedi. Zaten itiraz etme şansı da yoktu. Az sonra öğrendik ki Terörle Mücadele Şubesi’ne götürülüyoruz.</p>

  <p class="normal1">İçeri girdiğimizde hepimizi bir odaya doldurdular. Sanıyorum 47 kişiydik. Hepimizi ayakta beklettiler. Duvara yüzümüzü döndüğümüzde baktık ki duvarda ‘İnsan Hakları Evrensel Beyannamesi’ asılı. Oradaki yazıyı okumaya çalışıyordum.</p>

  <p class="normal1">Bir anda polisler, “Bu tarafa niye bakıyorsunuz? Öbür tarafa dönün!” dediler. Hepimiz öbür tarafa döndük.</p>

  <p class="normal1">“Çökün. Hiç kimse yere oturmayacak. Hepiniz çökerek bekleyeceksiniz orada!” dediler. Yalnız benim de bir huyum var. Hiç çökerek oturamam. Ne olursa olsun ben ayaklarımı uzatacağım. Çünkü hiç çökerek oturamam. Benim yanımda arkadaşım vardı. Sait dediğim arkadaş. O da kilolu olduğu için mümkün değil yapamazdı. Hem de çok terlerdi. Polisler bağırmaya başladılar. Bize hakaret ediyorlardı;</p>

  <p class="normal1">“Bakın arkadaşlar demek Antep’in bütün kızılları bu 47 kişiymiş. Hepsini de aldık” diyorlardı. Hatta polisin birisi kalktı orada “Bana bir odun getirin. Bunların hepsini sıra dayağından geçirmek lazım” dedi. Tabii o ana kadar ilk defa gözaltına alındığımızdan dolayı tedirginlik vardı. Birbirimize bakıp duruyorduk. Arkadaşın birisi;</p>

  <p class="normal1">“Bir telefon edebilir miyim?” diye sordu. Bir baktım polisin biri;</p>

  <p class="normal1">“İyi, burası babanın evi, babanın evinde oturuyorsun sanki. İstediğin gibi telefon edeceksin! Otur oturduğun yere” dedi.</p>

  <p class="normal1">Bir ara polisin biri:</p>

  <p class="normal1">“Ulan siz bir sürü adamsınız aklı başında insanlarsınız. Adam başı ne kadar para verdiniz?” dedi.</p>

  <p class="normal1">“250 bin lira” dedik.</p>

  <p class="normal1">“Ulan siz bu 250 bin lirayı götürüp evlerinize harcamış olsaydınız, evinize bir et girmiş olurdu. Bu parayı kim topladı sizden?” dedi. İşçi arkadaşlardan bir tanesi;</p>

  <p class="normal1">“Başkanımız Hüseyin Özdemir” dedi.</p>

  <p class="normal1">“Siz o komünistin arkasına niye takılıp gidiyorsunuz?” dedi. Bir başka arkadaş:</p>

  <p class="normal1">“O bizim başkanımızdır. Bu lahmacunları katılımın çok olacağını düşündüğümüz için yaptırdık; bu parayı onun için topladık.”</p>

  <p class="normal1">“Ulan hepiniz bir komünistin peşine takılmış gidiyorsunuz. Sizin çekeceğiniz var bizim elimizden. Herkes tek tek gelsin isimlerini yazdırsın!” dedi.</p>

  <p class="normal1">Herkesin kimliğini ve adresini aldılar. Sonra;</p>

  <p class="normal1">“Hadi bakalım herkes toparlansın müdür bey sizi odasında bekliyor” dediler. Bizi bir müdürün karşısına çıkardılar. Bize, “Bakın şimdi ben istesem sizi bırakmam. Sabaha kadar burada kalsanız sabahleyin gittiğinizde hepinizi işten atacaklar. Bakın ben iyi niyetli olduğum için sizi serbest bırakıyorum” dedi. Sonra bir arkadaşımız vardı Kara Doğan diye. İşyerinde çalışma koşullarından filan bahsetmeye başladı;</p>

  <p class="normal1">“Müdürüm bu dişleri görüyor musun? Ağzımın içerisinde bir tane diş yoktur. Sigortam olsa gidip bu dişlerimi yaptıracağım. Benim sigortam olmadığından dolayı ne dişlerimi yaptırabiliyorum ne bir yere gidebiliyorum” dedi. Müdür:</p>

  <p class="normal1">“Kardeşim sigortalı olup olmamanız bizim sorunumuz değil. Gidin sorununuzu başka yerde halledin. Sigortanızı halletmeniz için illa öğretmenlerin yanına gitmeniz mi gerekiyor? Bak onların hepsinin arkasında bir sürü insan var. Onların maaşı düzgün, iyi. Bakın benden size nasihat: bu işi bir kez yaptınız bir daha sakın yapmayın. Ben sizi bugün bırakıyorum, bir daha olmasın” dedi.</p>

  <p class="normal1">Tabii dışarıya çıktık. Bizim Hüseyin Özdemir arkadaş; “Yahu siz bakmayın öğretmenlerin arkasının kuvvetli olduğuna, bizim arkamız da çok kuvveti. Bir sürü telefon geldi. Bunlar olmasaydı bizi serbest bırakmazlardı” dedi.</p>

  <p class="normal1">Hiç unutmam bir arkadaşım vardı. O da ilk defa gelmişti oraya, ona da Kara Hacı derlerdi. Çıksorut’ta Dilek Halı’nın makinistliğini yapıyordu. O da;</p>

  <p class="normal1">“Bir kez geldim. Bir de kalkmışsınız derneğin bütün evraklarını benim arabama koymuşsunuz. Sanki bir ilişkim varmış gibi bununla. Ulan bu bir sefer oldu, ikinci kez gelirsem görürsünüz” dedi. Nereden bilsin kara Hacı 96 grevinde de gelecek, derneğe oturacak, polisler basacak, ikinci kez gözaltına alınacak. Tabii o zaman onları tahmin edemiyordu.</p>

  <p class="normal1">İki sene sonra Çıksorut’tan götürdüğüm arkadaşı gördüm;</p>

  <p class="normal1">“Ben sana o zaman çok kızmıştım ama insanlar arasında sınıf dayanışması olmazsa bizim sorunlarımızı çözmemiz çok zor. Şimdi hiç kızmıyorum sana” dedi.</p>

  <p class="normal1"><span class="ideitalik">Gözaltına alınanlardan biri de Şerif Yılmaz. Polis ile işçiler arasında geçen konuşmayı şöyle aktarıyor</span>:</p>

  <p class="normal1">İçeri girdik. Polis yetkilisi bize:</p>

  <p class="normal1">“Evet anlatın bakalım. Siz dokuma işçisisiniz. Bu kızıl komünist öğretmenlerin yanında ne işiniz var?” dedi.</p>

  <p class="normal1">“Biz derneğiz, sosyal bir derneğiz. İzinle kurulan bir derneğiz. Dayanışmaya geldik” dedik. O arada çocuğun biri;</p>

  <p class="normal1">“Defter alamıyorum, kalem alamıyorum. Onun için geldim” dedi. Çocuk o an aklına geleni söyledi.</p>

  <p class="normal1">“Peki sen ne geziyorsun Hüseyin Özdemir?” diye sordu polis. O da dedi ki:</p>

  <p class="normal1">“Öğretmen arkadaşların eylemi var. Biz de destek amacıyla arkadaşları ziyarete geldik. Başarılar dilemek için geldik.” Neyse tek tek üzerimizi aradılar. Gelen arkadaşların birinin üzerinde MHP amblemi olan anahtarlık çıktı. Polis, “Ulan oğlum bunlar belli kişiler. Öğretmenlerin yanına geliyorlar. Bunların hepsi solcu, komünist. Sen MHP anahtarlığı takmış adamsın. Sen ne geziyorsun burada?” dedi. Sonra eline copu aldı. Anahtarlığı kırdı, attı.</p>
</body>
</html>
