<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>direnisinasildokuduk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Ünaldı Direnişine Dair Yazılanlar</h1>

  <p class="ortayazi"><span class="idebolditalik">Politika</span><br class="chapter" />
  Ender İmrek</p>

  <p class="normal">Ünaldı Dokuma İşçileri ile Dayanışma</p>

  <p class="normal1">Üç gündür Gaziantep dokuma işçileri hak alma eyleminde. İplik tozları ve tezgâh sesleri dindi üç gündür. Çalışan birkaç işyerindeki işçiler de üretimi durdurup kardeşlerinin yanında onurlu yerlerini aldılar. Dokuma işçisi; cefakârlığın ve nasırlaşan ellerinin bedelini istiyor. Gün, güneş görmeyen karanlık dehlizlerde tüketilen ömrün bedavalığına dur demek için, çocuk yaşta Ünaldı’ya sürülen gencecik beynin ve bedenin bir dokuma tezgâhı parçasına dönüşmesinin bedelini istiyor. Dokuma işçileri, işyerleri değişse de, köleliğin değişmediği, sendika ve sigortanın olmadığı, iş kazalarında parmağını kolunu kaybedenlerin, dahası yaşamını yitirenlerin ağlayıp, üzülmekten gayri bir şey yapamadıkları koşulları değiştirmek için üretimi durdurdular.</p>

  <p class="normal1">Küçük ve ilkel üretimden modern tezgâhlara kadar binlerce dokuma tezgâhının bulunduğu Ünaldı, halı üretimi bakımından dünya sıralamalarında önemli bir yer tutuyor. Sadece iç ihtiyacın tamamını belirlemekle kalmayıp, ihracatta da önemli bir rol oynuyor. Çok kısa sürede palazlanan, tezgâh sayısını arttıran ve modern düzeye çıkaran, işverenlerin esas kaynağı, işçilerin köleliğidir. Bu durum yıllardan bu yana devam etmektedir. İşyerlerinin dağınıklığı, işverenin tüm üretim tezgâhlarını bir yerde toplamaktan kaçınması ile beraber, makinist, kalfa, cağcı, çırak ayrımının işveren tarafından işçilerin birliğini parçalamak için kullanılması ve işçilerin örgütsüz ve sendikasız oluşu; Ünaldı bölgesini, sermaye için gül bahçesi, işçiler için ise ömür törpüsü haline getirdi. Organize sanayi bölgesindeki orta büyüklükteki fabrikalarda da aynı durumu sürdürmek isteyen işverenler, işçilerin birliğinden ve sendikalaşmalarından korktukları kadar hiçbir şeyden korkmadılar. İşçiler, işverenler için bir gün bile üretimin durmasının maliyetini ve üretimden gelen güçlerinin önemini hiçbir dönem bu kadar iyi kavramamıştı. Yine işçiler arasındaki birlik ve güven hiçbir dönem bu kadar sağlam olmamıştı.</p>

  <p class="normal1">Dokuma işçilerinin örgütlenme hak ve özgürlük mücadelesi 1975 yılından bu yana sürüyor. 1975 yılında kurulan GADİŞDER’in (Gaziantep Dokuma İşçileri Derneği) dokuma işçilerinin mücadelesinde önemli bir yeri var. Bugün işçiler o günlerde yakaladıkları moral ve birlikteliği kendi eserleri olarak güvenle ve övünerek anmaktalar. 1976 yılında “Eşek Duran’ın Yeri” olarak bilinen işyerindeki direniş, yirmi işçinin direnişi olarak ve lokal gelişmesine rağmen taleplerini kabul ettirmişti.</p>

  <p class="normal1">Ancak daha sonra bu işçiler işten atılmışlardı. 1977 ve 1979 yıllarında ekonomik ve sosyal hak mücadelelerini ülkedeki baskı ve saldırılarla da birleştirerek direnişe geçen işçiler, durumlarını kısmen düzeltmeyi başarmışlardı. Bugün artık yılların süzülmüş deneyleri ve işçilerin üretim ilişkileri ve mücadeleleri sonucu ortaya çıkardıkları yeni bir dernekleri var. Dernek geçen yıl işveren temsilcileri ile sözleşme yapmayı başarmış güçlü birlik ve eylem süreci üzerinden yükseldi. İşçiler, yıllardır kendilerini “sağcı-solcu” olarak parçalayanların oyununu kavramış durumda. Din, dil ayrımı yapılmadan kanları emilen sınıf kardeşleri olarak, tecrübelerinin verdiği güvenle sürdürüyorlar direnişlerini. İşverenler ve odaları, baskı yaratarak işçilerin birliğini bozmayı ve dağıtmayı hedefliyor.</p>

  <p class="normal1">8-10 işçinin bir araya gelmesinden rahatsız oluyorlar. Kahveha-nelere yasak getiriyorlar. Haklarını almak için iş bırakmanın başarıya ulaşmasında işçilerin tek birlik ve örgütlenme aracı olan dernekleri ile işçiler arasına nifak tohumları ekilmek isteniyor. Ama işçiler, sermayenin saldırılarını ve devletin sermayenin elinde oluşunu artık eskisinden çok daha iyi biliyor. Emeğe ve emeğin örgütlenmesine yönelik saldırı ve yıkıcılığın sömürünün devamı amacı taşıdığı açıktır. Örtülü-Mercümek hükümetinin diğer hükümetlerden farklı olmayan ekonomik ve siyasi saldırılarına karşı işçi ve emekçilerin ülke düzeyinde izleyecekleri yol, dokumacı işçi kardeşlerinin izlediği yol olmalı ve dayanışma eylemleriyle bütünleştirilmelidir. Dokuma işçileri de birlik ve örgütlenmeyi dernekler düzeyinden mücadelenin ihtiyacı ve asıl araçlarından olan sendikalar düzeyine yükseltmelidir.</p>

  <p class="sagnormal"><span class="ideitalik">3 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Ender İmrek</p>

  <p class="normal">Dokuma İşçisi Parmaksız Olur!</p>

  <p class="normal1">Ünaldı dokuma tezgâhları işçilerde izler bırakır. Tırnaklarından anlarsınız onları... Ellerinden ve parmaklarından tanırsınız. Dokuma tezgâhlarının ilmek ilmek ördüğü halılardan ipliğe damlayan alın terine işçi kanı da karışır. Mekik diş kırar, fırlayan parça kafa... Kafes yapılmadığından işçinin dişlerini kırar fırlayan parça... Dokuma işçilerinin yüzde onu parmaksızdır.</p>

  <p class="normal1">Tırnağı ile beraber parmak ucunu yitirmek çok olağan görülür. Bir işçi toplantısında mutlaka parmağını yitiren işçiler görürsünüz. “Bu bizim nişanımız” diyor bir işçi, kesik parmağını gösterirken. İşçiler bu kadar güçlü ve bir anda üretimi durduran eylemi ilk defa gerçekleştirmenin coşkusu ile, “Bundan sonra bari kesilen parmaklarımız olmasın, önlem alınsın, kârlarından biraz fedakârlık yapsınlar” diyorlar. Bu direnişe larkçılar, jütçüler ve diğer yan sektör işçileri de katıldı. 1993’te yapılan direnişte yer almamanın ezikliğini üzerlerinden atan bu yan sektör işçilerinden Bayram; “Şimdi yirmi bine yakın oldu direnişteki işçi, ama bizden yeterince söz edilmiyor. Bizim direnişteki önemimiz anlatılmıyor” diye dert yanıyor. Şeertler<sup class="calibre5"><a href="../Text/direnisinasildokuduk_split_118.html#footnote-678-22" id="footnote-678-22-backlink">[22]</a></sup> (çıraklar) haksızlıklardan ve sömürüden örnekler vererek söz ediyorlar. Muhammed “ilkokul üçten beri çalışıyorum. Sabah 7’den akşam 7’ye kadar çalışıyorum. Ama eğer yapılacak iş varsa bu akşam 9’a kadar sürer. Aldığım haftalık iki milyon dolayında” diyor. Söze yaşlı bir işçi giriyor. Şerif usta, “Eskiden dokumacılara düşünmeden kız verirlerdi. Ama şimdi değişti” diyor. Şeertlerden biri gülerek söze karışıyor; “Desene Muhammed bekâr kaldı!” Ama Muhammed kendinden emin konuşuyor:</p>

  <p class="normal1">“Ben ayarlarım oğlum, siz başınızın çaresine bakın!”</p>

  <p class="normal1">Şeertlerden Nevroz ise basına bir atıfta bulunarak, “Musa ile Sarah’nın aşkını aylarca veren basın, bizim mücadelemize ses bile çıkarmıyor” diye konuşuyor. İşçilerde moral yüksek, sendika ve sigorta hakkını alacaklarına güvenleri tam. Bugün 20 bine yakın işçi üretimi durdurmuş durumda. 10 bin işçiyle başlayan direnişin ertesinde çalışan bazı işyerlerinde de üretim durdu. Yan sektörde işlenecek iş olmayışından dolayı gün geçtikçe sektör işçinin gücü hissediliyor. Antep’te yel işçiden yana esiyor.</p>

  <p class="sagnormal"><span class="ideitalik">5 Temmuz 1996 Evrensel</span></p>

  <div class="clrb"></div>

  <p class="ortayazi">Şirin Sümer</p>

  <p class="normal">Elini Dokuma Tezgâhı Aldı Yüreği Direnişte</p>

  <p class="normal1">GAZİANTEP - Mustafa Binnaz, 16 yaşında. Gaziantep Dokuma Sanayi Sitesi’nde altı yıldır çalışıyor. İlkokulu bitirir bitirmez karşısında buldu kendisini, dokuma tezgâhının. Korktu. Yiyip yutacak bir canavarın karşısındaydı sanki. Elleri, kolları, en korkuncu da keskin dişleri olan bir canavarın.</p>

  <p class="normal1">Okulda dağları, nehirleri öğrenmiş ama tezgâhın başında nasıl durulur kimse anlatmamıştı. “Al bayrağa” rengini verenin “şehitlerin kızıl kanı” olduğunu söylemişti öğretmeni. Halılara kırmızı rengini verenin işçilerin kanı olduğunu ise sonradan öğrenecekti. Parmaklarını halı tezgâhının dişlileri arasında bıraktığında.</p>

  <p class="normal1">Mustafa’nın eli kalem tutacak yaşta, parmaklarını dokuma tezgâhı aldı. O da, diğer yaşıtları gibi dokuma sanayinde sendikasız, sigortasız, izinsiz çalışıyordu. Gözünü tezgâhtan ayırmamasını öğretmişlerdi, ip koparsa. ustasını uyaracak, ipliklerin yol açtığı pamuklanmayı temizleyecekti. Makineyi durdurmadan, o canavar bütün hızıyla çalışırken, temizleyecek, yağlayacaktı. Günde kimi zaman 19 saat, gözünü hiç kırpmadan...</p>

  <p class="normal">Dişliler Kaptı</p>

  <p class="normal1">Yine bir gün, akşam yedide başladı işe. Dokuma işçilerinin o büyük direnişi başlamadan üç gün önce. Yaklaşık üç saat sonra sağ eli onu hayat mücadelesinde yalnız bırakacaktı. Bir anlık dalgınlık, sokağın çağıran sesi ya da uykunun ninnisi, nasıl olduysa oldu, sağ elinin parmaklarını halı tezgâhının dişlileri kaptı. Dört parmağı kaldı dişlilerde, kıyma makinesine girmiş gibi ezildiler. Artık dokumada çalışamayacaktı. Sigortasızdı ve beş kişilik ailesine bakan iki kişiden biriydi.</p>

  <p class="normal1">Kazadan sonra bir polis gelerek kâğıt imzalatmıştı Mustafa’ya. Göstermemişti kâğıtta ne yazdığını. Diğer deneyimli işçiler kâğıtta büyük olasılıkla, Mustafa’nın ağzından “Kaza benim suçumdu” yazdığını söylüyorlar. Mustafa şimdi hastanede.</p>

  <p class="normal1">Ümidi yok ama işverenin kendisine maaş bağlamasını istiyor ve ekliyor: “Artık tek elim var, eğer sigortam olsaydı fiilen emekliye ayrılırdım. Ama yok. İşveren maaş bağlamayı kabul etmezse tazminat davası açacağım.”</p>

  <p class="normal">Yarınımız İçin</p>

  <p class="normal1">Mustafa, hastanede sağ elinin yokluğuna alışmaya çalışırken, arkadaşları, grevci işçiler, bütün Mustafalar için başlattıkları direnişi kararlılıkla sürdürüyorlar.</p>

  <p class="normal1">Mustafa, parmaklarını tezgâhta bıraktı ama aklı ve yüreği direnişteki arkadaşlarında.</p>

  <p class="sagnormal"><span class="ideitalik">7 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Editörden</span><br class="chapter" />
  İhsan Çaralan</p>

  <p class="normal">Evrensel ve Emek Partisi Farkı</p>

  <p class="normal1">Gaziantep denilince, gazetecilerin, aydınların, parti liderlerinin aklına Şahin Bey, Karayılan, Antep’in kurtuluş destanı üzerine hamaset yapmak ya da leziz tatlılar ve öteki Antep yiyecekleri üstünde gevezelikler gelir. Belki bunlar da Antep’in gerçekleridir ama, geçmişe ait gerçekleridir. Oysa bir haftadır Antep’te, Antep’in geleceğini temsil eden bir güç, kendisini açıkça ortaya koymuş, şimdilik daha iyi çalışma ve yaşama koşulları, iş güvencesi, kendisinin patronlar tarafından tanınması için, işi, ekmeği ve onuru için direniyor. Sendikasız, sigortasız, her türden sosyal haktan yoksun olarak çeşitli fabrikalarda, günde 12-14 saat çalışmaya zorlanan dokuma işçileri, örgütlendikleri Gaziantep Dokuma İşçileri Yardımlaşma ve Dayanışma Derneği etrafında kenetlenip hak mücadelesi veriyorlar. Direnişin üçüncü gününden itibaren, direnişteki işyerleriyle bağlantılı çalışan bir 10 bin kadar işçi daha “zorunlu” olarak direnişçilere destek vermeye başladı.</p>

  <p class="normal1">Gelişmeleri yakından izleyenler, bu direnişin Gaziantep’te bugüne kadar gerçekleşen en kitlesel eylem olduğunda hemfikir. Ama, sanki Gaziantep’te her gün 10 bin işçi direnişe giriyormuş gibi, ne gazeteler, ne de irili ufaklı TV kanalları bu 10 bin işçinin direnişine bir cümleyle haberlerinde yer verme zahmetinde bulunmadılar. Sadece gazeteler de değil, emekten yana olduğunu iddia eden partiler, Türk-İş, DİSK, Hak-İş gibi sendika konfederasyonları da (Yerel tekstil ve TEKSİF şubeleri direnişi desteklediklerini açıkladı) 10 bin işçinin bir haftadır süren direnişi karşısında tam bir ölüm sessizliği içindeler.</p>

  <p class="normal1">Kuşun kanadından haber alan medyanın 10 bin işçinin direnişinden haberi olmaması elbette düşünülemez. Ya da ‘emekten yana’ olduğunu iddia eden ve demeç vermek için hiçbir fırsatı kaçırmayan partilerin galiba “medyatik” olmadığı için 10 bin dokuma işçisinin eylemini gündemlerine alma zahmetinde bulunmamaları habersizlikten değildir.</p>

  <p class="normal1">Bugün dokuma işçilerinin bu büyük direnişiyle ilgilenen iki mihrak var. İki mihraktan biri: Antepli patronlar, polis ve patronların sözcülüğüne soyunmuş “yerel gazeteler”. Bunlar tam bir işbirliği içinde, direnişe önderlik eden işçileri “teröristlikle” suçlayarak işçiler arasında bölücü bir faaliyet yürütmeye çalışıyorlar.</p>

  <p class="normal1">Direnişle ilgilenen ikinci mihrak ise; Antepli işçiler, ilericiler ve Emek Partisi. Direnişin başarısı için ellerinden geleni yapıyorlar. Tabii ki Evrensel de bu cephede yerini alarak, başından beri direnişi, nedenlerini kamuoyuna duyurmak, polis ve patronların sinsi çabalarını teşhir etmek için var gücüyle çalışıyor.</p>

  <p class="normal1">Antep’in dokuma işçileri sadece sınıfın dostlarıyla düşmanlarını ayrıştırmıyor; piyasa solculuğu ile işçi emekçi mücadelesinin gerçekleri arasındaki farkı da ortaya koyuyor. Evrensel, neden kendisini “sol” bir gazete değil de işçi-emekçi gazetesi olarak tarif ediyor ya da Emek Partisi neden “solculuk”tan kopan ve emek eksenli bir programla kendisini tüm diğer partilerden ayırıyor; Antep’in dokuma işçileri eylemi karşısında tutumla bu fark iyice açığa çıktı.</p>

  <p class="normal1">İyi haftalar dileği ile...</p>

  <p class="sagnormal"><span class="ideitalik">8 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Ender İmrek</p>

  <p class="normal">Dokuma İşçisi ‘Üç S’ İstiyor</p>

  <p class="normal1">Sigorta, sekiz saat ve sendika. Bu talepler, işçilerin kararlı birliğini sağladı. Direnişle geçen her gün, işçiler arasındaki güveni artırmakla kalmıyor, düzenin karakterini de kavratıyor. Bir işçi, “Ben, eskiden bizim işyerinde arkadaşlara, düzen bozuk bir otobüs, şoförü kim olursa olsun, partiler çare değil, otobüsü değiştirmek lazım” dediğim zaman arkadaşların bazıları kızıyordu. Artık direksiyona hoca (Erbakan) da geçti. Bu son şoför. İyi oldu. Bundan sonra sıra işçide” diyor.</p>

  <p class="normal1">Antep’te hava sıcak, evlerde oturulacak gibi değil. İşçiler akşamları “damlarda” oturuyorlar. Boğucu sıcaktan bir nebze kurtulmak istiyorlar. Sohbetler hep direnişle ilgili. İşçiler, hafızalarını yokluyor, eski direniş sayfalarını karıştırıyoruz. Genç işçiler, pür dikkat dinliyor ve bir genç işçi övünerek, “Artık biz gençler bu işe el attık. Daha durmayız. Biz köle miyiz? Hak ve özgürlük direnerek elde edilir” diyor. Bir genç de, “Üç S”ye bir “S” daha eklemeliyiz diyor ve ekliyor: “Sonuna kadar...”</p>

  <p class="normal1">Dokuma işçilerinin derneği arı kovanı gibi. 50-70 metrekare arası bir salon ve günde binlerce işçi girip çıkıyor. Evrensel gazetesi elden ele dolaşıyor. Çıkan yazılar yüksek sesle okunuyor. Her iş kolektif olarak bilince çıkarılıyor, işçilerin tutumu, dayanışma amacıyla gelenler: Büyülüyor, coşturuyor... Antep’te gözler, kulaklar tüm dikkatleriyle dokuma işçilerinin üzerinde. Emek Partisi işçilerin partisi olarak ama tam olağanlığı ile telaffuz ediliyor. İşçiler örgütlü. Birlikle haklarını alabileceklerini her gün daha iyi kavrıyorlar. Kendi düzenlerini de, ancak partileriyle kurabileceklerini de kavrayacaklar.</p>

  <p class="sagnormal"><span class="ideitalik">10 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Okur Mektubu</span><br class="chapter" />
  Hasan Çakmak</p>

  <p class="normal">Ünaldı</p>

  <p class="normal1">İlk kez ayağını Ünaldı kahvelerinden içeri atan biri, içerideki insanların sıcaklığını, içtenliğini, kendi aralarındaki sıcak ilişkileri, kendine has şiveleriyle yapılan sohbetlerin farkına varmaz. Soğuk görünür her şey ona. Ama bu uzun sürmez, eğer bir dost edinmek isterse... Fazla değil, yanaşırsın bir masaya, birine saati sorarsınız, ya da sigaranızı yakmak için ateşi bir araç olarak kullanırsanız; ardı sıra içten ve samimi birkaç lafın belini kırarsınız, yabancı değil dost olduğunuzu ima etmek için. Belki o an tezgâhın başına geçmeleri gerektiği için zamanları yoktur, sizinle sohbet etmeye. Lakin gördükleri yüzü bir daha unutmazlar. Karayılan’ın diyarıdır. Mertlikleriyle ünlüdürler, bunun için ihanet edenleri sevmezler.</p>

  <p class="normal1">Değil sofralarında iki çeşit yemeği görmek, günde üç öğün yemeği bile zor bulur, yoksulluklarına rağmen sofralarındaki bir parça ekmeği paylaşmaktan onur duyarlar. Öğlen yemekleri ya ekmek arası haşlanmış nohut ya pirinç pilavı ya da kızarmış patates dürümüdür, Ünaldı işçisinin. “Cartlak kebap” çoğunlukla lükstür... Birçoğu ilkokula kadar okumuş, ama toplumsal yapıdaki yerlerini bilecek kadar aydınlardır. Neyi istediklerini biliyorlar, yeter ki kendi geleceklerini ellerine alabilecek araç onların durağına uğrasın. Hangi aracın sağlam ve doğru yoldan gittiğini, hangi aracın onları yolda bırakmayacağını görür görmez anlarlar. Öyle olmasaydı bir çağrıyla 15 bin olup sokakları zapteder miydi? Hem de devletin kolluk kuvvetleriyle çatışmayı göze alarak; öyle olmasaydı, parti militanları semtlerinde dağıtım yaparken ellerine aldıkları bildirileri okuduktan sonra, kâh sokak başlarını tutarak korumacılık, kâh dağıtımcılık yapmak isterler miydi? O ana kadar kimi kendini RP’de, kimi ülkü ocaklarında, kimi bir başka yerde ifade etmeye çalışmıştı, dağıtımcılar ve “koruma”lar. Tıpkı, elinde üç hilalli anahtarlığını sallayarak başkanını evine yemeğe davet eden genç gibi. Şimdi partileriyle buluştular, kendilerinden ve kendilerinin olan güzel şeyleri paylaşacak ne varsa paylaşmak için emeğin iktidarında, emeğin partisiyle!</p>

  <p class="normal1">Ünaldı dokuma işçileri on gündür iş ekmek ve özgürlük mücadelesi veriyor, partisiyle. Hem de uluslararası sermayenin işçi sınıfına karşı sosyal, siyasal ve ekonomik bazda uluslararası bir saldırı dalgasını yoğunlaştırdığı bir dönemde. Hal böyle olunca Ünaldı direnişinin anlamı daha bir önem kazanmaktadır. Bunun içindir ki, Evrensel gazetesinin dışındaki “basın”, Ünaldı direnişine sessiz kalmaktadır. Öyle ya sırası mıydı şimdi, tam da SSK’nın tasfiyesinin gündemde olduğu bir dönemde sigortalı olmayı istemek; sırası mıydı şimdi, tam da ne güzel esnek çalışmanın oturtulup, bu sayede sendikaların işlevsiz hale getirileceği bir dönemde, sendika, çalışma koşullarının düzeltilmesi ve 8 saatlik işgünü istemek! Ya yaptığınız ve istekleriniz OSTİM, Merter ve diğer yerlere de sıçrarsa, ya sınıf dayanışması gelişirse! İşte patronları korkutan da budur. Bunun için üç maymunu oynuyor. Onlar bir şeyden daha çok korkuyorlar; sınıfın, öncüsüyle bütünleşmesinden! Kurmaysız bir ordunun savaşı kazanamayacağını bildikleri gibi partisiz bir işçi sınıfının gerçek amacına ulaşamayacağını da bilmektedirler. Partili mücadele sermayenin korkulu rüyasıdır. Öyle olmasaydı 3 ay gibi bir süre içinde kapatma davası açarlar mıydı!?</p>

  <p class="normal1">Evet. Ünaldı’da on günü aşkın bir zamandır makineler durmuş, “direniş” var!</p>

  <p class="normal1">Her direnişte parti.</p>

  <p class="normal1">Ünaldı, yalnız nasıl direnilmesi gerektiğini değil, geleceğin hangi ellerde işlendiğini de öğretiyor, gelecek kaygısı olanların yönlerini nereye dönmesi gerektiğini de...</p>

  <p class="normal1">Ünaldı dokuma işçilerinin direnişinin zaferi için, haydi dayanışmaya!</p>

  <p class="sagnormal"><span class="ideitalik">13 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Fatih Polat</p>

  <p class="normal">Tezgâhı Olanlar Olmayanlar</p>

  <p class="normal1">Tezgâh kavramının birçok olay ve olguyu anlamak bakımından anahtar niteliğe sahip olduğu söylenebilir. En genel anlamıyla var olan sistemin kendisi bir tezgâh. Dokumacılık için ise daha özel bir anlamı var bu kavramın. Dokuma tezgâhına sahip olan işverenle, o tezgâhın bir parçası gibi çalışan dokumacı arasındaki uçurumun derinliği, ikisi arasındaki sınıf çelişkisinin boyutlarını da gösterir. Dokumacı çırakları bunları anlatırken “tezgâh sahipleri son model arabalarla işe gelir. Öğle yemeklerini çarşıdaki kebapçıda yerler. Günde 12 saat çalışan ve 1.5 milyon haftalık alan bizler de sokak dürümcüsünden yiyebiliriz en fazla. Ucuzdur dürüm; 25 bin lira.”</p>

  <p class="normal1">Türkiye’deki halı üretiminin %80’i onların parmaklarının arasından çıkar. Her ilmiğinde uykusuzlukları saklıdır. Antep’ teki sömürünün boyutu Türkiye sermayesine, uluslararası alanda halıcılığın kralı olarak bilinen Belçika ile boy ölçüşebilme “onurunu” tanımıştır. Türkiye sermayesinin “onuru” her gün Antep’te devlet hastanesini dolduran, parmağını tezgâha kaptırmış dokumacının sırtındadır. Haftada altı gün, günde on iki saat, 60 kiloluk bobini çocuk omuzları ile yüklenen çocukların sırtındadır. Direnişin 12. gününe giren dokumacı, hayatın kendi parmakları arasında olduğunun farkında şimdi. Göz bebeklerinde kararlılıktan başka bir şey okunmayan dokumacının... Sohbetimiz sırasında 30 yaşlarında bir dokumacı şöyle diyor: “Biz sadece 20 bin kişi değiliz. Buradaki iplik fabrikalarında 80 bin işçi daha çalışıyor. Ürettikleri iplik, biz işlemedikten sonra neye yarar? Biz en az 100 bin kişiyiz.” Bir işçi yanımıza yaklaştı ve hangi gazeteden olduğumuzu sordu. “Evrensel” deyince elimize yazdığı bir şiiri tutuşturdu. Adını sorduk, “Ali” dedi. “Soyadın?” “Şalvarlı Ali yaz”. Şalvarlı Ali’nin elimize sıkıştırdığı kâğıtta şunlar yazıyordu:</p>

  <p class="normal1">“Kararlıyız haklıdır davamız</p>

  <p class="normal1">Sabah kalkarız bir ekmekti umudumuz</p>

  <p class="normal1">Öyle büyük ki sarılmaz yaramız</p>

  <p class="normal1">Hani ekmek paramız, sigortamız.</p>

  <p class="normal1">İnsan değil mi, Türkiye binlerce dokumacıyız,</p>

  <p class="normal1">Doğru konuştun mu hesap soruyorlar</p>

  <p class="normal1">Bakın sendikasız, sigortasız dokumacılar uyanıyorlar</p>

  <p class="normal1">İşçinin dostu işçidir işçi onlar</p>

  <p class="normal1">Yerel televizyonlardaki bunca yalanlar</p>

  <p class="normal1">Anlarsa beni doğruyu gerçeği yazanlar anlar</p>

  <p class="normal1">Hayran kaldık sizin desteğinize</p>

  <p class="normal1">Gerçek yazarak gurur verdiniz bize</p>

  <p class="normal1">Korkmasam 10 bin işçi adına teşekkür ederim size</p>

  <p class="normal1">Bizler tutuştuk el ele, teşekkürler EVRENSEL’e.”</p>

  <p class="sagnormal"><span class="ideitalik">13 Temmuz 1996 Evrensel</span></p>

  <div class="clrb"></div>

  <p class="ortayazi">Şirin Sümer</p>

  <p class="normal">Şimdi Konuşmayı Öğreniyorlar</p>

  <p class="normal1">GAZİANTEP-Ne dersiniz, bir çocukla karşılaştığınızda, adını ve yaşını sorduktan sonra? “Büyüyünce ne olmak istiyorsun?” Çocukluğunu unutmuş büyüklerin, çocuklarla ilişki kurarken seçtikleri en beceriksizce yoldur bu. Çocuk için de bir o kadar bıktırıcı. Çünkü ilk gençlik çağına kadar, aralıksız sorulur.</p>

  <p class="normal1">Ama, onlara, dokuma işçisi çocuklara soramazsınız. Onlar tezgâh başında büyüyecekler, tezgâhın ninnisiyle uyuyacaklar. “Benim çocuğum da benim gibi köle olacak. Böyle olmasın diye direnişteyim” diyordu bir işçi. O da, uyuyakalmıştı tezgâh başlarında, 50 kiloluk çuvalların altında ezilmişti ince bedeni. O da on yaşında öğrenmişti bir erkek gibi sigarasını iliştirmeyi dudak ucuna.</p>

  <p class="normal1">Bu yüzden bütün dokuma işçilerinin hikâyesidir, çocuk işçilerin anlattıkları. Şimdi, direnişteler. Kanlarını ipliklere akıtmamak, büyüdüklerinde haklarını almış birer yetişkin işçi olmak ve özgür bir gelecek için direniyorlar. Başka bir türküyü söylüyorlar şimdilerde.</p>

  <p class="normal">Haftalık 1,5 Milyon</p>

  <p class="normal1">Antep Dokuma Sanayi Sitesi’nde çalışan işçilerin yüzde 40’ı çocuk. Bobinci ve masuracı<sup class="calibre5"><a href="../Text/direnisinasildokuduk_split_119.html#footnote-678-23" id="footnote-678-23-backlink">[23]</a></sup> olarak çalışıyorlar. Sabahtan akşama dek iplik sarıyorlar halılar için. Haftalıkları ortalama olarak 1-1,5 milyona geliyor. Yemek parası yok, bir iyi söz yok söylenen. En az 12 saat, kimi zaman 16 saat çalışıyorlar, dürüm, ekmek arası haşlanmış nohuda talim edip, günışığı girmeyen bodrumlarda saatlerce ter döküyorlar.</p>

  <p class="normal1">Tezgâh başlarında en çok ezilenler de onlar. Asker ocağının erleri gibi, en altta, en çok ezilen ve en çok susan. Şimdi konuşmayı öğreniyorlar. Tıpkı, büyük erkek işçiler gibi, yumruklarını sıka sıka, öfkeyle, “kazanacağız” diyor, çocuk adamlar.</p>

  <p class="normal">Tezgâh Sesi</p>

  <p class="normal1">Ramazan Demirtaş 14 yaşında, kıvırcık siyah saçları, uzun kirpikli badem gözleri var. Yağdan, tozdan alerji olmuş, yüzünde dalga dalga kızarıklıklar... İnce çocuk sesinde direniş tınısı. Tezgâhın başına ilk geçtiğinde çok korkmuş. Dokuz metreden 12 metreye kadar geniş tezgâhlar var sanayide, en küçüğü bile çocukların üç katı büyüklükte.</p>

  <p class="normal1">Ve o ses, hızla gidip gelen mekik. Şimdi grev var ya, diğer işçiler gibi onlar da uyuyamıyor. Alışmışlar tezgâhın sesine. Ramazan, “Tezgâhın sesi bize ninni gibi geliyor. Pazar günleri, eğer çalışmıyorsam, gözümün önünden gitmiyor tezgâh, gözümü kapatsam da, açsam da mekik gidip geliyor. İçimize yer etmiş” diye anlatıyor.</p>

  <p class="normal">‘Hapis Gibi’</p>

  <p class="normal1">Ayhan Polat 12 yaşında ve iki yıldır çalışıyor. O da grevde ama bir an önce çalışmak istiyor. Beş kişilik ailenin tek çalışanı. Beş kişi, onun eve getireceği 1,5 milyona bakıyor. Zor konuşuyor Ayhan, yoksulluğunu anlatmak sıkıyor onu.</p>

  <p class="normal1">Okulların tatil edilmesini sevinçle karşılayan ve yazı tatilde geçirecek çocuklar gibi değil onlar, çalışmak zorundalar.</p>

  <p class="normal1">Gece 12.00’den sonra, kapılar üzerlerine kitleniyor. Pazar günleri bile çalıştırılıyorlar. Ramazan “hapis” gibi diyor, Eyüp devam ediyor: “Geç bırakıyorlar, ama hiçbir zaman erken bırakmıyorlar. Uykumuz geliyor, dikkatimiz dağılıyor, parmaklarımız tezgâhta kalıyor, umursamıyorlar. Dövüyorlar, küfür ediyorlar. Sigorta yok. Hastalansak izin yok. Biz de okumak istiyoruz, ama çalışmak zorundayız. Zorluk ve eziyet dışında bir şey görmüyoruz.” Eyüp, diğerlerinden biraz daha şanslı. Hemen hemen hepsi ilkokul 3 ya da 4’ten ayrılmışlar, ama Eyüp liseye geçmiş bu yıl. Bütün kardeşleri çalıştığı için okulla birlikte götürebiliyor dokumacılığı.</p>

  <p class="normal">‘Dokumacı Zeki Olur’</p>

  <p class="normal1">Kazandığını okul masraflarına ayırabiliyor. Dersleri iyi. “Hepimizin dersleri iyi olur okusak. Dokumacı zeki olur, aptalı yapamaz bu işi. Ama bize okumak haram” diye konuşuyor.</p>

  <p class="normal1">İşveren, diğer işçilere olduğu gibi, çocuklara da iş giysisi vermiyor. Tezgâh temizlemek çocuk işçilerin görevi ve cumartesi günleri 1,5 saat tezgâh altında, yağ içinde kalıyor giysileri. Bu yüzden hepsinin giysilerinde yağ lekeleri var. “Bir sürü arkadaşımızın parmakları koptu” diyor Mirza.</p>

  <p class="normal">Direnişe Devam</p>

  <p class="normal1">O sırada, bizi dinleyen erkek işçiler, 15 yaşında bir işçiyi getiriyorlar. Dört parmağı yok.</p>

  <p class="normal1">Birisi, yanağını gösteriyor, mekik fırlayıp, delip geçmiş. Yüzünde dokuz dikiş izi var. Anlatacakları, bitmiyor, uzun uzun konuşuyoruz. “Direnişe devam mı?” diye soruyorum. “Hiç vazgeçmek yok” diyorlar. Büyük işçilerden alkış kopuyor.</p>

  <p class="normal1">Ertesi gün için sözleşiyoruz; top oynayacağız. Gidemiyoruz ama haber gönderiyoruz çocuklara. “Sözümüz söz!”</p>

  <p class="sagnormal"><span class="ideitalik">13 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Okur Mektubu</span><br class="chapter" />
  Halil Sayın (Almanya)</p>

  <p class="normal">Ünaldı’ya Selam</p>

  <p class="normal1">8 Temmuz Pazar günü, Cengiz Bektaş’ın “Zorunlu Göç” başlıklı yazısını okurken bir anda çocukluğumun ve gençlik yıllarımın geçtiği Antep ve Ünaldı geldi gözlerimin önüne.</p>

  <p class="normal1">Kendim de ekonomik nedenlerden dolayı göç etmek zorunda kaldığımdan mıdır, nedense, her göç olayında insanların köylerden şehirlere, ülkelerden ülkelere ve hatta kıtalardan kıtalara göçleri gelir gözlerimin önüne.</p>

  <p class="normal1">Henüz Ünaldı Sanayi Sitesi yok iken de, Antep’te dokumacılık önemli bir geçim kaynağıydı Antep halkının. Koyun ya da deve yününden dokunan keçeler, keçi kılından dokunan abalar, iplikten ve ipekten dokunan şamdallı kumaşlar, ya da halı, kilim vb. gibi önemli mamulleri dokuyan dokuma ustaları bu gün Ünaldı’da direnen işçilerin dedeleri, babaları ya da ağabeyleri olmuştur.</p>

  <p class="normal1">Çocukluğumda yılda bir iki defa ancak gelebildiğim Antep, 50’li yılların ortasında tahminen 100 bin nüfusu barındırıyordu. Kuru üzüm çuvalları yüklü açık yük kamyonlarının üzerinde gece yarısı geldiğim Şire Han’ında duyduğum bir türkü hâlâ zihnimde tatlı bir seda ile çağrışır durur. Aralıksız atılan mekik sesleri arasında yükselen bir yanık türkü şöyle diyordu:</p>

  <p class="normal1">“Bülbül ne yatarsın Çukurova’da</p>

  <p class="normal1">Eşin arar seni bulamaz ya</p>

  <p class="normal1">Kendim gurbet elde gönlüm sılada</p>

  <p class="normal1">Ötme garip bülbül ben de garibim”</p>

  <p class="normal1">Türkünün ikinci mısrası bitmeden başka bir ses diğer bir başka atölyeden:</p>

  <p class="normal1">“Antebin taşları ağlı karalı</p>

  <p class="normal1">Kara Mehmet sol böğründen yaralı</p>

  <p class="normal1">Anamdan doğdum doğalı başım belalı</p>

  <p class="normal1">Şu gençlikte neler, vay neler geldi başıma”</p>

  <p class="normal1">diye yükselirdi. Bu türküler bugün Ünaldı kavşağında bulunan işçi anıtında yazılıdır. “Haşıl türküsünün bir başka makamdan söylenişi miydi, bilinmez ama bilinen bir şey varsa o da ellili yıllarda modern tarım aletlerinin feodal toprak ağalarının hizmetine sunulmasından sonra uygulamaların da teşvikiyle topraksız köylülerin göçertilerek proleterleştirilmesidir.</p>

  <p class="normal1">“Antep’in güneyinde bulunan Oğuzeli ve Kilis ilçelerine bağlı köylerin çoğu feodal toprak ağalarına aitti.” O dönemde ağaların teşvikiyle başlayan göç dalgası, yoksul köylüleri, yeni bir toplumun, yeni bir üretim ilişkisinin içine itti.</p>

  <p class="normal1">Öküzünü, eşeğini, koyununu, keçisini yok pahasına satan köylüler, birkaç horoz, tavuk ve bir de gözleri faltaşı gibi parlayan esmer tenli çocuklarını açık yük kamyonlarının, traktörlerin üzerine yükleyerek gelip Antep’in varoşlarına yerleştiler.</p>

  <p class="normal1">İşte Düztepe, Yavuzlar, Hoşgör, Karşıyaka, Ünaldı vd. bu dönemde kurulan mahallelerdir. O zamanlar açık yük kamyonlarının üzerinde gözleri parlayan esmer tenli çocuklardan birisi de şüphesiz bugün Ünaldı dokumacılarına önderlik etmeye çalışan Hüseyin Özdemir’dir.</p>

  <p class="normal1">Hüseyin’i ilk gördüğüm zaman esmer teninden ve şivesinden tanıdım. Bu bizim yazı köylerinden gelip Ünaldı’ya yerleşen barak uşağıdır dedim.</p>

  <p class="normal1">Hüseyin’in dedesi, babası feodal toprak ağalarından ve onların uşakları olan vekillerden çok çekmiştir. Hüseyin bu acıların ne demek olduğunu bildiğindendir, mutlaka onun için arkadaşlarını örgütleyerek direnmeye çalışıyor. Temennimiz, Ünaldı dokumacılarının örgütlülüğü dernek düzeyinde kalmaz, daha güçlü sendikaların saflarında örgütlenerek, mücadeleleri zaferle taçlanır. Ve son olarak diyorum ki, “haydin ağam haşılı yumuşak işimiz var, beklemek haşılı sertleştirir ve çürütür.”</p>

  <p class="sagnormal"><span class="ideitalik">18 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Okur Mektubu</span><br class="chapter" />
  Ankara Sitelerden Bir Grup İşçi</p>

  <p class="normal">Antep’te Direnen İşçi Arkadaşlar;</p>

  <p class="normal1">Ankara mobilyacılar sitesinde çalışan bir grup işçi olarak direnişinizi basından takip ediyor ve sizlerle gurur duyuyoruz.</p>

  <p class="normal1">Kapitalist sistemin bugün içine girdiği bunalımdan kurtulmasının mümkün olmadığı tüm işçi, emekçi ve yoksul halklar tarafından anlaşılabilir bir duruma gelmiştir. Fakat yine kendi rahatlarını güvenceye almak için sermaye kesimi tüm yurtta işçi ve emekçileri bölerek, örgütsüzleştirerek, yine yönetmek, yine açlık sınırında yaşamaya mahkûm etmek istiyor. Bedeller ödeyerek kazandığımız SSK’nın tasfiyesine, sekiz saatlik iş gününün fiilen de olsa desteklenerek uzatılmasına, yasal olarak sigortalı, sendikalı olma hakkımız varken sigortasız kaçak çalışmamıza göz yumulması, sendikal ve her türden örgütlenmemizin önüne geçilerek işlevsizleştirilmesine kadar uzanmaktadır. Sermayenin saldırı kampanyasını, başta DYP Genel Başkanı Tansu Çiller, sonra sırasıyla CHP Genel Başkanı Deniz Baykal, ANAP Genel Başkanı Mesut Yılmaz ve Başbakan Necmettin Erbakan’ın, sınıfa yönelik saldırıları arttırarak onayladığını ve sermaye kesiminin sözcülüğünü yaptığını görüyoruz.</p>

  <p class="normal1">Halk düşmanlıklarına rağmen açıktan destek turları yapan DSP lideri Ecevit, MHP lideri Alparslan Türkeş de onlardan farksız olduklarını göstermişlerdir.</p>

  <p class="normal1">Ama şunu iyi bilsinler ki, kendilerine sağ-sol, liberal-muhafazakâr-milliyetçi vb. ne isim takarlarsa taksınlar, artık biz işçiler sağ-sol demeden sermayeye karşı birleşiyoruz.</p>

  <p class="normal1">Ankara Kızılay Meydanı bunun tanığıdır. İstanbul Kadıköy-Taksim, 1 Mayıs alanları tanığıdır. Bugün Gaziantep Ünaldı bunun tanığıdır. İşçi sınıfının kalbi Ünaldı’da atıyor; çünkü işçi sınıfı bunun tanığıdır.</p>

  <p class="normal1">Gaziantep’teki tüm sınıf kardeşlerimizi saygıyla selamlıyor, haklı mücadelelerinde başarılar diliyoruz.</p>

  <p class="sagnormal"><span class="ideitalik">18 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Fatih Polat</p>

  <p class="normal">Yerel Basın Evlere Şenlik</p>

  <p class="normal1">Gaziantep’te günlerdir yaşanan gerçeklikle, yerel televizyonların ekranlarına yansıyan haber ve görüntüler arasındaki çelişki, basın patronlarıyla emekçiler arasında büyük bir dünya farkı olduğunu gösteriyor. İlk bakışta, medyanın genel tutumunun bu yönde olduğu düşünülerek, bunda şaşılacak bir yön olmadığı sanılabilir. Buradaki yerel televizyonlarla, büyük medya kurumları arasında özellikle yaşamını emeğiyle kazanan kitlelere ait gerçekliklerin çarpıtılarak, işverenin gözünden verilmesi konusunda elbette bir ayrılık yok; ayrılık yerel basının bunu çok acemice yapmasında. Önceki gün Antep’te bu bakımdan, basın tarihine geçebilecek bir maskaralık yaşandı. Antep’in reytingi en yüksek televizyonlarından Yaprak TV, işçileri ziyarete gelen Emek Partisi yöneticilerinin gözaltına alınmasını evlere şenlik bir tarzda verdi. Yaprak TV’nin 21:00 haberlerinde şöyle denildi:</p>

  <p class="normal1">“İşçilerin gözaltına alınması üzerine Emek Partisi Genel Başkanı Levent Tüzel ve bazı sendikacılar Antep’e geldi.” Tüzel’in ve aralarında yabancı delegasyondan kişilerin de bulunduğu sendikacıların orada işçilerle birlikte tartaklandığını görmeyen ‘Yaprak TV’, Tüzel ve beraberindekilerin gözaltına alındığı haberine yer vermedi. Yaprak TV’nin ekranlarından Tüzel ve beraberindekiler Antep’i karıştırmaya gelen ‘dış mihraklar’ propagandası ile verildi. Tüzel’in konuşmalarını da cımbızlayarak bambaşka bir kurgu içinde sunan televizyon, “Yabancı gazeteci ve sendikacıların dokuma sektöründe çalışan işçilerin, iş bırakma eylemini yakından takip etmeleri dikkat çekiyor” sözlerini de yine ‘dış mihrak’ senaryosunun kurgusu içine oturttu. Bu haberin sonrasında, ekrana getirilen ilk haberin işveren temsilcisi Yalçın Konukoğlu olması elbette sıradan bir seçim değildi. Konukoğlu uzun uzun, Antep’te işçi ve işveren barışının bazı odaklarca, dış mihraklarca bozulmaya çalıştığını savundu ve işçilere, “işbaşı yapın” çağrısı yaptı. Konukoğlu’nun Yaprak TV kurgusu ile yansıyan demecinde, dokuma işçilerini sonuna kadar destekledikleri belirtiyor. Bu demeçte işçilerin temsilcileri gördükleri Dokumacılar Derneği Başkanı Hüseyin Özdemir’e, ‘dış mihrakların etkisinde kandırılmış biri’ olmak düştü. Kurgunun tamamı, işçilerin daha önce olduğu gibi resmî olmayan, dolayısıyla da, geçerliliği olmayacak bir anlaşmaya ikna edilmesi yönündeydi. Dün televizyonlardaki bu türden programlar üzerine sohbet ettiğimiz işçiler, bunların demagojiden ibaret olduğunu belirtirken, “Biz laf değil, resmî sözleşme istiyoruz’ dediler. Yerel basın patronlarına bizim aracılığımızla iletmek istedikleri mesaj ise şu: “Böyle programlar için boşuna masraf ediyorsunuz, bu yalanlara karnımız tok. Biz delikanlı gazeteci isteriz.’’</p>

  <p class="sagnormal"><span class="ideitalik">19 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Görüş</span><br class="chapter" />
  Kamil Tekin Sürek</p>

  <p class="normal">Ünaldı’da Kanunlar Yürürlükte mi?</p>

  <p class="normal1">Gaziantep, Ünaldı dokuma işçileri 19 gündür grev yapıyor. Grevin talepleri sigortalı olmak, 8 saatlik işgünü ve sendikalı olmak.</p>

  <p class="normal1">Bu grev vesilesiyle öğreniyoruz ki: 20 bin işçi Gaziantep’te sigortasız çalıştırılıyor. Oysa sigorta, işverenin işçiye verdiği bir lütuf değil, Anayasa ve yasalar uyarınca zorunludur. Asgari ücret üzerinden hesapladığımızda, Gaziantep dokuma işvereni 20 bin işçiyi sigorta ettirmeyerek, SSK’ya ayda 56 milyar 680 milyon lira ödemiyor.</p>

  <p class="normal1">Düşünün, devlet, SSK parasızlıktan battı diye bas bas bağırırken ve bu nedenle SSK’nın özelleştirilmesi hesapları yapılırken, Gaziantep’te dokuma patronları her ay sigortaya ödemeleri gereken en az 57 milyar lirayı cebe indiriyor. İşverenin SSK’ya ödemediği prim borçlarını tahsil etmeyen devlet, SSK açıklarını bizim vergilerimizden kapatıyor. Yani, Gaziantep’teki dokuma işvereni benim paramı çalıyor.</p>

  <p class="normal1">Dokuma işçilerinin grevi nedeniyle Gaziantep polisi alarma geçiriliyor. Fakat, Gaziantep SSK müfettişlerinden ses seda çıkmıyor. SSK müfettişleri, Ünaldı dokuma işçilerinin sigortasız çalıştırıldıklarını bilmiyor mu? Bilmiyorsa, 19 gündür duymadı mı?</p>

  <p class="normal1">SSK’nın özelleştirilmesi için yıllardır yazan köşe yazarları, özelleştirme propagandacısı gazeteciler Ünaldı da 20 bin işçinin sigortasız çalıştırıldığını duymadılar mı? SSK’nın kurtarılması için bunca zamandır yazıp çiziyorlarsa, Ünaldı işçilerinin taleplerine sahip çıkmaları gerekmiyor mu? Yoksa, bu özelleştirme yanlısı gazeteciler ve politikacılar, SSK’yı kurtarmak yerine patronları kurtarma peşinde olmasınlar? Türkiye’de, Ünaldı dokuma işverenleri gibi binlerce işveren milyonlarca işçiyi sigortasız çalıştırıyor. SSK bundan ötürü battı. Devlet, birçok yasa olmasına rağmen işverenden SSK primlerini tahsil edemiyor; ama sigorta hakkı isteyen işçinin üzerine Ünaldı’da olduğu gibi polisini gönderiyor.</p>

  <p class="normal1">Ünaldı grevinden öğreniyoruz ki, dokuma işçileri günde sekiz saatten fazla çalıştırılıyor. Üstelik fazla mesai ücreti de ödenmiyor. Oysa ‘İş Kanunu’na göre fazla çalışma süresi günde üç saatten fazla olamaz. Fazla çalışma yapılacak günlerin toplamı bir yılda doksan işgününden fazla olamaz. Fazla çalışmaya yüzde elli fazla ücret ödenir. Zorla fazla çalıştırılamaz ve fazla çalıştırma Bölge Çalışma Müdürlüğü’nün iznine bağlıdır. Bütün bunlar İş Kanunu’nun 35. maddesinde yazıyor. Bu kanun halen yürürlükle, fakat uygulanmıyor. Devlet bu kanunları uygulamak zorunda değil mi? Yoksa devlet sadece işçilerin ve emekçilerin aleyhine kanunları mı uyguluyor? Galatasaray Lisesi önünde oturan altmış yaşında kadınlara copla kanunları uyguladığını söyleyen devlet, Ünaldı işverenine kanunları neden uygulamıyor? Neden Ünaldı’da grev yapan işçileri coplayan, gözaltına alan devlet Ünaldı işverenini kollarına kelepçe vurup “lüks otelden” farksız olan Eskişehir Cezaevi’ne tıkmıyor. Ünaldı’da yüzlerce genç işçinin parmağının dokuma tezgâhlarında kopmasının sorumlusu yok mu?</p>

  <p class="normal1">Polis, Dokumacılar Derneği Başkanı Hüseyin Özdemir’i tehdit ediyormuş; “Grevi sen örgütledin, bunun hesabını soracağız” diyormuş. Bugüne kadar hiç işvereni tehdit ettiler mi acaba? Bugüne kadar hiçbir polis dokuma işverenine, “Bu gençlerin parmakları nasıl kopuyor, neden sigortasız çalıştırıyorsun, neden günde 16 saat çalıştırıyorsun?” diye sordu mu acaba? “Bunun hesabını sizden soracağız” diye işvereni tehdit etti mi?</p>

  <p class="normal1">Yetkililere soruyorum, İş Kanunu, Sendikalar Kanunu, Sosyal Sigortalar Kanunu yürürlükte mi, değil mi? Yürürlükte ise neden uygulanmıyor?</p>

  <p class="sagnormal"><span class="ideitalik">19 Temmuz Evrensel</span></p>

  <div class="clrb"></div>

  <p class="ortayazi"><span class="idebolditalik">Yaşamın Yedi Rengi Var</span><br class="chapter" />
  Gülsüm Cengiz</p>

  <p class="normal">‘Yaşamı Savunmalıdır Şiir’</p>

  <p class="normal1">Kim demiş işçiler şiirden anlamaz diye? Her biri güneşsiz, havasız, tozlu atölyelerde, bin bir güzellik yaratan yüze yakın dokuma işçisi ilgiyle, coşkuyla dinlerken beni bunu düşünüyorum. Birçoğu ilkokul eğitimli olan, belki ilk kez bir yazarla karşılaşan, ilk kez birisinin kendileri için okuduğu şiirleri dinlerken, yüzlerine bakıp tepkilerini anlamaya çalışıyorum. Duyguları, düşünceleri gözlerinde, yüzlerindeydi. Sıcacık, yapmacıksız gülüşlerinde, cömertçe sundukları alkışlarındaydı. “Bizi duygulandırdınız” dedi yakınımdaki bir işçi. Emeğe Saygı. Ya Hep Beraber Ya da Hiçbirimiz, Ellerinize ve Yalana Dair, Türkiye İşçi Sınıfına Selam, İşçi Marşı, Kapılarda Bir Ana, Yaşamı Savunmalıdır Şiir seçtiğim şiirlerden bazılarıydı. Doğrudan yaşamla, yaşamlarıyla mücadeleleriyle örtüşen, direnç, umut veren şiirlerdi. Aldılar, kabul ettiler. Sonra bir işçi kalktı, kendi yazdığı şiiri okudu, yaşam koşullarını, mücadele azmini anlatıyordu. Coşkuyla alkışlandı. Kıvançla baktım yüzlerine ve düşündüm, kim demiş işçiler şiirden anlamaz diye?</p>

  <p class="normal1">Grev ziyaretlerinde, direnişlerde âdettendir, çay şeker götürülür. Bu kez şiir götürmüştüm onlara. Onlar sıcak gülüşlerini, sevgilerini ve kendi demledikleri çayı sundular bize. Fotoğraflarını çektim, birlikte çektirdik. Sonra kapıya dek uğurlandık, nasıl kapıda karşılandıysak. Alkışlarla, sloganlarla. İş, ekmek, özgürlük istiyordu işçiler. 15’indeki gençten, 40’ını devirmiş ustalara dek. Refahlı işçilerden, solu telaffuz etmeye başlamış olanlarına dek. Bu görüntü onlara söylediklerimi anımsattı: “Tezgâhta, masada, üretim sırasında, emekleriniz sömürülürken, kimse ‘sen hangi görüştesin’ demiyor. Ücretler ödenirken Alevi, Sünni. Türk, Kürt, Arap, Laz ayrımı yapılmıyor. Hepimiz emekçiyiz. Bunun dışındaki bölme çabalarına kapılmayın, oyuna gelmeyin. Birliğinizi bozmayın.”</p>

  <p class="normal1">Gaziantep Ünaldı’da sigorta, sekiz saatlik işgünü, sendika hakkı, sağlık koşullarına uyulması vb. haklar için mücadele eden 20 bin dokuma işçisinden karşılaşabildiklerime söylediğim bu sözlerin yerine ulaştığını biliyorum. İşçilerin yüreğine, beynine nasıl ulaştıysa; bu mücadelenin karşısında duran güçlerin kulağına da ulaşmıştı. Biz daha dernekteyken gelmiş polisler. Arabanın plakasını almışlar. Dernekten çıktıktan birkaç dakika sonra durdurulduk. Sonra da bilinen şeyler. Küfürle, tekmeyle, tokatla, yumrukla gözaltına alınış. Terörle mücadele bölümünde karşılaştığımız davranışlar. “Evrensel’de mi çalışıyormuş?” “Belli zaten.” Anladım ki, gazetemiz buralarda oldukça ünlü. “Gaziantep’e neden geldiniz?” “Derneğe niye gittiniz?” “İşçileri niye kışkırttınız” Arama sırasında, kemerler, saatler, ayakkabı bağları çıkartılırken, sürekli taciz ediliyoruz. Sonradan bir daha elime geçmeyecek olan iki kaset filmime el konuyor. Ben ve Şükrü. Emek Partisi’nin yöneticileri olduğumuzu belirtiyoruz. İşçilere dayanışma dileklerimi iletmek ve onlara şiir okumak için gittiğimi söylüyorum, “İşçilerin, emekçilerin yanında olmanın nesi kötü? Siz de yoksul, emekçi bir kesimden gelmediniz mi? Siz hiçbir zenginin çocuğunu polis yaptığını gördünüz mü!” Öfkeleniyor polis, bir yandan da kafasının karışmasından korkuyor olmalı: “Orasını karıştırma” diyor. Telefon etmek istediğimi belirtiyorum. “Burası terörle mücadele. Burada hiçbir şey isteyemezsin” yanıtını alıyorum.</p>

  <p class="normal1">Tek kişilik hücrenin demir kapısı gürültüyle kapanıyor üstüme, dışarıdan sürgüleniyor. İçerisi karanlık. Pencere yok. Işık ve hava yalnızca kapıdaki birkaç delikten giriyor. Karşılaştığımız davranışlardan, bir kadın tarafından bile olsa, onur kırıcı aranma biçimimden dolayı örselenmiş durumdayım. Başım dönüyor, soluk almakta güçlük çekiyorum. Gidip duvara bitişik yatağa uzanıyorum. Bir yandan da düşünüyorum. Acaba benden önce burada kim yattı? Bir işçi, memur, öğrenci, işsiz... Herhalde bir burjuva olacak değil ya...</p>

  <p class="normal1">Uzandığım yerde sıkıntıyla düşünüyorum. Burada ne kadar kalacağız, diye. Sıkıntım, kaygım kendim için değil. Beni Antakya Harbiye’de düzenlenen kültür etkinliğine götürmek üzere, Adana Havaalanı’nda karşılayan yedi genci Umut, Önder, Engin, Fırat, Okan, Özgür, Yücel’i düşünüyorum. Antepli EP’li arkadaşlar Ali, Orhan ve partiye gitmek üzere bizimle arabaya binen işçileri. Yakında baba olacak olan Şükrü’yü. Bir de, şoförümüz Bahri’yi. Biz o gün Ünaldı’daki dokuma işçilerine dayanışma ziyaretinde bulunduğumuz için gözaltına alındık. Bizden sonrakiler de o yüzden alındılar. Çünkü; Gaziantep’te işçileri acımasızca sömüren patronlar, onların yalnız, örgütsüz, savunmasız kalmasını istiyor. Sınıf dayanışmasının, emekçileri güçlendireceğini, mücadele kararlılığını artıracağını biliyor. Polisin dayanışma ziyaretlerini engellemeye çalışması bundan. Egemenlerin, gerçekleri yansıtan basından, kitaptan, şarkıdan, şiirden korkması bundan. Aydınların düşünceleri nedeniyle yargılanması, kayıp analarına saldırı, cezaevlerindeki baskılar, hak arayan işçi ve memurlara saldırı. Evrensel gazetesinin üst üste aldığı kapatma cezaları. Emek Partisi’nin kapatılmak istenmesi bundan. Nâzım Usta’nın dizeleri yankılanıyor kulağımda. Umut’un sesinden: “Onlar ümidin düşmanıdır sevgilim/Akar suyun/meyve çağında ağacın/Serpilip gelişen hayatın düşmanı.”</p>

  <p class="normal1">Oradan ayrılmadan önce Umut’un okuduğu şiir, işçileri anımsatıyor bana. Birkaç saat önceki karşılaşmamızı. Gözlerindeki sevgiyi, içten gülüşlerini, kararlılıklarını ifade eden sözlerini. Aydınlanıyor hücrem. İçimdeki sıkıntı dağılıyor, “İyi ki geldim buraya, iyi ki karşılaştım onlarla ve bugünü yaşadım” diye düşünüyorum. Bir yandan da onlara okuduğu şiirimin son dizelerini mırıldanıyorum: “Şiir yaşam içindir/tanıklık etmelidir gününe/yaşamı savunmalıdır şiir.”</p>

  <p class="sagnormal"><span class="ideitalik">22 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Sinan Saygılı</p>

  <p class="normal">‘Niye Direniyorlar?’</p>

  <p class="normal1">Vali, “üç-beş baldırıçıplak!”la görüşmek zorunda kaldı. İşçiler valinin odasına çağrılırken, basın mensupları da özel kalem müdürünün odasına alınıyor. Odaya girer girmez yerel televizyonların kameramanlarından birisi, “Bu işçiler de çok ileri gitmeye başladı. İşçi 1 ay direnir mi? Ama 300 tane polis tedbir aldı. Sanayinin içinde, bunlara hadlerini bildirecek” diyor, bir diğeri ise “Evet evet, dışarıdan işçileri kışkırtıyorlar. Yoksa ta Almanya’lardan, İngiltere’lerden buralara destek için yabancılar niye geliyor? Bir kadın “gazeteci” ise, “Türkiye’de kim sigortalı ki, dokuma işçileri de sigortalı olsun. Maksatları başka. Kışkırtılıyorlar.” Bu işçi karşıtı taarruzlardan hayli memnun olan özel kalem müdürü, benim sert bakışlarla konuşmadan dinlediğimi görünce, Evrensel’den olduğumu ve direnişin başından bu yana işçilerin sesini kamuoyuna duyurmaya çalıştığımızı belirtiyorum. İşçilerin yanına gidip onlarla bir gün geçirip geçirmediklerini, parmağını ya da kolunu kaybeden, haftanın 7 günü günde 12 saat çalışan, en doğal hakları olan sigorta talebinde bulunan bu insanlara neden bu kadar önyargılısınız? Türkiye’de kaç kişi sigortalı ki? Peki, içinizde muhabirlerden sigortalı olan var mı? Bu sorular üzerine, bütün arkadaşların yerdeki halıyı inceleme merakı baş gösteriyor. Dünyanın her tarafında ortak özlemler için, insanca yaşam için mücadele eden işçilerin birbirine destek olmasından daha doğal ne olabilir! Neden bu insanları dışarıdan gelen kışkırtıcılar diye tanımlıyorsunuz. Siz direnişe geçmiş olsanız, diğer illerden, hatta dış ülkelerden meslektaşlarınız size destek olsa kötü mü olur? Vali açıklama yapacakmış, acele edelim!</p>

  <p class="sagnormal"><span class="ideitalik">26 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Emeğin Sesi</span><br class="chapter" />
  Mahey Ay Belediye Çalışanı</p>

  <p class="normal1">Bizleriz çalışan, bizler üreten</p>

  <p class="normal1">Çalışan insanın hakkını yiyen</p>

  <p class="normal1">Ağaya, patrona ‘dur ağam’ diyen</p>

  <p class="normal1">Ünaldı’dan geldi emeğin sesi</p>

  <p><br class="chapter" /></p>

  <p class="normal1">Mekik seslerinden elyaf tozunu</p>

  <p class="normal1">Ninni çalar gibi dinlerdik seni</p>

  <p class="normal1">Ekmek parasına, emek uğruna</p>

  <p class="normal1">Ünaldı’dan geldi emeğin sesi</p>

  <p><br class="chapter" /></p>

  <p class="normal1">Müzik yerine mekik sesine</p>

  <p class="normal1">Ekmek yerine elyaf tozuna</p>

  <p class="normal1">Yastık yerine terdek yığını</p>

  <p class="normal1">Biz emek uğruna çektik bunları</p>

  <p><br class="chapter" /></p>

  <p class="normal1">İnsanca yaşamak bizim hakkımız</p>

  <p class="normal1">Alıncaya kadar direneceğiz</p>

  <p class="normal1">Sanmasın patronlar boyun eğeriz</p>

  <p class="normal1">Emek yüce değer, direneceğiz</p>

  <p><br class="chapter" /></p>

  <p class="normal1">Dünyaya duyurduk mekik sesini</p>

  <p class="normal1">Bize destek veren işçi kesimi</p>

  <p class="normal1">Bodrum katındaki çırak sesini</p>

  <p class="normal1">Şanlı direnişle göğe çıkardık</p>

  <p><br class="chapter" /></p>

  <p class="normal1">Ben Mahir’im derim işçi kardeşim</p>

  <p class="normal1">Şanlı direnişte ben bir neferim</p>

  <p class="normal1">Sakın taviz verme işçi yoldaşım</p>

  <p class="normal1">Emeğin sesine sahip çıkalım.</p>

  <p class="sagnormal"><span class="ideitalik">23 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Okur mektubu</span></p>

  <p class="normal">Ünaldı’dan Genç Dokuma İşçileri</p>

  <p class="normal1">Devletin halkımıza başlattığı saldırıya, başkaldıran gençlerimiz ve aydınlarımızın, işçi ve emekçilerin sessiz kalmadığı ve kalmayacağı görülmektedir. Aile ve kardeşlerimiz, bu haksızlıklara karşı boyun eğmeyecektir. Devlet, gençliğin sesine ve görüşlerine duyarlı olmamakla birlikte, aile de bunalıma sürüklemektedir. Halkımızı uyduruk gerekçelerle birbirine kırdırmaya çalışmaktadır.</p>

  <p class="normal1">70 günden beri ölüm orucunda olan tutsakların taleplerini görmezden gelerek, tutsakların ölümüne seyirci kalmakta, onları katletmektedir. Daha gençliğinin baharında haksızlıkları, sömürüyü, katliamları görerek hak ve özgürlük mücadelesine katılan kardeşlerimiz “terörist” olarak suçlanarak zindanlara dolduruldular.</p>

  <p class="normal1">Ne idi bu kardeşlerimizin istekleri? İnsanca bir yaşam, güzel bir gelecek, iş, ekmek ve özgürlük değil mi? Evet bunlar için zindanlara dolduruldular, demir parmaklıklar arkasına tıkıldılar. Ve oralarda katlediliyorlar. Bu katliamları durdurmak için hep birlikte meydanlara çıkalım, hep birlikte protesto edelim. Devrim şehitleri ölümsüzdür.</p>

  <p class="sagnormal"><span class="ideitalik">29 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Ender İmrek</p>

  <p class="normal">Ünaldı Kazanacak!</p>

  <p class="normal1">Ünaldı dokuma işçilerinin direnişi 30. gününde. Büyük bir şevk ve kararlılıkla başlayan direniş sürüyor. İlk gününden bugüne kadar patronlar büyük bir moral bozukluğu ve çöküntü içinde oldular. Geriye dönüp bakıldığında işverenlerin esas taktiklerinin işçilerin gücünü ve birliğini bozmak olduğu görülür. Önce “Derneği muhatap kabul etmeyiz” dendi. İşçi bunu yutmadı. Ardından işverenler odasını devre dışı bırakarak muhatapsızlık yaratmak istediler. Ardından “iyi patron” rolünde birkaç işveren, “Biz taleplerinizi kabul ediyoruz, bizim işyerlerinde işbaşı yapın” dedi. Bu da işçinin gücünü bölemedi. Ardından uçan halılar sözleşmeye oturmak zorunda kaldı, ama sözleşmeye uymadılar. Uyulmayan yerlerde işçiler işbaşı yapmadı. Bugünlerde polis devreye sokuldu. Polisin saldırısı işçilerin direnişini kıramadı. Vali işverenlerin sözcüsü gibi bir demeç verdi. Bu işçilerin öfkesini daha da arttırdı. Ardından dernek başkanı, yöneticiler ve işçi temsilcileriyle aynı masaya oturan vali, “Ben işçilerin de valisiyim” demek zorunda kaldı. Ama aynı gün yerel televizyonlarda yaptığı konuşmada “işçilerin derneği ve işverenler odamız başkanı” diye başladığı konuşması valinin kimlerden yana olduğunu daha da açığa kavuşturdu. Patronlarla devletin bu kadar iç içe oluşu işçinin kendi kollarından ve örgütlü mücadelesinden başka çaresi olmadığını gösterdi. İşçiler içerisinde birkaç işveren yanlısı yağdanlık ve bir işçinin deyimiyle “işveren uşağı” direnişte gedik açmak için birkaç tezgâhı çalıştırarak onursuzluğu işçilere dayatmak istedi, bu da sökmedi.</p>

  <p class="normal1">İşverenler geçen hafta perşembe günü bir araya gelip, talepleri kabul ettiklerini ifade ettiler. Ancak aynı zamanda karşılıklı dayanma gücü ve psikolojik durumu ölçen işveren, işçilerin zaafını tespit ederek direnişi kırmak için yıpratma ve onursuzca teslim almaya çalışıyor. İşverenler birbirlerinden habersiz gibi ama aslında planlı hareket ediyor. Tek tek işçilerle, onlarla ilişkilerini işçi-işveren, emek-sermaye çelişkisinden uzaklaştırarak, ahbap-çavuş ilişkisine dökmeye çalışıyorlar. Esas hedef işçilerin sağlam birliği ve güçlü direngenliğini bölüp parçalamak. Karşılıklı iki sınıf olarak çıkarları birbirine zıt, biri sömüren, biri sömürülen olarak işçinin binlercesinin gördüğü ve kavradığı durumu çürütmek istiyorlar.</p>

  <p class="normal1">Elbette işçilerin içinde sınıfına ihanet eden tek tük ayrık otları çıkacak. İşçiler bunu da görüp kavradı, dün yapılan toplantılarda binlerce işçi âdeta ant içerek “kazanacağız” alkışıyla “iş, ekmek ve özgürlük” mücadelesinin zaferine inançlarını anlattılar. Dernek başkanı ve işyerindeki işçi temsilcileri büyük bir kararlılıkla pazartesiden sonra izleyecekleri yolu ve tutumu kararlaştırdılar. Ünaldı işçileri kazanacak.</p>

  <p class="normal1">Ünaldı işçileri, tüm Türkiye ve dünya işçi sınıfının gözlerinin ve dikkatlerinin Antep’e çevrildiğini biliyor. Gösterilen dayanışma ve maddi destek işçilerin direnme azmini daha da güçlendiriyor. Ünaldı kazanacak. Tüm işçi sınıfının bir kazanımı olarak bu direniş tarihe geçecek.</p>

  <p class="sagnormal"><span class="ideitalik">29 Temmuz 1996 Evrensel</span></p>

  <div class="clrb"></div>

  <p class="ortayazi"><span class="idebolditalik">Başyazı</span></p>

  <p class="normal">Dokumacı, Her Gün Yeniden Kazanmak Zorunda</p>

  <p class="normal1">20 bin dolayındaki Ünaldı dokuma işçisinin bir aydır süren grevi, önceki gün işveren temsilcileriyle Ünaldı Dokuma İşçileri Derneği arasında varılan bir anlaşmayla sonuçlandı. Halı patronları, Gaziantep polisi ve valiliğin açık işveren yanlısı tutumuna, yerel medyanın işçi aleyhine yürüttüğü kapsamlı kampanyaya karşın, işçilerin birlik ve mücadele kararlılığı karşısında, tüm talepleri kabul etmek zorunda kaldı.</p>

  <p class="normal1">1- Sermaye ve hükümetlerin yürürlükteki toplu sözleşmeleri bile çiğnediği, her gün yeni bir hak gaspının yaşandığı bir dönemde, bir ay önce, 10 bin işçinin topluca iş bırakmasıyla başlayan direniş, kısa bir süre sonra yan sanayilerde çalışan 10 bin işçinin daha katılımıyla, tüm taleplerin elde edilmesine kadar sürdü. Gerek kitlesellik, gerek süresi, gerekse taleplerin elde edilmesinde başarısı bakımından, kendi türünde bu eylem, işçi sınıfımız tarihinde örneği olmayan eylemdi.</p>

  <p class="normal1">2- Ünaldı’nın yüzlerce işyerine dağılmış 20 bin işçi, sendika gibi genel bir kitle örgütünden ve sendikal mücadele deneyiminden yoksun işçilerin eylemi olarak başladı ve sürdü. Yıllardır bu dayanışma dernekleri vardı, ama bu dernek ne kadar işçiyi temsil ederse etsin, nihayet bir dernekti. Bu örgütlenme yoksunluğuna, vali ve Emniyet’in açıkça patronların kuvveti olarak işlev görmesine, çeşitli partilerin, işçilerin birliğini bozma girişimlerine karşın; bozma girişimleri ve baskılar arttıkça, işçiler daha büyük bir kararlıkla birbirine sarıldılar. İşçiler, “Bu direniş en fazla 2-3 gün sürer” diyenleri utandırdı; günler ilerledikçe eylem daha da kitleselleşip kararlılık kazandı.</p>

  <p class="normal1">3- Bu grevin en ilginç özelliklerinden biri ise, basın ve TV kuruluşlarının bu büyük işçi eylemini bir ay boyunca görmezden gelmeleriydi. Bırakalım tekelci medyayı, emek ve işçi sınıfı üstüne mangalda kül bırakmayan siyasi çevre gazeteleri ve dergileri de (bir iki istisnai haber dışında) bu eylemle hiç ilgilenmedi. Kendisini emekten yana ilan eden ya da seçimlerde işçilerin büyük bir bölümünden oy alan partiler de bu büyük eylemi görmezden gelmeyi tercih ettiler. Daha doğrusu bölmek ve eylemi yenilgiye uğratmak için gördüler sadece. Sadece Evrensel ve Emek Partisi, gelişmeleri daha başından itibaren yakından izledi, üstlerine düşeni yerine getirmeye çalıştı.</p>

  <p class="normal1">Bu eylem kuşkusuz ki; işçilerin çalışma ve yaşama koşullarının iyileştirilmesine yaptığı katkıyla işçiler için pek çok elle tutulur kazanım sağladı. Ama bundan daha önemlisi bu eylem, Antep işçilerinin bu en hor görülen, en çok sömürülen, çalışma koşullarının berbatlığı bakımından ancak Ortaçağın köleleriyle kıyaslanabilecek kesiminin, birleştikleri zaman ne büyük güç olduklarını görmelerini sağlayarak işçilerin bilincinde bir sıçrama yaratmıştır. Aczmendi tarikatı mensubundan MHP yanlılarına, Refahçısından Emek Partilisine tüm işçileri bir şey birleştiriyordu; o da, emeklerinden başka satacak bir şeyleri olmaması.</p>

  <p class="normal1">İşçiler mücadele içinde, kendilerini kurtaracak tek gücün kendilerinde olduğunu, bunu da ancak birleştikleri zaman gerçekleştirdiklerini, kendi deneyleriyle gördüler.</p>

  <p class="normal1">Denebilir ki; bütün bunlar Ünaldı’da yıllardır vardı; neden işçiler şimdi bu kararlılığı gösterebildiler? Elbette bu sorunun gerçekçi yanıtı, Emek Partisi’nin varlığıdır. Çünkü gerçekten de Emek Partisi, eylemin başından sonuna kadar, her siyasi görüşten işçiyi birleştiren ana eksenin “emek” olduğu gerçeğine titizlikle sarılmış, geleneksel sol fraksiyonculuk hastalıklarına prim vermeden işçiyi birleştirip tek bir hedefe yönelten sihirli bir el görevini yerine getirmiştir. Ve kuşkusuz sadece işçiler de değil, genç Emek Partisi de, kendi rolünü ve eylem çizgisini de sınayarak önemli bir deneyim edinmiştir. Ve artık Ünaldı’nın 20 bin işçisi için Emek Partisi, nasıl bir parti olduğu kadar, programıyla da, eylem çizgisiyle de tanınan bir parti olmuştur. Elbette Emek Partisi de sınıf hareketinin nasıl bir ihtiyacından doğduğu ve nasıl bir işleve sahip olduğu konusunda daha derinlemesine bir kavrayış edinmiştir.</p>

  <p class="normal1">Ve bugün Antep’in dokuma işçileri de Emek Partisi de dünden daha bilinçli, daha güçlüdürler, ama düne göre daha karmaşık problemleri çözmekle de yüz yüzedirler. Çünkü mücadele, sadece grevler ve direnişlerle sınırlı değil, her gün süren bir olgudur ve her gün ortaya çıkan sorunlar çözülmediği zaman geçmiş kazanımları kaybetmek de sadece bir ‘an’ meselesidir. Özellikle Ünaldı’nın bugünkü koşulları düşünüldüğünde, bugün kazanılanı her gün yeniden kazanma çabası ve uyanıklığı gösterilmediğinde, her şeyin tersine dönmesi kimse için şaşırtıcı olmamalı. “Su uyur düşman uyumaz” sözü boşuna söylenmemiştir.</p>

  <p class="sagnormal"><span class="ideitalik">31 Temmuz Evrensel 1996</span></p>

  <div class="clrb"></div>

  <p class="ortayazi"><span class="idebolditalik">İzlenim</span><br class="chapter" />
  Sinan Saygılı</p>

  <p class="normal">Öğreniyorlar, Değişiyorlar</p>

  <p class="normal1">“Direniş bir okuldur” sözü dokuma işçilerinin 1 aylık direnişiyle bir kez daha hayat buldu, ispatlandı. Binlerce dokuma emekçisi, dünya görüşleri farklı olsa da “emek” ekseninde bir araya geldiklerini ve bu birliği kimsenin bozmasına kesinlikle izin vermeyeceklerini defalarca üzerine basa basa tekrarladılar, pratikte de bunu hayata geçirdiler. Direniş süresince sınıf olduklarının farkına vardılar. Sınıf olarak hareket ettiklerinde işverenleri nasıl dize getirdiklerini biraz da şaşırarak gördüler. Siyasi partilerin meydanlarda bol bol nutuk atan politikacıların gerçek yüzlerini tanıma imkânına kavuştular. Kimisi yıllardır üyesi olduğu partisinden istifa etti, kimisi “hep umut” diyerek gittiği partisinde “Niye bize yardımcı olmuyorsunuz?” diye sorduğunda, “Aslında biz de işçiyi destekliyoruz” şeklinde cevap alınca “Tamam tamam, polisler de ‘biz işçinin yanındayız’ diyorlardı” diyerek ayrıldılar; hem de bir daha dönmemek üzere. Emek Partisi’nin adını daha önce hiç duymayan, Evrensel gazetesini ise Metin Göktepe olayından sonra çok azının duyduğu dokuma işçileri, direnişle birlikte gazete bir gün geç gittiğinde “Evrensel niye gecikti?” diye sormaya başladılar; polisin sürekli olarak “Teröristlerin gazetesini okumayın!” uyarılarına karşın. İşçilerin hemen hepsi Emek Partisi’ni direniş içinde tanırken, azımsanmayacak bir güç açıkça “ben bundan böyle Emek Partiliyim” demeye başladı. Çeşitli şehirlerden göç eden ve kozmopolitik bir yapıya sahip tam bir sömürü cenneti olan Ünaldı Sanayi Sitesi, sendikasız, sigortasız ve düşük ücretle çalıştırmanın yaygın olduğu bir yer. Ünaldı işçileri, bu kölelik zincirinin bir halkasını kırmanın mutluluğu içerisinde, zincirleri param parça etmek için partili olmanın zorunluluğunu kavramaya başlamanın ipuçlarını veriyorlar. Dokuma işçileri sendikayı, partiyi ve gazetelerini konuşuyor şimdi.</p>

  <p class="sagnormal"><span class="ideitalik">Evrensel 1 Ağustos 1996</span></p>

  <div class="clrb"></div>

  <p class="ortayazi">Barış Avşar</p>

  <p class="normal1">Ünaldı’yı, grevi, nasıl başladıklarını, neler yapmaları gerektiğini iştahla anlatıyor. Söz kendisine, kendi yaşamına geldiğinde de içinde bulunduğu koşullara ve bu koşulların yaratıcısı olan sisteme öfkeyle karşı çıkıyor. Bu koşulları da ancak işçi kardeşleriyle düzelteceğini biliyor. Ünaldı Dokuma Sanayi’ndeki binlerce genç işçiden biri Mahmut. 17 yaşında. Bizi onunla tanıştıran arkadaş “Grev başladığında çalışmaya devam eden her yaştan bir sürü işçiyi o ikna etti’ diyor. Mahmut “övüldüğü için” utanıyor, yüzünü eğiyor, işçi önderi falan olmadığını, sadece arkadaşlarıyla birlikte çalışmaya devam eden bazı işçileri ikna ettiklerini söylüyor. Mahmut’la konuşmaya başlıyoruz. 1979’da Antep’te doğmuş, doğduğundan beri de Antep’te. Yalnız anne ve babası Urfa Suruçlu olduğu için onu da Suruç nüfusuna yazdırmışlar. İlkokul dörtte kahvede garsonluk yapmaya başlamış, ilkokul bittikten sonra da Ünaldı’ya masuracı olarak girmiş, o zamandan beri de çalışıyor. Ailesinin nüfusu on beş. Beş erkek, altı kız kardeşi var. Çalışan, eve parayı getiren üç kişi. Kalfa olan abisi, 16 yaşındaki cağcı kardeşi ve kendisi.</p>

  <p class="normal1">Babası taksi şoförüymüş ama artık çalışmıyor. Evin geliri iş durumuna göre 7,5-8 milyon arasında değişiyor. 2,5-3 milyonunu Mahmut kazanıyor. Ama babası Mahmut’a sık sık hatırlatıyor: “Bak abin kaza geçirdi, ağır işe gelemiyor, 60-70 kiloyu kaldıramıyor. Hem de evli. İsterse bize hiç para vermeyebilir. Kardeşin de daha küçük, üzerine fazla gidilmez, bu yüzden ben olmasam bu ev senden sorulacak. Bu evin temel direği sen olmalısın.”</p>

  <p class="normal1">Ünaldı’da grevci işçilerin en çok yakındıkları meselelerden biri de grev öncesi para biriktirememiş olmaları. “Kazandığımız para o kadar az ki, ancak günlük ihtiyacımızı karşılıyor. Grevin yaklaştığını bildiğimiz halde birkaç günlük para bile biriktiremedik” sözlerini sık sık duyabiliyorduk. Mahmut ve ailesi de grevle birlikte aynı sorunla karşı karşıya kalmışlar. Yengesi erken doğum tehlikesi atlatmış, ameliyat olmuş. 25 milyon ilaç, 15 milyon hastane masraflarını karşılamak aileyi ezmiş. Çünkü hiçbirinin sigortası ya da başka bir sosyal güvencesi yok. “O parayı nasıl bulduk, nereden topladık, şimdi düşününce aklım almıyor. inanır mısın; kahvaltıda şu boğazımdan 2-3 tane zeytin, biraz ekmek, bir de çay geçmiştir. Ama her şeye rağmen kazanana dek gideceğiz. Bütün arkadaşlar ve aileleri üç aşağı beş yukarı bizim durumumuzda. Birbirimizden başka dayanacağımız hiçbir şey yok. Dokumacı çalışırken bile yağlı yemek yiyemez, varsın şimdi yağsızını da yemeyelim” diye açıklıyor Mahmut yaşadıklarını.</p>

  <p class="normal1">Ailece eğlenebilmek için en çok ne yapmaktan hoşlandıklarını soruyorum. Gülümsüyor; “Bizde zaten doyasıya eğlenmek diye bir şey yok. En fazla fuara (oyun araçlarının ve giyim eşyalarının bulunduğu bir park) ya da pikniğe gitmek olabilir.” Bunları yapmaya en istekliler de küçük kardeşleri. Ama buralara gitmek aile bütçesini oldukça zorladığı için, çok nadir yapabiliyorlar. Ailece yapabildikleri bir diğer şey de damda şiş yapmak. Mahmut şiş’i hemen açıklıyor. “Şişe som et taktığımızı sanma, kasaptan aldığımız tavuk parçalarını iyice kırıp kemikleri üzerlerindeki et parçalarıyla şişe takıyoruz. Ama bunu bile yapamayan işçi aileleri var.”</p>

  <p class="normal">Dokumacı Olmasaydı</p>

  <p class="normal1">Her çocuğun olduğu gibi Mahmut’un da hayalleri vardı çocukken: “Küçükken en büyük hayalim motorlardı. Bu yüzden bir de devlet kapısı olduğundan, trafik polisi olmak isterdim. Şimdiyse elektrik mühendisi ya da polis olmak iyi olurdu diye düşünüyorum.” Elektrik mühendisliği anlaşılmaz değil ama ikinci tercihin nedeni Mahmut’u ve onun dünyasının saflığını daha iyi anlatıyor insana. “Çünkü Antep’teki polislerin hiçbirinden memnun değilim. Halka nasıl iyi davranılacağını göstermek için polis olmak isterdim. Çünkü karakola düşen herkes işkence görüyor. Benim başıma da geldi. 95’in dört ya da beşinci ayıydı, iki silah çalınmış ve suç benim bir arkadaşımın üstüne kalmış. Arkadaşım işkencede çok zor durumda kalınca benim adımı vermiş.</p>

  <p class="normal1">“Silahlar Mahmut’ta” demiş. Beni aldılar, ne dediysem, ne yaptıysam olmadı. Tam dört gün işkence ettiler, elektrik verdiler. Ben tabii hiçbir şey bilmiyorum, neyi söyleyeceğim. En sonunda beni arkadaşla yüzleştirdiler. “Mahmut’un babası onu sever, silahı bulur, polise verir. Mahmut da ben de kurtuluruz diye düşündüm” deyince, bizim olayla alakamız olmadığı anlaşıldı, bırakıldık.</p>

  <p class="normal1">Ama orda yaşadıklarım, işkenceler hiç aklımda değil ama o küfürler onurumu kırdı. Hiç unutmayacağım, işte bütün bunları gördükten sonra nasıl polis olunacağını onlara göstermek için polis olmak isterdim” diyor Mahmut. Konuyu değiştiriyoruz. Peki ya sevmek? Acaba Mahmut nasıl bir yar ister, kimi sever? Bunları sorunca çekineceğini, belki cevap vermeyeceğini düşünüyorsunuz. Ama o samimi, sıcak: “En çok sarışın kızlar hoşuma gidiyor.</p>

  <p class="normal1">“Ama sadece dış görünümü yetmez. Beni anlayabilmeli. Konuştuğum bir kız vardı, şimdi Almanya’da. Onu iyice tanımak, beni anlayıp anlamayacağını görmek istiyorum. Eğer onunla evlenirsem Türkiye’de kalmam.” Ama evlilik konusunda aceleci değil. Biraz da tepkili: “Bizim dokumacı milleti eline biraz para geçince hemen oğlunu ya da kardeşini evlendirir. Ben böyle evlilik istemiyorum. Küçük yaşta evlenmek hiç iyi değil. Adam evine gelir. Pestili çıkmıştır. Karısı yemeğini getirirken birazcık dökerse ya da çocuklar biraz gürültü yaparsa, vay o kadının haline. Dokumacının evinde huzur kalmaz.” işte belki de böyle bir evlilik yapmamak için Mahmut’un kafasındaki tek yol Almanya’ya gitmek. Orada “konuştuğu kızla” evlenmek. Ama bunları şimdilik sadece düşünüyor.</p>

  <p class="normal">Politika Ne Demek!..</p>

  <p class="normal1">Mahmut için politika neyi ifade eder? Hayatında neyi karşılıyor bu söz? “Fazla bir şey ifade etmiyor. Politika nedir diye sorsalar cevapsız bırakırım. Yani çok uğraşmam. Ama ben politikacılardan bir tek şeyin cevabını istiyorum. Biz sigorta isterken, bunun için greve gitmişken, onlar SSK’yı neye göre özelleştirmeye kalkıyorlar anlamıyorum. Gelsinler bizim halimizi görsünler. SSK’yı özelleştireceklerse ondan sonra Özelleştirsinler.”</p>

  <p class="normal1">Bize kalırsa Mahmut bu sözleriyle “politikanın” ne olduğunu, nasıl anlaşılması gerektiğini oldukça net açıklıyor. ‘Politika’nın gerçek anlamını ve hangi taraflar arasındaki ilişkileri ifade ettiğini, onun sözlerinin altında bulabiliyorsunuz. ‘Önderlik” sıfatını en baştan reddeden Mahmut’a grevin başında yaşadıklarını ve yaptıklarını soruyoruz.</p>

  <p class="normal1">“Grev ilk başladığı gün çalışmaya devam eden oldukça fazla arkadaş vardı. Gittik, onlarla konuştuk. Bizim memleketin yasalarında sigorta diye bir şey varmış, toplusözleşme diye bir şey varmış, bunlar bizim hakkımızmış” dedik. Bir işyerinde bir tane işveren olurmuş, kalfa da, cağcı da, bobinci de, masuracı da işçiymiş, yani işçinin işçisi olmazmış dedik. 1977-1978’de kilimciler 3 ay greve gitmiş, direnmişler. Patronlar en sonunda pes etmişler, işçileri tek tek evlerinden toplamışlar, bunu biz de yapabiliriz dedik. Patronlar bizi Antepli, Urfalı, Türk, Kürt, Alevi-Sünni diye bölüyorlar ama biz hepimiz işçiyiz dedik. Arkadaşlar bizleri dinlediler. 40 yaşındakiler de 12 yaşındakiler de işi bıraktılar. Bütün ayrımlarımızı kaldırıp bir yumruk olduk.”</p>

  <p class="normal1">Peki Mahmut Merter’deki, Ostim’deki, Siteler’deki, Tuzla’daki ve ülkenin her yerindeki on binlerce genç işçi kardeşine neler söyler?</p>

  <p class="normal1">“Örgütlü işçi her zaman kazanır. Biz Öğrendik ki Almanya’daki, İngiltere’deki işçiler yürümüşler haklarını almışlar. Dünyanın her yerinde bu böyle olurmuş. Biz de bunu yapmaya çalışıyoruz, İstanbul’daki, Hatay’daki, Erzurum’daki genç işçi arkadaşlar da bir araya gelmeliler. Örgütler kursunlar, birlik olsunlar. Biz burada öylesine bir çizgide ilerliyoruz ki, devlet bile, patronlar bile şaşırıyorlar. Bunca gündür 20 bin işçi grev yapsın ve bir tek kişinin bile soğukkanlılığı kaybolmasın! Bak bugün gene askeri indirmişler Ünaldı’ya. Ama biz canavar değiliz, hakkını arayan işçileriz. Bizim sesimizi Avrupa’dan İstanbul’dan işçiler duydular. Başka işçi arkadaşlar bunları görsünler, bir araya gelsinler, bizim örneğimizden hareket etsinler. Benim gördüğüm bir şey daha var. İş gençlerde bitiyor. Gençler, genç işçiler eğer dört elle uğraşır ve birlikte olurlarsa her şeyi yaparlar, Bizim direnişimiz bunu gösterdi. Onlar bunları başarabilirlerse, biz de onları örnek alacağız.”</p>

  <p class="normal1">Mahmut, Ünaldı’da bir genç işçi. Her şeye rağmen hayal kuran, hayatın ona yüklediği ve yükleyeceği bütün sorumluluklara hazır, kendi yaşının iki-üç katı büyük işçilerle tartışacak kadar sıcak ve en önemlisi de yerinin neresi olduğunu öğrenmiş bir genç işçi. O Ünaldı’da sınıf kardeşleriyle omuz omuza direndi, direniyor. Siz bunları okuduğunuzda belki haklarını almış ya da halen direniyor olacaklar.</p>

  <p class="normal1">Ünaldı’da Mahmut ve arkadaşlarının istekleri gerçekleşene kadar onlar hiçbir taviz vermeyecekler. Yani Mahmut yaşamın içinde başka Mahmutlarla, Alilerle, Azizlerle, İbrahimlerle yan yana olmanın verdiği güçle, direnerek öğrenmeye ve öğretmeye devam edecek. Çünkü onlar başka bir yol olmadığını iyice öğrenmişler. Grev okulları olmuş, bir araya gelebilmek de öğretmenleri.</p>

  <p class="sagnormal"><span class="ideitalik">Gençliğin Sesi Ağustos 96</span></p>

  <div class="clrb"></div>

  <div class="calibre1" id="calibre_pb_53"></div>
</body>
</html>
