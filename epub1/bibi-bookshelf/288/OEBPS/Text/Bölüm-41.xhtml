<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 41 -</b></p>

    <div class="bosluk_alt_2"></div>

    <p>Oğlumun buraya niye gelmeyeceğini uzun süre düşündüm. Demek ki babasını beğenmiyordu. Bir öfke duydum ona. Aynı zamanda hem öfkemin haklı olmayabileceğini seziyor ve oğlumu görmek istiyor, hem de başıma bir kaza gelmeden bir an önce Öngören’den ayrılmak istiyordum. “Serhat Bey, hadi daha geç olmadan bana artık şu bizim kuyuyu bir gösterin” dedim.</p>

    <p>“Tabii.”</p>

    <p>“Ama dikkat çekmeyelim. Önden siz çıkın. Yokuşun başında beni bekleyin. Beş dakika sonra ben gelip sizi orada bulayım.”</p>

    <p>Son lokmasını yutup hemen çıkıp gitti. Kırmızı Saçlı Kadın masanın öbür ucundan beni süzüyordu. Birkaç yudum daha rakı içtim, bir parça beyaz peynir yedim ve dışarı çıkıp karanlık yokuşun başında Serhat’ı buldum.</p>

    <p>Rehberim ve ben gölgeler, karanlıklar ve hatıralar arasından sessizce yürüdük. Çıktığımız yokuşun bizim eski düzlüğün neresine düştüğünü ve kuyunun yönünü çıkaramıyor, bunu aradan geçen zamanda her yerin beton yapılar, duvarlar, depolarla kaplanmasıyla açıklayacağıma, suçu kafamın rakıyla dumanlı olmasında arıyordum. Kafamın dumanlı olmasının nedeni ise, oğlumun beni görmek istememesiydi elbette.</p>

    <p>Renksiz bir duvar boyunca ilerledik; ağaçları neon ışıklarıyla pembeleşmiş beton bir bahçenin ve deponun önünden geçtik. Kapalı bir berber dükkânının karanlık vitrininde kendimin ve genç rehberimin gölgelerini görüp, aynı boyda olduğumuzu fark ettim.</p>

    <p>“Enver Bey’i ne zamandır tanıyorsunuz?” diye soruverdim tiyatrosever rehberim Serhat’a.</p>

    <p>“Kendimi bildim bileli. Ben eski Öngörenliyim.”</p>

    <p>“Nasıl bir insan?”</p>

    <p>“Niye soruyorsunuz?”</p>

    <p>“Babası Turgay Bey’i tanırdım” dedim. “Otuz yıl önce buradaydılar.”</p>

    <p>“Enver’in derdi bence babası değil, babasızlığıdır” dedi akıllı Serhat. “Öfkeli, içine kapanık, değişik biridir Enver.”</p>

    <p>“Ben de babasızlık çektim ama öfkeli, içine kapanık, hatta başkalarından değişik bile değilim” dedim rakının verdiği bilgelikle.</p>

    <p>“Siz tabii ki değişiksiniz, çünkü zenginsiniz” dedi hazırcevap Serhat. “Belki de Enver’in derdi sizin gibi zengin olmamak.”</p>

    <p>Bir süre sustum. Ukala Serhat bu sözüyle, Enver parasız ve bu yüzden dertli mi demek istemişti? Yoksa, Enver sizin gibi hayatta yalnızca para kazanmayı düşünen insanlardan hoşlanmaz ve bugünkü toplantıya da bu yüzden gelmedi mi demek istemişti?</p>

    <p>İkinci ihtimale kafayı takıyor, kuyu kazdığımız yere yavaş yavaş yaklaştığımızı arazinin düzlüğünden çıkarıyordum. Otuz yıl önce gördüğüm dikenleri, yabani otları kaldırım kenarlarında, boş arsalarda yeniden gördüm. Bir an kırış kırış boyunlu kaplumbağa ile karşılaşmak ve ona bakıp zaman ve hayat hakkında düşüncelere dalmak istedim. “Bak otuz yılda neler oldu!” derdi kaplumbağa. “Senin için bütün bir saçma ömür. Benim içinse farkına bile varmadığım bir zaman parçası.”</p>

    <p>Kırmızı Saçlı Kadın, oğlumuz Enver’e, babamın, yani dedesinin siyasi inançları yüzünden hapislerde yatan romantik bir idealist olduğunu anlatmış mıydı acaba? Oğlumun babasını, dedesinden daha kötü ve yüzeysel bir insan olarak hayal etmesi ihtimali canımı yakıyordu. Beni bu ruh durumuna sokan ukala Serhat Efendi’ye de öfkeleniyordum ki tam o sırada, yolun bu kıvrımını tekrar hatırladım. “İşte” deyiverdim: “Bizim kuyudan önceki son kıvrımdı bu.”</p>

    <p>“Sahi mi?” dedi dikkatli Serhat. “Ne tesadüf. Mahmut Usta’nın bir dönem oturduğu ev de hemen şurada.”</p>

    <p>“Nerede?”</p>

    <p>Gölgeden yapılmış eliyle karanlıkta hiç gözükmeyen bir depo, fabrika ve ev kalabalığını işaret etti. Ben ise bir zamanlar altında öğle uykusu çektiğim ceviz ağacını fark ettim. Otuz yılda büyümüş ama bir fabrikanın duvarları içinde kalmıştı. Derken, tam da baktığım yönde, eski zamanlardan kalma bir evin soluk ışıkları yandı.</p>

    <p>“Mahmut Ustalar burada çok oturdular” dedi Serhat. “Enver ile annesi Gülcihan Hanım bayramlarda gelirlerdi buraya. Ben Enver’i Mahmut Usta’nın bu bahçesinde tanıdım.”</p>

    <p>Delikanlının sözü gene Enver’e getirmesinden pirelendim ama aklım otuz yıl önce geldiğim bu boş ve çorak arazinin beton ve duvara dönüşmesine, burada bu kadar insanın (o anda çamur rengi bir köpek tehditkâr bir havayla gelip bizi kokladı) ve hayvanın yaşamasına inanamıyor, bir an önce bu gerçeği kabul edip onu sıradan bir şey olarak görebilmek için özel bir çaba harcıyordum. Otuz yıl önceden kalma bir hatırayı geri getirecek bir taş, bir pencere görebilir, aşina bir kokuyu içime çekebilir miydim?</p>

    <p>“<i>Kur’an-ı Kerim</i>‘deki babasını kuyuda bırakıp ölüme terk eden şehzadenin hikâyesini, Mahmut Usta bu evde anlatmıştır bize” dedi ısrarcı Serhat Bey.</p>

    <p>“Ne <i>Kur’an</i> da, ne de <i>Şehnâme</i>’de böyle bir hikâye vardır” dedim.</p>

    <p>“Ne biliyorsunuz?” dedi Serhat. “Siz dindar mısınız, <i>Kur’an</i> okur musunuz?”</p>

    <p>Saldırgan havasından delikanlının oğlum Enver’in fazla etkisinde kaldığını anlayıp sustum. Kalbim de kırılmış, buraya gelmenin tehlikeli olduğuna hükmetmiştim. “Mahmut Usta’yı severdim. O yaz burada bana babalık etmiştir” dedim.</p>

    <p>“İsterseniz size Enver’in evini de gösterebilirim” dedi rehberim.</p>

    <p>“Yakın mı?”</p>

    <p>Bir yan sokağa sapınca Serhat’ın peşinden gittim: Kapısında hiçbir ışık yanmayan bu apartmanların, sağa sola gelişigüzel park etmiş kamyonların ve minibüslerin, bir küçük ilkyardım kliniğinin ve eczanenin, bir garajın ve kapılarında asık suratlı bekçilerin sigara içtiği depoların önünden geçerken, bütün bu şeylerin bizim düzlüğe tıkış tıkış da olsa sığabilmesine hayret ediyordum.</p>

    <p>“Burası Enver’in evi” dedi Serhat. “İkinci kat, sol taraftaki pencereler.”</p>

    <p>Kalbim birkaç tuhaf ve hafif vuruşla attı. İçimdeki oğul isteğini, onunla arkadaşlık etme arzusunu durduramayacağımı hissediyordum.</p>

    <p>“Işıkları yanıyor Enver Bey’in” dedim sarhoş rahatlığıyla. “Gidip kapısını çalalım mı?”</p>

    <p>“Işıklarının yanması evde olduğu anlamına gelmez” dedi her şeyi düşünebilen Serhat. “Enver hayatta yalnızlığı seçmiştir. Gece sokaklara çıktığı zaman da ışıklarını açık bırakır ki hem hırsızlar ve kötü niyetliler evde biri var sansın, hem de eve dönünce ne kadar yalnız olduğu aklına gelmesin.”</p>

    <p>“Belli ki arkadaşınızı iyi tanıyorsunuz. Enver karşısında sizi görünce şaşırmaz.”</p>

    <p>“Enver’in ne yapacağı hiç belli olmaz.”</p>

    <p>Bunu oğlumun gözü pek olduğu anlamına alıp gururlanmalı mıydım? Kapıya doğru yürüdüm. “Hem niye yalnız olsun ki?” dedim. Onu o kadar seven bir annesi, sizin gibi yakın arkadaşları varken…”</p>

    <p>“Hayır, kimseye yakın değildir o…”</p>

    <p>“Babasız büyüdüğü için mi?”</p>

    <p>“Olabilir ama kapıyı çalmadan bir düşünün gene de…” dedi oğlumun ihtiyatlı arkadaşı. Ama ben ona aldırmıyor, kapı zillerinin üzerindeki, her biri ayrı el yazısı ve puntolarla yazılmış adları hızla okuyordum ki bir an dondum; sanki büyülendim.</p>

    <div class="bosluk_alt_1"></div>

    <p class="kutu orta baslik_5">6: ENVER YENİER <br/>
  (SERBEST MUHASEBECİ)</p>

    <div class="bosluk_alt_1"></div>

    <p>Zilin düğmesine üç kere bastım.</p>

    <p>“Gece yarısı davetsiz misafire Enver’in kapısı her zaman açıktır” dedi Serhat. “Evdeyse açar.”</p>

    <p>Ama kapı açılmadı. Oğlumun evde olduğunu, benim, buraya onu görmeye geldiğimi bildiğini ama inattan açmadığını düşünüyor, hem ona, hem de çift anlamlı laflar sokuşturan Serhat’a sinirleniyordum.</p>

    <p>“Enver Bey’i niye bu kadar görmek istediniz?” diye sordu meraklı ve kışkırtıcı Serhat. Herhalde kulağına bazı dedikodular çalınmıştı.</p>

    <p>“Şu kuyuyu bir göster de, gecikmeden eve döneyim” dedim. Başka bir gün, kimselere görünmeden oğlumu görmek için tekrar buraya gelebileceğimi geçiriyordum aklımdan.</p>

    <p>“Babasız büyürsen âlemin bir merkezi ve sınırı olduğunu anlamaz, her şeyi yapabileceğini sanırsın…” dedi Serhat. “Ama bir süre sonra ne yapacağını bilmez, dünyada bir mana, bir merkez bulmaya çalışır, sana hayır diyecek birini aramaya başlarsın.”</p>

    <p>Ona cevap vermiyor, bizim kuyuya yaklaştığımızı, yıllar süren arayışımın sonuna geldiğimi hissediyordum.</p>

  </div>

</body>

</html>