<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 40 -</b></p>

    <div class="bosluk_alt_2"></div>

    <p>Tanıtım toplantısından sonra düğün salonunda içkili bir akşam yemeği vermek reklamcıların fikriydi. Yemeği Lokantalar Sokağı’nda hâlâ açık olan Kurtuluş Lokantası düzenliyordu. Samsunlu yaşlı patron ile otuz yıl öncesini konuşurken Kırmızı Saçlı Kadın’la Kurtuluş’ta bir akşam aynı masada oturduğumuzu da hatırladım. Yemekte Kırmızı Saçlı Kadın ve tiyatrocu gençlerinden uzak durmaya ve bir an önce kalkıp gecikmeden İstanbul’a dönmeye karar verdim. Tek isteğim dönmeden önce Mahmut Usta ile kazdığımız kuyuyu görmekti. Necati Bey bu isteğimi “kolay” diyerek karşıladı, ama Öngören’in eskilerinden birini mesela çırak arkadaşım Ali’yi rehber olarak ayarlamak yerine Kırmızı Saçlı Kadın’a gitmesi beni huzursuz etti.</p>

    <p>“Serhat tiyatrosever genç dostlarımın en akıllısı, en olgunudur” dedi yanıma gelen Kırmızı Saçlı Kadın. “Bir gün Öngören’de Sophokles’i oynamayı hayal ediyor.”</p>

    <p>“Kuyunun yerini nereden biliyorsunuz?” diye sordum Serhat Bey’e.</p>

    <p>“Su çıktıktan sonra kuyu meşhur oldu” dedi tiyatrosever Serhat Bey. “Mahmut Usta çocukluğumuzda bize kuyuculuk hikâyeleri ile eski masalları anlatmayı severdi.”</p>

    <p>“O masalları şimdi hatırlıyor musunuz?”</p>

    <p>“Çoğunu hatırlıyorum.”</p>

    <p>“Oturun şuraya yanıma Serhat Bey” dedim. “Belki bir ara yemekten kalkar, bir koşu bana kuyuyu gösterirsiniz.”</p>

    <p>“Tabii…”</p>

    <p>Tıpkı otuz yıl önce bir akşam olduğu gibi önümde Kulüp rakısı, beyaz peynir, mezeler ve masanın diğer ucunda Kırmızı Saçlı Kadın vardı. Otuz yılda, babam gibi rakıyı sevmeyi öğrenmiştim. Yanımda oturan delikanlının boş bardağını dolduruyor, hızla içiyor, Kırmızı Saçlı Kadın ile genç tiyatroculardan yana hiç bakmıyordum.</p>

    <p>Bir ara rakısever ve nazik Serhat Bey’e, çocukluğunda Mahmut Usta’dan dinlediği hikâyelerden şimdi en çok hangisini hatırladığını sordum.</p>

    <p>“En çok oğlunu bilmeden öldüren savaşçı Rüstem’in hikâyesi kalmış aklımda…” dedi duyarlı Serhat Bey.</p>

    <p>Mahmut Usta bu hikâyeyi nereden duymuştu? Evet benden önce o da gitmişti sarı çadır tiyatrosuna ama o yamalı bohça oyundan pek bir şey anlaşılamazdı. Kırmızı Saçlı Kadın hikâyeyi, ona anlatmış olmalıydı. Belki de doğuştan biliyordu.</p>

    <p>“Rüstem’in hikâyesi neden kaldı aklınızda? Korktuğunuz için mi?”</p>

    <p>“Mahmut Usta babam değildi” dedi makul Serhat Bey. “Niye korkayım ki?”</p>

    <p>“Otuz yıl önce bir yaz ben Mahmut Usta’yı babam yerine koymuştum…” dedim. “Babam bizi bırakmıştı. Ben de kuyu kazarken onu kendime baba bellemiştim. Sizin babanızla aranız nasıl?”</p>

    <p>“Uzak” dedi Serhat Bey önüne bakarak.</p>

    <p>Acaba Kırmızı Saçlı Kadın ile tiyatrocu arkadaşlarının yanına mı dönmek istiyordu; çok mu karışmıştım bu sessiz delikanlıya? Masalarda oturan kalabalık içkiyle keyiflenip neşelenmişti. Salonda rakılı hemşehri toplantılarında ve maçtan sonra meyhaneye giden erkekler arasında oluşan o dinmek bilmeyen uğultu vardı.</p>

    <p>“Mahmut Usta’yı nasıl tanıdın?”</p>

    <p>“Çocukları etrafına toplar, hikâye anlatırdı. Kendiliğinden gitmiştim evine. Sakat omzunu ilk gördüğümde korkmuştum aslında…”</p>

    <p>“Kuyudan sonra Mahmut Usta’nın evini de gösterir misin?”</p>

    <p>“Tabii… Birkaç ev değiştirdiler, bazıları yıkıldı. Hangilerini göstereyim?”</p>

    <p>“Mahmut Usta’nın hikâyelerinden korkardım…” dedim. “En sonunda hikâyeler doğru çıktığı için…”</p>

    <p>“Doğru çıktığı için ne demek?” diye sordu.</p>

    <p>“Yani hikâyedeki şey, sonra hayatta başıma geldiği için. Bir de Mahmut Usta’nın kuyusundan korkardım. En sonunda, bir gün aşırı korkuya kapılıp onu bırakıp kaçtım. Bu hikâyeyi biliyor muydun?”</p>

    <p>“Biliyordum,” dedi gözümün içine bakamadan.</p>

    <p>“Nereden biliyordun?”</p>

    <p>“Bana Gülcihan Hanım’ın oğlu Enver anlattı. O burada muhasebecilik yapar. Mahmut Usta aslında <i>onun</i> babası gibidir. Çok yakınlardı bir ara.”</p>

    <p>Delikanlının suratında kötü niyetli bir ifade, bir kurnazlık belirtisi yoktu. Hiçbir şeyden haberdar olmadığını hissettim ve bir süre sustum. Rakı ve sigara kokulu gecenin derinliğini kafamın içinde hissediyordum.</p>

    <p>Çok sonra “Bu Enver Bey bu akşam buraya geldi mi?” diye sordum birdenbire.</p>

    <p>“Nasıl?” dedi Serhat. Bu anlaşılmaz, hatta pervasız bir soruymuş gibi bir an hayretle baktı bana. Ne toplantıda ne de masadaki kalabalık içinde oğlum olmasını istediğim kimse yoktu aslında.</p>

    <p>“Enver buraya gelmedi” dedi delikanlı. “Size geleceğini mi söyledi?”</p>

    <p>Cevap vermedim ama delikanlı içimdeki huzursuzluğu hissetmişti.</p>

    <p>“Buraya gelmez o!” dedi.</p>

    <p>“Niye?”</p>

    <p>Bu sefer de Serhat soruma cevap vermedi.</p>

  </div>

</body>

</html>