<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 37 -</b></p>

    <div class="bosluk_alt_2"></div>

    <p>Ama Öngören’e gitmeye bir türlü karar veremiyordum. Oidipus ve Sührab’ın hikâyelerini yıllarca okuya tartışa yüreğimin korkuyla dolmasının etkisi vardı bunda.</p>

    <p>Beş hafta sonra Necati Bey benimle yazıhanede yalnız kalmak istedi.</p>

    <p>“Sizin oğlunuz olduğunu iddia eden biri var Cem Bey.”</p>

    <p>“Kim?”</p>

    <p>“Enver. Size mektup yazan kişi.”</p>

    <p>“Gerçek biri mi o?”</p>

    <p>“Evet. Yirmi altı yaşında. Annesiyle sizin 1986 yılında Öngören’de yattığınızı iddia ediyor.”</p>

    <p>İstanbul’un üzerinde alçak, kurşuni bulutlar vardı. Nişantaşı’nda, Valikonağı Caddesi’nin sonundaki yüksek işyeri ve alışveriş merkezi binasının en üst üç katındaki Sührab’ın merkez yazıhanesinde, benim odamdaydık.</p>

    <p>“O zaman siz on altı yaşındaydınız” dedi Necati Bey benim sessiz kaldığımı görünce. “Olayın üzerinden neredeyse otuz yıl geçmiş. Böyle durumlarda eskiden hâkimler davacı anne veya çocuğu dinlemezlerdi bile. Herkesin bildiği gibi yakın zamana kadar babalık davası açmak, bizde kanuna göre süreyle kısıtlıydı. Çocuk doğduktan sonra bir yıl… O zaman olmadıysa, çocuğun on sekiz yaşına gelmesinden sonra da bir yıl… Bu çocuğun on sekiz yaşına basmasının üzerinden de sekiz yıl geçmiş.”</p>

    <p>“Ya çocuk haklıysa?..”</p>

    <p>“Araştırdığımız kadarıyla çocuk ana karnına düştüğünde, tiyatrocu annesi bir başka tiyatro oyuncusuyla evliymiş. Türk hukuku, aile müessesesini korumak, babanın otoritesini ve simgesel kimliğini zedelememek için, kim ne derse desin evli kadının kocasını kendiliğinden çocuğun babası olarak nüfusa kaydeder. Zaten aksi imkânsızdır: ‘Ben kocamla evliyken başka erkekle yattım, çocuğumun babası kocam değil odur’ diyen kadın, eğer kocası ya da kocasının ailesi onu anında bıçaklayıp öldürmezse, eski kanunda zinadan hapse girerdi.”</p>

    <p>“Bu kanunlar değişti mi?”</p>

    <p>“Kanundan önce tıp değişti, Cem Bey. Artık iyi niyetli, gayretkeş hâkimin, baba ile evladını mahkemeye çağırıp, yan yana dizip, benzeşiyorlar mı diye suratlarına bakmasına, ‘Sen bunun anasını tanır mısın, fotoğraf ve tanık var mı?’ diye sormasına gerek kalmadı. Artık babayla çocuğun kanını alıp, DNA testi yapıp kim kimin babası, kim kimin çocuğu kesin belirliyorlar. Eskiden böyle bir şey toplumun temeline dinamit koymak olarak görülür, kabul edilemezdi.”</p>

    <p>“Bir çocuğun babasının bir başkası olduğunu kabul etmesi niye toplumu sarssın?..”</p>

    <p>“Cem Bey, babalık davalarına giren tecrübeli avukat arkadaşımdan öğrendiklerim beni üzdü. Yoksul kızla eğlenirken gebe bırakan; kanunu bildiği için kızı bir yıl “bugün, yarın” evleneceğiz diye oyalayan; gebe bıraktığı kızı, Osmanlı paşaları gibi yanında çalışan bir adamıyla evlendiren erkeklerin hikâyelerini anlattılar… Büyük ailenin kalabalığı içersinde, amcasının genç karısını gebe bırakan yeğenler, köyden gelip misafir kaldığı apartman dairesinde komşunun, kendi ağabeyinin karısını hatta öz kız kardeşini gebe bırakanlar… Aile korunsun, utanç ortaya çıkmasın, kan akmasın diye her şey örtbas edilmiş. Ama, insan böyle şeyleri unutmaz… Cem Bey, siz 1986 yılında, on altı yaşındayken, bu çocuğun annesi Gülcihan Hanım’la birlikte oldunuz mu?”</p>

    <p>“Yalnızca bir kere böyle bir şey oldu” dedim. “Ama bir seferde çocuk olması bana hiç inandırıcı gelmiyor.”</p>

    <p>“Babalık davalarının tuttuğunu koparan, en dişli avukatını bulmuşlar. Bu genç ve çalışkan avukat, kendisi de yıllarca başka bir adamı baba sandığı için, bu konuda haklı olduğuna inanmadığı bir davayı asla almaz.”</p>

    <p>“Kimin haklı olduğunu kim bilebilir” dedim. “Gülcihan Hanım yaşıyor mu?”</p>

    <p>“Yaşıyor.”</p>

    <p>“Ben on altı yaşımdayken saçları kırmızıydı.”</p>

    <p>“Hâlâ öyle, hâlâ güzel. Kocası Turgay Bey ondan ayrıldıktan sonra ölmüş. Kötü bir evlilik olmuş onlarınki ama hâlâ hayatla ve tiyatro hayalleri ile dolu. Kocasından intikam almaktan çok, zor şartlarda yaşayan oğluna bir gelir kaynağı olsun diye bu iddiayı ortaya attığı belli. DNA testinden ve bir yıl kuralının artık geçerli olmadığından da haberdar olmalı…”</p>

    <p>“Çocuk ne yapmış hayatta?’’</p>

    <p>“Oğlunuz olduğunu iddia eden kişi, Enver, adını unuttuğum bir üniversitede muhasebe okumuş. Bekâr. Öngören’de küçük bir muhasebe bürosu var… Milliyetçi gençlik örgütlerine takılmış. Kürtlerden ve solculardan nefret ediyor. Babasına ve hayata kızgın.”</p>

    <p>“Baba derken Turgay Bey’i mi kastediyorsunuz?”</p>

    <p>“Evet.”</p>

    <p>“Necati Bey, siz benim yerimde olsaydınız ne yapardınız?”</p>

    <p>Otuz yıl önce ne olduğunu siz benden çok daha iyi bildiğiniz için sizin yerinizde olamam Cem Bey. Ama söz konusu kadınla birlikte olduğunuzu hatırladığınıza göre, bir kan testi yaptırmak en iyisi… Davaya gireyim, lafı uzatmadan ilk celsede, biz de kan testi isteyelim. Bir de gizlilik kararı aldırayım ki basın Sührab’ın patronu diye rezil haberler yapıp bizi üzmesin.”</p>

    <p>“Ayşe Hanım da şimdilik duymasın, çok üzülür. Önce Enver Bey’le bir görüşseniz. Bunu mahkeme dışında tatlıya bağlasak.”</p>

    <p>Avukatı, müvekkilinin sizinle görüşmek, karşılaşmak istemediğini söyledi!”</p>

    <p>Bir an kalbimin buna kırıldığını şaşırarak fark ettim ve aslında “oğlumu” merak ettiğimi anladım.</p>

    <p>Eli kolu, yüzü, hareketleri benimkine benziyor muydu acaba? Karşılaşsak, içimden ne duygular geçerdi kim bilir? Gerçekten faşizan milliyetçilerle mi düşüp kalkıyordu? Niye Öngören’e yerleşmişti? Kırmızı Saçlı Kadın ne diyordu bunlara?</p>

  </div>

</body>

</html>