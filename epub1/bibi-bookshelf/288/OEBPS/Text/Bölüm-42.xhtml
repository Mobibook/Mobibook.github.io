<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 42 -</b></p>

    <div class="bosluk_alt_2"></div>

    <p>“İşte sizin kuyu burada içerde” dedi Serhat ve yüzüme dikkatle baktı. Bir fabrikanın paslanmış demir kapısının önündeydik.</p>

    <p>“Hayri Bey’in ölümünden ve oğlunun boyama ve yıkama atölyeleriyle birlikte tekstil atölyelerini de Bangladeş’e taşımasından sonra burada üretim tamamen durdu. Beş yıldır burayı depo olarak kullanıyorlar ama tabii akıllarında sizin gibi müteahhitlerle anlaşıp yüksek apartmanlar yapmak var.”</p>

    <p>“Ben buraya yeni inşaatlar için değil, hatıralarım için geldim” dedim.</p>

    <p>Serhat bekçi kulübesine doğru yürüyünce, boyasız duvarların üzerinde AZİM TEKSTİL T.A.Ş. yazan pleksiglas panoya ve dikkatimi çeken her şeye otuz yıl öncesini hatırlamaya çalışarak baktım. Burasının Hayri Bey’in arazisi olduğunu bana kanıtlayacak tek şey fabrika duvarlarının sonsuzluğa kadar uzaması ve on altı yaşında hissettiğim gibi, gökyüzünün bana yakın olduğu duygusuydu.</p>

    <p>Bir köpeğin öfkeli havlayışlarını işittim. Serhat geri döndü. </p>

    <p>“Bekçi tanıdıktır, ama kimse yok” dedi. “Köpeğin zincirini çözmemiş, gelir şimdi.”</p>

    <p>“Geç kalıyoruz.”</p>

    <p>“Şurada duvarda alçak bir nokta vardı, bir bakayım” dedi Serhat ve ağır ağır karanlıkta kayboldu.</p>

    <p>Duvarların öte yanı büsbütün karanlık değildi ve arkadaki damlara ve direklere vuran neon ışığı, köpeğin ısrarlı havlamalarına rağmen beni rahatlatıyor, kuyuyu görüp hemen geri döneceğimi düşünüyordum. Ama Serhat’tan ses çıkmadı. Genç rehberim gecikiyor diye sabırsızlığa kapılıyordum ki cebimdeki telefon çaldı, Ayşe’ydi.</p>

    <p>Öngören’deymişsin” dedi “Şirkettekiler söyledi.”</p>

    <p>“Evet.”</p>

    <p>“Beni atlattın Cem, kalbimi kırdın. Yanlış şeyler yapıyorsun.”</p>

    <p>Korkacak hiçbir şey yok. Her şey yolunda gitti.”</p>

    <p>“Korkacak çok şey var. Şimdi neredesin?”</p>

    <p>“Genç rehberimle, Mahmut Usta’yla kazdığımız kuyuya geldik.”</p>

    <p>“O kim?”</p>

    <p>“Rehberim eski Öngörenli bir genç. Ukala ama yardım ediyor.”</p>

    <p>“Kim buldu onu sana?..”</p>

    <p>“Kırmızı Saçlı Kadın” dedim ve bir an rakının etkisinden ayılarak düşündüm.</p>

    <p>“Yanında mı şimdi o?” dedi Ayşe telefonda fısıldar gibi.</p>

    <p>“Kim, Kırmızı Saçlı Kadın mı?”</p>

    <p>“Hayır, onun sana tanıştırdığı genç yanında mı?”</p>

    <p>“Yanımda değil, duvarda geçit arıyor. Beni boş fabrikadan içeri sokacak.”</p>

    <p>“Cem, hemen geri dön!”</p>

    <p>“Niye?”</p>

    <p>“O çocuktan uzak dur. İzini kaybettir ona.”</p>

    <p>“Niye bu kadar korkuyorsun?” dedim ama kendim de telefondan gelen korkuya kapılıyordum.</p>

    <p>“Biz yıllarca senle hangi hikâyeleri okuduk?” dedi Ayşe. “Sen Öngören’e oğlunu görmek için gittin tabii. Beni de bu yüzden yanına istemedin. Sana o rehberi kim tanıştırdı? Kırmızı Saçlı Kadın! Şimdi onun kim olduğunu anladın mı?”</p>

    <p>“Kimin? Serhat’ın mı?”</p>

    <p>“O büyük ihtimal oğlun Enver! Kaç oradan Cem.”</p>

    <p>“Sakin ol. Burada insanlar rahat. Mahmut Usta’dan çok söz edilmedi.”</p>

    <p>“Beni dikkatli dinle” dedi Ayşe. “Şimdi orada siyasi bir bahaneyle seni birisine bıçaklatsalar ya da sarhoş numarasıyla kimvurduya getirip birisi seni vuruverirse ne olacak?</p>

    <p>“Ölmüş olacağım o zaman” diyerek güldüm.</p>

    <p>“O zaman Sührab, bütün şirket Kırmızı Saçlı Kadın’la oğlunun olacak” dedi Ayşe. “Ve bu yüzden, bu insanlar hiç çekinmeden adam öldürüverir.”</p>

    <p>“Miras için bu akşam kim öldürecekmiş beni?” diye sordum. “Buraya geleceğimi kimse bilmiyordu; ben bile.”</p>

    <p>“O genç yanında mı?”</p>

    <p>“Hayır, dedim ya!”</p>

    <p>“Sana yalvarıyorum. Önce hemen onun seni bulamayacağı bir yere çekil.”</p>

    <p>Karımın dediğini yaptım. Karşı köşedeki bir dükkânın karanlık eşiğine geçtim.</p>

    <p>“Şimdi dinle beni” dedi Ayşe: “Yıllarca Oidipus ve babasını, Rüstem ile Sührab’ı okurken düşündüklerimiz doğruysa… O delikanlı oğlunsa, o öldürecek seni! Batılı isyancı bir birey olduğu için…”</p>

    <p>“O öyle bir şeye girişirse, o zaman ben de Rüstem gibi Asyalı otoriter bir baba olur ve bu saygısız evlattan önce davranıp ben onu öldürürüm” dedim gülümseyerek.</p>

    <p>“Tabii ki öyle bir şeyi asla yapmayacaksın” dedi Ayşe sarhoş kocasını ciddiye alıp. “Yerinden de hiç kıpırdama. Ben arabaya atlayıp hemen geliyorum.”</p>

    <p>Karanlık ve kasvetli Öngören gecesinde kadim kitapların, efsanelerin, resimlerin ve eski medeniyetlerin ışığı o kadar uzaklardaydı ki, karımın telaşını anlayamadım. Ama uzun bir süre yerimden kıpırdamadım. Az sonra rehberim Serhat’tan hiçbir ses çıkmayınca korkmaya başladım. Serhat oğlum olabilir miydi gerçekten? Sessizlik uzuyor, beni burada unutan delikanlıya sinirleniyordum.</p>

    <p>“Cem Bey, Cem Bey” diye seslendi en sonunda duvarın öte tarafından.</p>

    <p>Bir an telaşlandım ve hiç sesimi çıkarmadım. Genç adam seslenmeye devam etti.</p>

    <p>Az sonra delikanlı kaybolduğu yerde, duvarın ta öbür ucunda belirdi. Ağır ağır yaklaşmaya başladı. Evet, benim boyumdaydı ve yürüyüşünün havasında, elini kolunu sallayışında babamı hatırlatan bir şeyler vardı. Bu beni korkuttu.</p>

    <p>Beni bıraktığı yere gelince iki kere daha “Cem Bey!” diye seslendi.</p>

    <p>Yüzünü göremiyordum ve ona yakından bir daha bakmayı çok istiyordum. Yıllar sonra evladımdır diye bir delikanlıdan korkup saklanmamda rüyalardan çıkma bir yan vardı. En sonunda cebimdeki tabancaya güvendim ve çıkıp ona sokuldum.</p>

    <p>“Neredesiniz?” dedi. “İçeri girmek istiyorsanız beni takip edin.”</p>

    <p>Dönüp duvar boyunca yürümeye başladı. Sokak iyice karanlıklaşmıştı. Delikanlının beni boğazlamak için tenha ve karanlık bir köşeye götürdüğü geldi aklıma. Keşke yüzüne yakından dikkatle bir kere baksaydım! Ayak seslerini izleyerek karanlığa doğru ilerledim.</p>

    <p>Duvarın alçak yanına gelince Serhat bir anda kedi gibi sıçrayıp yok oldu. Sonra karanlıkta sıcak ve nemli elini tutup (oğlumun eli olabilir mi bu diye düşündüm bir an) duvarın öbür tarafına geçtim. Evet, burası bizim düzlüktü. Boş fabrikanın bekçi köpeği zincirini zorlayarak çılgınlar gibi havlıyordu.</p>

    <p>Zincir koparsa onu tabancamla vurmaya karar verdiğim için köpeğe aldırmadan fabrika binaları arasında yürüdüm. Hayri Bey ile yeni futbol ayakkabıları giyen oğlu, kuyudan su çıkınca burada hayal ettiklerinden de büyük boyama ve yıkama atölyeleri kurmuşlardı. Son on yılda tekstil sanayiinin Çin’e, Bangladeş’e ve Uzakdoğu’ya gitmesinden önce başka derme çatma binalar da yapılmıştı. Mermer basamakları olan idare binası gibi bu yerler de şimdi terk edilmiş, işe yaramaz eski malzemelerin, boş sandıkların, tozlu paslı şeylerin bırakıldığı birer depo olarak kullanılıyordu. Bazıları harabe halindeydi.</p>

    <p>Bizim kuyu Hayri Bey’in her ziyaretinde bir gün yapacağını söylediği işçi yemekhanesinin içinde kalmıştı. Camları kırık bu yapı, depo olarak bile kullanılmıyordu. Duvarın öte tarafındaki bir binanın neon lambasının belli belirsiz ışığında rehberimi takip ettim ve örümcek ağları, paslı demirler, borular ve eşya hayaletleri arasından geçip bizim kuyunun beton ağzına geldik.</p>

    <p>“Aslında bu kilit bozuktur” dedi rehberim. Ve eğilip kuyunun beton ağzına bir halkayla takılı kapağın kilidini kurcalamaya başladı.</p>

    <p>“Çok iyi biliyorsun sen burayı,” dedim.</p>

    <p>“Enver beni çok getirdi buraya.”</p>

    <p>“Niye?”</p>

    <p>“Bilmiyorum” dedi. Hâlâ kilidi kurcalıyordu. “Siz niye gelmek istediniz?”</p>

    <p>“Mahmut Usta ile buradaki çalışmamızı hiç unutmadım” dedim.</p>

    <p>“Emin olun o da hiç unutmamıştır.”</p>

    <p>Bu Mahmut Usta’yı sakat bırakmama bir dokundurma mıydı?</p>

    <p>Genç rehberim kilidi daha iyi kurcalamak ve güç almak için ayağa kalkınca, yüzüne kuvvetli bir ışık vurdu ve acaba bu oğlum mu diye dikkatle baktım yüzüne. İçimde suya susamış, yeşermeye hazır bir sevgi de vardı.</p>

    <p>Ama bir hayal kırıklığına uğradım. Evet, belki bu gencin yüz hatları ve ifadesi tıpkı boyu posu gibi bana benziyordu ama karakterini, eskilerin şahsiyet dediği şeyini sevmemiştim. Ayşe yanılıyordu. Oğlum olamazdı bu.</p>

    <p>Zeki rehberim de bir nedenden ondan hoşlanmadığımı hemen hissetti. Bir sessizlik oldu. Şimdi o da bana düşmanca bakıyordu.</p>

    <p>“Bir de ben bakayım şu kilide” deyip dizlerimin üzerine çöktüm ve yarı karanlıkta kilidi zorlayarak açmaya çalıştım.</p>

  </div>

</body>

</html>