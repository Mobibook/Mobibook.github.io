<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 26 -</b></p>

    <div class="bosluk_alt_2"></div>

    <p>Öngören’deki günlerimden yirmi yıl sonra Teknik Üniversite’den bir sınıf arkadaşımın daveti üzerine bir petrol şirketiyle görüşmek için Tahran’a gittim. Uçak havaalanından kalktıktan birkaç dakika sonra batıdan güneydoğuya kıvrılmak için yana yatarken, Öngören ile İstanbul’un genişleye genişleye birleştiklerini gördüm. Artık yekpare bir sokak, ev, dam, cami ve fabrika denizinin parçasıydılar. Öngören’de oturan gelecek kuşaklar İstanbul’da yaşadıklarını söyleyeceklerdi.</p>

    <p>İnsanın şehrinin adının ne olduğu, ya da kendi kendine, nerede oturduğunu söylemesi ne kadar önemlidir? Humeyni’nin devriminden yirmi beş yıl sonra İran içine kapalı bir ülkeydi. Burada bir Türk için pek çok büyük iş imkânı olduğunu söyleyen üniversite arkadaşım Murat’ın iyimserliğini anlıyordum ama paylaşamıyordum.</p>

    <p>Arkadaşım Murat petrol üreticisi İran’dan müteahhitlik işleri alabileceğini, Türkiye’den sondaj aletleri satabileceğimizi, Batı ile İran arasındaki kavganın bir fırsat olduğunu söylüyordu. Belki haklıydı, ama ben Batı’nın ambargosunu pek çok Türk şirketi gibi deldiğimiz için peşimize CIA’in ve diğer casusların düşeceğini tahmin ediyordum. Tıpkı okul yıllarında olduğu gibi küçük üçkâğıtçılıklardan ve kurnazlıklardan hoşlanan Malatyalı ve muhafazakâr arkadaşım Murat bu tehlikeleri ciddiye almıyordu. Kadınların Tahran sokaklarına örtünerek çıkmak zorunda kalması onu benim gibi huzursuz etmiyordu.</p>

    <p>Batı gazetelerinde İran’ı bombalamanın yararlarının tartışıldığı, İstanbul’un laik ve milliyetçi gazetelerinin “Türkiye İran gibi mi olacak?” diye sorular sorduğu bir dönemdi; onunla siyaset tartışmayı uzatmadım. Tahran ile iş yapamayacağımızı daha ilk günden sezmiştim.</p>

    <p>Ama İranlıların Türklere ne kadar çok benzediklerini görmek beni büyülemişti. İstanbul’a dönmek için acele etmiyor, Tahran kaldırımlarında çarşılardan kitapçılara (Nietzsche’nin ne çok çevirisi vardı!) her şeyi ilginç bularak geziyordum. Sokaklardaki erkeklerin el kol hareketleri, yüz ifadeleri, vücut dilleri, kapı önlerinde durup birbirlerine yol verişleri, boş boş durmaları, kahvelerde oturup sigara içerek vakit öldürmeleri ne kadar da çok biz Türklerinkine benziyordu. Tahran’ın trafiği de İstanbul’unki gibi berbattı. Biz Türkler yönümüzü Batı’ya çevirince İran’ı unutmuştuk. İnkılap Caddesi’ndeki kitapçılara girdim ve çeşitliliğe şaşırdım.</p>

    <p>Ev içlerine hapsedilmiş, öfkeli modern-laik sınıfın varlığını da kısa sürede keşfettim. Malatyalı Murat, beni herkesin alkollü içkiler içtiği, kadınlı erkekli davetlere götürdü. Bu evlerde kadınların başı açıktı. İçkiler evde yapılmıştı. Tahran’da laiklik belli ki nicedir Türkiye’de olduğunun aksine, ordunun desteğiyle de olsa varolan ve telaşla korunması gereken değil, hiç var olmayan bir şeydi ve bu onu daha temel bir ihtiyaç yapıyordu.</p>

    <p>Ertesi gece gene çocuklarla dolu bir başka evde aileler, kadınlar, akrabalar ve işadamlarının gürültülü konuşmaları, kahkahaları arasındaydım. Benim Türk olduğumu öğrenince nezaketle tatlı sözler söyleyen pek çok kişiyle konuştum. İstanbul’u seviyor, oraya gezmeye, alışveriş etmeye gidiyorlardı: Bazıları Türkçe konuşmamı istiyor, konuşmamı işitince, bu çok eğlenceli bir şeymiş gibi gülümseyiveriyorlardı. Bir aile bizi Hazar Denizi kıyısındaki yazlık evlerine çağırdı. Benden çok içen Murat hemen kabul edip gitmek istedi.</p>

    <p>Pencereden dışarı lacivert ve karanlık Tahran gecesinin ışıklarına bakarken, eski üniversite arkadaşımın İran-Türkiye ilişkilerini geliştirmeye gönüllü olmaktan öte bir kararlılığı, belki de gizli bir görevi olduğunu hissettim. Eski arkadaşım Türkiye’yi NATO’dan ve Batı’dan koparmak için casusluk mu ediyordu, yoksa İran’ı kapandığı yalnızlıktan kurtarmak için mi, çıkaramadım. Belki de tek amacı, fırsattan istifade, ambargolu ülkeden para kazanmaktı.</p>

    <p>İçtiğim meyve tadındaki alkol hafifçe başımı döndürüyor, Ayşe’yi, İstanbul’u özlüyordum ki, hiç beklemediğim bir an Mahmut Usta ile Öngören’e gece yürüyüşlerimiz geldi aklıma. Tuhaf bir “baba” özlemi ve öfkesi ruhumu sarıyor, bir akıl karışıklığına kapılıyordum.</p>

    <p>Bu duygulara duvarda, karşımda duran bir resim yüzünden kapılmıştım; bundan emindim. Resim tanıdıktı ama ilk nerede, ne zaman gördüğümü hatırlamadığım gibi konunun ne olduğunu da çıkaramıyordum: Öte yandan, sanki bu konuyu biliyor ama unutmak istiyordum. Resimde bir baba oğlunu kucağına almış, ağlıyordu. Yıllar önce Öngören’de sarı tiyatro çadırında bu duygusal ana benzer bir şey seyretmiştim. Resim, sanırım eski bir kitaptan alınmış, karşımdaki duvar takviminin ortasına basılmıştı. Baba, oğlunu kucağına almış seviyor, onun için üzülüyor diyebilirdi insan. Ama üzerlerinde kan da vardı…</p>

    <p>Takvime uzun uzun baktığımı gören yaşlı, güngörmüş ev sahibi yanıma geldi. Ona bu resmin ne olduğunu sordum. Şehnâme’de Rüstem’in Sührab’ı öldürdükten sonra oğlu için ağladığı sahne olduğunu söyledi. Yüzünde “Nasıl bilmezsiniz?” diyen gururlu bir bakış vardı. İranlılar, Batılılaşma yüzünden geçmiş şairlerini ve efsanelerini unutan biz Türkler gibi değiller diye düşündüm. Özellikle şairlerini unutmazlar.</p>

    <p>“Meraklıysanız, yarın Gülistan Sarayı’na götürsünler sizi” dedi ev sahibim daha da gururlanarak… “Bu resim de oradandır. Daha pek çok resimli elyazması, eski kitap vardır orada.”</p>

    <p>Ev sahibi değil ama Murat, Tahran’daki bu son öğleden sonramda, beni Gülistan Sarayı’na götürdü. Ağaçlar içinde büyük bir bahçe ve pek çok küçük saraycık gördüm. Babamın Hayat Eczanesi’nin yakınlarındaki lhlamur Kasrı’nı andıran, Nigârhane’ye girdik. Eski İran resmine ayrılmış bu loş binada bizden başka kimsecikler yoktu. Asık suratlı bekçiler bize “Niye geldiniz ki?” der gibi şüpheyle bakıyordu.</p>

    <p>Çok geçmeden ölmüş oğlunun başında ağlayan ya da yaralı oğlunu iyileştirmeye çalışan adamın resimleri gene çıktı karşımıza. Baba, İran’ın millî destanı <i>Şehnâme</i>‘nin kahramanı Rüstem’di. Ben kitaplara meraklıydım ama her modern Türk gibi Şehnâme’yi, Rüstem ve Sührab’ı bilmiyordum, ama resmin verdiği duygu baktığımın ruhumun derinliklerindeki baba olduğuydu.</p>

    <p>Müze dükkânında kartpostal, kitap yoktu: Ne bu resmin ne de Rüstem ile Sührab’ın bir başka resminin herhangi bir kopyasını bulabildim. Bu beni huzursuz etti. Sanki hem korktuğum hem de bilincine varmak istemediğim bir hatıra birden ortaya çıkacak, çok mutsuz olacaktım. Tıpkı unutmak istediğimiz şeytani bir hayalin gözümüzün önüne istemeden gelivermesi gibi bir şeydi bu resim. Tıpkı kuyunun dibinde terk ettiğim Mahmut Usta gibi, bu eski hikâyeyi de unutmak istiyor ama bunu başaramıyordum.</p>

    <p>“Ne var oğlum o resimde, söyle de anlayalım” dedi Murat.</p>

    <p>Ona hiçbir açıklama yapmadım, ama arkadaşım akşam yemeğine misafir gittiğimiz evin duvarındaki takvimden resmi alıp bana İstanbul’a yollayacağına söz verdi.</p>

    <p>Dönüş yolunda uçak İstanbul’a doğru iyice alçalmışken pencereden aşağıya bakarak Öngören’i görmek istedim, ama başaramadım. Bulutlar arasından kocaman bir İstanbul gözüküyordu yalnızca. Yirmi yıl sonra, Mahmut Usta’yı son gördüğüm yere, Öngören’e gitmek için karşı konulmaz bir istek duydum.</p>

  </div>

</body>

</html>