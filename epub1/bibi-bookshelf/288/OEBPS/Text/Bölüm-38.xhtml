<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <div class="bolum">

    <p class="baslik_1"><b>- 38 -</b></p>

    <div class="bosluk_alt_2"></div>

    <p>İki ay sonra Çapa Tıp Fakültesi’nde kan verdim. Hastanenin mahkemeye yazdığı raporu hâkim açıklamadan önce öğrenen Necati Bey sonucu bana telefonla bildirdi. Bir hafta sonra hâkim, Enver’in bütün yasal sonuçlarıyla benim oğlum olduğunun nüfusa kaydedilmesine hükmetti. Bütün bu mahkeme, kan aldırma, hâkimin kararı, nüfusa geçirme aşamalarının birinde bir hastane ya da mahkeme odasında oğlumla karşılaşabileceğimizi gizli gizli hayal ettim. Birbirimizi görünce ilk tepkimiz ne olacaktı?</p>

    <p>Avukat Necati Bey’e göre, oğlumun beni görmek istememesi aslında iyiye yorulmalıydı. Böyle durumlarda yaşları ne olursa olsun oğullar babalarına bir öfke duyuyordu. Nüfusa geçirilir geçirilmez, yıllarca zor şartlarda yaşadıkları için oğulun ve annenin babaya tazminat davası açma hakkı da doğuyordu. İkisinin de bunu şimdiye kadar yapmamış olmaları iyi haberdi. Belki de akıllarında bizi sıkıştırıp para sızdırmak yoktu. Bu lafın beni fazla iyimser kıldığını görünce de avukat beni uyarmıştı: Bütün babalık davaları en sonunda ekonomik davalardı. Tarihte, benim babam şu önemli, zengin adam değil, bu fakir ve önemsiz adamdır diye dava açan oğul daha görülmemişti. Sührab’ın yatırımlarına da bakan Necati Bey, bu bahaneyle Öngören’de şirketi tanıtan toplantıyı yapmamızın iyi olacağını yeniden söyledi.</p>

    <p>Önce konuyu Ayşe’ye açmalıydım. Bir gün “Seninle laf arasında değil, gözlerinin içine bakarak konuşmam gereken önemli bir konu var” dedim karıma.</p>

    <p>“Nedir?” dedi haberden peşinen korkan Ayşe. Ama bu konuyu, kuyunun dibinde bıraktığım Mahmut Usta gibi yıllarca kendimden ve herkesten saklayamayacağımı da görüyordum.</p>

    <p>“Bir oğlum varmış” dedim Ayşe’ye evde akşam yemeğinde iki kadeh rakı içtikten sonra birdenbire. Ve her şeyi, hiçbir şey saklamadan, olduğu gibi anlattım. Bir anda bu beni ne kadar rahatlattıysa, Ayşe’yi de o kadar huzursuz etti.</p>

    <p>“Tabii çocuğa karşı bir sorumluluğun var” dedi Ayşe çok uzun bir sessizlikten sonra, “ama mutsuz oldum bu haberden. Onu görmek istiyor musun?”</p>

    <p>Bu soruya cevap vermediğimi görünce karım diğer soruları sıraladı: Kırmızı Saçlı Kadın’ı görmeyi, oğlumla arkadaşlık etmeyi, kendisinin de onunla yakınlık kurmasını istiyor muydum? Yıllardır dünyadaki Kral Oidipus ve Rüstem ile Sührab yorumlamalarını bu yüzden mi araştırıyorduk?</p>

    <p>İyice içip, zilzurna sarhoş olduğumuz o gece, kendimizden saklayamadığımız asıl konuyu da konuştuk: Başka bir çocuğumuz olmadığına ve Türk hukukunda vasiyet mektubunun da yeri olmadığına göre, benim ölümümden sonra Sührab’ın üçte ikisi kendiliğinden bu oğula kalacaktı. Ayşe benden önce ölürse (yaş farkımız az olduğu için bu önemli bir ihtimaldi), benim arkamdan Sührab’ın <i>hepsi</i> yüzünü bile görmediğimiz bu çocuğun olacaktı.</p>

    <p>“Gece rüyamda oğlunun öldürüldüğünü gördüm” dedi Ayşe ertesi sabah.</p>

    <p>Miras, hukuk, avukat ve vakıf konularını konuştuğumuz başka bir akşamın sabahında ise daha açık konuştu: “Utanarak söylüyorum, ama bazan onu öldürmek istiyorum. Bu piçin adı da Sührab olsaydı tam olurdu.”</p>

    <p>“O kötü kelimeyi kullanma” dedim karıma. “Çocuğun bir kabahati yok. Ayrıca babası da artık belli.”</p>

    <p>Çocuğun tarafını tuttuğumu hissetmek karımın kalbini kırar, bir sessizliğe bürünürdü. Bir süre oğlumu ondan gizli görüp görmediğim konusunda ağzımı aradı. Onu rahatlatmak için “Zaten çocuk beni görmek istemiyor” dedim. “Tuhaf biri sanırım.”</p>

    <p>“Sen, yüzünü merak ediyor, onu görmek istiyor musun?”</p>

    <p>“Hayır” diye yalan söyledim karıma. Ve bu konuda ona yalan söylemem gerektiğine, çünkü oğluma bastıramadığım bir merak ve yakınlık hissettiğime karar verdim.</p>

    <p>Üç ay sonra birgün Murat Atina’dan telefonla aradı. Yıllar önce beni bir kere Tahran’a çağırdığını ve benim oraya gitmekten hiç pişman olmadığımı hatırlattıktan sonra, görüşmek için beni Grande Bretagne Oteli’nde beklediğini ekledi. İki gün sonra Atina’da buluştuğumuzda, Yunanistan devletinin iflas etmek üzere olduğunu heyecanla söyledi. II. Dünya Savaşı’ndan sonraki iç savaşta İngilizlerin karargâh kurduğu otelin havalı lobisinde bana Atina’daki emlak fiyatlarının yarı yarıya düştüğünü, şurada oturanların yarısının ucuza bina almak isteyen çoğu Alman yabancı işadamları olduğunu söyleyip, satışa çıkarılan şehir merkezindeki binaların renkli fotoğraflarını göstermeye başladı.</p>

    <p>İki gün Murat ve emlakçısı ile Atina’da satışa çıkarılan binaları gezdik. Bir öğleden sonra taksi tutup arkadaşımı bir saat uzaklıktaki Thebai şehrine götürdüm. Burada da terk edilmiş demiryolu hatları, sarmaşıklar ve örümceklerle kaplanmış eski vagonlar, boş fabrikalar, hangarlar gördük. Kral Oidipus’un yaşadığı şehir de, tıpkı Ingres ve Gustave Moreau’nun resimlerinde olduğu gibi, dimdik bir tepenin üzerindeydi. Orada bir kahve içerken Murat paraya ihtiyacı olduğunu, Öngören’de aldığı arsaları bana satmak istediğini söyledi.</p>

    <p>İstanbul’da her şeyi benden hızlı ve ayrıntılı düşünen avukatlarımız bunun mümkün olduğunu, Murat Bey’in istediği fiyatların yüksek olmadığını söylediler. Ama Sührab için çok kârlı olacak bu işe girişmeden önce, benim oradaki eski günlerimi hatırlatan, şirketimizin iyi niyetini ve benim Mahmut Usta’ya ne kadar saygı duyduğumu kanıtlayan o toplantıyı şimdi artık yapmamız iyi olacaktı.</p>

    <p>Necati Bey’den, Ayşe’ye hiç belli etmeden Öngören’deki toplantıyı düzenlersek, Gülcihan Hanım ile Enver Bey’in nasıl davranacaklarını araştırmasını, gerekirse bir özel dedektiften yardım almasını istedim.</p>

    <p>İki hafta sonra Necati Bey bana toparladığı bütün bilgileri verdi: Kırmızı Saçlı Kadın ile oğlu birbirlerine çok yakın, çok arkadaştılar. Ama babalık davasından sonra daha az görüşüyorlardı. Kırmızı saçlı Gülcihan Hanım, Necati Bey’in görüşme teklifine önce “hayır” diye cevap vermiş, sonra “kimseye söylemezseniz” şartını koşmuş, daha sonra da görüşmekten vazgeçmişti. İstanbul’da, Bakırköy’de, rahmetli kocası Turgay Bey’den kalan bir dairede yaşıyor, televizyon dizilerine seslendirme yaparak geçiniyordu.</p>

    <p>Avukat Necati Bey’e göre oğlum Enver hem reklam kampanyasına tepkili olduğu, hem de babasının ben olduğumun bilinmesini şimdilik istemediği için bu toplantıya katılmayacaktı. Oğlum Enver çok başarılı bir muhasebeci değildi belki, ama Öngören’de güvenini kazandığı esnafın muhasebe defterlerini tutuyor, vergilerini ödemesine yardım ediyordu. Oğlum, bazılarına göre anasına çok bağlı olduğu, başkalarına göreyse asabi ve huysuz olduğu için şimdiye kadar evlenmemişti. Annesinin tiyatro sevdasına inanan bir genç arkadaş topluluğu ile görüşüyor ve Necati Bey’in bana getirdiği, <i>Hilal, Pınar</i> gibi ılımlı muhafazakâr edebiyat dergilerinde şiirler yayımlıyordu. Evde, Ayşe’ye göstermeden bu şiirleri okurken, acaba babam sağ olsaydı, dinci dergilere şiirler yazan torunu hakkında ne düşünürdü, diye sordum kendime.</p>

    <p>Aynı günlerde Sührab’ın tanıtım bölümünden Öngören’deki toplantıyı düzenlemelerini istedim. Ayşe’ye bu toplantıya katılmayacağımı söyledim: Hem Öngören’e gitmek bana korkutucu geldiği, hem de toplantının düzenlenmesini bile istemeyen Ayşe’yi kırmamak için.</p>

    <p>Toplantı tarihinde kendime bir Ankara yolculuğu icat etmiştim. Cumartesi öğleye doğru şirkete gidince, ani bir kararla Ankara yolculuğunu iptal ettirdim. Öngören’e giden Sührab çalışanlarının heyecanı beni etkilemişti. Necati Bey’den benim de o öğleden sonra Öngören’e giden Sührab takımına katıldığımı Ayşe’den gizlemesini rica ettim. Sonra da aklımın bir yanıyla otuz yıldır hayal ettiğim şeyi, Öngören’e trenle gitmek istediğimi arkadaşlara söyledim. Yazıhaneden çıkmadan önce madenci ve müteahhitlere devletin istek üzerine verdiği ruhsatı ve Kırıkkale tabancamı yanıma aldım. On beş gün önce Sührab’ın boş bir inşaat alanında çimento torbalarının üzerine koyduğum şişelere ateş ederek Kırıkkale tabancayı denemiştim. Bir olay çıkmasından korkuyordum tabii.</p>

  </div>

</body>

</html>