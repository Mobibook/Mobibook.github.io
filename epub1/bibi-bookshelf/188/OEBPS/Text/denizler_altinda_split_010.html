<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>denizler_altinda</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">KIZILDENİZ</h1>

  <p class="normal">Akşamüzeri saatle otuz mil hızla Seylan Adası’ndan uzaklaşıp Maldiv Takım Adaları ile Lakadiv Takım Adaları’nın arasından geçerek yolumuza devam ettik. Ertesi gün hava almak için su yüzeyine çıktığımızda, etrafta hiçbir kara parçası gözükmüyordu.</p>

  <p class="normal">Seyrettiğimiz rota bizi Umman Denizi’ne götürüyordu ancak burası başka hiçbir yere bağlanmıyordu. Bu durumu Ned Land da fark etmişti ve sıkıntılarını benimle paylaştı:</p>

  <p class="normal">“Profesör nereye gittiğimizi biliyor musunuz?”</p>

  <p class="normal">“Kaptan’ın istediği yere.”</p>

  <p class="normal">“Umarım bu rotayı takip etmekte ısrarcı olmaz, zira bir yere bağlanamayarak aynı yolu geri dönmek zorunda kalacağız.”</p>

  <p class="normal">“Neden? Belki de Kızıldeniz’e gideriz.</p>

  <p class="normal">“Orası da bir ucu açık bir gölden farksız, Süveyş Kanalı da henüz açılmadı. Orayı kullanarak da Akdeniz’e çıkamayız.”</p>

  <p class="normal">“Biliyorum Ned, ancak sen de şunu biliyorsun ki Kaptan’ın oldukça bol vakti var. Ama senin Avrupa’ya dönmek için bu kadar acelen olduğunu bilse eminim bir yolunu bulurdu.”</p>

  <p class="normal">“Dalga geçmeyin Profesör, bunu tek isteyen ben değilim. Peki sizin tahmininiz nedir?”</p>

  <p class="normal">“Bence Arabistan sahillerini dolaştıktan sonra, Afrika sahillerini takip ederek Ümit Burnu’ndan Atlas Okyanusu’na çıkacağız.”</p>

  <p class="normal">“Peki Profesör, bu çelik kafesten ne zaman kurtulacağımız hakkında bir fikriniz var mı acaba?”</p>

  <p class="normal">“Sabırlı ol Ned, bunu daha önce de konuştuk. Elbet bu tutsaklığın sonu gelecek ve zamanı geldiğinde hepimiz birlikte buradan gideceğiz.”</p>

  <p class="normal">Verdiğim cevaplardan memnun olmasa da; tek başına buradan gidemeyeceğini bildiği için çaresizlik içinde derin bir nefes alan Kanadalı, yanımdan ayrıldı. Bu sırada denizin içinde saatte kırk mil ile yol alırken, gemideki hava azaldığı için yukarı doğru çıkmaya başlamıştık. Bu sırada hızını düşüren geminin kapakları açılınca, dış sahanlığa çıktım. Tarih 3 Şubat’ı gösteriyordu, Umman Denizi’ne giriş yapıyorduk ve buranın en önemli kendi olan Muscat’ı uzaktan görebiliyorduk. Gemi burada hiç oyalanmadan yoluna devam etti ve 5 Şubat’ta Aden Denizi’ne girdik. Geri döneceğimizi sanan Kanadalı yanılmıştı. Gemi saatte elli deniz mili hızla Babülmendeb Boğazı’nı geçip Kızıldeniz’e girdi.</p>

  <p class="normal">Kaptan’ın bu kapalı denize neden girdiğini anlamamış olsam da daha önce hiç gelmediğim bu yeri gördüğüme memnundum. Burada eskisi kadar hızlı gitmeden, bazen denizin üzerinden bazen de altından birkaç gün yol aldık. Yine geminin yüzeyde olduğu bir gün, güverteden etrafı seyrediyordum. Kaptan yanıma gelerek konuşmaya başladı:</p>

  <p class="normal">“Merhaba Profesör, Kızıldeniz’i beğendiğiniz mi? Balıkları, süngerleri ve mercan tarlalarını iyice inceleme imkanınız oluştur umarım.”</p>

  <p class="normal">“Evet Kaptan, Kızıldeniz’e girmenize çok sevindim.”</p>

  <p class="normal">“Bildiğiniz gibi Nautilus, oldukça dayanıklı ve kullanışlı bir gemi. Onunla gidemeyeceğimiz hiçbir yer yok. Kızıldeniz’in akıntı ve fırtınalarında bile rahatça yol alıyoruz.”</p>

  <p class="normal">“Evet haklısınız. Birçok kaynakta buranın ne kadar tehlikeli bir deniz olduğunu okumuşum.”</p>

  <p class="normal">“Doğru, Yunan ve Latin tarihçileri de bu denizin akıntıları hakkında aynı şeyleri söyler ve gemilere buradan uzak durmalarını önerir.”</p>

  <p class="normal">“Anlaşılan o tarihçilerin Nautilus gibi bir gemiden haberleri yokmuş.”</p>

  <p class="normal">“Çağımızın insanları da aynı düşüncedeler. Nautilus gibi bir gemiyi inşa etmeleri de yıllarını alacak. Uygarlık ne yazık ki çok yavaş ilerliyor Profesör.”</p>

  <p class="normal">“Evet haklısınız, Süveyş Kanalı’nın henüz açılmamış olması da bunun bir göstergesi.”</p>

  <p class="normal">Bir süre gülümseyerek denize bakan Kaptan tekrar söze girdi:</p>

  <p class="normal">“İki gün sonra, Port Said limanına gireceğiz.”</p>

  <p class="normal">“İyi ama iki günde Ümit Burnu’nu dolaşarak limana ulaşmamız imkansız.”</p>

  <p class="normal">“Ümit Burnu’ndan geçeceğimizi kim söyledi? Buradan yolumuza devam edeceğiz.”</p>

  <p class="normal">“Ama kanalın henüz açılmadığını az önce konuştuk.”</p>

  <p class="normal">“İnsanların şimdi yapmaya çalıştığı kanalı, asırlar önce doğa zaten yapmıştı.”</p>

  <p class="normal">“Yani siz şimdi, Akdeniz’le Kızıldeniz arasında bir geçit olduğunu mu söylüyorsunuz?”</p>

  <p class="normal">“Evet, karanın altından geçen suyla kaplı oldukça geniş bir tünel var.”</p>

  <p class="normal">“Bu tüneli siz mi buldunuz Kaptan?”</p>

  <p class="normal">“Evet biraz mantığımı kullanarak, biraz da şans eseri!”</p>

  <p class="normal">“Peki bu keşfin detaylarını öğrenebilir miyim?”</p>

  <p class="normal">“Elbette, anlatayım: Akdeniz’de yakaladığım balıkların aynılarını Kızıl deniz’de de yakalamıştım. Bunun sebebini araştırmaya koyuldum ve Akdeniz’de yakaladığım bazı balıklara işaretler koyarak serbest bıraktım. Kızıldeniz’de avlanarak bu balıkları aradığımda, beklediğim sonuca ulaşmış işaretlediğim balıkları bulmuştum. Bu da beni iki deniz arasında bir tünel olduğuna ikna etti ve arayıp o tüneli buldum. Birazdan bu tüneli size de göstereceğim.”</p>

  <p class="normal">Bu haberi alınca çok heyecanlandım ve bir an önce dostlarıma haber vermek için doğruca salona gittim. Duyduklarımı anlattığımda Kanadalı böyle bir şeye inanmadı. Ama Conceil, bundan iki sene önce Nautilus gibi bir geminin de varlığından haberimiz olmadığını hatırlatarak ona karşı çıktı.</p>

  <p class="normal">O akşam Nautilus, Cidde önlerinde hava almak için yüzeye çıktı. Yüzeyde çok fazla gemi olduğundan havayı değiştirir değiştirmez dibe daldık. Ertesi gün yüzeye çıktığımızda ortalık oldukça sakindi. Dostlarımla birlikte etrafı seyretmek için dışarı çıktığımızda geminin ilerisinde bir karaltı gördük. Ned meraklanarak, o sırada yanımıza gelen Kaptan’a gördüğümüz karaltının bir gemi olup olmadığını sordu.</p>

  <p class="normal">Kaptan gülümseyerek cevap verdi:</p>

  <p class="normal">“O bir gemi falan değil, ama bir gemi kadar kuvvetli olan bir ayı balığı.”</p>

  <p class="normal">“Şimdiye kadar hiç ayı balığı avlamamıştım.”</p>

  <p class="normal">“Bu balık balinalara benzemez. Onu avlamak çok zordur ve eti de bir o kadar lezzetlidir. Kendine güveniyor musun Ned Usta?”</p>

  <p class="normal">“Eğer zıpkınım yanımda olsaydı, sizi böyle konuştuğunuza pişman ederdim. Bugüne kadar elimden kurtulan hiçbir balık olmadı.”</p>

  <p class="normal">“Bu balığı avlamak gibi bir niyetin varsa, Nautilus’ta zıpkından bol bir şey yok. Senin için hemen bir tane ayarlayabilirim. Bir sandalla açılıp onu avlamaya çalışabilirsin. Ancak sana dostça bir tavsiyede bulunayım, bu balığı bir kerede avlayamazsan hayatın tehlikeye girer. Bunu bilmiş ol!”</p>

  <p class="normal">“Bu konuda hiç şüpheniz olmasın Kaptan, ben kendimden eminim.”</p>

  <p class="normal">Birkaç dakika sonra geminin yanında hazırlanan sandalda, güçlü kuvvetli altı tayfa yeterince zıpkınla hazır bekliyordu. Dostlarım ve ben de sandala bindik. Kaptan’ın gemide kaldığını görünce, ona seslendim:</p>

  <p class="normal">“Kaptan, siz gelmiyor musunuz?”</p>

  <p class="normal">“Ben gelmiyorum Profesör, şansınız bol olsun.”</p>

  <p class="normal">Bunun ardından sandal hareket etti. Altı kürekçi bir makine kadar düzenli şekilde küreklere asıldı ve sandal dalgaların kıvrımlarına kendini bırakmış sessizce balığa yaklaşıyordu. Ned’in işareti üzerine durduk.</p>

  <p class="normal">Kanadalı tam gerilip zıpkınını kaldırıp, atış pozisyonu almıştı ki, bir siren sesi duyuldu. Tam o anda balık dibe dalarken Ned zıpkınını savurmuştu. Ardından ıskaladım diye bağırarak yerinde tepinmeye başladı. Ben onu teselli edercesine denizin kıpkırmızı olduğunu gösterdim. Zıpkınının balığın üzerinde kalmadığını anlayan Ned, zıpkının olduğu yeri işaret etti ve tayfalar o yöne doğru kürek çekmeye başladı. Kanadalı zıpkınını aldıktan sonra tekrar balığın peşine düştük. Kanadalı her nişan aldığında, balık avlanacağını anlayıp denize dalıyordu. Bu kovalamaca yaklaşık bir saat kadar sürdükten sonra Ned iyice öfkelenmişti.</p>

  <p class="normal">Bu sırada balık, bize dönüp intikam almak istercesine saldırıya geçti. Bunu gören usta tayfalarımız gerekli önlemi aldı ve balığın iyice hızlanarak bize doğru atılmasıyla oluşan çarpışmayı hafif atlattık.</p>

  <p class="normal">Çarpışma sırasında Ned zıpkınını savurup balığı kalbinden vurmuş, balık can havliyle suya dalmıştı. Zıpkının ucuna bağlı olan fıçı sayesinde balığın yerini tespit ettik. Peşinden gidip hayvan tamamen can verdiğinde onu kayığa bağlayıp gemimize döndük. O gün akşam yemeğinde mükemmel bir ziyafet çektik.</p>

  <p class="normal">Ertesi gün saat dokuzda gemi tekrar yüzeye çıktı. Ben de denizi seyretmek için güvertedeki Kaptan’ın yanına çıktım. Geminin ilerisinde suyun üzerinde bir ışık gözüküyordu. Bu ışığın ne olduğunu Kaptan’a sorduğumda, Süveyş Kanalı’nın feneri olduğunu öğrendim. Kaptan, kısa süre sonrasında kanaldan geçeceğimiz için dümeni devralmak üzere içeri girmesi gerektiğini söyledi.</p>

  <p class="normal">Gemi dalışa geçeceği için, ben de onunla birlikte içeri girdim. Kamarama yöneldiğim sırada Kaptan, onunla birlikte dümene gidip, kanalı yakından incelememi teklif etti. Bu teklifi büyük bir memnuniyetle kabul ettim ve birlikte dümen odasına gittik.</p>

  <p class="normal">Bu odanın dört tarafında pencereler vardı ve dümen tam ortadaydı. Kaptan hemen dümenin başına geçti. Dışarıdan gelen tazyikli su seslerinden oldukça dar bir yerden geçtiğimiz belliydi. Kaptan’ın bahsettiği kanala girdiğimizde, pencerelerden Kızıldeniz sularının Akdeniz’e akışını izledim.</p>

  <p class="normal">Her iki tarafımız oldukça yüksek iki duvar gibiydi. O kadar heyecanlanmıştım ki, söyleyecek hiçbir şey bulamadım. Yirmi dakika sonra Kaptan artık Akdeniz sularında olduğumuzu söyledi. Belki de dünyada sadece Kaptan Nemo’nun bildiği bu tünelden çok kısa bir sürede geçerek Akdeniz’e ulaşmıştık.</p>

  <p class="normal">Ertesi günün ilk ışıklarıyla deniz yüzeyine çıktık. Port Said limanı üç deniz mili kadar arkamızda kalmıştı. Akdeniz havası almak için güverteye çıktığımda Ned ve Conceil yanıma geldiler. Ned, alaycı bir tavırla konuşmaya başladı:</p>

  <p class="normal">“Acaba Akdeniz’i ne zaman göreceğiz?”</p>

  <p class="normal">Ben de onunla alay edercesine cevap verdim:</p>

  <p class="normal">“Sevgili dostum Ned, şu anda Akdeniz sularındayız.”</p>

  <p class="normal">Conceil hayretle söze girdi:</p>

  <p class="normal">“Tüneli gece mi geçtik?”</p>

  <p class="normal">“Evet dün gece geçtik. Şu karşıda gördüğünüz kent Port Said’dir.”</p>

  <p class="normal">Kanadalı sözlerime inanamayarak, boynumda asılı dürbünümü istedi. Dürbünümü ona verdim. Uzun uzun baktıktan sonra, şaşkınlıkla kabullendi:</p>

  <p class="normal">“Evet, burası gerçekten de Port Said!”</p>

  <p class="normal">Bu duruma çok şaşırmış olmasına rağmen, Kaptan Nemo’nun mucizelerine alıştığı için şoku çabuk atlatan Ned telaşla konuşmaya başladı:</p>

  <p class="normal">“Evet baylar, Akdeniz’de olmamıza gerçekten çok sevindim. Şu ya da bu şekilde madem buradayız, artık hepimizi ilgilendiren çok önemli meseleyi konuşmanın vakti geldi. Yalnız önce bizi kimsenin duymayacağı bir yere gidelim.”</p>

  <p class="normal">Kanadalının konuyu nereye getireceğini biliyordum. Onu mantıklı cevaplarla ikna etmek için konuşma teklifini geri çevirmedim. Geminin burun tarafına gidip oturduk ve konuşmayı başlattım:</p>

  <p class="normal">“Evet, Ned seni dinliyoruz.”</p>

  <p class="normal">Kanadalı derin bir nefes alarak konuşmaya başladı:</p>

  <p class="normal">“Artık Avrupa sularındayız, gemiyi terk etmek için bundan uygun zaman olamaz.”</p>

  <p class="normal">“Ned, gemiyi terk ederek hayatımızı tehlike altına atmanın hiçbir manası yok. Burada belki de hiç olmadığımız kadar konforun içindeyiz. Gemide hiçbir zaman canımız sıkılmıyor. Üstelik Kaptan bizi iyi ağırlamak için elinden geleni yapıyor. Haksız mıyım?”</p>

  <p class="normal">“Aslında haklısınız, gemide hiç canım sıkılmıyor. Yemekler ve yatak da çok iyi. Ama bu yolculuğun bir şekilde sona ermesi gerekli. Ömrümüzün sonuna kadar burada kalamayız değil mi?”</p>

  <p class="normal">“Zamanı geldiğinde sona erecektir.”</p>

  <p class="normal">“Peki ne zaman?”</p>

  <p class="normal">“Zaman konusunda sana kesin bir şey söyleyemem, ama her şeyin olduğu gibi bu yolculuğun da bir sonu olacak.”</p>

  <p class="normal">“Bakın Profesör, sizi anlıyorum. Bu gemide kendiniz ve mesleğiniz için çok değerli olan bilgiler ediniyor ve hayli eğleniyorsunuz. Ancak ben bütün ömrümü burada geçiremem. Karada olmayı ve eski yaşantımı özlüyorum. Hem unutmayın, burada edindiğiniz bilgileri kimseyle paylaşmadığınız sürece hiçbir anlamları yok!”</p>

  <p class="normal">“Haklısın Ned, inan seni anlıyorum. Ama senden sadece biraz sabretmeni istiyorum. Uygun zaman geldiğinde buradan birlikte gideceğimizi aklından çıkarma.”</p>

  <p class="normal">“Ben de bu uygun zamanın ne zaman olduğunu merak ediyorum.”</p>

  <p class="normal">“Buradan ayrılmak için en iyi fırsatı bulduğumuz zaman.”</p>

  <p class="normal">“O fırsatın bize gelmesini beklemek yerine, neden kendimiz bir fırsat yaratmıyoruz?”</p>

  <p class="normal">Bu sorudan sonra kısa bir sessizlik olmuştu. Sessizliği bozan yine Kanadalı oldu:</p>

  <p class="normal">“Peki Profesör, size bir soru sormak istiyorum. Eğer serbest olsaydınız, bu gemiden ayrılmak ister miydiniz?”</p>

  <p class="normal">Bu soru beni rahatsız etmişti tereddütlü bir şekilde cevap verdim:</p>

  <p class="normal">“Bilmiyorum.”</p>

  <p class="normal">Bu cevabımla sonuca yaklaştığını hisseden Ned yeni bir soru sormakta gecikmedi:</p>

  <p class="normal">“Peki, bu teklifin bir daha tekrarlanmayacağını bilseydiniz, cevap vermekte yine tereddüt eder miydiniz?”</p>

  <p class="normal">Ned bu sorularla beni sıkıştırmıştı. Kaçamak cevaplarla onu atlatamayacağımı anlamıştım. Bu kez dürüstlükle yanıtladım:</p>

  <p class="normal">“Sevgili dostum, mantığınla beni alt ettin. Bu durumda yakaladığımız ilk fırsatta gemiyi terk etmek konusunda hazır olduğumu bildirmek isterim.”</p>

  <p class="normal">“İlk fırsatla neyi kastetmek istediniz?”</p>

  <p class="normal">“Mesela bir gece gemi Avrupa kıyılarına yanaştığı sırada…”</p>

  <p class="normal">“Anladığım kadarıyla geminin hem kıyıya yanaşmış, hem de yüzeyde olmasını kastediyorsunuz?”</p>

  <p class="normal">“Elbette.”</p>

  <p class="normal">“Ama söylediğiniz durumda kaçmaya çalışırsak, tayfalar bizi hemen görür.”</p>

  <p class="normal">“Başka bir durumda da kıyıya ulaşamayıp ölebiliriz. Bir alternatifin var mı?”</p>

  <p class="normal">“Evet var.”</p>

  <p class="normal">“Gemi kıyıdan uzaklaşıp dibe daldığı sırada, sandalla kaçmak. Böylece bizi kimse göremez.”</p>

  <p class="normal">“Sandalın gemiye vidalarla bağlı olduğunu biliyorsun. O vidalardan nasıl kurtulacağız.”</p>

  <p class="normal">“Üzülmeyin bunu halletmek için aletleri ayarladım.”</p>

  <p class="normal">“Yalnız şunu unutmaman gerek, eğer bir şekilde yakalanırsak; eski özgürlüğümüzü ve tekrar kaçma umudumuzu sonsuza kadar kaybederiz.”</p>

  <p class="normal">“Bunu en az sizin kadar iyi biliyorum Profesör. Ama gerçek özgürlük bu gemidekini kaybetme riskine değer!”</p>

  <p class="normal">Bu konuşmadan sonra kendi kendime çok düşündüm. Kanadalıyı uyarmakta haklı olduğumu biliyordum. Kaptan Nemo, bizim kaçma planlarımızı hissetmiş gibi uzun süre denizin dibinden yüzeye hiç çıkmadı.</p>

  <p class="normal">Uzun süre boyunca da kontrol salonundaki pencere açılmadı. Gemi çok büyük bir hızla yol alıyordu ve Akdeniz’i incelemek için hiç fırsat bulamıyordum. Bütün bunların sebebini Kaptan’a sormak istedim, ama ona karşı suçlu hissettiğimden hiçbir şey soramadım.</p>

  <p class="normal">14 Şubat günü Girit’e yol alıyorduk. Akşam saatlerinde kontrol salonunda Kaptan’la yalnız kalmıştık. Kaptan emir vererek büyük pencereyi açtırmıştı.</p>

  <p class="normal">Uzun zamandır izlemediğim manzarayı izlemek için cama yaklaştığımda denizin içinde belinden bir çanta sallanan bir adam gördüm. Adamın boğulduğunu sanarak Kaptan’a seslendim. Pencerenin önüne gelen Kaptan, sakin bir tavırla gördüğüm kişinin çok iyi bir yüzücü olan Nicolas Pesce olduğunu söyledi. Görünüşe göre Kaptan ve Nicolas Presce tanışıyorlardı ve birbirlerinin sırlarına saygılıydılar. Pencerenin önünden geçen adam ve Kaptan selamlaştılar ve yolumuza devam ettik.</p>

  <p class="normal">Bu olayı sıradan bir şeymiş gibi geçiştiren Kaptan, salonun diğer tarafındaki kilitli dolaba gidip garip mekanizmalı kilidi açtı. Adeta ben odada yokmuşum gibi davranıyordu. Dolaptan, üzerinde “Mobilis N Mobili” yazılı bir sandık çıkarttı. Masanın üzerine koyduğu sandıktan çıkarttığı beş milyon frang edebilecek gibi gözüken altın çubukları, üzerinde Rumca yazılar olan başka bir sandığa yerleştirdi.</p>

  <p class="normal">Bu işlemden sonra işaret düğmesiyle salona çağırdığı dört tayfaya verdiği sandığın, yukarı çıkartıldığını gelen seslerden anladım. Ertesi sabah, bu olayları dostlarıma anlattığımda hiçbirimiz bunlara anlam veremedik. Üstelik Kaptan’ın bu kadar çok altını nerden bulduğunu da anlayamadık.</p>

  <p class="normal">Bütün gizemiyle Nautilus’teki yolculuğumuz devam ederken, hızla Cebelitarık Boğazı’nı geçiyorduk. Geminin hızı yüzünden kaçış için fırsat bulamamıştık ve bu civarda daha çok batık gemi görmeye başlamıştık.</p>
</body>
</html>
