<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>denizler_altinda</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">“MOBİLİS N MOBİLİ”</h1>

  <p class="normal">Mobilis ve mobili kelimeleri, “hareket halindeki bir araç içinde hareket” anlamına geliyordu. Ancak ortadaki “N” harfine hiçbir anlam verememiştim.</p>

  <p class="normal">Yemeğimiz bittikten sonra, yaşadığımız onca olayın yorgunluğu ile birleşerek üzerimize çöken ağırlıkla uyumaya başladık. Uykuya dalarken, belirsiz ve karanlık geleceğimizi düşünmeden edemedim.</p>

  <p class="normal">Gözlerimi açtığımda, ne kadar uyumuş olduğumdan emin değildim ama kendimi dinlenmiş hissediyordum. Ancak biraz kendime geldiğimde odanın içindeki oksijenin bitmekte olduğunu ve nefes almakta zorlandığımı hissetmeye başladım. İçerde havanın bitmesi ve zehirlenme tehlikesi geçirmekten korkmaya başlamıştım ki, odanın belli yerlerinde açılan küçük kapaklardan serin ve deniz kokan bir hava verilmeye başladı. Kapaklardan birinin önüne doğru giderek derin derin nefes aldım. Havanın etkisiyle Ned ve Conceil de yavaş yavaş uyanmıştı. Etrafına bakınan Conceil beni görüp rahatlayınca gülümsedi ve konuşmaya başladık.</p>

  <p class="normal">“İyi uyudunuz mu efendim?”</p>

  <p class="normal">“Evet Conceil, kendimi oldukça iyi dinlenmiş hissediyorum.”</p>

  <p class="normal">Bu sırada Ned Land araya girdi:</p>

  <p class="normal">“Ne kadar uyuduğumuzu biliyor musunuz? Yemek vakti gelmedi mi?”</p>

  <p class="normal">Ned’in bu haline gülümseyerek cevap verdim:</p>

  <p class="normal">“Ne kadar uyuduğumuzu kestirmem güç ama bizi açlıktan öldüreceklerini hiç sanmam. Öldürmek isteseler bizi okyanusun ortasında bırakır, içeri almazlardı.”</p>

  <p class="normal">“Belki de işkence yaparak öldürmekten zevk alan insanlardır. Baksanıza, yemek vaktinde bizi aç bıraktıklarına göre bu da planlarının bir parçası olabilir.”</p>

  <p class="normal">Ned’in olumsuz tavrından iyice rahatsız olduğunu belli eden Conceil araya girdi:</p>

  <p class="normal">“Bir otelde olduğumuzu düşünüyorsunuz sanırım Bay Ned. Bizler bir çeşit esir alınma olayı yaşıyoruz. Yemek vaktini bizim isteğimize göre değil, kendi kurallarına göre belirleyeceklerdir. Ayrıca dediğiniz gibi bizi işkence ile öldürecek olsalar, uyumadan önce afiyetle yemekten çekinmediğiniz yemekleri de vermezlerdi değil mi?”</p>

  <p class="normal">“Evet bize yemek verdiler haklısınız ama belki de bizi iyice şişmanlatıp etimizden yahni yapmak isteyen yamyamlardır. Zaten anlaşılmayan bir dilde konuşuyorlar. Evet, evet kesin yamyam bunlar! Kısa boylu olanı zaten hiç gözüm tutmamıştı.”</p>

  <p class="normal">“Galiba açlık başınıza vurdu Bay Ned, gerçekten artık fazlasıyla olumsuz olmaya başladınız. Efendimin de canını sıkıyorsunuz. Biraz daha beklerseniz adamların ne işkenceci, ne de yamyam olmadıklarını göreceksiniz.”</p>

  <p class="normal">Conceil’in bu son çıkışı Ned Land’ı daha da hırslandırmıştı. Artık bıçağını çıkarmış açıkça meydan okuyor ve bizi ellerinde tutan adamlara savaş açmaktan bahsediyordu. Onu teselli etmek için konuşmaya katıldım:</p>

  <p class="normal">“Ned dostum, biraz sakin ol. Bu adamlar bizi okyanusun ortasından kurtarıp, giyecek ve yiyecek verdi. Amaçlarını henüz bilmesek de şu ana kadar bize iyi davrandıkları açık. Boşuna kendimizi yormadan bekleyelim ve işin aslını anlamaya çalışalım. Belki de enerjimin daha sonra bize lazım olacak.”</p>

  <p class="normal">Ned, hiç yatışmamış bir şekilde cevapladı:</p>

  <p class="normal">“Bence, durup bekleyeceğimize bu yerden çıkıp kurtulmanın bir yolunu aramalıyız. Harekete geçmeliyiz.”</p>

  <p class="normal">Onun bu çıkışına, gülerek cevap verdim.</p>

  <p class="normal">“Bir denizaltının içindeki bir hücreden kaçabilmenin o kadar kolay olduğunu mu sanıyorsun?”</p>

  <p class="normal">“Elbette profesör, tek yapmamız gereken gemidekileri ele geçirip onların yerine geçmek. Bu kadar basit!”</p>

  <p class="normal">Kahkaha ile cümlesini bitiren Ned Land’ın sözlerine Conceil’den iğneleyici bir cevap gecikmedi:</p>

  <p class="normal">“Efendim, Bay Land bizimle dalga geçmek istiyor sanırım, zira elindeki küçücük bıçakla nasıl bütün gemiyi ele geçirecek merak ediyorum!”</p>

  <p class="normal">Ned Land’ın yüzündeki ifadeden, kim olduğunu bilmediğimiz bu adamlara saldırma düşüncesinden vazgeçmediğini anladım. Yapacaklarını geciktirebilmenin tek yolunun onu yönlendirmek olacağını düşündüm ve konuşmaya başladım:</p>

  <p class="normal">“Pekala Ned, haklısın hazırlıklı olmak en iyisi. Ancak en uygun zamanı beklemek zorundayız. Bu yüzden sakın hemen harekete geçme. İyi bir plan yapmadan atağa geçersek, asla başarılı olamayız. Çok dikkatli ve planlı hareket etmeliyiz.”</p>

  <p class="normal">Kararımı duyduklarında Ned’in yüzünde bir sevinç, Conceil’inkinde ise endişe oluştu. Ned’in ani hareket etmesini engellediğimi sezdiğim için mutluydum. Durumdan endişe etmemesi için Conceil’e dönüp küçük bir göz işareti yaptım. Ancak bu işaretimden sonra yardımcımın rahatladığını gördüm. Bu birkaç saniyede düşünmüş olan Ned beni onayladığını belirtti ve hepimiz odanın içinde bir yerlere çekilip, beklemeye başladık.</p>

  <p class="normal">Aradan epey süre geçmişti. Her geçen saniye Ned’in siniri artmış, artık odanın içinde volta atar hale gelmişti. Bir süre sonra kapı tekrar açıldı. Bir tayfanın içeri girmesiyle, Ned Land’ın bütün hıncını çıkartmak istercesine adamın boğazına sarılması bir oldu. Yardımcım ve ben zavallı adamı Ned Land’ın elinden kurtarmak için atılmış çabalarken, odada akıcı bir Fransızcayla şu sözler duyuldu:</p>

  <p class="normal">“Kendine gel Land Usta, siz de Bay Profesör ve Bay Conceil! Lütfen beni dinleyin.”</p>

  <p class="normal">Bu sesin geminin kaptanına ait olduğunu kısa sürede anlamıştık. Bizi anlamadığını düşündüğüm Kaptan, şimdi en iyi şekilde bizimle iletişim kuruyordu. Ona doğru şaşırmış şekilde bakıyor olmamdan zevk alır gibi sözlerine devam etti:</p>

  <p class="normal">“Baylar ben İngilizce, Fransızca, Almanca ve Latinceyi çok iyi bilirim. İlk karşılaştığımızda cevap vermememin nedeni, sizleri bildiğiniz bütün dillerde dinleyip sözlerinizin tutarlılığını tartmak istememdi. Üç ayrı dilde anlattıklarınızın birbirine uyumu, size inanmama neden oldu. Bir kaza sonucu karşılaştığım sizleri artık tanıyorum. Bay Pierre Arronax; Paris Biyoloji Müzesi Baş profesör yardımcısı, Amerika’da bir araştırma yürütüyordunuz. Yanınızdaki beyefendi Bay Conceil; uzun zamandır hizmetinizde olan sadık yardımcınız. Son olarak Bay Ned Land; siz de ünü bütün deniz camiasını sarmış, yetenekli bir balina avcısısınız. Üçünüzün de Abraham Lincoln adlı gemiden düştüğünüzü biliyorum.”</p>

  <p class="normal">Kaptan bir süre durakladığında, zihnimde ardı ardına soruların belirdiğini fark etmiştim. Akıcı Fransızcasına rağmen bu adamın Fransız olmadığı belliydi. O zaman, hangi milletten olabilirdi? Neden bu gemiyle denizlerde dolaşıp, diğer gemilere zarar veriyordu? Bir asker mi yoksa bir deli miydi? Ben bütün bunları düşünürken o tekrar söze girdi:</p>

  <p class="normal">“Şu an size yapıyor olduğum bu ikinci ziyaretin çok gecikmiş olduğunun farkındayım. Ancak, kim olduğunuzu anladıktan sonra, sizinle ne yapacağıma karar vermek için uzun uzun düşünmem gerekti. Bu durumda en büyük şansınız hayatlarınızın tarafımca kurtarılmış olması, ama en büyük şanssızlığınız da insanlarla bütün ilişkisini kesmiş bir adamla böyle talihsiz koşullarda karşılaşmış olmanız. Açıkça belirtmeliyim ki, buraya gelerek tüm huzurumu kaçırdınız.”</p>

  <p class="normal">Kaptan’ın bu suçlamasına kayıtsız kalamadım ve cevap verdim:</p>

  <p class="normal">“Bakın bayım biz hiçbir şeyi bilerek yapmadık! Burada olmak da, geminize gelmek de isteyerek yaptığımız bir şey değil.”</p>

  <p class="normal">Kaptan itirazımdan bir miktar rahatsız olmuş şekilde, sesini bir ton yükselterek cevap verdi:</p>

  <p class="normal">“Hiç sanmıyorum Profesör. Sizce Abraham Lincoln gemisi beni istemeyerek mi arıyordu? Ya da attığınız toplar, istemeyerek mi gemimin üzerine geliyordu? Onu da bırakalım, Land Usta zıpkınını istemeyerek mi bize saplamaya çalıştı?”</p>

  <p class="normal">Kaptan’ın ses tonundan sonsuz ama dizginlenmiş bir öfkeyi anlamak mümkündü. Bu öfkenin kaynağını bilmesem de, konuyu daha fazla tırmandırmak istemediğim için sakin bir ses tonuyla açıklamaya çalıştım:</p>

  <p class="normal">“Bakın bayım, geminizin insan yapısı bir varlık olduğunu bilmiyorduk. Dünya denizlerinde dolaşarak birçok gemiye zarar verdiniz ve insanları korkuttunuz. Bunun bir gemi değil de, bir canavar olduğuna dair bir inancımız vardı. Yaptıklarımızın tamamı da insanları korumak için bu canavarı yok etmek üzere eylemlerdi. Denizlerde yaşattığınız olaylar nedeniyle Avrupa ve Amerika kıtalarında yarattığınız galeyandan sanırım haberiniz yok. Geminizin sırrını bilmediğimiz için de Abraham Lincoln gemisiyle bir canavar avına çıkmıştık. Burada insanların olduğunu bilseydik sizi incitmeden iletişime geçmeye çalışırdık mutlaka.”</p>

  <p class="normal">“Eminim denerdiniz. Fakat sizinle iletişim kurmayı reddettiğimde yine de toplarınıza başvurmaz mıydınız? Bir iki saatlik bir iletişimsizlikte bile ne kadar saldırgan olunabildiğini gözlerimizle gördük.”</p>

  <p class="normal">Kaptan bu son sözlerini Ned’i işaret ederek söylemişti ve haklıydı. Ona söylediklerini yalanlayacak bir cevap veremiyordum. Çünkü emindim ki Kaptan Farragut için karşısındakinin bir canavar olup olmadığı değil, denizlerin güvenliği önemliydi. Bu durumda karşısına çıkan her ne olursa olsun, toplarını kullanmaktan çekinmezdi. Bunları aklımdan geçirdiğimde, düşüncelerimi anlamış gibi başını hafifçe iki yana sallayan adam tekrar söze girdi:</p>

  <p class="normal">“Sizi düşman gibi görmekte haklı olduğumu biliyorsunuz.”</p>

  <p class="normal">Bir iki saniye bekleyip haklılığını suskunluğumla teyit ederek devam etti:</p>

  <p class="normal">“Bütün bunlar karşılığında konuksever olmak zorunda değilim. Sizi okyanusun yüzeyinde bırakıp yoluma devam etme hakkım vardı, değil mi?”</p>

  <p class="normal">Her ne kadar sözlerinin geneline hak versem de, son cümlesiyle içimi ürperten adamın sözünü kestim:</p>

  <p class="normal">“Hayır Bayım bu şekilde insanlara zarar vermek ancak bir caninin hakkı olabilir. Uygar bir insan asla böyle bir şey yapmaya kalkışmaz.”</p>

  <p class="normal">Adamın sinirlendiği belliydi. Aramızda korumaya çalıştığım saygı sınırını umursamaz bir şekilde sözlerine devam etti:</p>

  <p class="normal">“Bayım, kastettiğiniz manada uygar bir insan değilim. İnsanlarla bütün ilişkilerimi kesmiş durumdayım ve inanın insanların kural ya da değerleri beni hiç mi hiç ilgilendirmiyor.”</p>

  <p class="normal">Bu isyankar adamın neden sonra bu hale gelmiş olabileceğini anlayamıyordum. Ancak kesinlikle yolundan dönmeyeceği ve insanlığa karşı son derece kin duyduğu kesinlikle anlaşılıyordu. Gözlerinin içinde gördüğüm nefret ve vurdumduymaz tavır, onun denizler altında özgürlüğe kavuştuğunu ve kimseye hesap verme gibi bir derdi olmadığını açıkça anlatıyordu.</p>

  <p class="normal">Birkaç dakikalık bir sessizlikten sonra Kaptan tekrar konuşmaya başladı:</p>

  <p class="normal">“Bir hayli düşündükten sonra sizi öldürmemeye karar verdim. Sizi gemide serbest bırakacağım ancak şartlarım var.”</p>

  <p class="normal">Kaptan’ın bize hak ettiğimiz şekilde davranmasını sağlamak için, tam olarak teslim olmadığımızı hissettiren bir ses tonuyla cevap verdim:</p>

  <p class="normal">Umarım şartlarınız, onurlu bir insanın kabulleneceği şekildedir.</p>

  <p class="normal">Konuşmayı sakinleşmiş bir şekilde devam ettiren Kaptan, cevap verdi:</p>

  <p class="normal">“Merak etmeyin, sizlere onurunuzu kıracak bir tavır gösterilmeyecek. Şartlarımın size uyacağını düşünüyorum. Bazı zamanlar birkaç saatliğine, ya da bir iki günlüğüne sizden odanızdan çıkmamanızı isteyeceğim. Bu ricama tepki göstermez, beni zor kullanmaya mecbur etmezseniz anlaşmakta güçlük yaşamayız. Bu gibi durumların haricinde geminin birkaç özel yeri hariç her tarafını inceleme hakkına sahipsiniz. Yani gemideki tayfaların sahip olduğu haklara sahip olacaksınız. Şimdi sorun çıkarmadan geminin kurallarına uyacağınıza söz veriyor musunuz?”</p>

  <p class="normal">“Bakın Kaptan, sizinle anlaşmak ve bir soruna yol açmadan varlığımızı sürdürmek isteriz. Ancak konuyu kapatmadan size bir sorum olacak.”</p>

  <p class="normal">“Elbette profesör, buyurun.”</p>

  <p class="normal">“Bize bir özgürlük vereceğinizi vaat ediyorsunuz, bu özgürlüğün kapsamını öğrenebilir miyim?”</p>

  <p class="normal">“Bahsettiğim gibi geminin içinde özel yerler dışında, her yerde dolaşabilirsiniz.”</p>

  <p class="normal">“Yani gemiyi terk etme özgürlüğümüz yok?”</p>

  <p class="normal">“Evet, özgürlüğünüz sadece geminin içindeki alanlarda geçerli.”</p>

  <p class="normal">“Kusura bakmayın ama bu sınırların bize yeterli olmayacağını bilmenizi isterim.”</p>

  <p class="normal">“Maalesef, yapabileceğim başka bir şey yok. Bu kadarıyla yetinmek durumundasınız.”</p>

  <p class="normal">“Yani ülkemizi, ailemizi ve dostlarımızı bir daha göremeyeceğimizi mi söylüyorsunuz?”</p>

  <p class="normal">“Evet profesör, ama telaşlanmayın. Özgür olduğunuzu zannettiğiniz topraklardan vazgeçmenin o kadar da zor olmadığını zamanla göreceksiniz.”</p>

  <p class="normal">Kaptan’ın bu sözleri üzerine dayanamayan Ned Land, bağırarak araya girdi:</p>

  <p class="normal">“Bu kahrolası gemiden kaçmayacağım konusunda söz veremem!”</p>

  <p class="normal">Ned’in çıkışına hiç aldırmayan Kaptan, sakin bir tavırla cevap verdi:</p>

  <p class="normal">“Zaten ben de sizden böyle bir söz vermenizi beklemiyorum Land Usta.”</p>

  <p class="normal">Kaptan’ın bizleri esir tutmak konusunda gösterdiği küstahlık kokan tavra içerleyerek, karşılık verdim:</p>

  <p class="normal">“Bayım üstünlüğünüzü bize karşı kötü yönde kullandığınızın farkındasınız umarım. Bu düpedüz insafsızlık!”</p>

  <p class="normal">Çıkışıma sinirlenen Kaptan, daha otoriter bir sesle cevap verdi:</p>

  <p class="normal">“Hayır profesör. Bu sergilediğim tavır söylediklerinizin tersine, iyi niyetli ve acıma duygusu barındıran bir harekettir. Galiba birer savaş esiri olduğunuzu size hatırlatmam gerekiyor. Gemime savaş açan, toplar atıp zıpkınlar saplamaya çalışan insanlarsınız. Bu savaşı ben kazandım ve sizleri de okyanusun ortasından kurtardım. Dolayısıyla burada, benim gemimde esir durumdasınız. Zaten başıma açtığı işler ve hayatlarını bağışladığım için bütün huzurumu kaçıran sizlere daha fazla iyi niyet gösteremem. Buraya gelip bütün sırrımı öğrendiniz. Sizleri dış dünyaya göndererek gemimi herkese anlatmanıza izin vermemi beklemiyorsunuz herhalde.”</p>

  <p class="normal">“Bu durumda bizden, ya yaşamayı ya da ölmeyi tercih etmemizi bekliyorsunuz. Öyle mi?”</p>

  <p class="normal">“Evet maalesef öyle!”</p>

  <p class="normal">Kaptan’ın kendine göre haklı ve son derece kararlı olduğu kesindi. Söylenecek başka söz kalmamıştı. Arkadaşlarıma dönerek karar vermek için bir zemin hazırlamaya çalıştım:</p>

  <p class="normal">“Dostlarım, bu konuşmayı daha fazla uzatmanın bir anlamı yok. Bizden istenenler açıkça ifade edildi. Bu şartlar altında yaşamaya mecburuz. Ancak bir gün gelip gitmek için çabalayacak olursak başımıza gelecekleri göze almayacağımıza dair de bir söz vermek durumunda değiliz.”</p>

  <p class="normal">Conceil sakin, Ned ise hırsını saklamaya çalışır şekilde başlarını salladılar. Sözlerimden etkilenmediğini hissettirmeye çalışan Kaptan, konuşmama bir cümle ekledi:</p>

  <p class="normal">“Nasıl isterseniz öyle davranın baylar. Beni zor kullanmaya mecbur etmemenizi tercih ettiğimi bilin yeter.”</p>

  <p class="normal">Bir iki saniye havada asılı kalan bu cümlenin yarattığı sessizliği, yine Kaptan’ın daha sakin ve nazik çıkan ses tonu böldü:</p>

  <p class="normal">“Sevimsiz konuları bitirdiğimize göre, izin verirseniz sözlerimi tamamlayayım. Sizi oldukça iyi tanıyorum Profesör Arronax. Gemideki kütüphanemde sizin kitabınız da var. Her ne kadar iyi bir inceleme olsa da, eksikleri mevcut. Bu yüzden, eksiklerinizi tamamlamak için gemimde bulunmaktan zevk alacağınızı düşünüyorum. Denizin dibini her zamankinden daha yakından incelemeniz için birlikte dolaşacağız. Size bilmediklerinizi öğretecek, görmediklerinizi göstereceğim. Yol boyunca benim çalışma arkadaşım olacaksınız. Çok yakın bir gelecekte de size harikalar diyarında dolaşma imkanı verdiğim için bana teşekkür edeceğinizden eminim. Şimdi hiç bilmediğiniz bir devri alem seyahatine hazır olun. Deniz, benim yardımımla size bütün sırlarını açacak.”</p>

  <p class="normal">Doğrusu Kaptan’ın bu sözleri beni oldukça etkilemişti. Bana hiçbir zaman imkan bulamadığım araştırmaların kapısını aralıyor, bir bilim adamının her zaman etkisinde olduğu bilgi açlığını bana karşı lezzetli bir zehir gibi kullanıyordu. Bu durumda Ned Land’ı kızdıracağımı bilerek de olsa, Kaptan’a yakınlık duyduğumu belli eder bir sesle cevap verdim:</p>

  <p class="normal">“Evet, Kaptan, belki insanlardan kendinizi soyutlamışsınız ama içinizde hâlâ bir takım duygular mevcut. Şahsen ben, bilimsel bir araştırma için özgürlüğümden vazgeçebilirim.”</p>

  <p class="normal">Bu sözlerimden sonra, Kaptan’ın memnuniyeti kadar Ned’in kızgınlığını da sezebiliyordum. Ne olursa olsun araştırmalarımda ilerleyecek olmak beni sevindirmişti ve Kaptan’la anlaşmaya varmıştık. Bu anlaşmayı hem kutlamak hem de mühürlemek için Kaptan’ın elini bana uzatmasını bekledim ancak adam hiç oralı olmadı. Arkasını dönmüş kapıdan çıkmak üzereydi ki, öne doğru bir adım atarak söze girdim:</p>

  <p class="normal">“Size son bir sorum olacak.”</p>

  <p class="normal">“Sizi dinliyorum.”</p>

  <p class="normal">“Size nasıl hitap edeceğiz?”</p>

  <p class="normal">“Bana Kaptan Nemo diyebilirsiniz. Siz ise benim gözümde Nautilus, yani gemimin tayfalarısınız.”</p>

  <p class="normal">Cevabını bu şekilde veren Kaptan, tayfalarına dönerek anlamadığımız bir dilde konuşarak işaretler verdi. Sonra Ned ve Conceil ile konuşmaya başladı:</p>

  <p class="normal">“Evet baylar, kamaralarınızda yemekleriniz hazır. Tayfayı takip edin.”</p>

  <p class="normal">Uzun zamandır kapalı kaldığımız bu odadan sonunda çıkıyorduk. Kendi akıbetimin ne olacağını merak ederken, Kaptan bana kapıyı işaret ederek kafamdaki bu soruyu yanıtladı:</p>

  <p class="normal">“Profesör, siz benimle geliyorsunuz.”</p>
</body>
</html>
