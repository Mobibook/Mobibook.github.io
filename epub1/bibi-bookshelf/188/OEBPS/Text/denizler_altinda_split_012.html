<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>denizler_altinda</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">ATLANTIS</h1>

  <p class="normal">Gördüğüm şey beni daha da çok heyecanlandırdı. Demek yüzyıllar önce batan kayıp şehir burasıydı. Bir efsanenin içinde yürüdüğüme inanamıyordum. Hiçbir şey kaçırmadan etrafı incelemeye çalıştım. Şehri incelemeye kendimi o kadar kaptırmıştım ki zamanın nasıl geçtiğini anlayamadım. Kaptan’ın beni uyarıp gemiye dönmemiz gerektiğini söylediğinde bu güzelliğe doyamamıştım.</p>

  <p class="normal">Dönüş yolunda garip duygular içindeydim. Bana bu kadar güzel bir şeyi gösterdiği için Kaptan’a minnettardım ancak yıllardır bana sadık kalan Conceil ve birlikte yaşam mücadelesi verdiğimiz dostum Ned’e ihanet edemezdim.</p>

  <p class="normal">13 Mart gece yarısı gemi yolunu değiştirerek güneye doğru yol almaya başlamıştı. Bu rotaya göre Kaptan’ın batıya dönüp Horn Burnu’nda dünya turunu tamamlayacağını düşünüyordum. Oysa Kaptan tahminlerimi yanıltıp güneye doğru olan rotamızı hiç değiştirmedi. Amacının ne olduğunu kestiremiyordum. Gezimiz artık bilinmez bir hal almıştı. Sürekli denizlerde dönüp durmak benim için de zorlaşmış ve Ned’in kaçmak istemesine hak vermeye başlamıştım. Kaptan’ın öngörülemez rotası ve sürekli hız değişikliği yapması nedeniyle kaçış planımız oldukça aksamıştı. Bu tutsaklık halinin dostlarımı ne kadar üzdüğünün farkındaydım. Son günlerde çok fazla görüşmüyorduk. Ben Kaptan’la geziler yapıp incelemelerimi sürdürürken, onlar iyice içine kapanmış, çok fazla ortalıkta gözükmüyordu. Ned’in yaşadığı stres yüzünden Kaptan’la karşılaştığı zaman bir terslik yapmasından korkuyordum.</p>

  <p class="normal">Ertesi gün ikisi yanıma gelip bir süre sohbet ettikten sonra Ned garip bir soru sordu:</p>

  <p class="normal">“Profesör, sizce Nautilus’ta kaç kişi var? Bence on beş kişi bu gemiyi pekala idare edebilir.”</p>

  <p class="normal">“Bence bu gemi sıradan bir gemi değil, benim tahminlerime göre elli ya da altmış kişi olabilir.”</p>

  <p class="normal">“Açıkçası bu geminin nasıl bir gemi olduğu beni artık hiç ilgilendirmiyor. Ama eğer dediğiniz kadarlarsa, üç kişiyle onları alt etmemiz zor.”</p>

  <p class="normal">“Haklısın bu yüzden beklemekten başka çaremiz yok.”</p>

  <p class="normal">Conceil de sabra ihtiyacımız olduğunu belirtip beni destekledi. Kaptan Nemo’nun sürekli güneye gidemeyeceğini, bir şekilde uygar insanların yaşadığı kıyılara döneceğimizi söyleyip Ned’i sakinleştirmeye çalıştım. Bir süre daha bekleyip, bu kıyılara geldiğimizde kaçış planımızı tekrar düşüneceğimize söz verdim. Ama bu duruma memnun olmayan Ned, sinirlenip dışarı çıktı. Yardımcımla ben de, bir süre sohbet ettikten sonra onu yalnız bırakmamak için yanına gittik.</p>

  <p class="normal">Dışarıda çok güzel bir sonbahar havası vardı. Geminin yanından büyük bir balina sürüsü geçiyordu. Ned Land içini çekip konuşmaya başladı:</p>

  <p class="normal">“Şimdi bir balıkçı teknesinde olsak, bunların nasıl avlandığını size gösterebilirdim.”</p>

  <p class="normal">Conceil onu teselli etmek için Kaptan Nemo’dan izin almasını teklif etti. Bunun üzerine Kanadalı ok gibi fırlayarak gemiye girdi ve kısa süre sonra Kaptan’la birlikte geri döndü. Kaptan sürüyü inceledikten sonra konuşmaya başladı:</p>

  <p class="normal">“Bunlar, sürü halinde geçen güney balinaları.”</p>

  <p class="normal">“Kaptan eğer izniniz olursa sandalla açılarak birkaç tanesini avlamak istiyorum. Bu şekilde eski mesleğimi unutmamış olduğumu göstermiş olurum.”</p>

  <p class="normal">“Sizi kırmak istemem Ned Usta, ama bu hayvanların ne eti ne de sütü hiçbir işe yaramaz. Sadece öldürme güdünüzü tatmin etmek için de bu hayvanlara zarar vermenize izin veremem.”</p>

  <p class="normal">Bu cevapla yıkılan Ned’in üzüntüsü her halinden belliydi ama Kaptan bunu hiç umursamadan denizi izlemeye devam etti. Birkaç dakika sonra denizi işaret ederek gösterdiği siyah karaltıların çok daha tehlikeli hayvanlar olduğundan bahsetti. Ned’in bu fırsattan yararlanıp denize açılması için, Kaptan’a kaşalot olduğunu söylediği bu hayvanları Ned’in avlamasını teklif ettim. Ama Kaptan bunu kabul etmedi. Boyları yirmi metreye ulaşan, sırf ağız ve dişten ibaret bu korkunç hayvanları avlamak için Ned’in hayatını tehlikeye atmayacağını söyledi. Bu hayvanları Nautilus’un çelik gövdesiyle alt edeceğini belirtip, bu değişik avı izlemek için bizi büyük salona davet etti. Bu teklifi kabul ederek onun peşinden salona indik.</p>

  <p class="normal">Kaptan dümen odasına geçip geminin yönetimini devraldı. Kaşalot sürüsü balinaları avlamak için hızla yol alıyordu. Kafası bedeninden büyük olan bu hayvanlar balina sürüsünü yakalamak üzereyken Nautilus araya girdi. Bir saat boyunca süren bir çarpışma sonrasında geminin çelik gövdesiyle neredeyse bütün kaşalotlar paramparça edilmişti. Geri kalanlar da canlarını kurtarmak için kaçmışlardı.</p>

  <p class="normal">Savaş biter bitmez gemi yüzeye çıktı. Salona gelen Kaptan bizi üst güverteye davet etti. Yukarı çıktığımızda su yüzeyinin kıpkırmızı bir kan gölü olduğunu gördük. Her tarafta parçalanmış kaşalot cesetleri vardı. Kaptan, bir savaşı kazanmanın onuruyla Ned’le konuşmaya başladı:</p>

  <p class="normal">“Evet Ned Usta, bu av hakkında ne düşünüyorsunuz?”</p>

  <p class="normal">“Kusura bakmayın Kaptan ama bu bir av değil, resmen katliam. Biz denizciler asla amaçsız yere balık öldürmeyiz.”</p>

  <p class="normal">“Ben amaçsız bir şey yapmadım, insanlara ve hayvanlara zarar veren bir canavar sürüsünü yok ettim.”</p>

  <p class="normal">“Ben yine de zıpkın kullanmayı tercih ederim, bu hiç de adil bir dövüşme biçimi değil.”</p>

  <p class="normal">“Sizin ve benim tercihlerimiz aynı olmayabilir Ned Usta. Hayatta herkes kendi seçimlerini yapar.”</p>

  <p class="normal">“Evet haklısınız Kaptan, ama maalesef bazı insanlar diğerlerinin yerine de seçim yapmayı kendilerine hak biliyorlar.”</p>

  <p class="normal">“Haklısınız, bazı insanlar başkalarının huzurunu bozmalarını hiç önemsemeden hareket edebiliyor.”</p>

  <p class="normal">Bu söz düellosunun daha fazla tırmanması durumunda Ned’in tehlikeli bir şey yapmasından korktuğum için araya girdim ve acıktığımı söyleyerek salona geçmeyi teklif ettim. Konuyu dağıtma konusunda Conceil’in de bana yardım etmesiyle, olumsuz bir olayı önledik ve Kaptan’ın dümen odasına dönmesiyle gemi sakin bir şekilde yoluna devam etti.</p>
</body>
</html>
