<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>denizler_altinda</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">TEKRAR OKYANUSTAYIZ</h1>

  <p class="normal">18 Şubat gece yarısı Cebeli Tarık Boğazı’nı geçişimiz bitti. Bir müddet daha aynı hızla yol alıp sonunda su yüzeyine çıktık. Dört ay gibi bir sürede tam on bir bin fersah yol kat etmiştik. Okyanusa girdikten sonra nereye gideceğimizi kestiremiyordum.</p>

  <p class="normal">Dostlarımla güvertede biraz hava aldıktan sonra içeri girdik. Kanadalı bana yaklaştığında yüzündeki üzgün ifadeyi fark etmiştim. Sakin bir sesle onu teselli etmeye çalıştım:</p>

  <p class="normal">“Ned, dostum üzüntünü anlıyorum. Ama gemi bu hızla giderken kaçmamız imkansızdı. Birkaç gün daha beklersek kaçmak için fırsat yakalayacağımıza eminim.”</p>

  <p class="normal">“Hayır Profesör, birkaç gün daha beklemeyeceğiz. Kaçışı bu akşam İspanyol sahillerinde gerçekleştireceğiz. Biz Conceil ile her şeyi ayarladık, kaçış zamanı size de işaret vereceğiz. O zaman bize katılacağından eminim.”</p>

  <p class="normal">Kanadalının bu kadar çabuk hazırlanacağını düşünmemiştim. Kaçışı biraz geçirmek için bir sebep buldum:</p>

  <p class="normal">“Ned hava çok kötü, sen bir denizcisin ve havanın bu durumdayken her an patlayacağını bilirsin.”</p>

  <p class="normal">“Kaçmak için bu tür tehlikeleri göze almak zorundayız. Özgürlük buna değer ve biz özgürlüğümüze gitmeye kararlıyız. Zaten geminin sandalı oldukça sağlam. Şansımız yaver giderse yarın en yakın sahile çıkmış oluruz.”</p>

  <p class="normal">Davasında haklı olan bu adama itiraz edemedim. Ondan ayrılıp kamarama geçtiğimde düşündüm ve kendi isteklerim için dostlarımın özgürlüğünü engellememeye karar verdim. Bu sırada gemi kapaklarını kapatıp denize daldı. O gece yüzümdeki heyecandan amacımızı anlamaması için Kaptan’la karşılaşmamaya karar verdim. Bu yüzden kamaramda kalmayı tercih ettim. Gemiden kaçacak olmamız beni heyecanlandırıyordu ancak gitmek isteyip istemediğimi bilmiyordum. Gemide kalarak Atlas Okyanusu’nun derinliklerini incelemeden kaçmak beni üzüyordu. Gemi sürekli kıyıya paralel gidiyordu ve hesaplarıma göre Portekiz sahillerinden kuzeye doğru yol alıyorduk. Bu rota Ned’in isteğini karşılıyordu ve kaçış yaklaşmıştı. Ben de gitmek için hazırlanmaya başladım.</p>

  <p class="normal">Kamaramdaki çalar saat sekizi vurduğunda, yabancı gözlerin beni izlediği korkusuna kapıldım ve hemen kamaramdan çıkarak büyük salona geçtim. Kontrol paneline geçtiğimde yönümüzün halen kuzeyi gösterdiğini gördüm. Salonda biraz dolaşıp başka şeylerle ilgilendiğimde kendimi rahatlamış hissetim ve kamarama döndüm. Üzerime soğuktan korunmak için kalın elbiseler giydim ve artık tamamen hazırdım.</p>

  <p class="normal">Bir şeylerin ters girmesinden korkarak kamaramda Ned’den gelecek haberi bekliyordum. Onun yakalanma ihtimali beni çok korkutuyordu. Böyle bir şey olursa, hem özgürlük ümidini hem de her şeye rağmen değer verdiğim Kaptan Nemo’yu kaybedecektim.</p>

  <p class="normal">Bu sırada gemi birden durdu ve gelen seslerden dibe oturduğunu anladım. Bu durumun Ned’in kaçış planına zarar vereceğinden emindim. Korkularım daha da artmıştı. Hemen dostlarımı bulup bir delilik yapmalarını engellemeliydim. Bu düşünceyle kapıya yöneldiğimde, kapı açıldı ve Kaptan Nemo içeri girdi.</p>

  <p class="normal">Telaşlı olduğumu ve geminin sıcaklığına rağmen çok kalın giyinmiş olduğumu fark etmedi. Heyecanlı bir şekilde bana İspanyol tarihi ile ilgili sorular sormaya başladı. O anda kafam o kadar karışıktı ki, Fransız tarihini bile hatırlamıyordum. Sorularına cevap veremediğim için Kaptan bilmediğimi sandığı İspanyol tarihiyle ilgili tam iki saat konuştu. Sonra beni salona götürerek denizlerin altında, batık gemilerde bulunan hazinelerden bahsetti. O esnada Kanadalı’nın işaret göndermesinden endişe ederek Kaptan’ı nasıl oyalayacağımı düşünüyordum. Düşüncelerimin anlaşılmaması için onu dinlemeye karar verdim.</p>

  <p class="normal">Salondaki büyük pencerenin önüne geldiğimizde, bana hazine yüklü birçok geminin battığı Vigo Körfezi’nde olduğumuzu söyledi. Sonra da batık gemileri gösterdi ve birkaç gün önce naklettiğini gördüğüm altınların kaynağını açıkladı.</p>

  <p class="normal">Bu altınların bu gemilerde olduğu başkaları tarafından da bilinmesine rağmen, çıkartma maliyeti çok yüksek olduğu için kimse buna cesaret etmiyordu. Fakat bu hazineleri çıkartmak Kaptan için çok kolaydı.</p>

  <p class="normal">Hazinelerin yerini işaretlediğini ve altınları çıkarttığını anlattı. Ancak söylediğine göre altınları kendisi için değil, dünyada zulüm altında olan uluslara yardım için kullanıyordu. Kaptan yine beni etkilemeyi başarmıştı. Belki insanlıktan nefret ediyordu ama haksızlığa uğrayan herkese yardım ediyordu. Bu onurlu adama kısa bir süre sonra ihanet edecek olmaktan çok büyük üzüntü duyuyordum. Bu sırada Kaptan normalden çok açıklama yaptığını düşünerek susmuştu.</p>

  <p class="normal">Nautilus batık gemilerden yeteri kadar hazine toplayıp, batıya doğru saatte yirmi deniz mili hızla harekete geçmişti. Geminin hızlanmasıyla kaçış planımız da sona ermişti. O gece Ned’den haber gelmediği için dua etmekten başka bir şey yapamadım. Dostlarımın yakalanmış olma ihtimalini düşünmekten hiç uyumamıştım. Sabah uyanıp onlarla karşılaştığımda içim rahatladı. Ned önceki gece geminin durması yüzünden planını ertelemişti ve bu sefer gidişimize engel olan ben olmadığım için konuyu çok fazla kurcalamadı.</p>

  <p class="normal">Tam yirmi gün boyunca Atlas Okyanusu’nda birçok yöne yol aldık. Bu geziler sırasında kimi zaman durup çeşitli yerlerde sondajlar yapıldı. Büyük salonda denizi seyrettiğim bir gün geminin kırk beş derece açıyla aşağı doğru indiğini gözlemledim. O kadar derindeydik ki ortalıkta hiçbir hayvan yoktu. Bu derinlikte o kadar ciddi bir basınç vardı ki, Nautilus’un bile bu basınca dayanabileceğinden şüphe ediyordum ama her zamanki gibi beni yanıltmayı başardı. Bu sırada Kaptan yanıma gelip oturdu. Birlikte manzarayı seyrederken, derinlik ölçen manometrenin dokuz bin metreyi gösterdiğini fark ettim. Bu derinlik bile beni fazlasıyla etkilemişti ama gemi yoluna devam etti ve sonunda on altı bin metreye kadar indik. Daha önce yeryüzündeki hiçbir bilim adamının inmediği bu derinliklerden bir hatıra almak istediğimi söylediğimde Kaptan tayfalarını çağırıp, bir objektif getirtti. Bu sayede bu derinliklerden hatıra olarak saklayabileceğim birçok fotoğraf çektik. Çekim işi bittikten sonra Nautilus’u daha fazla zorlamak istemeyen Kaptan yukarı çıkma emri verdi. Suyun basıncının itme gücüyle yukarı çıkışımız inişimizden çok daha kısa sürmüştü. Kaptan’ın emri vermeden önce sıkı tutunmam konusunda yaptığı uyarıyı dinlememe rağmen yere düşmüştüm. Gemi normale döndüğünde beni kibarca yerimden kaldıran Kaptan’la birlikte bu duruma bir süre gülmüştük. Her geçen gün onunla daha çok şey paylaşmamız arkadaşlığımızın ilerlemesine sebep olmuştu. Bu gemiden bir gün ayrılacağımı unutmuş gibi kendimi olayların akışına bırakmıştım.</p>

  <p class="normal">Aynı günün akşamında Kaptan yanıma gelip bana ilginç bir şey daha göstermek istediğini söyledi. Bana göstermek istediği bu ilginç şey dalgıç kıyafetlerimizle dışarı çıkmamızı gerektiriyordu. Fakat daha önce deniz altında hep gündüz yürüyüşleri yaptığımız için bu yolculuğun zor olacağını belirtti. Kaptan’ın bilgisine ve becerilerine öyle güveniyordum ki, onun yanında güvende olacağıma emin olduğumu söyleyerek bu davetini memnuniyetle kabul ettim.</p>

  <p class="normal">Hemen giyinip hazırlandık ve dışarı çıktık. Bu seferki gezimizde sadece ben ve Kaptan vardık. Bana yine çok etkileyici ve şaşırtıcı bir şey göstereceğinden emindim. Geminin biraz uzağında bulunan bir ışığı işaret eden Kaptan’ın peşinden ilerledim. Yarım saatlik bir yürüyüşün ardından bir tepeye vardık. Yerde deniz çalıları ve anlam veremediğim birçok ölü ağaç gövdesi vardı. Yürümekte zorlandığım anlarda, Kaptan’ın kolunu tutarak destek alıyordum. Bir süre ilerlediğimizde gördüğüm manzaraya inanamadım.</p>

  <p class="normal">Şaşıracağımı tahmin etmeme rağmen, beklentimin çok üstünde bir duygu hissettim. Gördüğüm manzara karşısında dona kalmıştım. Karşımızda insan eliyle yapılmış fakat şimdi sular altında kalmış koca bir kent duruyordu.</p>

  <p class="normal">Harabeye dönmüş binalar, tapınaklar, kütüklerle dolmuş yollar inanılmaz gözüküyordu. Ayakta kalan duvarları deniz yosunları kaplamış, tapınak kalıntılarında denizkestaneleri yuva yapmıştı. Dalgıç elbiselerimiz yüzünden konuşamadığımız için, geldiğimiz bu yerle ilgili bilgi alamadım. Bunu daha sonra açıklayacağını düşünüp, Kaptan’ın işaretiyle tepenin zirvesinde ışık saçan yere doğru yürüdüm.</p>

  <p class="normal">Bu gördüğümüz ışık bir deniz volkanıydı. Volkanın yanına geldiğimizde merakımı bastıramayıp, Kaptan’a el kol işaretleriyle bulunduğumuz yerin neresi olduğunu sordum. Eline bir parça deniz kömürü alan Kaptan temiz bir taşın üzerine büyük harflerle bu şehrin adını yazdı:</p>
</body>
</html>
