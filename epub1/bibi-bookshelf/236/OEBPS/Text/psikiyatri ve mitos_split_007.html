<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>psikiyatri ve mitos</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_5">Jung Analitik Psikolojisi’nin Temel İlke ve Kavramları</h2>

  <p class="normal">Konumuza girmeden evvel, bu araştırmamızın temel anlayış modelini teşkil eden Jung’un <span class="ideitalik">Analitik Psikoloji Kuramı</span>’nın temel ilkelerini kısaca açıklamak gerekiyor. Çünkü, bu yapı taşları açıklanmaksızın konuya girmek, ileriki çalışmanın tümünün anlaşılmasını tehlikeye sokacaktır.</p>

  <p class="normal">Analitik Psikoloji’ye göre ruh iki kısımdan oluşmaktadır: animus/anima ve psykhe. Psykhe kavramı gerek bilinçli ve gerekse bilinçdışı olarak işlev gösteren ruhsal süreçlerin tümünü; animus/anima ise, ancak kişilik olarak tarif edebildiğimiz ayrışmamış bir işlev kompleksini ifade etmektedir.</p>

  <p class="normal">Aynı ekole göre kişilik de iki kısımdan oluşur: 1- Bizim dahili duyuş tarzımızı ifade eden dahili kişilik kısmı ki, buna anima ismi verilmektedir. 2- Dış davranış, dış karakterimizi teşkil eden harici kişilik kısmı ki, buna persona adı verilmektedir.</p>

  <p class="normal">Egonun, gerek geçmişteki süreçlerden toplanmış muazzam bir imaj yığınından, gerekse dıştan duygu fonksiyonları kanalı ile nakledilmiş uyarılarının kayıt imajlarından ve bu iki grubun karşılıklı etkilenmelerinden oluştuğunu görmekteyiz. Kayıt imajların sayılamayacak kadar çok olmaları nedeniyle egodan ziyade bir ego kompleksten sözetmek doğru olur; zira devamlı değişken olması nedeni ile, ego sabit bir vasfa sahip olmaktan ziyade, büyük bir devamlılık ve benzerlik gösteren ve bilincin nüvesini oluşturan bir imajlar kompleksi vasfına sahiptir.</p>

  <p class="normal">Bununla beraber, egonun kendi-self ismi verilen ve egodan çok daha geniş ve temel bir faktörler topluluğunu oluşturan bir kavramın değerli bir unsuru olduğunu görmekteyiz. Ego, selfin içinde çok önemli bir yer tutan ve fakat selfin içinde mütalaa edilen bir kişilik kısmıdır. Kendi-self, kendisini özellikle bilinçdışı fantezilerde, kusursuz bir kuruluş sistemi gösteren bir ideal kişilik şeklinde gösterir.</p>

  <p class="normal">Jung kuramında, yukarıda tarif etmiş bulunduğumuz kişilik kısımlarının dışında, onların derinliklerinde olup onları besleyen çok önemli bir kişilik kısmı da bilinçdışıdır. Jung’a göre bilinçdışı:</p>

  <p class="normal"><span>1- Nispeten daha yüzeysel olan ve kişisel varoluşun unutulmuş, itilmiş, süblimasyon yolu ile idrak edilmiş, duyulmuş, düşünülmüş, yaşanmış tüm materyeli ihtiva eden personel-kişisel bilinçdışı,</span></p>

  <p class="normal">2- Personel bilinçdışının çok daha derinlerinde bulunan ve kişisel olarak elde edilmemiş olup, insanlığın ortak mirası olarak nesilden nesile intikal eden ruhsal işlev ürünlerinin biriktiği ortak bilinçdışından oluşur.</p>

  <p class="normal">Collectiv-Ortak bilinçdışı İnsanlık’ın varoluşu süresince tarih geleneği veya göç veyahut coğrafi komşuluk durumları olmadan, birbirinden ayrı ve uzak, farklı yaşam süren ve hattâ değişik zaman dilimleri içinde yaşamış olan insan kitlelerinde ortaya çıkan yerleşmiş mitoloji ifadeleri, symbol ve imaj ile imagolar, arketipler ve mandalalar vasıtasıyla kendisini gösterir.</p>

  <p class="normal">Özellikle anne, baba veya onların yerinde bulunanların ifadesi olan imajların arasında primordial imago veya arketipler pek çok benzer süreçlerin kondansasyonu sonucu ortaya çıkan bir bellek deposu, bir had, bir imprint, bir engramm, bir kalıptır.</p>

  <p class="normal">Bunlar, daima ve hiçbir zaman yanıltmaksızın tekrar eden ruhsal yaşantıların ifadeleridir. Dolayısıyla her mitoloji motifi -zaman ve yer kavramının dışında- devamlılık ve yanılmazlık vasfını taşır ve işte bu nedenledir ki, insanîdir, insanlığın ortak mirasını oluşturur.</p>

  <p class="normal"><span class="idebold1">Arketip</span>ler daima ortak olma niteliğini taşırlar; bunlar bir topluluk, halk, cemiyet ya da ulus veya ırka ait olmayıp <span class="idebold1">tüm insanlara</span> -zaman ve mekân sınırı dışında- ait olan bütün düşünce, inanç, mistik fikir, din, ahlâk, devlet, dürüstlük kavramları olup bunlara Levy-Bruhi representations collectives ismini vermektedir.</p>

  <p class="normal"><span class="idebold1">Arketip</span><span>leri, kişinin bilinçdışında bulunan ve onun dünyayı kavrama tarzını düzenleyen ve tüm İnsanlık’ın yaşam tecrübelerinden ortaya çıkıp kişiye miras kalan bir fikir veya düşünce modeli olarak tarif edebiliriz.</span> <span class="idebold1">Arketip</span><span>ler bütün bunların, kişinin ortak bilinçdışındaki reprezantasyonlarıdır.</span></p>

  <p class="normal">Ortak bilinçdışında tüm İnsanlık’ın varoluşu süresince oluşmuş yaşam kalıpları depolanmış bulunduğu için, bu ortak bilinçdışının kişisel bilinçdışından çok daha önemli olduğu kolayca anlaşılır. Ortak bilinçdışındaki materyel kişinin kendi öz yaşantısı ile ilgili değildir; kişinin tüm atalarının, yani bütün İnsanlık’ın hayat tecrübelerinden ortaya çıkar. Her bir kişinin bilinçdışında tüm insanlığın ortak yaşam mirası intikal etmiş bulunmaktadır; burada İnsanlık’ın ortak yaşam mirası olarak geçmiş ögeler, davranış kalıpları, duyuş ve düşünüş tarzları <span class="idebold1">arketip</span>ler şeklinde depolanmışlardır.</p>

  <p class="normal"><span>Bütün bu</span> <span class="idebold1">arketip</span><span>lerin en belirgin ifadeleri, insan topluluklarının yaratmış olduğu mitoslardaki sembolik ifadelerdir.</span></p>

  <p class="normal"><span>Türk ve Yunan-Roma mitologialarının karşılıklı tetkikinden bazı hususlar araştırıcının gözüne hemen çarpmaktadır.</span></p>

  <p class="normal">Bir taraftan Türk boylarının Orta Asya’dan göçünde onlara yol gösteren dişi kurt-Asena mitosu ile Roma şehrinin kuruluşunda şehrin kurucuları Remus ve Romulus’un bir dişi kurt tarafından beslenip büyütülmüş olduklarına ait mitos bu iki ayrı kültürdeki kök benzerliğini bize gösterirken, diğer taraftan, Türk mitosundaki <span class="idebold1">kosmogonia</span> kavramı ile Yunan mitosundaki <span class="idebold1">kosmogonia</span> ve her iki kültürdeki tanrıların ve bu tanrıların yaşam tarzlarının benzerliği bizi düşündürmektedir.</p>

  <p class="normal">Bu monografinin bir mukayeseli mitoloji olma iddiası hiç olmadığı için, burada, Türk ve Yunan-Roma mitoslarında rastlanan pek çok benzerlikler arasında, ancak ikisinin üzerine dikkat çekilmektedir. Bir taraftan iki mitolojideki kosmogonia konusu hakkında bazı genel bilgiler verilmeye çalışılırken, diğer taraftan bu iki mitolojideki Kurt konusu gözden geçirilmeye çalışılacaktır.</p>

  <p class="normal"><span>Her iki kültürde geçen tanrılardan ayrı ayrı bahsetmemize imkân yok. Ancak, şu kadarını söyleyebiliriz ki, gerek Yunan-Roma ve gerekse Türk mitolojisini tetkik ettiğimizde, bu iki kültürde rastlanan tanrılar ile onların kurdukları ailelerin, ve en önemlisi, onların insan yaşantısındaki yerlerinin hemen hemen aynı olduğunu görürüz. Örneğin, her iki mitolojide ilkel yaratıcı gök tanrıları, iyilik ve kötülük tanrıları, gökte ve yeraltında oturan tanrılar, doğa olaylarını yaratan tanrılar, hastalık-sağlık-ölüm tanrıları, adalet ve bilgelik tanrılarının yanında mevsim, deniz, orman, nehir tanrıları da vardır. Bolluk ve bereket tanrılarına rastlarız. Yunan mitosundaki Asklepios’un yerine, eski Türklerde tanrıça Rudra ile Hittilerde tanrıça Kamruşşaba’yı görürüz. Yunanlı Aphrodite’nin yerine Sümerlerde İştar’ı buluruz... Kişi-Erlik’in dramı Prometheus’un dramının aynı değil mi? Her iki kültürde yarı insan, yarı hayvan olan yaratıklara daima rastlanır.</span></p>

  <p class="normal"><span>Gerek Türk ve gerekse Grek mitoslarında tanrıların yaşayış tarzı insanlarınkine çok benzer. Tanrılar daima insan gibi düşünür, insan gibi hisseder. Tanrıların da insanlardaki gibi, büyüklüklerinin yanında adiliklerine, küçüklüklerine rastlarız.</span></p>

  <p class="normal"><span class="idebold1">Kâinat</span><span>ın yaradılışı, Kosmogonia’yı, her iki mitoloji bakımından, şöyle özetleyebiliriz:</span></p>

  <h3 class="baslik" id="calibre_toc_50">A) Eski Türk Şamanizm inançlarına göre Kosmogonia <a href="../Text/psikiyatri%20ve%20mitos_split_053.html#footnote-600-1" id="footnote-600-1-backlink">[1]</a></h3>

  <p class="normal">Daha hiçbir şey yok iken ilk olarak su ortaya çıktı. Tanrıların tanrısı Kara-Han önce kendisine benzer bir canlı yaratarak adını Kişi koydu...</p>

  <p class="normal"><span>Başlangıçta Kara-Han ile Kişi, iki siyah kaz olarak, tam bir rahatlık ve sükûnet içinde bir su kütlesi üzerinde yaşamakta idiler... Fakat, Kara-Han’ın yaratmış olduğu Kişi, içindeki yaratıcılık hissi ile, mutlak sükûnetten sıkılarak bu sükûneti bozmak, birşeyler</span> <span class="idebold1">yaratmak</span> <span>istedi... Ancak, bu küstahlığını az kalsın hayatı ile ödeyecekti. Zira, biraz uçtuktan sonra sonsuz derinlikteki suya düşerek boğulma tehlikesi ile karşı karşıya kaldı. Tam boğulurken, Büyük Tanrı Kara-Han imdadına yetişerek, ona, üstüne oturup batmaktan kurtulması için suların derinliklerinden bir yıldız yükseltti.</span></p>

  <p class="normal">Daha sonra, Kara-Han Dünya’yı yaratmayı düşündü... Onun için de Kişi’nin yardımını istedi... Kişi’den suyun dibine inerek toprak çıkarmasını istedi... Ve, Kişi’nin suyun dibinden çıkardığı toprağı suyun yüzüne serperek Dünya’yı yaratmaya koyuldu... Ortaya dümdüz, yeknesak bir dünya çıkıyordu... Kişi, ortaya çıkmakta olan bu dünyayı heyecansız, anlamsız bulduğu için <span class="idebold1">kendine ait bir dünya</span> yaratmaya karar verdi... <span class="idebold1">Kendisinin şekillendireceği, kendisinin ona bir mânâ vereceği bir dünya yaratma kararı</span>...</p>

  <p class="normal"><span>Ve, bu kararını yerine getirmek için de suyun dibinden çıkardığı toprağın bir kısmını ağzının içine saklamaya çalıştı. Ne var ki, ağzındaki toprak büyüyerek onu boğmaya başladı...</span></p>

  <p class="normal">Burada biraz düşünmemiz lazım. Mitostaki Kişi, görüyoruz ki tam bir insan, bir existentialist-varoluşçudur. <span class="idebold1">Kendisinin kuracağı, kendisinin şekil vereceği, kendisine ait olacağı ve onun tüm sorumluluğunu omuzlarında taşıyacağı bir dünya</span> <span class="idebold1">yaratmak</span> kararı... Fakat, burada da, bütün insan atılımları gibi, Kişi’nin bu atılımı da mükadderatçı-deterministik bir fatalizm altında ezildi.</p>

  <p class="normal">Kişi, tam boğulacakken, ağzından fırlayan toprak, önceden Kara-Han tarafından yaratılan dümdüz dünyanın üstüne serpilerek dağları ve tepeleri oluşturdu. Kişi, belki de kendi öz dünyasını kuramamıştı, ama kurulmakta olan dünyanın şekil almasına, anlam kazanmasına neden oldu. Kara-Han Kişi’nin bu yaptıklarına çok kızdı. Kişi’nin günahı büyüktü. Kişi, kendisini yaradanı geçmek, kendisinin de bir yaradan olmasını istiyordu. Onun bu günahı için, Büyük Tanrı Kara-Han Kişi’ye Erlik lâkabını vererek, onu nur ve ışıktan kovdu; onun yerine, dokuz dallı bir ağacı yerden bitirerek her dalın altında birer insan yarattı ki, bunlar yeryüzündeki dokuz insan soyunun ataları oldu.</p>

  <p class="normal">Bundan sonra Erlik adını almış olan Kişi de, yaratılmış bulunan insanları kendi tarafına çekmek istedi... Ve insanlar Erlik’e kanarak, onun yoluna doğru gitmeye başlayınca, Kara-Han onların tümüne kızarak insanoğlunu bundan böyle kendi haline bırakmaya karar verdi. Erlik’i de lânetleyerek yeraltındaki karanlıklar ülkesinin üçüncü katına sürdü. Sonra da, göğün yedinci katını yaratarak etrafında toplanmış kişilerle birlikte kendisine orayı mekân yaptı. Kendi başlarına kalan zavallı insanlara ise, öğretici ve koruyucu olarak Maytere’yi gönderdi.</p>

  <p class="normal">Böylece, bir müddet sonra, büyük Kara-Han tarafından affedilen Erlik, kendi taraftarları ile, gene büyük Kara-Han’dan izin alarak yaratmış olduğu bir gökte huzur içinde yaşamaya başladı ki, bu hal, nedense Kara-Han’ı kızdırdı... Kara-Han, Mandişire’yi göndererek, Erlik’in kurduğu göğü parçalattı. Mandişire, mızrağı ile, Erlik’in <span class="idebold1">yarattığını</span> yıktı. Ne var ki, bu suretle gökten düşen yıkıntılar sonucunda Dünya’daki yüksek dağlar, derin boğazlar, korkunç yerler ve ormanlar yaratılmış oldu. Erlik’e gelince, Kara-Han’ın emri ile ne güneş, ne ay ne de yıldızların olduğu kapkaranlık bir zindana, yerin en derin katına sürülerek, sonsuza dek orada kalmaya mahkûm edildi...</p>

  <h3 class="baslik" id="calibre_toc_51">B) Yunan mitolojisine göre Kosmogonia</h3>

  <p class="normal">Her şeyden önce <span class="idebold1">Khaos</span> vardı. Bu sonsuz boşluktan <span class="idebold1">Gaia</span>-yeryüzü, <span class="idebold1">Tartaros</span>-yeraltı karanlıklar bölgesi ve <span class="idebold1">Eros</span>-aşk* yaratıldı.</p>

  <p class="normal">Gaia kendiliğinden denizlerle dağları ve <span class="idebold1">Uranos</span>-gök’ü yarattı; ve kendisinin yaratmış olduğu Uranos ile evlendi. Bu evlilikten doğanlar arasında <span class="idebold1">Titan</span>-yarı ilâhlar, <span class="idebold1">Kyklops</span>-yuvarlak tek gözlü kötü yaratıklar ve <span class="idebold1">Hekatonheir</span>ler-yüzkollular ortaya çıktı. Titanlar arasında <span class="idebold1">Kronos</span>, <span class="idebold1">Okeanos</span>-dünyayı kuşatan ırmak, <span class="idebold1">Tethys</span>-yeryüzündeki tüm ırmakların anası, <span class="idebold1">Hyperion</span>-güneş, ay, şafağın babası, <span class="idebold1">Themis</span>-adalet, <span class="idebold1">Atlas</span>-dünyayı omuzlarında taşıyan, <span class="idebold1">Iapetos</span>-bilgeliği tanrıların tekelinden alıp İnsanlık’a armağan eden <span class="idebold1">Prometheus’un babası</span>nı sayabiliriz.</p>

  <p class="normal"><span>Ancak, Uranos, bir gün kendi hakimiyetine son verecekleri korkusu ile, bütün doğan çocuklarını anneleri Gaia’nın karnına gerisin geriye tekrar sokuyor, bir türlü gün ışığına çıkartmıyordu. Ta ki, oğullarından</span> <span class="idebold1">Kronos</span><span>, bu duruma tahammülü kalmayan Gaia’nın eline sıkıştırdığı tırpan ile babasının testislerini koparıncaya kadar...</span> <span class="idebold1">Uranos</span><span>’un kesilen testislerinden akan kandan</span> <span class="idebold1">Erinys</span><span>-öç alma tanrıçaları, akan spermadan ise aşk ve güzellik tanrıçası</span> <span class="idebold1">Aphrodite</span> <span>yaratılarak Kıbrıs’ın kıyılarında ortaya çıktı.</span></p>

  <p class="normal">Kronos kız kardeşi <span class="idebold1">Rhea</span> ile evlendi, çocukları oldu. Ancak, Kronos da, babası Uranos’un yolundan giderek doğan çocuklarını yutmaya başladı. Kronos’un bu egemenliğine oğullarından <span class="idebold1">Zeus</span> tarafından son verildiğinde, Dünya egemenliği Zeus ile kardeşleri <span class="idebold1">Poseidon</span> ve <span class="idebold1">Hades</span> tarafından paylaşıldı. Zeus denizleri Poseidon’a, yeraltı-ölüler dünyasını ise Hades’e bıraktı...</p>

  <p class="normal">Zeus, etrafındaki sonradan olma diğer tanrılar ile <span class="idebold1">Olympos</span>’u kendisine mekân seçti. Olympos, genellikle bir dağ olarak tanımlanır ise de, “Zeus’un isterse Dünya’yı Olympos’un tepelerinden birine asabileceği” söylendiğinden, burasının bilinen Olympos dağı olmadığı anlaşılır. “Olympos” çok yükseklerde, Dünya’dan çok yükseklerde bir yerdir. Bütün ilâhlar orada oturur... <span class="idebold1">Nektar</span>-içki ve <span class="idebold1">ambrosia</span>-yemek ile beslenirler... Ve, insanların bütün büyüklükleri ve küçüklükleri ile, yani tam “insancasına” yaşarlar...</p>

  <p class="normal">Tanrıların elinde tüm güç ve bilgelik varken ve bunları kendi tekellerinde tutarlarken aşağıda, yeryüzünde yaşayan insanların en ufak bir şekilde başkaldıramayacakları, haklarını hiçbir şekilde savunamayacakları da aşikârdır. Ta ki, titan <span class="idebold1">Iapetos</span>’un oğlu <span class="idebold1">Prometheus</span>, Zeus’un bu gaddar tekelciliğine başkaldırma cesaretini gösterinceye kadar...</p>

  <p class="normal"><span>Burada Prometheus’un dramına değinmek lazım. Prometheus mitosunda Türk mitolojisindeki Kişi-Erlik’in aynı atılım ve yaratma heyecanını, despot bir ilâha insanca başkaldırmayı, mücadeleyi ve sonunda aynı yenilgiyi görürüz. Ancak, düşünmek lazım ki, bu mücadelelerde yenilen taraf gerçekten Kişi veya Prometheus mu?..</span></p>

  <p class="normal">Iapetos ile Okeanos’un kızı <span class="idebold1">Klymene</span>’den doğan dört titanoğlu kardeş Atlas, Menoitos, Prometheus ve Epimetheus’un zekâ ve akıl gücü ile doğmuş olmaları, onların Zeus’un hıncını çekmeleri ve korkunç cezalara çarpılmaları için yetti. Bu dört titan soylu, Zeus’a karşı gelmek ve ona başkaldırmak, Zeus’un kendisine ve diğer tanrılara sakladığı bilgeliği elinden almak ve onu tüm insanlara hediye etmek istediler. Fakat, sırf böylesine bir istek dahi Büyük Tanrı’nın gazabını çekmeye yeterdi.</p>

  <p class="normal">Prometheus, tâ başlangıçtan beri diğer ilâhlar arasında rahatça yaşayıp diğerleri gibi sefa sürebilecek iken, daima insanlardan yana olmak istedi. Olympos’luların egemenliğine son verip insanları egemen kılmaya çalıştı ve bunu yapabilmek için de ateşi ilâhların elinden çalıp insanlara verdi. Artık, insanlar da ateşi bilmeye başladılar. Artık ateş sade Olympos’luların tekelinde değildi. İnsanlar da istedikleri zaman ateş-bilgelik-akıl-yaratıcılıkı kullanabileceklerdi.</p>

  <p class="normal">Prometheus fikrini özgürce savunur. Gaddar Zeus’a karşı çekinmeden cevap verir. Zeus’un yardakçısı Okeanos onu boşuna agan eleutherostomeis-<span class="ideitalik">dilin fazla ileri gidiyor</span>, diye ikaz etmeye çalışır. Aeschilos, bu konudaki tragedyasında, koroya <span class="ideitalik">“sözünü sakınmıyorsun, başına gelen boyun eğdirmiyor sana”</span> diye söyletirse de, Prometheus doğru bildiğinden şaşmaz. Sonsuza dek ızdırap çekeceğini bildiği halde fikrini savunur. İnsanlara fikirlerini özgürce savunmalarını öğretmeye devam eder...</p>

  <p class="normal">... Ve, Zeus ile Prometheus arasında süregelen kavganın sonunda, Zeus’un uşakları <span class="idebold1">Kratos</span>-güç, <span class="idebold1">Via-</span>zorbalık ve hattâ bunlara <span class="idebold1">Hephaistos</span> ve <span class="idebold1">Hermes</span> de katılarak Zeus’un amansız kararını yerine getirirler; Prometheus Kafkas dağlarının tepelerindeki bir kayaya zincirle prangaya vurulacak ve karaciğeri kartallar tarafından yenilecektir. Kendisi ölümsüz olduğu için de, Prometheus’un ölüp işkenceden kurtulma şansı yoktur. Sonsuza dek bu ızdırap sürecektir...</p>

  <p class="normal"><span>Bu kavgalarında Kişi ile Prometheus, Kara-Han ile Zeus’a yenildiler mi?.. Kimin oldu yenilgi?.. Prometheus’un mu, Zeus’un mu?.. Kişi mi yoksa Kara-Han mı galip geldi bu kavgada?.. Bu sorunun cevabını Türk ve Grek mitolojileri insanlığa hâlâ sormaktalar...</span></p>

  <p class="normal">Türk ve Yunan-Roma mitolojilerinde rastlanan birçok benzer konudan biri de kurt konusudur. Burada, bu iki mitolojideki <span class="idebold1">kurt ile insan arasındaki ilişki</span> ile ilgili kısımları kısaca aktarmak isteriz.</p>

  <h3 class="baslik" id="calibre_toc_52">a) Türk mitolojisinde kurt</h3>

  <p class="normal"><span>Türk mitolojisinde kurt, kutsal ve uğurlu bir hayvan olarak tanınır. Totem olarak kabul edildiği, baba veya ana olduğu veyahut kurtarıcı, yol gösterici, kahramanlara yardımcı, şefkatli, cesur ve iyiliksever olarak karşımıza çıktığını sıklıkla görürüz.</span></p>

  <p class="normal">Türk mitoslarında <span class="idebold1">insandan türemiş insanlar</span>dan, başka <span class="idebold1">tanrı veya tanrıçalar</span>dan, başka <span class="idebold1">canlı yaratıklar</span>dan, <span class="idebold1">tabiatta mevcut diğer varlıklar</span>dan türemiş olanlardan da söz edilir. Kurt şekline girmiş tanrılardan türemiş insanlarda: Ya baba kurt -ana insan ya baba insan-ana kurt veya baba kurt -ana geyik olarak belirlenir.</p>

  <p class="normal"><span class="idebold1">Dokuzoğuz destanı</span>nda, tanrının kurt şekline girerek Hun Hakanı’nın kızları ile evlendiği ve bu evlilikten <span class="idebold1">Dokuzoğuzlar</span>ın türediği görülür.</p>

  <p class="normal"><span class="idebold1">Tukyu</span> destanında ise, bir savaş sonunda elleri ve ayakları kesilmiş olarak bir bataklığa bırakılan on yaşlarındaki bir Tukyu erkek çocuğunun bir dişi kurt tarafından beslenerek büyütüldüğü ve ileride bu dişi kurdun bu delikanlıdan gebe kaldığı anlatılır. Bu dişi kurt on çocuk doğurmuş, bunlardan biri, aile adı olarak Asena ismini almıştır.</p>

  <p class="normal">Erkek boz bir kurt ile dişi beyaz bir geyikten ise <span class="idebold1">Cengiz</span>’in ceddi doğmuştur. Denizi geçtikten sonra, Cengiz’in soyu, Onan nehrinin kaynağı ile Burkan dağının civarında yerleşmiştir.</p>

  <p class="normal"><span class="idebold1">Börü, Börte, Bören, Asena, Sina, Cina, Cino, Yakşar</span> adları ile pek çok mitosa giren kurtu, bazen <span class="idebold1">Ergenekon’dan çıkan Türkler</span>’e <span class="idebold1">yol gösterici</span>, bazen de <span class="idebold1">Oğuz Han</span>’<span class="idebold1">ın seferleri süresince kâh yol gösterici kâh kurtarıcı</span> olarak görürüz.</p>

  <p class="normal"><span class="idebold1">Hiyung-nu</span>’ların hakanlarından birinin tanrıya vermek istediği kızlarına, tanrı, kurt şekline girerek koca olmuştur. Kurt bazen Cengiz’in babası, bazen de Asena efsanesinde olduğu gibi ana olmuştur.</p>

  <p class="normal"><span class="idebold1">Çuvaşlar</span>’a göre, kurtların <span class="idebold1">Bihambar</span> adında bir de hükümdarı olmuştur. Erkam Aidar mitosu’nda tanrının kuyruksuz mavi bir kurdundan bahsedilmektedir. Keza, <span class="idebold1">Dede Korkut masalları</span>’nda kurt’tan sıklıkla sözedildiğini görürüz.</p>

  <h3 class="baslik" id="calibre_toc_53">b) Yunan-Roma mitolojisinde kurt</h3>

  <p class="normal"><span>Bu konuda en tanınmış mitos Roma şehrinin kurucuları ve kuruluşu ile ilgilidir.</span></p>

  <p class="normal"><span class="idebold1">Alba</span> şehrinin Kralı <span class="idebold1">Numitor</span> ile kardeşi <span class="idebold1">Amulius</span> taht kavgasına giriştikten sonra, Amulius tahta çıkmaya hak kazanır ve Numitor’u hapse atmakla kalmaz, dölsüz kalsın diye de kızı <span class="idebold1">Rea Silvia</span>’yı Vesta rahibesi yapar. Ancak Rea, gece uykusunda veya çeşmeye su almaya gittiğinde, harp tanrısı <span class="idebold1">Mars</span> tarafından gebe bırakılır. Bunun üzerine Rea, amcası Amulius tarafından, bir kuleye kapatıldığı gibi, doğurduğu ikiz çocukları da bir sepetin içine konarak <span class="idebold1">Tiber</span> nehrine bırakılırlar. Ne var ki, bir müddet sonra, nehrin suları çekildiğinde, ikiz bebekleri taşıyan sepet kıyıdaki sığlığa oturur. Oralardan geçen ve yavrularını kaybetmiş olan dişi bir kurt ikizlere sahip çıkar. Onları kendi öz yavruları gibi emzirir, ölümden kurtarır; bir müddet sonra çoban <span class="idebold1">Faustulus</span> çocukları alır ve karısı <span class="idebold1">Acca Larentia</span> ile beraber büyüterek onlara <span class="idebold1">Remus</span> ve <span class="idebold1">Romulus</span> ismini verir. Çocuklar büyüyünce evvela zalim Amulius’u devirip, Alba şehrinin tahtına, tahtın gerçek sahibi olan Numitor’u geçirirler...</p>

  <p class="normal">Bundan sonradır ki, iki kardeş yeni bir şehir kurmak üzere Alba’dan ayrılırlar. ﬁehri nerede kuracakları konusunda tartışmaya başlarlar ve sonunda fala başvururlar. Remus, <span class="idebold1">Aventius</span> tepesine çıkar ve orada altı akbaba görür; Romulus ise <span class="idebold1">Palatinus</span> tepesine çıkarak oniki akbaba görünce kurulacak şehrin yerinin saptanması Romulus’a kalır. Ancak, küskünlükler devam eder ve Romulus’un çizdiği sınırı Remus geçince de, Romulus kılıcı ile Remus’u öldürür...</p>

  <p class="normal"><span>Böylece, tek başına kalan Romulus, bulunduğu yerde yeni şehri, Roma’yı kurar.</span></p>
</body>
</html>
