<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>psikiyatri ve mitos</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_7">AKHILLEUS</h2>

  <p class="normal">Nörolojide her gün kullandığımız <span class="ideitalik">Achille refleksi</span>nin kökeni mitolojinin tâ derinliklerinde yatar. Bir Yunan mitosudur; ama, asıl hadise Troya’da geçer. Yani Çanakkale’de, Anadolu’da...</p>

  <p class="normal"><span class="idebold1">Homeros</span>’un <span class="idebold1">Iliada</span>’sı, esasında, <span class="idebold1">Ilion</span> yani <span class="idebold1">Troya</span> şehrinin menkibesi olmaktan çok, Akhilleus’un destanıdır.</p>

  <p class="normal"><span class="idebold1">Peleus</span> ile <span class="idebold1">Thetis</span>’in oğlu olan <span class="idebold1">Akhilleus</span>’un tüm hikâyesini yazmak ne bizim harcımız ne de bu monografinin amacına uyar. Ama, <span class="idebold1">Achille refleksi</span> tabirinin ortaya çıkış mitosundan sözetmemiz gerek...</p>

  <p class="normal">At adam <span class="idebold1">Kheiron</span>’dan hekimliği de öğrenen, ve bu bilgisini Troya savaşlarında yaralıların ve hastaların tedavisi için kullanmış olan kahraman <span class="idebold1">Akhilleus</span>’un maceralı bir hayata namzet olacağı daha kendisi doğmadan, annesi ile babasının düğün gününden beri belli idi.</p>

  <p class="normal">Düğün <span class="idebold1">Pelion</span> dağının tepesinde kutlanırken, davet edilmeyen kavga tanrıçası <span class="idebold1">Eris</span>’in hadise çıkartmak için, bir güzellik yarışmasına yol açacak bir altın elmayı* fırlatması, düğünü, davetli üç güzellik tanrıçası arasındaki saç-saça, baş-başa bir kadın kavgasına dönüştürür. Artık o evlilikten hayır beklenemez. Tatsızlıklar birbirini kovalar. <span class="idebold1">Thetis</span> ölümsüz, kocası ölümlü. Çocuklar da ölümlü olduğu için, <span class="idebold1">Thetis</span> onları ölümsüzleştirme çabası içinde, onlardaki ölümlülük tohumlarını yok edebilmek için çocuklarını ateş üzerinde tutmaya başlar. Ancak, bu yöntemle, çocuklarındaki ölümlülük tohumlarını yakacağına çocuklarının kendilerini yakmış olur. Çocuklar ölürler.</p>

  <p class="normal"><span class="idebold1">Thetis</span> en son doğan küçük oğlu <span class="idebold1">Akhilleus</span>’a başka bir yöntem kullanır. Hakikaten işe yarayan bir yöntem; çocuğu, bir topuğundan tutarak sihirli <span class="idebold1">Styx</span> ırmağına batırmak sureti ile tüm vücudunu silah işlemez bir hale getirir. Ama, o kindar <span class="idebold1">Eris</span>’in gazabı devam eder. <span class="idebold1">Thetis</span>, küçük <span class="idebold1">Akhilleus</span>’un tüm vücudunu <span class="idebold1">Styx</span>’in sihirli sularına batıracağına, aksilik bu ya, eliyle tuttuğu o topuğu suya batırmayı ihmal eder. Bütün vücut ölümsüz olurken tek bir ölümlü kısım işte o topuk kalır...</p>

  <p class="normal">İleride, büyüyünce, <span class="idebold1">Akhilleus</span> pek çok maceralara katılır, savaşlara girerse de <span class="idebold1">Styx</span>’in sihirli suyu sayesinde ona bir şey olmaz... Ancak, <span class="idebold1">Troya</span> harbinde, Habeşiştan kralı <span class="idebold1">Memnon</span>, Akhilleus’un en iyi arkadaşı <span class="idebold1">Antilokhos</span>’u öldürünce, <span class="idebold1">Akhilleus</span> da öç alma hırsı ile savaşa katılır ve <span class="idebold1">Memnon</span>’u öldürür. Ve, o savaşta topuğundan aldığı bir yara sonucu kendisi de ölür.</p>

  <p class="normal">İşte bizim Achille refleksimizin oturduğu mitos...</p>
</body>
</html>
