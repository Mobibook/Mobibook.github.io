<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dokuzuncu Bölüm</h1>

  <p>Pazar günü öğleden sonra, Sheila geldi; biraz çakırkeyifti ve sakallı, isteksiz, genç bir adamı elinden tutmuş çekiyordu. Daha genç ve güzel gözüküyordu, düzgün bir makyaj yapmış, önü açıldıkça gözüken yeni bir moher elbisenin üzerine bej rengi kürk mantosunu giymişti. “Sevgilim,” diye seslendi. “Sevgilim, sevgilim.”</p>

  <p>“Affet beni,” dedi Edwin, “seni karşılamak için yataktan kalkamıyorum. İçeride hâlâ uğuldayan şu hava.”</p>

  <p>“Ah,” dedi Sheila, “tabii ki siz ikiniz tanışmadınız. Tuhaf, değil mi, cidden? Nigeledwin. Edwinigel. Eminim gereğince karşılaşma şansınız olsaydı birbirinizi çok severdiniz.”</p>

  <p>“Memnun oldum.”</p>

  <p>“Memnun oldum.”</p>

  <p>“Bak,” dedi Edwin, “o rezil küçük adam benim kol saatimi yürüttü. Kendine ’Ippo diyen, senin para kaydırmaca oyununda yendiğin adam.”</p>

  <p>“Sahi mi? Sinir bozucu. O zamandan beri görmedim, başka gören de yok. Buralardan geçiyormuş, sandviç panelleriyle dinleniyormuş ve Anchor onun her zaman takıldığı bir yer değil. Sen bir aptalsın Edwin. İnsanlara çok güveniyorsun, senin sorunun bu. Senin için bir tane daha almalıyız, değil mi? İyi ki bana bir paraya mal olmamıştı.”</p>

  <p>“Olmamış mıydı?”</p>

  <p>“Onu Jeff Fairlove’dan almıştım. <em>Sen</em> hatırlarsın. Bunu bana vermesi için onu zorlamıştım. Sana bir hediye olarak.”</p>

  <p>“Peki, niye,” diye sordu sakallı Nigel, “onu zorlayabilmiş miydin? Yani, onun üzerinde nasıl bir <em>etkin</em> vardı?” Edwin, kıskançlığın bu sinsi parıltısı üzerine, kendi kendine sırıttı. Nigel kendisini daha yaşlı değil, yaşlanmaz göstermeye çalışan genç bir adamdı – yaşlanmaz, yeleli, sakallı ressam.</p>

  <p>“Güzelim,” dedi Sheila, Cockney sesli harfleriyle, “benim sonsuz çekiciliğim. Hiçbir adam, benim zorlamama dayanamaz.” Ressam ciddi bir ifadeyle başını salladı. “Bu öğleden sonra,” dedi Sheila, “Nigel beni çizmeyi teklif etti. Boyamayı değil, çizmeyi. Sevgilim, sonunda her şeyin ayarlandığına çok sevindim. Bu işlerin bitmesi çok rahatlatıcı olacak. Senin de memnun olman lazım.”</p>

  <p>“Demek sana söylediler, öyle mi?”</p>

  <p>“O Railton denilen adam koridordaydı. Ameliyat edeceklerini ve her şeyin yoluna gireceğini söyledi. Ne rahatlama ama.”</p>

  <p>“O sırrı kalbinde saklamak zorunda kalmamanın rahatlaması mı?”</p>

  <p>“O da.” Gülümsedi. “Kış için Moulmein’e geri dönebiliriz. Soğuktan nefret ederim, biliyorsun,” dedi Nigel’a. “Umarım şu senin daire sıcaktır.”</p>

  <p>“Ben ressam olsaydım,” dedi Edwin, “resmini yapmak isteyeceğim şeylerden birisi de Moulmein’e inerken havadan görünen manzara olurdu. Güzellik ve yararlılık. Bütün o çeltik tarlaları, değişik boy ve şekillerde, bir santimetrekare israf edilmemiş, insan eliyle yapılmış kolektif büyük bir eser; yine de gözüken insani, hatta doğal hiçbir şey yok. Ama sanırım resmini yapmak fazlasıyla kolay olurdu.”</p>

  <p>“Hiçbir şeyin resmini yapmak kolay değildir;” dedi ressam. Hindi gibi bir sesi vardı. “Bana inanın, resim yapmak tam bir bela. Onun için diretiyorum.”</p>

  <p>“Ve hangi modern ressamları beğeniyorsunuz?” diye sordu Edwin.</p>

  <p>“Çok azını. Doğrusu çok çok azını. Chagall belki. Dong Kingman, muhtemelen. Başka bir iki kişi daha.” Mahzun görünüyordu.</p>

  <p>“Boş ver,” dedi Sheila. “Her şey için bu kadar endişelenme. Her şey yoluna girecek.” Kolunu hafifçe okşayarak güven verici bir tavırla gülümsedi. Adam çok dar bir pantolon giymişti. “Nigel,” dedi Sheila, “sahiden çok iyi bir ressam. İyileştiğinde işlerinin bazılarını görmelisin. Bazıları çok etkileyici.”</p>

  <p>“O sözcüğü,” diye söylendi Nigel, “kullanma. Etkileyici değiller. Bulabileceğin en zıt kelime.” Sesini yükseltti. “Yine gürültü,” diye kendi kendine iç geçirdi Edwin. R. Dickie’nin ziyaretçi bölüğü, Edwin’in yatağında her zaman bir gösteri olacağından emin olarak alakadar bir şekilde baktı. “Onların etkileyici olduğunu söylemek, onları bir, onları bir, onları bir sinema posteri seviyesine indirir. Bu, lanet olası bir aşağılama.” R. Dickie’nin ziyaretçileri onaylar gibi birbirlerine başlarını salladılar, beklenenin icrası hoşlarına gitmişti.</p>

  <p>“Pekâlâ,” dedi Edwin, “o zaman, etkileyici olmadıklarını söyleyelim mi?”</p>

  <p>Nigel Edwin’e dik dik baktı. “Siz hiçbirini görmediniz,” dedi. <em>“Herhangi bir değerlendirme</em> yapacak pozisyonda değilsiniz.”</p>

  <p>“Hatırlaman gerekir, Nigel,” dedi Sheila sert bir şekilde, “kocamla konuştuğunu ve kocamın çok hasta olduğunu. Sanatın hakkında bu huysuzluğuna katlanmayacağım.” Nigel somurttu. “Bu daha iyi,” dedi Sheila. “Ve Nigel, sözünü unutma.”</p>

  <p>“Ne sözü?”</p>

  <p>“Bir <em>sanatçı</em> gibi, değil mi?” dedi Sheila. “Hep al, hiç verme. Edwin’in çamaşırları için verdiğin söz.”</p>

  <p>“Ah, o.”</p>

  <p>“Nigel,” dedi Sheila, “çok şanslı bir çocuk. Her hafta gelip çamaşırlarını yıkayan Macar bir kadın var. Bu İngilizce dersleri için bir değiş tokuş.”</p>

  <p>“Ne,” diye sordu Edwin, “İngilizce dersi vermeyi biliyor mu?”</p>

  <p>“Öğreniyor,” dedi Sheila. “Yaparak öğreniyor. Ve söz verdiği bir şey, senin bütün kirli çamaşırlarını yıkatacak. Neredeler?”</p>

  <p>“Bu,” dedi Edwin, “çok nazikçe.” Sürekli Mr. Salteena gibi konuşmaktan yorulmaya başlamıştı ama başka ne söyleyebilirdi? “O dolap kirli pijamalar, havlular falanla dolu ve dışarıda büyük dolapta bir gömlek var.”</p>

  <p>“İyi,” dedi Sheila. “Doğruca Nigel’ın dairesine ya da atölyesine ya da adına ne diyorsa oraya gidiyoruz ve bunları yanımıza alabiliriz.”</p>

  <p>“Artık gitsek iyi olur,” dedi Nigel. “Öğlen yemeği yemedim, hatırlıyorsan.”</p>

  <p>“Ama kahvaltı ettin.”</p>

  <p>“O uzun zaman önceydi.”</p>

  <p>“Ben genç bir kızken,” dedi Sheila, “hep sanatçıların açlık çektiğine inanırdım. <em>La vie de Bohème<a class="footnoteref" href="../Text/notlar.xhtml#n11" id="ref11">11</a></em>.”</p>

  <p>“Operanın ilk iki sahnesinde çok fazla dolgu var,” dedi Edwin.</p>

  <p>“Ah, evet,” dedi Sheila, “iyi hatırlattın. Les ve Carmen bu akşam yine seni görmeye gelecekler. Ben, tabii ki gelemiyorum. Carmen özür dilemek için geliyor.”</p>

  <p>“Hayır,” dedi Edwin şiddetle karşı çıkarak. “Çok hastayım. Ziyaretçi kabul edemem. Lütfen onlara söyle.”</p>

  <p>“Onları görmeyeceğiz, değil mi Nigel? Yani idare etmek zorundasın. Les’in tuhaf bir hayatı var, değil mi?”</p>

  <p>“Sanırım,” dedi Edwin.</p>

  <p>“Evet. Sabah erken saatte Covent Garden pub’larından birinde çalışıyor, geceleri de opera binasında. Doğruyu söylemek gerekirse, bana öyle geliyor ki, mekân yönünden birleştirme gibi bir şey. Ve geri kalan zamanda yanında Carmen var. Carmen’in bazen yaptıklarını anlatmasını sağla.”</p>

  <p>“Haydi,” dedi Nigel. “Yemek yemeliyiz.”</p>

  <p>“Evet,” dedi Sheila. “Çok garip birisi. <em>Samson ve Dalila</em>’yı sahnelediler ve operayı görmeye gitti, birkaç gün sonra kavga ettiler ve Les gecenin bir yarısında uyanıp onu elinde makas, yatağın başında buldu…”</p>

  <p>Nigel birdenbire dikkat kesilmiş Edwin’e bakıyordu. “Beyniniz hakkında bir şey bilmiyorum,” dedi, belli ki yemek düşüncesi geçici olarak unutulmuştu, “kurtarılmaya değer mi bilmiyorum. Ama başlar söz konusu olduğunda, iyi bir baş. Daha iyi bir baş,” diye bir sanatçı tarafsızlığıyla devam etti, “onunkinden. Resmini yapmaya itirazım olmazdı. Sanırım sizin başınızı onun başını yapmaya tercih ederdim, gerçi benim açımdan çok daha ilginç bir vücudu var. Ve tabii ki, yakında sizin saçınız kalmayacak.”</p>

  <p>“Ona daha çok var,” dedi Edwin. “Ailem erken kel kalan bir aile değil.”</p>

  <p>“Hayır, hayır,” dedi Nigel. “Sizi beyninizden ameliyat edeceklerse bütün saçınızı tıraş etmek zorunda kalacaklar. O zaman denemek isteyeceğimi sanıyorum. Hoş ve oldukça özgün bir çalışma olacaktır. Bir tuval sanırım. Yüzün tropik kahverengisi ve bir çeşit sedefli pembe – bunu denemek isterim.”</p>

  <p>Edwin’in dehşet içinde benzi sarardı. “Biliyorsunuz,” dedi, “henüz bunu idrak etmiş değilim. Bunu hiç düşünmemiştim.”</p>

  <p>“Boş ver,” dedi Sheila. “Yeniden uzayacak, çok çabuk. Ve Samson’un tam tersi olacak, değil mi?”</p>

  <p>“Ne demek istiyorsun?” diye sordu Edwin.</p>

  <p>“Bunu bir düşün, sevgilim. Bak,” dedi küçük bir resim defteri çıkartmış Edwin’in ilk eskizlerini çizen Nigel’a. “Şu yemek fikrini soktun kafama. Gidip yiyelim.”</p>

  <p>“Peki,” dedi Nigel. “Ve çamaşırları toplamayı unutmayalım.” Sanatçı kisvesinin altında, iyi bir genç adamdı. Yatak kenarındaki dolaptan hokka burnunu belli belirsiz bir <em>ça pue<a class="footnoteref" href="../Text/notlar.xhtml#n12" id="ref12">12</a></em> buruşturmasıyla, bir çorap, iç çamaşırı, pijama tomarını kollarına aldı. Sokak kıyafetleri ve bavulların durduğu dolaptan kirli gömleği almak için dışarı çıktılar. Bunu yaptıklarında Sheila, gömleği sallayarak neşeyle tekrar içeri baktı, R. Dickie ve dudak bükeni de kapsayan bir öpücük gönderdi; Edwin’e, ışıl ışıl, sevecen ve alaycı bir şekilde gülümsedi, sonra ayrıldı.</p>

  <p>“Eğlenceli biri, senin hanım,” dedi sonra R. Dickie.</p>

  <p>Akşam yemeğinden hemen önce Edwin koğuş hemşiresine, ziyaretçi kabul edecek kadar iyi hissetmediğini ve yatağının etrafına perde çekilirse sevineceğini söyledi. Bu yapılmıştı ve yatak çarşaflarının düzeltilmesi sırasında zenci hademe Nigel’ın bıraktığı ön eskizi bulmuştu. Edwin bunun pek bir yetenek göstermediğini düşündü.</p>

  <p>“Ölüyor mu, oradaki?” R. Dickie’nin ziyaretçilerinden birinin, heyecandan titreyen yüksek bir fısıltıyla sorduğu duyuldu.</p>

  <p>“Yoo,” diye fısıltıyla cevapladı R. Dickie, “o değil. Sanırım hanımı biraz kızdırdı, olan biten bu. Eğer o hanımıysa, tabii.” Ardından daha hafif bir fısıltıyla yorum gelmişti.</p>

</body>

</html>