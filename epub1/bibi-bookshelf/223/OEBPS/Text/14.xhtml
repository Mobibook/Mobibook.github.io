<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Dördüncü Bölüm</h1>

  <p>“Ben ve Carmen,” dedi Les, “bu akşam seni görmeye gelecek ve bunu verecektik. Ama madem buradasın, şimdi verebilirim.” Edwin’e açık bir zarfın içinde bir not uzattı. Notta şöyle yazıyordu:</p>

  <p class="extract">“Sevgilim. Çok pahalı olduğu için artık Farnworth’te kalmıyorum. Şimdilik nerede kalacağımı bilmiyorum ama yazarım. Ameliyatın bitmiş olmasından çok memnunum. Sahiden <em>daha iyi</em> olduğunda gelip seni göreceğim. Sevgiler. S.”</p>

  <p class="extract">“İyi,” dedi Les, “her şeyi çok çabuk hallettiler, değil mi? Bugünlerde ne harika işler yapabiliyorlar.”</p>

  <p>“Nereye gittiği hakkında hiçbir fikrin yok mu?” diye sordu Edwin. “Söylemedi mi?”</p>

  <p>“Dün akşam buradaydı,” dedi Les, “ressamla birlikte. Earl’s Court tarafına gidecekmiş gibi geldi bana. Emin olamam tabii.”</p>

  <p>“Bir penim bile yok,” dedi Edwin. “Şu kahrolası şapkadan başka bir şeyim yok.” Şapka, <em>Times</em> ambalajının içinde, barda duruyordu.</p>

  <p>“Bunun için fazla bir şey alamazsın,” dedi Les. “Birkaç bob belki. Para her zaman problemdir. Carmen’i şimdi çalışmaya yolluyorum. Bir hamburgercide,” diye ekledi.</p>

  <p>Edwin, Les’in Chasper’dan çok daha iyi bir adam olduğuna karar verdi. Les şimdiden bitter<a class="footnoteref" href="../Text/notlar.xhtml#n20" id="ref20">20</a>’la karıştırılmış iki büyük hafif ale içmişti. Anlaşılan Anchor barındaki insanların hepsi çok hoş insanlardı. Lokal barın sahibi ve sahibesi de iyilerdi. Çok sempatiktiler.</p>

  <p>“Uzak gelecek için endişelenmek iyi değil,” dedi Les. “Öğrenmemiz gereken bu. Bir sonraki kadehe kadar endişelenmek oldukça uzaktır. İstersen,” dedi, “yapabiliriz…” Geğirdi ve geğirtiyi Siegfried’in <em>Trauermarsch’ının<a class="footnoteref" href="../Text/notlar.xhtml#n21" id="ref21">21</a></em>” girişine dönüştürdü. “Harika,” dedi Les, “işte bu kadar. Bizim Siegfried’i cenaze ateşine taşımak. Lanet olası bir ton geliyor. Bizim şimdiki, Hans Wahnfreud, onu taşıyanların her birini yarım ölçü kaydırıyor. Yani sağlığına içebilirler. Sevimli bir arkadaş. Diyeceğim şu ki, bir sonraki içkinin nereden geleceği konusunda endişelerimiz varsa, şuradaki ikisiyle para kaydırmaca oyununda niye yarışmayalım. Kazandığımızda ve onlar ne içeceksiniz diye sorduklarında, sadece küçük bir hafif bira deme. Altın bir saat veya bir cin de. Karşılayabilirler.</p>

  <p>“Ya kaybedersek?” diye sordu Edwin.</p>

  <p>“Kaybetmeyiz,” dedi Les. Kendine güveni sonsuzdu. İçki içen iki adamı yanına çağırdı, biri şişman, diğeri gülünç bir şekilde zayıftı. Barın geniş opak camının yanındaki banka oturup bardaklarını arkalarındaki pencere pervazına koydular. “Larry,” diye seslendi Les, “Fred. O ve ben sizinle boy ölçüşeceğiz.” Elindeki beş madeni parayı şıngırdattı. “Sen Albert,” dedi Les, “sen tebeşiri al.” Albert ayyaş bir kabadayı eskisiydi. Bir köpek gibi silkelendi, para kaydırmaca tahtasının yanına oturdu ve soluyarak bekledi.</p>

  <p>Les ve Edwin yazı turayı kazandılar. Les üç madeni parayı doğrudan İskoç’a attı, her üçü tahtanın ortasını buldu. Albert tebeşirle tahtayı dolu olarak işaretledi. Larry kendi beşlisinin üçünü özensizce yerleştirdi. Edwin aniden oyun oynamanın sevincini hissetti. Les haklıydı: Endişelenmeye değer tek son, bu oyunun sonuydu. Edwin tahtanın üst kutusuna iki, ortasına bir tane attı. Diğer ikisini çizgilere kaçırdı. “Güzel,” dedi Les, oldukça yüksek sesle, “onları yendik.” Fred, havalı döndürme stiliyle içeri dört tane soktu ama hiçbiri yukarı yaklaşmadı. Les beşini birden yerleştirdi. Üst kısım artık dolmuştu. “Harika, harika,” dedi Les. Larry üst iki kısmı denedi, oraya üç metal para yerleştirdi. Edwin çizgilere oturan dört tane yolladı. Beşincisi onları güzelce kutuya kaydırdı. Les, dudaklarını şaplatarak “çok güzel,” dedi.</p>

  <p>Çantadaydı. İki takım arasındaki fark beşten aşağı düşmedi. Les alt kutuyu doldurdu, bir üst kutuya iki tane yerleştirdi – hepsi cüretkâr bir beceriyle. <em>Coup de grâce’ı<a class="footnoteref" href="../Text/notlar.xhtml#n22" id="ref22">22</a></em> indirmek Edwin’e kalmıştı, ortalara bir yere. Bocaladı, başarısız oldu. Şimdi fark tehlikeli bir şekilde azalmıştı. İkisinin de sadece birer sayıya ihtiyacı vardı. Edwin’in arkasında genç bir ses şöyle dedi:</p>

  <p>“Bakar mısınız, bu kimin şapkası?”</p>

  <p>“Şimdi değil,” dedi Les. “Bir dakika lütfen.”</p>

  <p>Edwin üç parayla başarısız oldu. Dördüncüsünü iyi yerleştirdi. “Dokun ona,” dedi Les. “Sadece dokun, hepsi bu.” Edwin’in kalp atışları hızlandı. Beşinci parayla dördüncüye dokundu. Dördüncü içeri kaydı. Les sevinçten uçtu.</p>

  <p>“Son atış için çok yakın,” dedi Fred.</p>

  <p>“Yakın mı?” dedi Les. “Yakın mı?” Albert’a müracaat etti. “İçinden atlı araba geçirebilirdin birader.” Albert yakın olmadığını söyledi. Larry ve Fred zaferi Les ve Edwin’e teslim edip ne istediklerini sordular. Bir bitter’lı hafif ale ve bir altın saat. “Bakar mısınız,” dedi genç adam, akıllı ve şehirli haliyle, “bu kimin şapkası? <em>The Times</em> kayıp gitmiş, şapkayı kıvrık kenarlı çıplaklığıyla açıkta bırakmıştı.</p>

  <p>“Benim,” dedi Edwin, “sayılır.”</p>

  <p>“Bana ödünç verin,” dedi genç adam, “sadece öğleden sonra için. Önemli.”</p>

  <p>“Verirdim,” dedi Edwin, “ama…”</p>

  <p>“Önemli olduğunu söylememeliydiniz,” dedi Les, “çünkü bu borca yazılır. Şapka iade edildiğinde geri verilmek üzere bir quid depozit isteriz ve ödünç almak için Oxford<a class="footnoteref" href="../Text/notlar.xhtml#n23" id="ref23">23</a> nakit ücret. Tamam mı?”</p>

  <p>“Tamam.” Genç adam Oxford’unu verdi. “Ve şimdi siz beyefendiler belki…” Bir sterlin depozit, tezgâhta bir sterlin.</p>

  <p>“Yine aynından istiyoruz,” dedi Les, hoş, nüktedan bir kadın olan bar sahibesine. Edwin’e dedi ki: “Sana ne dedim? On dakika önce bir içki alacak paran olmadığı için endişeleniyordun. Bir de şimdi bak – çift namlulusun. <em>Hem</em> cebinde bir şey var.”</p>

  <p>“Bir gömlek almalıyım,” dedi Edwin.</p>

  <p>“Gömlek mi? Gömleği ne yapacaksın? Ben hiç gömlek giymem.” Üzerine tam oturan çizgili giysisini çekti. “Üzerine kravatla giymen gereken sahici bir gömlek değil. Yeni moda gibi bir şey. Sabahları vakit kazandırıyor. Uyurken pijama giyiyorsan tabii. Geceleri de çok vakit kazandırıyor. İşte,” dedi Les, “şu ikisi geliyor. Hanımın hakkında bir şey biliyor olabilirler.” Ama Edwin’in tek gördüğü köpek Nigger’dı. Bu köpek patilerini bar tezgâhına koydu ve ona bir pub sosisi verildi. “Ödeme yapsan iyi olur,” dedi Les Edwin’e. “Paran var.”</p>

  <p>Nigger sosisini bitirdiğinde Stone ikizleri bara girmişti. “Bakın, kim vavmış buvada,” dedi Harry Stone üzgün bir şekilde. “Bu pvofesöv. ’Azıv ve nazıv. Benim ’anımım olsaydı, söyleyeyim sana, dizime yatıvıvdım. Bivlikte olduğu efkıyayı gövdün mü? Ben bunu kaldıvamazdım.”</p>

  <p>“Şimdi nerede?” diye sordu Edwin.</p>

  <p>Şık adam Chasper’ın şapkasını zarafetle sallayarak “Bunu bu akşam aksatmadan geri getireceğim,” dedi. “Ve tekrar teşekkür ederim.”</p>

  <p>“Acelesi yok,” dedi Les. Genç adam şapkayı başına oturtarak çıktı. Tam uydu.</p>

  <p>“Dün buvadaydı,” dedi Harry Stone, “ve bugün yine gelebileceğini söyledi. Yavım bitter lütfen, Leo.” Leo Stone dikkatlice Edwin’e baktı. Anlamsız, hızlı ve ritmik gibi duyulan bir şeyler söylemeye başladı. Edwin bir dilbilimciydi ve bunun Eski Londra <em>trompe l’oreille<a class="footnoteref" href="../Text/notlar.xhtml#n24" id="ref24">24</a></em> yardımcı fiilleri olduğunu biliyordu. Özgün kelimelerin heceleri birbirlerinden “boro” sözcüğüyle ayrılmıştı. Yine de, takip edebilmek için çok fazla hızlıydı. Harry Stone aynı lehçeyle cevapladı, Edwin’e baktı, kendi yorumlarını yaptı. İkizler Yahudi gibi heyecanlandılar.</p>

  <p>“Bilmek istediği,” dedi Harry Stone, “o bevenin altında ne olduğu.”</p>

  <p>“Saç değil,” dedi Edwin. “Şimdi yok. Tıbbi nedenlerle aptal, yaşlı bir adamın başı kadar kel.”</p>

  <p>“Feci gözüküyov mu?” diye sordu Harry Stone. “Demek istiyovum ki, fekli bozuk ve feci mi? Yani, sıvadan bir insanın midesini bulandıvacak yavalav, kesiklev ve öyle feylevle mi dolu?” O halde, üstü kapalı olarak oradakilerin hiçbirinin sıradan olmadığı varsayılıyordu.</p>

  <p>“Hayır,” dedi Edwin. Midesinde iki viski ve birkaç birayla çekingenliklerinden kurtuluyordu. “Bakın.” Beresini çıkarıverdi. Leo Stone dedi ki: “Aaaa. Müthiş güzel.”</p>

  <p>“Oldukça hof ve uygun,” dedi Harry Stone. “Sanıvım kullanabiliviz.”</p>

  <p>“Hemen fanı getireyim,” dedi Leo Stone. Heyecanla bakır bozukluk aramaya başladı. İkizine, “Bana birkaç <em>clod<a class="footnoteref" href="../Text/notlar.xhtml#n25" id="ref25">25</a></em> ödünç ver,” dedi. Dört peniyle donanmış olarak dışarı fırladı.</p>

  <p>“Nedir bu?” dedi Edwin. “Neler oluyor?” Harry Stone çıplak kafa derisini bütün açılardan incelemeye başlamıştı. “Zannediyorsanız,” dedi Edwin, “herhangi birinin beni yine bir nesne gibi kullanmaya başlayacağını – canıma tak etti, sana söyleyeyim.” Asaletle beresini giydi.</p>

  <p>“Paava,” dedi Harry Stone ihtirasla. “Bu paava demek. Doğvu fekilde kullanıvsan ’er fey paava demek. Ve çıplak kafa paava demek.” Heyecandan kontrolsüz biçimde hareket eden kollarla Edwin’e vurdu. “Paava,” diye tekrarladı. Edwin vurgulu sesli harfi takdir etti. “Paava.” Harry’nin ağzı hırsla büzülmüş, uzamış, yayılmış gibiydi, ama yine de Londra havasında uçuşan para sineklerini yakalayacakmış gibi açgözlü ve kibirliydi.</p>

  <p>Leo Stone içeri daldı. “Kırk yaşından küçüksün, değil mi?” diye nefes nefese sordu Edwin’e. Edwin ne olduğunu merak ederek başıyla onayladı. “Ve genellikle ne isim kullanıyorsun?” diye sordu nefes nefese kalan Leo.</p>

  <p>“Kendi ismimi,” dedi Edwin. “Spindrift. Ama ne…”</p>

  <p>“Spindryer,” dedi Leo. “Aynı zamanda kelime oyunu.” Tekrar çıktı, fana geri gitti.</p>

  <p>“İntikamımızı almamız,” dedi köşedeki Larry, “doğru olur.” Birasını bitirdi ve ağır ağır ayağa kalktı.</p>

  <p>“Doğru,” dedi zayıf Fred. “Albert yine tebeşiri al.” Albert hâlâ elinde tebeşir, ağzı açık, tahtanın yanında oturuyordu.</p>

  <p>Les rövanş için enerjik bir şekilde başıyla onay verdi ve beklenmedik bir şekilde <em>Tristan und Isolde</em>’nin başındaki denizcinin şarkısını söylemeye başladı. Tuhaf ve uydurma bir çeviriyle söyledi:</p>

  <div class="poem">

    <p>“Rüzgârın taze havası</p>

    <p class="poemindent">Karaya doğru esiyor.</p>

    <p>O merdivenlerden çık,</p>

    <p class="poemindent">Seni İrlanda ineği.”</p>

  </div>

  <p>Yazı turayı kazandı ve kendi üçlüsünü içeri soktu. Tebeşir, tebeşir, tebeşir. Fred dört aldı. Edwin orta kutuyu doldurdu ve İskoç’a iki tane isabet ettirdi. “Harika bir opera bu,” dedi Les. “Herif İrlanda’ya gider ve amcası için bu güzeli getirir. Sonra birbirlerinden hoşlanırlar. Ondan sonra ne olur, dersiniz? Trajedi. Tam anlamıyla korkunç bir trajedi. Sahneden dışarı çıkar ve kadın onun üzerine ölür. Öbür dünyayı boylamadan önce şarkı söyler tabii. Ölmesi saatler sürer.” Oynama sırası ondaydı. Beş para üst kutuları sorunsuzca buldu. Edwin Stone kardeşlerin fısıldaşarak onun kelliği üzerine konuştuklarının farkındaydı.</p>

  <p>“‘Afiften tüylenmeye baflamıf bile,” dedi Harry Stone. “Elektvikli makine daha iyi oluv. Pevfembe akfamına kadav dikkatlice ilgilenmek gevekecek.”</p>

  <p>“Tam olarak ne…” diye başladı Edwin.</p>

  <p>“Paava,” dedi Harry Stone, Edwin’i neredeyse sarsarak. “’Epimiz için mangıv kazanacaksın.”</p>

  <p>“Kazanmayacağım, biliyorsun. Benim lanet olası küçük bir performans ya da öyle bir şeyle istismar edileceğimi düşünüyorsan…” Beresini asaletle yerleştirdi.</p>

  <p>“Diline dikkat, dikkat.” Şaşkın tüh tühler oldu.</p>

  <p>“Çok çok yazık oluv,” dedi hırslı Harry Stone, “bunun gibi biv fıvsatı kaçıvmamız. Bu biv yavıfma, ifte.”</p>

  <p>“Sıra sizde,” dedi Fred, Edwin’i dürterek. Sinirlenen Edwin dehşet verici bir kolaylıkla dört sayı yaptı. Larry üç tane yapabildi. Les tümünü yerleştirdi. Harry Stone dedi ki:</p>

  <p>“Kabak kafalılav avası biv yavıfma. Kıvk yaf altı en iyi yapay kabak kafa. Özellikle tıvaf edilmif kabak kafa ifte. Yakıfıklılığa da bakıyovlav.” Edwin’i sarstı. “Jüvide televizyondaki göz kamaftıvan güzellev de vav.” Edwin diğer taraftan dürtüldü, onun sırasıydı. İşaret kutularında hızla tebeşirden z harfleri oluşuyordu: Hızlı bir oyundu. Les şarkı söylüyordu: “Senin küçük…….donmuş; onu…….hayata getireyim.” Ama az kişi duyabilsin diye alçak sesle söyledi. Az bir gayretle dört sayı yaptı. Edwin dedi ki:</p>

  <p>“O kullandığınız sözcüğün çok ilginç bir öyküsü var. Orta İngilizcedeki <em>coynte</em> sözcüğünü buluruz. Daha eski formlarında ilk harfleri <em>kw</em> daha belirgindir. <em>Quim</em>’le aynı köktendir, tabii ki ve üstelik <em>queen</em>’le de ki bu belki de zannedeceğiniz kadar şaşırtıcı değildir. Kadınlığın özünü oluşturur diyebilirsiniz.” Kelime oyunundan memnun kalmıştı ama hiçbiri aydınlanmış ya da eğlenmiş görünmüyordu. Harry ve Leo Stone dikkatle bar kapısının dışından gelen bir sesi dinliyorlardı.</p>

  <p>“Geliyov,” dedi Harry Stone ikizine. “Kadın senin pefinde.”</p>

  <p>“Tanrı aşkına, bugün sen ben ol,” diye yalvardı Leo. “Havamda değilim. Cidden, hiç çekemem.” Kapının dışındaki kadın artık kapının eşiğinde gözükmüştü, sahnenin dışında birine başını sallıyor, diyalogdan payına düşeni <em>“Ja, ja, ganz schrecklich,”</em> diyerek sonlandırıyordu. Azman gibi bir kamyon saptı ve pub’ın sağındaki dar geçide tuğlalardan ve ortaçağ taşlarından parçalar kopartarak hücum etti. Kadın bir an için kapı aralığında durdu, arkasında çamurlukların çatırdamasıyla içeri kızgın kızgın baktı. “Günün bivinde,” diye dua etti Harry Stone, “fu kamyonlavdan bivi fu kadını devivip götüvse. Öyle biv fey olsa, ah Tanvım.” Hansa sınıfından sert, tıknaz bir kadındı; korsesi, meneviş mavisi kazağı, kısa topuklu ayakkabıları vardı ve elinde işli bir el çantası taşıyordu. İkizlerden bir birine bir diğerine bakıp karar vermeye çalıştı. Başıyla onayladı ve paytak paytak doğruca Leo Stone’a gidip “Duble cin,” diye emretti.</p>

  <p>Les ve Edwin’e üç tane lazımdı; rakiplerine beş. Les güzel bir yerleştirmeyi kaçırdı, küfretti, iki puan aldı. Bitirmek yine Edwin’e kalmıştı. Larry ihtiyaçları olan beşin dördünü almıştı. Fred’in sadece kolay olan alt kutuyu tamamlaması gerekiyordu, ama Edwin’in ortada biçimsiz bir yere atması gerekiyordu. Bu sefer almalıydı. Tahtanın üzerinde ağır ağır soluyorlardı, sanki pornografik resimlere bakıyorlardı. Edwin’in ilk parası hiçbir yere gitmedi. İkinci atış tahtanın en sonuna, oyun alanının dışına gitti. “Heyecanlanma,” dedi Les. “Şimdi sakin ol. Güzel ve yavaşça. Dünyanın bütün zamanı senin.” Üçüncüsü doldurulması gereken kutunun üstündekine seyahat etti. Dördüncü, üçüncüyü yukarı itti, ama kendisi iyi bir yerleştirme yapmak için çok aşağıdaydı. Edwin cebinde parası olduğunu hatırladı ve kazanıp kaybetmeleri fark etmezdi. Son parasını çarptı. Dördüncü tam yerine oturdu ve beşinci istenilen kutunun tam ortasına yerleşti. Neşelenen Les “Oh, güzel, güzel, güzel,” dedi. “Yine yaptın.” Ve Herodes’in yedinci peçenin düşmesini gördüğünde söylediği şarkıyı söyledi: “Harika, Harika!”</p>

  <p>Bitter’lı hafif bir ale ve bir altın saat. Edwin, her ne kadar filoloji olmasa da, bu küçük topluluğa verecek bir şeyi olduğunu hissediyordu. Harry Stone alçak sesle dedi ki: “Dinle, ona nasıl cehennem azabı yafatıyov. Gevçekte olduğu kifi gibi değil, onunla evliymif gibi davvanıyov. Çok fazla kendine yontuyov.” Leo Stone altdudağını yiyip bitirirken, kadın sürekli Leo Stone’u azarlıyordu. “Duble cin,” dedi iki kere. Edwin pek de ayık değildi, dedi ki:</p>

  <p>“Niyetiniz, art arda gelen duble cinlerle o kadını beslemek için benim kabak kafamı kullanmaksa, bunu bir daha düşünün.”</p>

  <p>“Yok ya,” diye söylendi Harry Stone. “Dünyadaki bütün içkileri vevsen, o kadını mutlu edemez. Senin kazanacağın sadece azıcık biv fey, ona bahsetmeye bile değmez. O kadını cin içinde tutabilmek için biv sevvet gevekiv. Bilmiyovum niye onunla takılıyov. Aslında biliyovum, biv açıdan.”</p>

  <p>“Niye?”</p>

  <p>“Suçluluk duygusu,” dedi Harry Stone şaşırtıcı bir şekilde. “Almanlav Yahudileve bevbat biv zaman yafattılav. Böylece savaf bittiğinde, Leo bu Alman güzellevinden altı yedi tanesine bevbat biv zaman yafattı. Onlava ne bevbat biv zaman yafattığını bilemezsin. Bazen bunu düfünmek bile onu üvpevtiv. Bu yüzden fimdi onunla takılıyov. Bevbat biv zaman yafatmak istediği oydu, ama kadın ona bunu yapma fıvsatı vevmedi. Ondan sonva bivaz suçluluk duymaya bafladı. İşin yoksa, biv avaba laf ifit.” Kadın Goethe’nin lisanıyla fırtınalı bir tiradın içine güzel oturuyordu. Leo Stone aynı dilden cevap veriyor gibiydi. Birkaç cümleden sonra Edwin bunun Yidiş olduğunu fark etti. Bar sahibine, “Bakav mısın, Jack, bakav mısın,” derken, göçebe, huzursuz, işkence edilmiş ırkının bütün acıları Harry Stone’un gözlerindeydi.</p>

  <p>“Ne vardı?” Bar sahibi, haşmetli bir burun üzerinde sevecen, keskin gözleri ve alaycı bir ağzı olan, hoş tavırlı tıknaz bir adamdı.</p>

  <p>“Bize biv fife Gordon’s veviv misin,” dedi Harry Stone, “ve biv fife Scotch. Ve yavım düzine tonik ve biv sifon.” Bar sahibi raflarına döndüğünde, Harry Edwin’e doğru döndü. “Bu öğleden sonva açmamız gevekecek çünkü getiveceği bivkaç bob’a ihtiyacımız vav. Ovadan neffet ediyovum, ama ona bağlıyım. Ama,” dedi Harry Stone, “ovada biva çekmiyovum. Küçük içmelevi gevekiyov.” Bar sahibine dedi ki: “Cuma sabahı halledeviz.” Başıyla onaylayarak yukarı, Edwin’in gizli kelliğine baktı. “Perfembe akfamından sonva bekleyen bivkaç bovcu halledebiliviz.”</p>

</body>

</html>