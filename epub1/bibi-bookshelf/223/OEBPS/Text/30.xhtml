<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuzuncu Bölüm</h1>

  <p>Ateşine ve nabzına bakmak için bir hemşire geldi. Patatesle beslenmiş, erik ve elma yanaklı şişman bir İrlandalıydı. Termometre bir dakikalık ılık yuvasına sokulduğunda Edwin kurnaz bir iki soru sormayı denedi. “Ben neredeyim?” diye sordu. Hemşire köylü soyundan geliyordu ve Sakson saçmalığına katlanmayacaktı. Dedi ki:</p>

  <p>“Aptalca sorular sormayın. Operasyon sonrası koğuşundasınız.”</p>

  <p>“Beni ameliyat mı ettiler demek istiyorsunuz? Şimdiden?”</p>

  <p>“Soru sormazsanız size yalan söylenmez. Ve nabzınızı ölçüyorum, gördüğünüz gibi.”</p>

  <p>“Bugün günlerden ne?” diye sordu Edwin. Kadın nabız hızını bir deftere kaydetti, termometreyi çıkardı ve okudu. “Çok çalışanlar için bütün günler aynıdır,” dedi. Ateş çizelgesine küçük bir yuvarlak çizdi. “Pazarları hariç ve o zaman bile iş devam etmek zorunda,” dedi, fakir çiftçinin kızı.</p>

  <p>“Dün akşam televizyonda olağandışı bir şey var mıydı?” diye sordu Edwin.</p>

  <p>“Nereden bilebilirim? Eminim ki bir sürü saçmalık vardı. Televizyonda bir sürü saçmalık seyretmekten başka yapacak daha iyi şeylerim var.”</p>

  <p>“Eminim vardır,” dedi ateşli Edwin. “Sizin gibi tatlı bir İrlandalı kız.”</p>

  <p>“Küstahlaşmayın,” dedi hemşire ve bir sonraki hastaya geçti. Ama orada iş yaparak dikilirken Edwin’e oldukça küstah bir bakış fırlattı.</p>

  <p>Akşam yemeğinden önce İngiltere Kilisesi’nden bir din adamı ziyarete geldi. “Mahzuru yoksa basit bir soruyu cevaplayabilir misiniz lütfen,” dedi Edwin. “Bugün günlerden ne?”</p>

  <p>“Gün? Gün?” Dalgın, gümüşi, yaşlı bir adamdı. “Şey!” Bir iç cebi yokladı ve bir günlüğü çekip çıkardı, Edwin’e öyle geldi ki, günlüğün girdileri pek azdı. “Bunun pek bir faydası olacağını sanmıyorum. İnsan gerçekten tarihi bilmek istiyor sanırım. Bu kitabın yardımıyla tarihine bakıp tam olarak haftanın hangi günü olduğu anlaşılabilir. Sanırım,” dedi, “çarşamba veya perşembe. Emin değilim. Ama oldukça eminim ki,” diye gülümsedi, “bugün hafta arası bir gün.”</p>

  <p>“Teşekkür ederim,” dedi Edwin. “Ve saat kaç?”</p>

  <p>“Şey!” dedi din adamı, “Ne yazık ki saatimi her zaman evde bırakıyorum. Ama ah, sizin saatinizi görüyorum, anladığım kadarıyla, komodinin üzerinde duruyor. Ve bu, ah, neredeyse altı demek.”</p>

  <p>“Benim saatim mi?” dedi kuşkucu Edwin. “Bu nereden geldi buraya?” Din adamı saati Edwin’in gözlerine yaklaştırdı. Uzun yokluğundan sonra eve geri gelen, insanların geçmiş rahatsızlıklarını umursamadan mırlayacak bir kedi gibi tıklıyordu. Tamam, kendi saatiydi.</p>

  <p>“Geldi mi?” diye yankılandı din adamı. “Pekâlâ, sihirle açıklamayı kabul etmek akılsızca, hatta kâfirce olabilir. Onu oraya sizin kendinizin koyduğunuzu farz etmek daha mantıklı olurdu. Veya birisi, kutsal olmayan birisi sizin için onu oraya koymuş olabilir.”</p>

  <p>“Spindrift nedir?” diye sordu Edwin.</p>

  <p>“Spindrift mi? Olur şey değil, bütün bu sorular. Serpinti sanırım, denizden gelen. Bir şiir var, Kipling’in sanırım, bu kelimeyi çok iyi bir biçimde kullanır. ‘Bilmem ne, bilmem ne, bilmem ne çehresinden dolayı akim kalmayacak, bilmem ne, bilmem ne spindrift ve martı özgürce uçar.’ Bir şiir,” diye açıkladı din adamı, “tahmin etmiş olacağınız gibi deniz hakkında.” Yaşlı bir adam gibi kıkırdadı.</p>

  <p>“Aynı zamanda bir deterjan veya çamaşır makinesi ya da onun gibi bir şey mi?”</p>

  <p>“Ben çamaşırlarımı çamaşırhaneye yolluyorum,” dedi din adamı, biraz soğuk bir şekilde. “Sorabilir miyim, neden soruyorsunuz?”</p>

  <p>“Ah, önemli değil, gerçekten.”</p>

  <p>“Neyse, bu küçük sohbeti yaptığımız için memnun oldum,” dedi din adamı. Edwin ona klozette oturup oturmadığını görmek için dikkatlice baktı. “Tabii ki bana soracağınız başka sorunuz yoksa,” dedi şakacı bir edayla. “Beni affedin,” diye ekledi, “tabii ki bana soracak sorunuz varsa keyfim kaçar demek istemiyorum. İnsanın kullandığı bu deyimler – oldukça anlamsız. Kelimeler güvenilmez şeyler.”</p>

  <p>“Sizce,” diye sordu Edwin yavaşça, “bir adam karısını terk etmekte hiç haklı olabilir mi?”</p>

  <p>“Hayır,” diye cevapladı din adamı hemen. “Bize yetmiş çarpı yedi kere bağışlamamız gerektiği söylendi.” Bu o meseleyi halletmişti. Yatak kenarı sandalyesinden romatizmanın verdiği zorlukla kalktı. “Dua isterseniz, biliyorsunuz,” dedi mahcup bir halde, “ya da o tür bir şey, memnun olurum, yani çok mutlu olurum, eğer…”</p>

  <p>“Çok naziksiniz,” dedi Edwin.</p>

  <p>“İnanıyorum ki bana küçük bir oyun oynadınız,” dedi din adamı Hıristiyan hoşgörüsüyle. “Şimdi ateş çizelgenizden görüyorum ki aslında Spindrift sizin kendi isminiz. Ah, anladım. Bir tür bilmece aslında. Neyse, hoşça kalın. Spindrift, spindrift,” giderken kendi kendine tatlı tatlı mırıldandı.</p>

  <p>Edwin çok az yemek yiyebildi (kıymalı börek yanında patates – püre, sote, bir tane de fırınlanmış). Sheila’ya ne söyleyebileceğini düşündü, tabii ki gelirse. Onu affedebilirdi, doğal olarak, ama affedilmek ona göre görev tanımının dışında kalırdı, hem de küstahça, çünkü affedilecek bir şey olmadığına inanacaktı. Belki de özür dileyip dilememek kendisine kalmıştı, çünkü eşler evde mutlu olduklarında gayrimeşru ilişkilere girip, zina yapıp durmazlardı. Bütün bunlar çok gerilere gidiyordu ve sonuçta her şeyden kendisi sorumluydu. Şimdi niyetlendiği şey şimdiden, açığa çıkmamış suçluluk duygusu kalıntılarıyla yüklüydü. Ama bununla karısının kendisini üzme günahını işlerken (çünkü onu feci şekilde üzmüştü ve üzülmeye hakkı olmadığını söylemesi hiç iyi değildi) duyması gerektiği ve hiç duymadığı suçluluk duygusunun birbirini götürmesi gerekirdi. Onu terk etmeye niyetlendi, çünkü ona en çok ihtiyacı olduğu sırada kendisini hayal kırıklığına uğratmıştı, kendi övündüğü inancının doğru olmadığı ortaya çıkmıştı: Önemli olan beraber olmaktı, öbür şey hiç fark etmezdi. Onu bırakmak tabii ki yalnızca hayatından çıkmasını söylemek olacaktı. İngiltere’de evsizlerdi, sahip oldukları birkaç eşya Moulmein’deydi. Edwin Moulmein’e dönmeme konusunda oldukça emindi, olup biten şeylerden sonra oldukça emindi. Gelecek, Sheila gelecekten çıkartıldığı zaman yeniden planlanmalıydı.</p>

  <p>Ama merak etti, bu tuhaf şeyler sahiden olmuş muydu? Olmuş olmalıydı, hafızasında güçlü bir gerçek niteliği taşıyorlardı. Kulüpteki KAFES akorunun çınlaması; Railton’ın sahne spotlarından gelen ışıkla parlayan cilalı trompeti; Harry Stone’un üstdudağındaki gevşek komedon. Ve her şeyden çok, o burundan soluyan korkunç meşgul çıplaklık, trenin istasyona girişi, Sheila’nın azalan çılgınca sesi. <em>Bu </em>yüksek olasılıkla olmuştu. Ve eğer bu olduysa, diğer her şey de olmuştu. Ama bir şey nasıl ispatlanır ya da aksi ispatlanırdı? İnsanların gerçekle bağları ne kadar zayıftı, sadece hatırlamak istediklerini hatırlıyorlardı. Ve daha kültürlü olanlarda bile –Railton, Chasper, Aristotle Thanatos– kasti bir kısıtlama oluyordu, gerçeğin aşağılanmasına kaydın aşağılanmasını eklememe arzusu.</p>

  <p>Aristotle Thanatos. Edwin korkuyla terlemeye ve solumaya başladı. Hiç bu isimde bir adam tanımış mıydı? Aristotle Thanatos için hafızasını zorladı. İzmirli tüccar Mr. Eugenides gibi bu da insanın uydurabileceği türden bir isimdi. Herhangi bir Yunanın ismi Thanatos olabilir miydi? Belirli görüntüleri, karşılaşmaları hatırlamak için üniversite hayatından parçaları yeniden yaşamaya çalıştı. Kafa kırma pahasına Erkekler Birliğinin –College Arms– olduğu sokağın karşısındaki pub’da kendisinin ve başka üç ya da dört adamın ağırbaşlı bir şekilde bir şey tartıştıklarını resimlemeyi başardı. Estetik belki, ya da Fransa’nın Düşüşü, her an gelebilecek seferberlik çağrısı veya teknik bir terimin kesin tanımı, baroğun niteliği veya böyle bir şey. Grubun diğer ucunda tombul esmer, arkadaşlarından daha olgun bir adam görür gibi oldu. Daha yakından bakınca Edwin onun, adı Hamid olan Mısırlı bir teknoloji öğrencisi olduğunu gördü. Aristotle Thanatos. Amerika’da yüksek lisans yaptığı yıl tanıştığı birisi miydi? Böyle bir isim Amerika’da bir güzel bulunabilirdi. Modern Yunanca konuşan bir adamın sabahlık ve terliklerle ayak sürüyüp doktormuş numarası yaparak beceriksizce ateş çizelgelerine bakıp başını sallayarak dolandığını gördü. Edwin “Hey!” diye seslenerek onu yanına çağırdı. Adam, tekerlekli sandalyelere takılıp tökezleyerek, kalçasını yatak başlıklarına çarparak çabucak geldi.</p>

  <p>“İsim,” dedi Edwin. “Sizin isminiz.” Geçmişten Yunan parçalar saydı. “Kyrie. Onoma.”</p>

  <p>“Johnny,” dedi adam hemen salyaları akarak. “Johnny Dikikoropoulos. Kıbrıs. Türk adam, hiç iyi değil.”</p>

  <p>“Dunatos,” dedi Edwin. “Onomo Thanatos mümkün mü?” Kıbrıslı derhal ağlamaya başladı.</p>

  <p>“Hay aksi,” dedi Edwin, kızgın. “Ölüm ya da sizin ölmeniz hakkında bir şey söylemiyorum. Thanatos ismi mümkün mü? Bu isimde bildiğiniz bir Yunan var mı? Mr. Thanatos. <em>Mr. Thanatos.</em> Geri gel lanet olası.” Ama Kıbrıslı zırlayarak uzaklaştı. Ayıp bağırtıları oldu, zavallı tipi böyle aşağılamak, sırf zavallı lanet olası bir yabancı olduğu için, buna izin verilmemeli.</p>

  <p>“Siz,” dedi koğuş hemşiresi, “bir sakinleştirici alacaksınız. Bütün koğuşun bir hasta tarafından rahatsız edilmesine izin veremeyiz. Çok hareketlisiniz, çok hareketli.”</p>

  <p>“Ama,” dedi Edwin, “bir ziyaretçim olacak. Karım.”</p>

  <p>“Size ziyaretçi yok. Henüz ziyaretçiler için hazır olamazsınız, böyle devam ederseniz. Etrafınıza perde çekilecek.” Çok eski moda bir gözlük çerçevesi olan zayıf, öfkeli bir kadındı.</p>

  <p>“Ama karımı görmem lazım,” dedi Edwin.</p>

  <p>“Zamanı gelince karınızı görürsünüz. Ama bu gece değil.” Gıcırdayan yatak perdelerini rayların üzerinde yuvarlayarak Edwin’i hareketli hasta dünyadan ayırdı. “Daha iyi olduğunuz zaman karınızı görmeye bol bol vaktiniz olacak.”</p>

</body>

</html>