<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Üçüncü Bölüm</h1>

  <p>Mesele bir kutu kibrit almakla üç penilik bir metro bileti almak arasındaki tercihti. Edwin, bugünlerde kutusu iki peniden ucuza kibrit bulmanın mümkün olmayacağından oldukça emindi. Kesinlikle emindi ki üç buçuk peniyle, belki bir et suyu tabletinden başka hiçbir şey alamazdı. Bütün yolu yürüyüp kendi Prometheus’u olmak en iyisiydi: Yabancıları durdurup ateş istemek utanç verici olurdu ve insanlara serserilik gibi gelirdi. Sokağın sonundaki tütün büfesinde Edwin üç buçuk peniyi çıkardı, tezgâha iki peni koydu, görüntüsü için özür diledi ve bir ateş kutusuyla oradan ayrıldı. İnsan cebinde ateş olduğunda kendini daha iyi hissederdi.</p>

  <p>Tottenham Court Road’a vardığında yorulmuştu bile. Trafik aklını karıştırmış ve onu terletmişti – bir kazak kadar. Oxford Caddesi, Bond Caddesi, sağ tarafta adı meçhul bir caddeye sapış, Berkeley Meydanı. Mayfair’in iki dirhem bir çekirdek şıklığı dört bir yanını sardı. Pijamalar ve gece beresi ile şaşaalı Mayfair’de. Trumper’s’a giren bir adamı imrenerek seyretti.</p>

  <p>Uluslararası Üniversite Gelişimi Konseyi’nin Londra ofisi Queen Caddesi’ndeydi. Edwin dışarıda tereddütle beresini düzeltti, kravatının düğümünü sıkılaştırdı, pijamasının yakasını düzeltti. Üzerlerinde Eğitim Sistemi’ni sembolize eden çıplak bir grup heykel olan giriş kapıları, göz korkutmak üzere tasarlanmıştı. Kapılar tamamen camdandı ve dolayısıyla hep açıkmış gibi görünüyordu ve yine bu da bir şeyin sembolü olmalıydı. Girişte mermer bir kaide üzerinde bronz bir büst duruyordu: Sir George Marple, büyük Üniversite Geliştiricisi, yükseköğrenimin Sandow’u. Marple: Marble<a class="footnoteref" href="../Text/notlar.xhtml#n16" id="ref16">16</a>. Ne yazık ki aynı kökten değillerdi. Sir George’un yüzü damarlı, katı ve hissizdi. Girişin karşısındaki duvarın üst kısmında organizasyonun düsturu yazılıydı: SIC VOS NON VOBIS – kurnazca fiilsiz, belirsiz, düzenbazca ve kendine özgü. Bir kapı görevlisi Edwin’in yanına geldi. “Bunun ne demek olduğunu hiç düşündünüz mü? ” diye sordu Edwin.</p>

  <p>“Ne, efendim? O mu, efendim? Hayır, efendim. ” Astımlı, düzgün yaşlı bir adamdı.</p>

  <p>“Büyük ihtimal şu demek: ‘Böylece çalışıyorsunuz, ama kendiniz için değil. ’ ‘Siz’den kasıt kim acep, merak ettim. ”</p>

  <p>“Kimi görmek istemiştiniz, efendim? ” Edwin biliyordu ki, yaşlı adam önlemini almıştı. Burada bunun gibileri çok olmalıydı: Yükseköğrenimin erdemlerinin yürüyen reklamları – konuya bağlı kalmalarının sağlanması gereken hırpani kılıklı, anlaşılmaz ukalalar. Edwin şu anda etrafta bunlardan hiç olmadığını fark etti: Hol ılıktı ve ileri geri gidip gelen, yüksek sesli ve yetenekli, koyu tenli adamlar vardı. Bariz yetenekli.</p>

  <p>“Mr. Chasper’ı görmek istiyordum. ”</p>

  <p>“Mr. Chasper, efendim. Ne isim söyleyeyim? ”</p>

  <p>“Dr. Spindrift. ”</p>

  <p>“Ah, anlıyorum, efendim. ” Kapı görevlisi başıyla onayladı ve yavaşça geriye çekildi. “Çok iyi efendim. ” Camdan kutusuna geri giderken nazikçe gülümsedi. “Sekreterini arayacağım efendim. ” Kutusunda, telefonda gerektiğinden daha uzun sürmüş gibi gözüken bir konuşmaya başladı. Edwin holde gezindi, Konsey’in son yayınlarına baktı – pahalı serbest monografiler ve yeni mimari incelemelerine. Birkaç bob ödemeye kesinlikle güçleri yeterdi.</p>

  <p>(İng. ) Mermer. (ç. n. )</p>

  <p>“İsim neydi? ” Soylu bir ses, korkutucu derecede şık sarışın bir sekreter – bacaklarını <em>Vogue</em> çorabı reklamlarındaki gibi siyahla giydirmişti.</p>

  <p>“İsmim, ” dedi Edwin, “Spindrift. Dr. Edwin Spindrift. ”</p>

  <p>“Ah. Ve Mr. Chasper’ı ne konuda görmek istediniz? ” Edwin geçmiş zaman kipinin deyimsel kullanımları hakkında bir konferans hazırladı. Ve başlık şöyle olmalıydı: “Ölümcül Bir Silah Olarak Geçmiş Zaman. ”</p>

  <p>“Hâlâ görmek istiyorum, eğer mümkünse. Onu görme amacım için hastaneden izin alarak çıktım. Bu açıklar, ” dedi Edwin, “oldukça tuhaf giyimimi. ”</p>

  <p>“Ah, ” dedi sekreter. “Bu taraftan gelseniz iyi olur sanırım. ” Bu büyük ihtimalle şu demekti: “Artık sizinle burada konuşurken görülmeyi göze alamam. ” Onu koridorlar boyunca götürdü ve Edwin’in gayet iyi hatırladığı bir kapıya geldiler. Kapının dışında bir şapka askısı, üzerinde de Mr. Chasper’ın kıvrık kenarlı fötr şapkası vardı. Büyük başlı bir adam. “Burada bekler misiniz? ” dedi sekreter. İçeri girdi. Üç dakika sonra Chasper kendisi kapıya geldi, yüksek sesle ve içten bir el sıkışla karşıladı onu. “Spindrift, ” dedi, “Spindrift, Spindrift. Bütün ünitede en şiirsel isim. Lütfen içeri gelin, sevgili dostum. ” Esrarengiz biçimde yakışıklı, sekreteri kadar şıktı, bir çeşit aristokrat gibi. Masasında oturup ellerini birleştirerek Edwin’e enerjik bir şekilde parıldadı ve alçalan bir tonlamayla “Evet, ” dedi.</p>

  <p>“Gördüğünüz gibi hastaneden yeni çıktım,” dedi Edwin. “Sizinle para konusunda görüşmek istemiştim.”</p>

  <p>“Ameliyat iyi geçti anlaşılan, öyle mi?” diye sordu Chasper. Raporu yakın zamanda alırız sanıyorum. Geri gitmeniz için karar vermek adamımız Dr. Chase’e kalmış, bildiğiniz gibi. Ve Mrs. Spindrift nasıl?” dedi Chasper.</p>

  <p>“İyi, sanırım,” dedi Edwin. “Şu anda gerçekten ihtiyacım olan, biraz para.”</p>

  <p>“Hımm. Size ödeme yapılmıştı, değil mi?” Chasper şakacıktan kaşlarını çattı. “İki aylık maaş avansı. Sayman bize makbuzun kopyasını yolladı. Bu demek oluyor ki, başka maaş alamazsınız, bakalım, evet, kasım sonuna kadar. Daha epey var. Sanırım,” dedi yumuşak bir sesle, “burada yaşamayı hayli pahalı buldunuz. Ya da eşiniz.” “Kadınlar müsrif oluyorlar, değil mi? Benimki de, eski dostum. Biliyorum,” dercesine gülümsedi.</p>

  <p>“Pekâlâ,” dedi Edwin, “dürüst olmak gerekirse, mesele şu ki, karım küçük bir tatile çıktı ve bütün parayı yanına aldı ve ona kolay ulaşamıyorum. O dönene kadar beni idare edecek birkaç <em>quid<a class="footnoteref" href="../Text/notlar.xhtml#n17" id="ref17">17</a>,</em> anlarsınız.”</p>

  <p>“Ama hastanede size bakıyorlar, değil mi?” dedi Chasper. “Demek istiyorum ki, hastanede fazladan bir şeyler istemek garip, değil mi? Ve insanlar size bir şeyler getiriyor, getirmiyorlar mı? Bu bana şunu hatırlattı,” dedi Chasper. “Sizi görmeye gelmedim, değil mi? Gelmeli ve size biraz üzüm ya da başka bir şeyler getirmeliyim. Üzüm seviyorsunuzdur herhalde.” Ajandasına bir şeyler çiziktirdi.</p>

  <p>“Beni idare edecek kadar birkaç quid,” dedi Edwin, “çekebilseydim. Bana veznedar için bir not verebilseydiniz. Kasım aylığından kesilmek üzere. Sadece bu kadar. Birkaç quid. Sterlin,” diye, Chasper’ın iyice anlayabilmesi için, tercüme etti.</p>

  <p>“Size biraz sigara da getiririm,” dedi Chasper. “Çok daha iyi görünmenize sevindim.”</p>

  <p>“Neden daha iyi?” diye sordu Edwin. “Bakın, şu birkaç quid hakkında. Sterlin. Bir sterlin…”</p>

  <p>“Ah, beklediğimden daha iyi, o gri maddedeki tüm incelemelerden sonra. Sanırım saçların uzaması fazla vakit almıyor?”</p>

  <p>Sekreter göründü. “Profesör Hodges sizinle görüşmek istiyor, Mr. Chasper. Randevusuna biraz erken geldi.”</p>

  <p>Argoda sterlin. (ç.n.)</p>

  <p>“İçeri alın,” dedi Chasper. “Sizi tekrar gördüğüme memnun oldum Spindrift. Ziyaret saatinde geleceğim. Daha önce gelmeliydim, ama burada ne kadar meşgul olduğumuzu biliyorsunuz. Mrs. Spindrift’e selamlarımı söyleyin.”</p>

  <p>Duvarda bir harita vardı. Edwin ağzı açık bakakaldı. “Zenobia,” dedi. “Zenobia diye bir yer yok.” Delici bakışlı, iyi giyimli bir adam içeri girdi, Profesör Hodges. “Buraya bakın,” dedi Edwin, “nedir bu Zenobia işi? Kimi kandırıyorsunuz?”</p>

  <p>“Dosyayı getirebilir misiniz, Mrs. Woolland,” dedi Chasper. Sekreter içteki odaya gitti. Edwin kendisi dışarı çıkmak üzere yalnız bırakılmıştı. “Güle güle, Spindrift,” dedi Chasper. “İyice dinlenmeye çalışın.”</p>

  <p>Chasper’ın ofisinin dışında şimdi sadece Chasper’ın değil, bir de Profesör Hodges’in şapkası vardı. Profesörün şapkası çok küçüktü. Chasper’ınki biraz fazla büyüktü. Edwin’in kulaklarına oturmuştu. Etiketinde tanınmış bir şapkacının ismi vardı. Geri götürülebilir, değiştirilebilirdi. Bir sonraki iş buydu. Rehin vermek mi? Fazla getirmezdi. Edwin okuma odasına gitti. Asık suratlı Hintliler <em>Punch</em> ve <em>New Statesman</em> okuyorlardı. Burada <em>Vahşi Güzellik</em> yoktu. Edwin Chasper’ın şapkasını bir <em>The Times</em> kopyasına sardı. Şömine rafında Karayip kuşları hakkında oldukça şık bir kitap vardı. Belki bir gömleğe yetecek kadar olmasa bile, biraz getirirdi. “Affedersiniz,” dedi bir zenci aniden. “O kitap benim.”</p>

  <p>Edwin bir şokla kendine geldi. Çalmak, ha? Ciddi soysuzlaşma. Ama bu Chasper’ın hatasıydı. Adi piç. Yine de, bu şapkayı satamaz ya da değiştiremezdi. Sadece ödünç alıyordu, o kadar. Biraz parası olduğunda geri verecekti. <em>The Times</em> peki? Edwin sadece iki sayfasını paket kâğıdı olarak kullanmaya karar verdi. Bir peniye denk gelirdi. Üç yarım peni bıraktı ve bunun gerçekten cömertçe olduğunu düşündü. Şimdi (sevimli kelime) meteliksizdi.</p>

  <p>Edwin paketiyle çıkarken, astımlı nazik kapı görevlisi “İstediğinizi aldınız mı efendim?” diye sordu. Edwin gülümsedi.</p>

  <p>Şimdi yapılacak şey, hastane bölgesine, –bir umumi saatin söylediğine göre– belki artık açılmış olan Anchor’a geri yürümekti. Emin olmasa da, belki Sheila gelebilirdi. Bu günlerde, belki hastalığının neticesi olarak sezgileri epey iyi çalışıyordu. Ama oyalanmak için en iyi yer orasıydı. Birileri onun nerede olduğunu bilebilirdi; birilerine hastanede kendisine getirilmek üzere bir not bırakmış olabilirdi.</p>

  <p>Great Russell Caddesi’ne belli bir mesafede sandviç paneller taşıyan kepli bir adam gördü. Gri göğün altında, gri bir sokakta umutsuzca ayaklarını sürüyordu. Öndeki panel şöyle diyordu: KARDEŞLER, DÜNYA SİZDEN NEFRET EDERSE ŞAŞMAYIN. 1. Yuhanna 3.<a class="footnoteref" href="../Text/notlar.xhtml#n18" id="ref18">18</a> Arka panelde şöyle yazıyordu: AKILSIZ İÇİNDEN “TANRI YOK!” DER. Mezmurlar 53.<a class="footnoteref" href="../Text/notlar.xhtml#n19" id="ref19">19</a> “’Ippo,” dedi Edwin.</p>

  <p>“Ha? Ne?” ’Ippo bakakaldı, yüzü buruşuk ve kirliydi, üstdudağı dişlerinin eksik olduğu yarıktan içeri çökmüştü. “Ne istiyorsunuz?” dedi.</p>

  <p>“Gayet iyi biliyorsunuz,” dedi Edwin, “ne istediğimi. Lanet olası saatimi istiyorum.” Elini uzattı.</p>

  <p>“Kim olduğunuzu bilmiyorum,” dedi ’Ippo. “Sizi şu lanet olası hayatımda daha önce hiç görmedim.”</p>

  <p>“Para kaydırmaca. Hastane. Saat.” Yanlarından geçen biri bunu üzerine alındı. Bir an için durdu. “Lanet olası bir ikili olarak gözüküyor olmalıyız,” diye düşündü Edwin. ’Ippo’nun sesi, Cockney’lerin pazaryeri haykırışları gibi yükselmeye başladı.</p>

  <p>“Sizin lanet olası saatinizi hiç görmedim. Lanet olası bir saatiniz olduğunu bile bilmiyordum. Üzerime geliyorsunuz.” Şarklılara özgü hareketler yaptı. “Lanet olası bir iyilik et, başına bu gelsin. Tuzağa düşmeyeceğim,” dedi, “ne sizin gibilerin ne de bir başkasının tuzağına.” Küçük bir kalabalık toplamaya çalıştı. “Bu adam lanet olası saatini çaldığımı iddia ediyor. Lanet olası saatini hiç görmedim. Bir saati olduğunu bile bilmiyordum.” Taşıdığı Kutsal Kitap’tan metinler sempati toplamasını sağladı.</p>

  <p>“Ayıp,” dedi eski moda tüvit ceketli bir kadın, şimdiden hafif çakırkeyif. “Kendi memleketlerinde kalmaları sağlanmalı. Yabancılar kendi insanlarımızın işsiz kalmalarına neden oluyor.”</p>

  <p>Mantolu ve gözlüklü bir adam dedi ki: “Saatinizi çaldığını söylüyorsanız, bunu ispatlamanız lazım. Onu karakola götürüp kurallara uygun olarak şikâyette bulunmalısınız.”</p>

  <p>“Bela istemiyorum,” dedi Edwin. “Bütün istediğim saatim ya da ona eşdeğer para.”</p>

  <p>“Buraya geliyorlar,” dedi günlük gazete tomarı taşıyan bir adam, “dilimizi öğreniyorlar. Bence, hükümet bunlara çok yumuşak davranıyor.”</p>

  <p>“Lanet olası saatini aşırdığımı söylüyor,” diye sızlandı ’Ippo. “Bunu her yerde söylemeye ne hakkı var? Ona ya da başkasına bir zararım olmadı. Bu panelleri taşıyarak namusumla para kazanmaya çalışıyorum ve benim üzerime geliyor. Çok ayıp, lanet olsun.”</p>

  <p>“Doğru,” dedi tüvitli çakırkeyif kadın. “Burası özgür bir ülke ya da bu yabancılar akın edene kadar öyleydi. Onları görebiliyorsunuz,” dedi gruba katılan ufak tefek tombul kadına, “beyaz kadınların ahlakdışı kazançlarıyla yaşıyorlar. Bundan daha aşağılık bir şey olamaz.”</p>

  <p>“Sadece reklam amacıyla etrafta dolaşıyorum,” dedi ’Ippo, “burada yazılanlardan görebileceğiniz gibi. Bunun gibi boktan herifleri içeri almayacaklarına inandığım nezih bir kafe için reklam yapıyorum. Görüyorsunuz, ben sadece namusumla karım ve yedi çocuğumun geçimini sağlamaya çalışıyorum.” Sızlanmanın tonu yükseldi.</p>

  <p>Edwin, tüvit ceketli kadının başlattığı, ’Ippo’nun tamamladığı pezevenklik ithamından hoşlanmadı. Dahası, küçük kalabalık ’Ippo’nun okuryazar olmadığı gerçeğini anladı ve bu onu onların gözünde daha da sempatik kıldı. Edwin’in sezgileri ateşlendi. ’Ippo’ya dedi ki:</p>

  <p>“Sizi çok iyi biliyorum. Hapishanenin demirbaşı olmuşsunuz.”</p>

  <p>’Ippo şaşkınlık içinde, kollarını daha fazla kaldırarak salladı. “Demirbaş değildim,” diye sızlandı, “sadece kısa bir süreydi. Ve geçti gitti. Yüce Rabbime yemin ederim ki, doğru yola geldim. Burada kalıp bu adamın beni aşağılamasına izin vermeyeceğim. Buradan gidiyorum” dedi taraftarlarına. “Böyle üzerime gelmek.” Panellerini kaldırıp ayak sürümeye hazırlandı.</p>

  <p>Tüvit ceketli kadın “Polis çağırın,” dedi. Edwin’in çağrısı üzerine, sokağın öbür ucundan bakınarak bir polis memuru belirdi. “Sanırım,” dedi tüvit ceketli kadın, “engel olmasak iyi ederiz.” Küçük kalabalık, utangaç yüzlerle dağılırken, Edwin, evrensel suç diye düşündü. Devletin ilk günahın yerine koyduğu şey. ’Ippo herkesten daha hızlı uzaklaştı. Ama gazete taşıyan adam acelesinden, <em>Star</em>’ın bir nüshasını düşürdü. Sonbahar rüzgârı bunu yakaladı ve bir sayfasını ’Ippo’nun arkasındaki panele yapıştırdı. AKILSIZ İÇİNDEN “TANRI YOK” DER’in üzeri kısa bir süre için kapandı ve ’Ippo Londra caddesinde ateizmi ilan etti. Oysa ona göre hepsi birdi.</p>

</body>

</html>