<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dördüncü Bölüm</h1>

  <p>Sheila’nın eli sıkı sıkı Edwin’in kolunda, hastaneye geri yürüdüler. Henüz çay saati bile değildi: Gezintisi kısa sürmüştü. Edwin sormaya korktuğu şeyi ancak giriş kapısının önündeki merdivenlerde sorabildi. Sheila dedi ki:</p>

  <p>“Sanıyorum artık yoldan eminim. Karanlıkta bile. Tek başıma gelebileceğim.” Birdenbire soğuk bir esinti oldu, büzüşmüş yapraklar kaldırım boyunca uçuştu. Edwin sordu:</p>

  <p>“Railton seninle hangi konuda görüşmek istedi?”</p>

  <p>“Railton mı?”</p>

  <p>“Biliyorsun, doktor. Bak,” dedi Edwin, “hava soğuk. Girişe gel birazcık.”</p>

  <p>“Gelmeyeyim. Cidden, gelmem. Sen çıktığında çok sevineceğim. Hastanelerden nefret ederim.”</p>

  <p>“Ne dedi?”</p>

  <p>“Sana söyledim, söylemedim mi? Her şey yoluna girecek ve kimsenin endişelenmesine gerek yok.”</p>

  <p>“Geç bunları. Sadece bunu söylemek için çağırmadı seni. Sahiden ne dedi?”</p>

  <p>“Biraz daha fazlası var ama asıl konuşmayı yapan bendim, gerçekten. Belli şeylerin doğrulanmasını istedi, ilk rapordaki şeylerin.”</p>

  <p>“Ne gibi?”</p>

  <p>“Ah, sen de benim kadar iyi biliyorsun. Senin yere yığılman, falan filan. Ne kadar çok içtiğin. Bizim evlilik hayatımız. Mutlu muyduk, falan.”</p>

  <p>“Peki, mutlu muyduk, mutlu muyuz?”</p>

  <p>“Tabii ki mutluyuz.” Sesi çok da eminmiş gibi çıkmadı. Ellerini tayyör ceketinin küçük ceplerine soktu. “Hava soğuk. Şükürler olsun ki kürk mantomu geri getirdim.”</p>

  <p>“Ve seks hakkında, tabii?”</p>

  <p>“Seks hakkında. Bak, hava iyice soğuyor, değil mi? Senin dışarıda soğukta durmanın iyi olacağını sanmıyorum.”</p>

  <p>“Bende ne bozukluk olduğundan şüpheleniyorlar?” diye sordu Edwin.</p>

  <p>Sheila tereddüt etti. “Neden şüphelendiklerini bilmiyorlar. Bariz bir bozukluk olduğunu söylüyorlar ve yakında ne olduğunu bulmayı umuyorlar. Çok ciddi bir şey olduğunu düşünmüyorlar. ”</p>

  <p>“Neden şüpheleneceklerini bilmezken nasıl böyle düşünebilirler?”</p>

  <p>“Bilmiyorum. Doktor değilim. Bak, üşüyorum. Bütün söylenen buydu, gerçekten.”</p>

  <p>“Tamam,” dedi Edwin. Sonra da: “Seks hayatı için özür dilerim.”</p>

  <p>“Ah, her şey yoluna girecek. Bundan eminim.” Soğukta bir aşağı bir yukarı dans ederek ayaklarını hafifçe yere vurdu. “Terliklerle dışarı çıkarak aptallık ettin.”</p>

  <p>“Evet. Bu akşam ne yapacaksın?”</p>

  <p>“Ya, lanet olsun,” dedi Sheila, “ne yapabilirim? Benim için de pek eğlenceli değil biliyorsun, burada tanıdık kimse olmadan ucuz bir otelde saplanıp kalmak.”</p>

  <p>“Bir pencere temizleyicisiyle, Yahudi ikizleri tanıyorsun ya.”</p>

  <p>“Ah, aptallık etme. Ne demek istediğimi gayet iyi biliyorsun. Onlar zaten <em>yarı-</em> Yahudi. Leo Burma’yı biliyor ya da öyle diyor. Donanmadaymış.”</p>

  <p>“Sanırım içeri girsem iyi olacak.” Sıcacık koğuşu, İtalyan koğuş hizmetlileri tarafından getirilen çayı ve <em>Language</em>’in son sayısında yayımlanan morfoloji üzerine makaleyi okumak istiyordu.</p>

  <p>“Keyifli değil.” Sonunda kaldığı yerden devam etmeye hazır gibiydi. “Geceleri ne yapmamı istiyorsun?”</p>

  <p>“Sinema var, bale…” Başka bir şey gelmedi aklına. “Tiyatro,” diye hatırladı. “Opera.” Hepsi kulağa sıkıcı geliyordu.</p>

  <p>“Tek başıma gidemem, biliyorsun.”</p>

  <p>“Bazı kadınlar gidiyor.”</p>

  <p>“Bu kadın gitmiyor. Anchor’a gelen sakallı bir adam var. Beni üye olduğu bir kulübe götüreceğini söyledi. Yazar ya da ressam ya da onun gibi bir şey. Değişiklik olur.”</p>

  <p>“Dikkatli ol. Londra’da oldukça garip tipler var.”</p>

  <p>“Hiç de çocuk sayılmam. Kocamın hastanede olduğunu duyduğuna üzüldüğünü söyledi. Çok yalnız olmalısın dedi.” Sheila kıkırdadı, sonra soğuktan titredi. <em>“Çok</em> soğuk,” dedi. “Git<em>me</em>liyim.”</p>

  <p>“Ve bu gece gelmeyecek misin?”</p>

  <p>“Benden payını aldın.” Gülümsedi. “Erken uyumaya çalış. Yarın geleceğim.”</p>

  <p>“Peki. Ah, şu otel.”</p>

  <p>“Evet?”</p>

  <p>“Şimdi kaldığın şu otel. Nerede, ismi ne?”</p>

  <p>“Yataktan çıkıp bana telefon etmeni istemiyorum, üşütürsün falan. Neyse, adından da pek emin değilim. Ah, evet, Farnworth. Hastaneden biliyorlar. Yakın akrabanın adresi.”</p>

  <p>Yapraklar seğirtti. “Bütün bunlar için üzgünüm,” dedi Edwin. “Ama senin için bir değişiklik, değil mi, biraz değişiklik? Bir nevi tatil? Moulmein’den sonra hoş bir değişiklik?”</p>

  <p>“Benim sevgili tatlı Edwinim, niye üzülüyorsun –bu açıdan demek istiyorum? Senin hatan değil. Hem Moulmein’den sonra değişiklik, evet. Daha soğuk ve biraz daha kirli. Ama evet, evet, Londra’yı seviyorum, sadece şaka ediyordum. Bir şekilde idare ederim. Şimdi içeri gir ve çayını iç ya da her neyse.”</p>

  <p>“Yemek yemelisin. Eminim yeteri kadar yemiyorsundur.”</p>

  <p>“Yerim tamam. Şimdi içeri nazik hemşirelerine git.” Yine bir aşağı bir yukarı dans etti; yapraklar, kedi yavruları gibi onun etrafında dans etti. “Şimdi git<em>me</em>liyim,” dedi “ve biraz ısınmalıyım. Ah,” diye ekledi, “neredeyse unutuyordum.” Soğuk bir şekilde onu öptü; Edwin dudakları soğuk olduğu için, sıcağa gitmek istediği için öpücüğün soğuk olduğunu farz etti. “Sıcaklık,” diye düşündü, “nihayetinde sadık olduğumuz şey bu.” Sheila bir okul çocuğu gibi hızla uzaklaştı. Edwin hastaneye girdi: Şu iki Alman kızın burayı <em>crank-house</em> diye adlandıracağını düşündü. Kapı görevlisi masasından seslendi:</p>

  <p>“Ziyaretçiler için çok geç, efendim. Bu akşam yine gelebilirsiniz.”</p>

  <p>“O kadar sağlam mı gözüküyorum?” dedi Edwin.</p>

  <p>“Dışarı çıkan hastalar,” dedi görevli, sert bir biçimde, “masaya isimlerini bildirmek zorundalar. Burada yazılı bir isim yok.”</p>

  <p>“Dr. Spindrift.”</p>

  <p>“Ah, affedersiniz efendim. Bilmiyordum efendim. Çok özür dilerim.”</p>

  <p>Edwin asansörü kullanmadı, asansörlerden nefret ederdi. Ağır ağır merdivenlerden koğuşuna doğru çıktı. Etrafta onu azarlayacak kimse yoktu. Rahatça dolabına gitti ve pijamalarıyla sabahlığını çıkardı, banyolardan birinde sessizce üzerini değiştirdi. Aynada yine yüzünü inceledi: Yeteri kadar normal bir yüz gibi gözüküyordu. Sonra Sheila’ya son bir içten soru sormayı unuttuğunu hatırladı. Değiştiğini düşünüyor muydu? Ama kaçamak cevaplar verirdi. Pijamaları ve sabahlığıyla artık yuvası olan uzun sıcak hasta mekânına girdi. Çay dolaştırılıyordu. R. Dickie sordu: “Nerelerdeydin? Herkes seni soruyordu.”</p>

  <p>“Ne diye sordular ki beni?”</p>

  <p>“Hiç, aslında. Sadece nerede olduğunu bilmek istediler.”</p>

  <p>“Şeydeydim…” Filolog olmasına rağmen insan içinde bazı kelimeleri kullanmaktan utanıyordu. Örtmece bir söz aradı ve gayriihtiyari, R. Dickie’nin sözlerinden biri ağzından çıkıverdi. “Bildiğin zamazingo,” dedi.</p>

  <p>“Uzun kaldın,”</p>

  <p>“Oldukça yavaş ve beyhude bir işti,” dedi Edwin.</p>

  <p>“Onlara söylersen sana siyah bir müshil verirler. Cidden verirler. Beyhude, ha? Bu iyi bir laf.”</p>

</body>

</html>