<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>1. BOLUM</title>
</head>

<body>
  <h1 class="h11"><a id="a16"></a>1. BOLUM</h1>

  <p><span class="t18">P</span>olis Müdürü genellikle hafta arası öğle saatlerinde, halkın geri kalan bölümünü özendirmek için olacak, birini kurşuna dizmeyi başarırdı. Bu da o dönemlerinde Meksika'nın bazı yörelerinde işlerin nasıl yürütüldüğü hakkında bir fikir verir sanırım.</p>

  <p>İstasyondan yokuş yukarı tepeyi yarılamışken ilk salvo ateşin sesiyle farkında olmadan elimi ceketimin içine sokuverdim. Yol boyunca gölgede kalmayı başarabilmiştim ama Plaza Civica'ya çıktığım an güneş pençelerini boğazıma geçirip bir sıkınca vücudumdan sular fışkırdı aniden.</p>

  <p>İdamlar polis kışlasının avlusunda yapılıyor, kapılar da seyretmek isteyenlerin rahatça görmelerine imkân sağlamak için ardına kadar açık tutuluyordu. Seyirciler de o sırada onbeş yirmi kızılderili ile melezden oluşmuştu. Öğle sıcağı ve gösterinin tekrarındaki sıklık düşünülürse pek önemsenmeyecek bir kalabalık değildi aslında.</p>

  <p>Seyircilerin arkasında toprak yollardan kalkan tozla her yanı bembeyaz kesilmiş bir Mersedes park etmişti. Bonito gibi bir yerde pek rastlanmayacak bir model. En garip yanı da ben oraya vardığımda arabadan inen sürücüsüydü. Adam papazdı İrlanda dışında pek görmediğim irilikte, geniş kenarlı şapkasıyla, soluk cübbeli bir papaz.</p>

  <p>Kendisini orada görünce şaşıran seyircilere pek aldırmadan dolgun deri bir keseden bir sigarilla çıkartıp kibritini arandı. Ben kibritimi ondan önce bulup çaktım ve uzattım.</p>

  <p>Papaz dönüp ters ters baktı yüzüme, ben de onun yüzünü ilk kez o anda gördüm. Çalı gibi kır bir sakal, masmavi gözler, sol gözünün üstünde alnının kenarında eski bir kurşun yarası izi. İhtilâlden kurtulabilmiş talihlilerden biri.</p>

  <p>Ateşi hiçbir şey söylemeden kabul etti, yanyana durup cezaevinden çıkardıkları üç kızılderiliyi avludan geçirerek duvara dizmelerini seyrettik. Yerde beş altı ceset vardı, duvar delik deşikti. Bir çavuş ellerini arkalarından bağlarken üç adam başlarına geleni kabullenmiş gibi duruyorlardı.</p>

  <p>Papaz, «Bu sık sık olur mu?» diye sordu.</p>

  <p>İspanyolca konuşuyordu ama aksanından Meksikalı olmadığı anlaşılıyordu.</p>

  <p>Ben İngilizce, «Polis Müdürü cezaevindeki tutuklu sayısını ancak böyle azaltabileceklerini söylüyor,» dedim.</p>

  <p>Kaşlarını hafifçe çatarak, «İrlandalı mısınız?» diye sordu.</p>

  <p>«Hem de sapına kadar, peder.»</p>

  <p>«Yurdunuzdan epey uzaktasınız.»</p>

  <p>New England'lı, Amerikalı, ya da oraya çok yakın bir yerden, diye düşündüm.</p>

  <p>«İhtilâlin çoktan sona erdiğini sanıyordum,» dedi avluya bakarak. «Ne kanlı bir ülke.»</p>

  <p>O koşullar altında anlayışla karşılanabilirse de hiç de papaz ağzından çıkacak bir söz değildi bu.</p>

  <p>«İhtilâllerden sonra bile hoşnutsuzluk duyanlar oramızda bulunabilir, peder. Buralarda papaz avlama mevsiminin hâlâ açık olduğunu düşünenler var.»</p>

  <p>Sertçe, «Tanrının ellerindeyiz,» dedi. «Hepimiz.»</p>

  <p>Tartışılabilir bir şeydi bu; ancak hükümlülerden biri çavuş ellerini bağlarken bağırarak bizi işaret edince daha fazla üstelemedim.</p>

  <p>Bir kargaşalık oldu, genç bir subay kapıya doğru yürüyüp papaza bir işaret yaptı. Papaz bana hiçbir şey söylemeden adamın yanına gitti.</p>

  <p>Subayın, «İster inan ister inanma peder, ama bu domuzlardan biri günah çıkartmak istiyor,» dediğini duydum.</p>

  <p>Papaz ağzını açmadan cebinden dua kitabını çıkardı, sigarillosunu yere tükürdü, kapıdan içeri girdi. Duvara vardığında üç hükümlü de dizüstü çökmüşler kendisini bekliyorlardı.</p>

  <p>Seyretmek için daha fazla duraklamadım, insanların nasıl öldüklerini bilirdim, bu da onun gibi bir şey diye kendi kendime söylenerek alanı geçip öte yandaki Hotel Blanco'ya yürüdüm. Otel savaş sırasında hükümet kuvvetleri tarafından mevzi olarak kullanılmış uzun yüksek zarif bir binaydı, sıvaları dökülmüş ön cephesinde mermi delikleri vardı.</p>

  <p>Ön avluda bir fıskiyeden kızıl renkli çinilere sular dökülüyordu, terasın serin karanlığı çekiciydi. Otel sahibi kapının yanında hasır bir koltuğa oturmuş, yelpazesiyle serinlemeye çalışıyordu. Adı Janos'du, anlayabildiğim kadarıyla Macardı ama ingilizcesi de kusursuzdu. En göze çarpan yanı iriliğiydi. Sarkan bir karnı olan ve durmadan terleyen yüz-yüz yirmi kiloluk bir adamdı.</p>

  <p>«Oh, Bay Keogh! Sıcak bir gün. Benimle bir bira içer miydiniz?»</p>

  <p>Yanıbaşında bir kova suyun içinde bira şişeleri vardı. Bir şişe alıp tıpasını çektim. Aynı anda da karşı avludan bir silah sesi geldi. Kalabalık dağılmaya başladığında adamın yanına parmaklığa oturdum.</p>

  <p>Sesine hiç umursamazmış gibi; bir hava vermeye çalışarak, «Kötü şey,» dedi.</p>

  <p>«Öyle.» Ben papaza bakıyordum.</p>

  <p>Papaz yanında subay olduğu halde kapıdan çıkıp Mersedese yürüdü. Bir an durup konuştular, subay selam verdi, papaz arabaya binip uzaklaştı.</p>

  <p>«Garip bir şey,» dedi Janos, «Yalnız papaz olsa iyi, bir de otomobilli bir papaz.»</p>

  <p>«Öyle,» dedim. Biramı bitirip kalktım.</p>

  <p>«Ama sizin için değil. Bay Keogh. Bir tane daha için.» Kovadan suları akan bir şişe çıkartıp uzattı. «Siz Irlandanızda bu tür arabalara alışkınsınızdır. Burada ise çok seyrek rastlanan bir şey. Anladığım kadarıyla siz de araba kullanıyormuşsunuz.»</p>

  <p>Herif belli ki sözü bir yere getirmeye çalışıyordu. «Çok güç değildir,» dedim.</p>

  <p>«Zeki bir insan için belki öyle, ama bu köylüler...» Omuzlarını silkti. «En basit şeylerin dışında bir şey öğrenemezler. Benim bir kamyonum var. Bonito'nun tek kamyonu. İşim için çok önemli. Tampico'dan özel olarak bir sürücü getirttim, ama münasebetsiz adam gidip politikaya bulaştı.»</p>

  <p>«Bu ülkede tehlikeli bir şey doğrusu.»</p>

  <p>Adam yüzünden akan terleri bir daha sildi. «Bu sabah kurşuna dizilen ilk gruptaydı. Cok yazık oldu.»</p>

  <p>Bunu kendisi için söylemiş olduğu görülüyordu.</p>

  <p>«Hayat bu işte, Bay Janos,» dedim. «Onlara katılmamalıydı.»</p>

  <p>Belki acımasız bir bakış açışıydı bu, ancak içimdeki insanca duyguların çoğu uzun bir süre önce tükenip gitmişti, hele bu tür durumların söz konusu olduğu yerlerde. Beni ilgilendirmiyordu bu olanlar, ayrıca her nedense bir gerçekdışılığa bürünmüş bu konuşmadan da sıkılmıştım. Sıcaktan patlıyordum, bir banyo yapmak, ardından da trenim kalkmadan birkaç saat yatağıma uzanmak istiyordum.</p>

  <p>Ben ayağa kalkınca Janos, «Huila'ya göndermem gereken önemli bir yüküm var,» dedi. «Orasını bilirsiniz, değil mi?»</p>

  <p>Ne istediğini anlamıştım, ama bunu onun için kolaylaştırmama da neden yoktu.</p>

  <p>«Yoo, bildiğimi sanmıyorum,» dedim.</p>

  <p>«Amerikan sınırına buradan ikiyüz kilometre ötede. Yol toprak, ama kuru mevsimde o kadar kötü değildir.»</p>

  <p>Bu kadarı yeterdi artık. «Saat ikibuçuk treniyle Tampico'ya gidiyorum,» dedim.</p>

  <p>«Yarın akşama dönerdiniz. Öbür günkü trene binersiniz.»</p>

  <p>«Ama yarın akşamki Havana vapurunu kaçırırım. Bilet parasını da iade etmiyorlar.»</p>

  <p>«Kaç paraydı ki? Kırk iki Amerikan doları mı?» Adam omuzlarını silkti. «Ben size beş yüz dolar vereceğim. Bay Keogh. Çok kolay kazanılmış beş yüz Amerikan doları.»</p>

  <p>Bilet paramı ödedikten sonra cebimde ancak yirmi otuz dolar kaldığı için birden sersemlemiş gibi oldum.</p>

  <p>«Birkaç parça eşya taşımak için büyük para,» dedim.</p>

  <p>Herif benimle açık konuşmaya karar verdi, iri parlak yüzü erkek erkeğe konuşmanın neşeli gülümsemesiyle kırıştı.</p>

  <p>«Sizinle açık konuşacağım, Bay Keogh. Kamyonumdaki sandıklarda iyi kalite İskoç viskisi var. Meksika'da sıkıntısı çekilen bir mal doğru, ama sınırın ötesinde 'İçki Yasağı' denilen şey yürürlükte. Orada çok daha fazla para eder.»</p>

  <p>«Kaçırırken yakalanırsam bir de beş yıl yatmak da cabası,» dedim.</p>

  <p>«Başkasının üstlendiği bir riziko bu. Huila'da malı teslim alacak adam düşünecek onu. Sen dostum, benim bildiğim kadarıyla hiçbir yasayı çiğniyor olmayacaksın. Meksika içindeyken yani, burada içki alım satımı serbesttir.»</p>

  <p>Doğruydu bu, iş gerçekten çekiciydi, biletimin parasını kaybetsem bile iyiydi.</p>

  <p>Herif beni köşeye kıstırdığına inanarak bir denemeye daha girişti.</p>

  <p>«Bakın Bay Keogh, bir iyilik daha yapacağım. Beş yüz dolar ve vapur biletiniz. Bundan iyisi de can sağlığı, değil mi?»</p>

  <p>Kendisine hiç yakışmayan neşeli haline bürünmüştü yine, ancak o iri gri Macar gözleri hiç kıpırtısızca dikkatle üzerime çevriliydi. Ben işten hâlâ pek emin değildim ama o bakışlar kararımı verdirtti.</p>

  <p>«Teşekkür ederim, kusura bakmayın ama değmez.» dedim.</p>

  <p>Gülümsemesi bir anda silindi, gözleri ifadesizleşti.</p>

  <p>«Sizi anlamıyorum,» dedi. «Para durumunuzu çok iyi biliyorum. Bu sözlerinizin hiçbir anlamı yok.»</p>

  <p>«Öyle. Ben paradan söz etmiyordum, Bay Janos. Meksika'yı kastetmiştim. Burama kadar geldi artık. Altı ay sürecek sıcak, sinek ve sefalet. Birinin kurşuna dizilmediği tek gün bile geçmedi. Başka birini bulmanız gerekecek.»</p>

  <p>«Durumu anladığınızı sanmıyorum,» dedi. «Başka biri yok.»</p>

  <p>«Bu sizin sorununuz, benim değil.»</p>

  <p>Yelpazeyi sallamayı bırakmış, yüzünden terler boşanarak benim ardımda bir yere, hem bana ama hem benden öteye bakıyordu. Yelpaze yine hızla sallanmaya başladı sonra, kocaman ipekli bir mendille terlerini sildi.</p>

  <p>Neşeli gülümsemesi yine yerleşmişti yüzüne.</p>

  <p>«Öyleyse talihiniz açık olsun bayım,» dedi. «Elinizi sıkayım.»</p>

  <p>Uzattığı elini kabalık olmasın diye tuttum, ancak bütün gün oturup terleyen şişman bir insan için pek de uygun değildi el sıkışı. Güçlü ve sağlam çok güçlü hatta. Yanından ayrılırken çok çabuk pes ettiği için içimde bir huzursuzluk vardı.</p>

  <p class="p10"><span class="t19">D</span></p>

  <p><span class="t18">H</span>otel Blance ihtilâlden önce epey görkemli olmalıydı, ancak şimdi mermer merdivenlerde çatlaklar belirmiş, duvarlarının boyaları dökülmüştü. Sanki ağır ağır parçalanıp dağılıyormuş gibi. Her zaman aralık olan kapımın kilidi yoktu, odanın içi de, elektrik fabrikasını beş yıl önce bombaladıklarından bu yana tavandaki vantilatör çalışmadığı için fırın gibiydi.</p>

  <p>Pancurları güçlükle açıp odaya az da olsa hava girmesini sağladım. Ter içinde kalmıştım, kolumun altındaki, meşin tabanca kılıfı kolumu epey berelemişti. Ceketimi çıkardım, kılıfın, kayışlarını söküp yatağın üstüne attım.</p>

  <p>Köşedeki kapının açıldığı banyosuna bakılırsa oda bir zamanlar epey lüks olmalıydı, ancak, yine de dünyanın dört bir yanındaki ucuz odaların havasından kurtulabilmiş değildir. Sanki içinde kimse yaşamamış gibi. Yüzümde yumuşacık Kerry yağmurunu bir daha hissetmek için içimde anlamsız bir özlem duyuyordum. Gözlerimi yağmura çevirmek, yağmuru açık ağzımla içmek istiyordum, ama olamazdı bu. Bundan berbat bir saçmalık olamazdı.</p>

  <p>Banyo da otelin o eskilerde kalmış görkemliliğinin havasını taşıyordu. Yer ve duvarlar ithal malı İtalyan fayansındandı, hepsinin üzerinde de ellerinde üzüm salkımları taşıyan çıplak çocuk resimleri vardı. Küvet belki yüz yerinden çatlamıştı, ancak içinde yüzülecek kadar genişti ve pirinç musluklarının çalınmış olmasına rağmen kolu çevirince yaldız kaplama altın ağzından hâlâ ılık kahverengi bir su akmaktaydı.</p>

  <p>Yatakodasına döndüm, soyunup eski bornozumu sırtıma geçirdim. Sonra da eski alışkanlıklar kolay kolay ölmediği için kılıfı içindeki tabancamı alıp yeniden banyoya döndüm.</p>

  <p>Su öylesine bulanıktı ki artık küvetin dibini bile göremiyordum, ama yine de hiç çekinmeden suyun içine girip arkama yaslandım ve bakışlarımı çatlak tavana diktim.</p>

  <p>İstediğimiz zamanlar her şey ne kadar da kolaymış gibi görünür. Tavandaki çatlaklar bir harita oluşturmuştu şimdi: Monterey'den Tampico'ya uzanan demiryolu. Sonra Yucatan Yarımadasından Küba'ya ve Havana'ya uzanan yol.</p>

  <p>Ne yapacaktım orada? Elimde yalnızca bir adres vardı, hepsi bu. Bana iş verip vermeyeceği bilinmeyen bir adam. Peki ya sonra? Ama bunun yanıtı yoktu işte, her yeni gün ne getirirse getirecekti.</p>

  <p>Yatakodasından gelen boğuk sesi duyduğum anda banyodan fırladığım gibi tabancama uzandım. Kapının yanında duvara yaslanıp bekledim birinin ateş ederek içeri dalması olasılığına karşılık.</p>

  <p>Biraz güç de olsa tek elimle bornozumu giyip dışarıya kulak verdim. Odadan hiç ses gelmiyordu, ben de beklenen şeyi yapıp kapıyı hızla açıp tek dizim üstüne çöktüm.</p>

  <p>Yatağımın yanında durmuş ceketimin ceplerini karıştıran adam sıradan biriydi: yırtık pırtık pntolon ve gömlekli geniş kenarlı şapkalı bir melez. İç cebimden para cüzdanımı almıştı. Yeryüzünde sahip olduğum her şeyi yani.</p>

  <p>«Bugün olmaz, ahbap,» dedim. «Onu hemen yatağın üstüne bırak bakalım.»</p>

  <p>Adam ilk önce denileni yapacak gibi oldu. Omuzları çöktü. Üzgün bir sesle, «Karım, çocuklarım bayım,» dedi. «Tanrı aşkına.»</p>

  <p>Dini konularda uzmanlaşmış herhangi bir ressam için tam bir Hain Yahuda portresi oluşturduğu için bir an bile etkilenmemiştim. Bunda da haklı olduğum herif ceketi yüzüme fırlatınca hemen o an ortaya çıktı.</p>

  <p>Kapıya vardığımda adam merdivenin başına varmıştı bile, ancak cüzdanım hâlâ elinde olduğundan bana fazla bir seçenek kalmamıştı, tabancayı doğrulttuğum gibi sağ bacağına ateş ettim.</p>

  <p>Herif tek çığlık atmadan trabzanın üstünden aşağı yuvarlandı, yere düşmeden önce trabzanlara iki kere çarptığını duydum. Sahanlığa geldiğimde herif alt katın sahanlığında yüzüstü yatıyordu. Omzu üzerinden bana baktı ve sonra şaşkınlıkla açılan gözlerimin önünde arkasında solucan gibi bir kan izi bırakarak geniş mermer merdivenlerden aşağı kaymaya başladı.</p>

  <p>O anda pek çok şey birden oluvermişti. Fildişi, bastonuna dayanan Janos gölgelerin arasından çıktı; ardında mutfakta çalışanlardan bir ikisi de vardı.</p>

  <p>«Burada neler oluyor bayım?» diye bağırdı.</p>

  <p>Hırsız aşağı kadar kayıp adamın ayakları dibine yığılmıştı. Janos adamın üzerine eğildi; gölgeler arasında birşeyler arar gibiydi, Doğrulduğu zaman yüzünde ciddi ve kötü bir ifade vardı.</p>

  <p>«Cüzdan mı? Ben burada cüzdan falan göremedim, bayım.»</p>

  <p>İşte o zaman yüreğim birden duracak gibi oldu; bu işte göründüğünün dışında birşeyler vardı.</p>

  <p>Her zamanki gibi tırnaklarına kadar silahlı polisler ortalığı savaş yerine çevirmeye hazır bir halde koşa koşa geldiler. Başlarındaki çavuş beklenmedik bir kibarlık gösterip hikayemi baştan sona kadar büyük bir sabırla dinledi.</p>

  <p>Yerde, kimsenin pek umursamadığı zavallı adam dizini kavramıştı, parmakları arasından kanlar fışkırırken bütün yabancılara ve gelecekteki kuşaklara küfürler yağdırıyordu. Adam suçsuz olduğunu, hamal olarak Senor Janos'ın yanında çalıştığını söylemekteydi. Polis çavuşu adamın kaburgalarına bir tekme indirdi, cüzdanı aramaları için polislere emirler yağdırıp giyinmem için beni odama çıkardı.</p>

  <p>«Hiç üzülmeyin, bayım,» diye beni avutuyordu. «Bu adam tanınmış bir hırsızdır. Senor Jonas kendi iyiliğinden acıdı da herife bir iş verdi. Şimdi de herifin verdiği karşılığa bakın! Siz hiç merak etmeyin...»</p>

  <p>Ama sahanlığa döndüğümüzde adamlarının cüzdanı bulmaktaki başarısızlıklarını görünce yüzüne melankolik bir ifade çöküverdi.</p>

  <p>«Çok ciddi bir durum bu bayım. Bilmem kendinizi benim yerime koyabiliyor musunuz? Bu adamı cüzdanınızı çaldığı için vurmak başka şey...»</p>

  <p>«Ama yalnızca vurmak ise bambaşka bir şey, öyle değil mi?»</p>

  <p>«Doğru söylediniz, bayım. Korkarım şimdi benimle karakola gelmeniz gerekecek. Müdür sizi sorguya çekmek isteyecektir.»</p>

  <p>Kolumun üzerindeki eli hiç de hafif değildi artık. Yanından geçerken Mr. Janos çeneleri titreyerek, «Bana güvenin Bay Keogh, her zaman sizin yanınızda olacağım,» dedi.</p>

  <p>Doğrusu polis tarafından götürülürken pek de insanın yüreğine su serpecek bir şey değildi bu.</p>

  <p class="p10"><span class="t19">D</span></p>

  <p><span class="t18">K</span>entin üzerindeki Sierra dağları kuzeye sınıra doğru akıp giden mavi bulutlar içinde yüzüyordu. Daracık pencerenin demir parmaklıklarına tutunup kendimi yukarı çektiğimde görebildiğim tek şey bu bulutlardı işte.</p>

  <p>Ta Cortez'den önceki dönemden kalma izlenimini veren taş duvarlı onbeş metrekarelik bir yerdeydim. İçerde otuz kişi kadardık; sidik, bok ve ter kokusu yükseliyordu çevremizden.</p>

  <p>Orada bir saat kalmak bile katlanılacak bir şey değildi. Kızılderililerden biri kalkıp taşmak üzere olan kovaya işedi, ben aceleyle herifin yolundan çekilip cebimden bir paket artista çıkarttım, sigaramı yaktım.</p>

  <p>Hücredekilerden çoğu kente iş aramak için gelmiş ve nedensiz yere deliğe tıkılmış olan anlamsız geniş yüzlü basit kızılderili köylülerdi.</p>

  <p>Oradaki tek Avrupalı olmam çok garip bir şey olduğu için merak ve ilgiyle beni seyrediyorlardı. Biri oturduğu sıradan kalktı, hasır şapkasını çıkartıp reddedilemeyecek ciddi bir köylü saygısıyla yerini bana sundu.</p>

  <p>Oturdum, Artista paketini çıkartıp çekinerek uzattım. Bana en yakın olanlar birer sigara aldılar az sonra yanan sigaralar ağızdan ağıza dolaşırken dostça oturuyorduk.</p>

  <p>Kapının sürgüsü şakırdadı, çavuş göründü.</p>

  <p>«Senor Keogh bu tarafa lütfen.»</p>

  <p>Yine saygındık demek. Adamın ardından dışarı çıktım, kapı arkamdan kapandı. Merdivenlerden yukarı daha temiz bir dünyaya çıkıp karakolun idari bölümüne doğru yürüdük.</p>

  <p>Çalışma izni almak için dört ay kadar önce buraya gelmiş ve inek gibi sağılmıştım. Kısacası Bonito'daki şef de diğer polis şeflerinden pek farklı değildi.</p>

  <p>Çavuş beni duvarları badanalı koridorda şefin kapısının iki yanında savaşta Almanların kullandıkları tipten Mavzer silahlarını tutan askeri görünüşlü iki nöbetinin gözleri önünde bir sıraya oturup içeri girdi. Adamlar bana bakmadılar bile. Az sonra kapı açıldı, çavuş içeri girmemi işaret etti.</p>

  <p>Oda pek sade döşenmişti: masa, dosya dolabı, bir iki iskemle. İskemlelerden birinde Hotel Blanco'dan şişman dostum, diğerlerinde de şef oturuyordu.</p>

  <p>Jonas sallanarak ayağa kalktı, fildişi bastonuna dayanarak durdu. Kederli gibi görünen yüzü terden parıl parıldı.</p>

  <p>«Çok kötü bir şey, Bay Keogh. Ama sonuna kadar yanınızdayım, efendim.»</p>

  <p>Otelci sustu sonra. Polis şefi, «Adım Jose Ortiz,» dedi. «Bonito polis müdürüyüm, Bay Keogh. İzin verirseniz önce şimdiye kadar gördüğünüz davranıştan dolayı sizden özür dilemek isterim. Çavuşumun bir yanlışı yüzünden... hoş, bunun cezasını ödeyecek ya...»</p>

  <p>Çavuş bunu kendine dert edinmiş görünmüyordu. Şef önündeki dosyayı açıp okumaya başladı. Elli eilibeş yaşlarında bıyıkları özenle kesilmiş, dişlerinin çoğu altın kaplamalı esmer bir adamdı.</p>

  <p>Ciddi bakışlarını bana çevirdi.</p>

  <p>«Çok şaşkınlık verici bir olay, Bay Keogh. Bu adamın cüzdanınızı çaldığını söylemiştiniz, değil mi?»</p>

  <p>«Evet öyle.»</p>

  <p>«Öyleyse cüzdanı ne yapmış olabilir acaba? Merdivenleri ve otelin holünü baştanbaşa aradık.»</p>

  <p>«Belki de bir suç ortağı vardır,» dedim. Orada birkaç kişi dolaşıyordu.»</p>

  <p>«Bak burada haklı olabilir,» diye Janos atıldı. «Böylece durum açıklığa kavuşmuş olur.»</p>

  <p>Şef başını salladı. «Evet bu bir olasılık. Senor adam bilinen bir hırsız olduğu için hikayenize inanıyorum.»</p>

  <p>«Çok naziksiniz,» dedim.</p>

  <p>«Cüzdanda önemli bir şey var mıydı?»</p>

  <p>«Yirmi otuz dolar, tren ve vapur biletleri, pasaportum.»</p>

  <p>Şefin kaşları kalktı.</p>

  <p>«Öyle mi? Durum epey ciddi öyleyse. Düşündüğümden de ciddi.» Yine dosyaya baktı. «İngiliz yurttaşıymışsınız. Doğru mu?»</p>

  <p>Sakin bir sesle, «Doğru,» dedim.</p>

  <p>«Garip. İhtilâlinizin başarıyla sonuçlanmasından sonra siz İrlandalıların özgür bir devletiniz olduğunu sanıyordum.»</p>

  <p>«İhtilâlin sonuçları konusunda herkes aynı düşünceyi paylaşmıyor sanırım.»</p>

  <p>Şaşırmış göründü, sonra başını salladı.</p>

  <p>«Elbette, şimdi de iç savaşınız var. İngilizlere karşı birlikte savaşan İrlandalılar şimdi de birbirlerini öldürüyorlar. Burada Meksika'da da aynı şeyleri yaşadık.» Yine dosyaya baktı. «Şu halde Tampica'daki İngiltere Konsolosluğundan yeni bir pasaport çıkartacaksınız.»</p>

  <p>«Sanırım öyle olacak.»</p>

  <p>Polis şefi başını salladı.</p>

  <p>«Ama birkaç hafta sürer, senor. Bu arada biz sizi ne yapabiliriz ki... Şu anda bir işte çalışmadığınızı sanıyorum.»</p>

  <p>«Şimdi çalışmıyorum. Altı aydır Hermosa Madencilik Şirketinde çalışıyordum.»</p>

  <p>«Ama şirket ne yazık ki kapandı artık. İşte bu noktada bir güçlük görünüyor sanırım.»</p>

  <p>«Bilemem,» dedim. «Bay Janos'un bir çare bulacağından eminim.»</p>

  <p>Otelci bastonuyla yere vurarak, «Elbette, efendim,» dedi. «Bay Keogh'a kârlı, hem de çok kârlı bir iş önermiştim. Üstelik istediği sürece devam edebilecek bir iş.»</p>

  <p>Ortiz rahatlamış görünüyordu. Gerçekten başarılı bir oyun çıkarmıştı.</p>

  <p>«Şu halde işler yoluna girdi, Senor Keogh. Senor Janos sizin sorumluluğunuzu üstleniyorsa, size bir iş sağlayacağına söz veriyorsa benim de sizi salıvermemem için hiçbir neden yok artık.»</p>

  <p>«Zaten var mıydı ki?» diye saygıyı elden bırakmayarak sordum.</p>

  <p>Adam gülümsedi, dosyayı kapatıp ayağa kalktı, elini uzattı.</p>

  <p>«Hizmetinizdeyim, Senor Keogh.»</p>

  <p>«Ben de öyle, senor,» deyip döndüm dışarı yürüdüm.</p>

  <p>Alçak sesle birşeyler konuştular, Janos da arkamdan çıktı.</p>

  <p>«Eh, işler yolunda, değil mi, Bay Keogh? Ben sözümde duracağım, efendim. Durumunuzdan yararlanmaya kalkmayacağım. Beş yüz dolar ve vapur biletiniz. Ağzımdan ne çıktıysa o.»</p>

  <p>«Tam bir beyefendi gibi,» dedim. «Zaten yüzünüzden okunuyor.»</p>

  <p>Adamın şişman vücudu kahkahayla sarsıldı.</p>

  <p>«Birlikte çok iyi işler yapacağız, bayım. Esaslı işler.»</p>

  <p>Bir görüştü bu; ancak dünyanın en berbat yerlerinden biri olan orada her şey olasıydı.</p>

  <p class="p11"><span class="t20">i</span></p>

  <p>&nbsp;</p>
</body>
</html>
