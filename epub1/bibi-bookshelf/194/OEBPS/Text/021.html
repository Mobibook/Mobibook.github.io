<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>14. BOLUM</title>
</head>

<body>
  <h1 class="h11"><a id="a29"></a>14. BOLUM</h1>

  <p><span class="t18">K</span>iliseye girince Nachita kötü gerçekleri sıraladı. Tomas de la Plata'nın beş adamı kalmıştı ama bunlar da istediklerini yapmak için yeter de artardı bile. Irmağın öteki yanında yalnızca duvarları kalmış yıkık bir eve doldurmuştu rehinelerini. En küçük bir saldırı karşısında onları hemen öldürecekti.</p>

  <p>Bu anlattıklarının van Horne üzerindeki etkisi müthiş oldu. Kemiklerini saran etleri birden buruşmuş gibiydi, yüzü öylesine çökmüştü ki çok yaşlı ve bitkin, olanlardan çok uzak görünüyordu.</p>

  <p>Tek kelime söylemeden dönüp giyinme odasına girdi. Nachita'yı bırakıp ben de ardından yürüdüm. Bir elinde viski şişesi, bir elinde, kadehi vardı. Viskiyi boşaltırken eli titriyordu. Bir yudumda kadehi devirip bir daha doldurdu.</p>

  <p>«Ne yapacağız şimdi, Keogh?»</p>

  <p>«Bilmiyorum. Düşünmek gerek.»</p>

  <p>İçkinin ilk etkisiyle olacak birden kendini toparladı.</p>

  <p>«Bir deneriz. Sen, ben ve kızılderili. O da bizimle gelir. Onları altedebiliriz, Keogh. Unutma ki ancak beş adamı kaldı.»</p>

  <p>«Yanına bile yaklaşamayız,» dedim. «Bir silah sesi duyarsa hepsini öldürür.»</p>

  <p>Öfkeyle bana döndü van Horne.</p>

  <p>«Bundan inasıl emin olabilirsin? Gidip duruma bakmadın bile. Bu sis ve yağmurda bizi görmeden yanına da yaklaşabiliriz.»</p>

  <p>İkimiz de biliyorduk boşuna konuştuğunu. «Haydi gel kapıya kadar gidip duruma bir bakalım,» dedim.</p>

  <p>Cübbesini sırtından çıkardı, şapkasını başına geçirdi, kiliseden çıktık. Kapıyı açınca hiç beklemediğim bir sürprizle karşılaşmıştım.</p>

  <p>Kötü haber vebadan çabuk yayılır derler. Köyün tüm halkı yağmur altında bekleşiyorlardı. Esmer, kaygılı yüzler..., bir tek ses, bir tek inilti bile yoktu. Bütün olanları bir yaşam gerçeği olarak kabul edenlerin umutsuzluk dolu kabullenişleriydi.</p>

  <p>Van Horne ile kalabalık bir an karşı karşıya kaldılar, ardından çok garip, ama müthiş güzel bir şey oldu.</p>

  <p>Yaşlı bir kadınla genç bir kız önde duruyorlardı, kızın elinde bir torba vardı, yağmurdan sırılsıklam olmuş incecik bluzu altından göğüsleri görünüyordu. Bunu ve gözlerindeki o büyük acıyı çok iyi hatırlıyorum. Yaşlı kadın kızı ileri itti.</p>

  <p>Kızın uzattığı torbayı van Horne bir şey demeden aldı.</p>

  <p>«Ölüler için mum, peder,» dedi kız.</p>

  <p>Kız van Horne'un önünde diz çökünce kalabalık da onu izledi. Şakır şakır yağan yağmur, diz çökmüş insanlar, van Horne'un elinde torbayla önündeki kıza bakışı görülecek manzaraydı.</p>

  <p>Van Horne kızı kaldırdı, konuşmaya başladığında sesi sakin ve yumuşaktı, yüzünde bir gülümseme vardı.</p>

  <p>«İçeri gel, çocuk, ıslanma,» dedi. «Hepiniz içeri gelin.»</p>

  <p>Dönüp bana tek kelime söylemeden içeri girerken van Horne için benim varlığım yoktu sanki. Yoldan çekildim, duvara yaslanmış duran Nachita yanıma geldi. Köylülerden çoğu yıllardır kiliseye girmiş değillerdi, ama yine de içeri sessizce düzenle giriyorlar, kadınlar başlarını örtüyordu.</p>

  <p>«Orada ne yapacaklar, senor?» diye sordu Nachita. «Mucize için dua mı edecekler?»</p>

  <p>«Sanırım öyle.»</p>

  <p>Kızılderili başını salladı.</p>

  <p>«Ben böyle şeylere inanmam. Tomas de la Plata da inanmaz.»</p>

  <p>Ben de aynı duyguyu paylaşıyordum. Dönüp birlikte köyün ana giriş kapısına doğru yürüdük.</p>

  <p class="p10"><span class="t19">X</span></p>

  <p><span class="t18">Y</span>ağmurun şiddetinden elli altmış metre ilersi görünmüyordu. Kapıları kapatıp sürgülerini çektikleri için birşeyler görebilme umuduyla duvara çıktım ama hiçbir şey göremedim.</p>

  <p>Nachita az sonra bir yerden bulduğu eski bir pelerin ile palmiye yapraklarından örülme bir şapka getirdi. İliklerime kadar ıslaktım ama getirdiklerini sırtıma ve başıma geçirip bana yabancı gelen bu topraklara baktım.</p>

  <p>«Yapabileceğimiz bir şey yok mu?» diye sordum.</p>

  <p>Başını salladı.</p>

  <p>«Kendisine karşı bir hareket başlar başlamaz öldürür hepsini.»</p>

  <p>Irmağın ötesindeki o yıkık duvarlar arasındaki Victoria ve diğerlerini düşünmeye çalıştım ama beceremedim, hatta yalnızca Victoria'yı bile düşünemiyordum soğuktan ve sırılsıklam ıslanmış olmaktan.</p>

  <p>Bir düş içindeydim sanki. Olanlar aslında olmuyor gibiydi. Her an uyanacaktım, ama uyanınca da neyle karşılaşacaktım, önemli olan buydu işte.</p>

  <p>«Yapılacak bir şey yok şu halde,» dedim. «Söylemek istediğin bu mu?»</p>

  <p>«Papaz var ya, senor.»</p>

  <p>Kapının bir yanını <span class="t21">Thompson</span>lardan biriyle koruyan adamdan uzaklaştım. Nachita da arkamdan geldi.</p>

  <p>«O papaz değil,» dedim. «Gerçek bir papaz değil. Biliyorsun.»</p>

  <p>«Önemi yok, senor. De la Plata onu istiyor, benim elim kolum bağlı oturup hanımımın öldürülmesine göz yumamam.»</p>

  <p>«Onları nasıl olsa öldürür,» dedim. «Bunu düşünmüş müydün?»</p>

  <p>Yağmur içinde bir el silah sesi duyuldu, bizim tarafımızdaki nöbetçi paniğe kapılıp makinelinin tetiğine bastı. Nachita adamın kolunu yakalayıp durdurdu, sessizlikte dışarı kulak verdik.</p>

  <p>«Hey duvardaki, ateş etme!» diye bağırdı biri.</p>

  <p>Sisin arasından köylülerden biri çıktı, elleri önünde bağlıydı, boynuna bir ip geçirilmişti. İpin öteki ucundaki atlı Raul Jurado'ydu.</p>

  <p>«Senor Keogh, Don Tomas papaza selam ediyor,» diye seslendi. «Saat yarıma kadar vakti var. Ciddi olduğumuzu böylece ispat ediyoruz işte.»</p>

  <p>İpi bırakınca zavalı adam koşmaya başladı. Jurado adamı sırtından iki el ateşle devirip sisler arasında bir anda kayboldu.</p>

  <p class="p10"><span class="t19">X</span></p>

  <p><span class="t18">K</span>iliseye giderken yolda yürüyenlerle karşılaştım. İçerde hâlâ birkaç kişi sessizce sıralarda oturuyorlardı. Kararsız bir halde dururken Moreno şapkasını iki eliyle tutmuş olarak yan bölmelerden birinden çıktı.</p>

  <p>«Peder Van Horne nerede?» diye sordum.</p>

  <p>«İçerde, senor, günah çıkartıyor. Buradakilerin çoğu uzun yıllardır günah çıkartmamışlardı.»</p>

  <p>Onu bırakıp mihraba doğru yürüdüm. Kenardaki bir bölmenin duvarındaki oyuğa Aziz Martin de Porres'in heykeli yerleştirilmişti. Horne heykelin altında bir sırada oturuyordu. Önünde çökmüş olan bir kadın ayağa kalkmak üzereydi.</p>

  <p>Van Horne kadına birşeyler söyleyip benim yanıma geldi. Cübbesinin üzerine pelerinini giymişti yine, omuzlarında mor bir atkı vardı, az önceki durumu düşünülürse inanılmaz bir sakinlik vardı yüzünde.</p>

  <p>«Acele bir şey mi, Keogh? Biraz işim var da.»</p>

  <p>Onu kolundan tutup kilisenin öteki yanına çektim ve az önce olanları anlattım. Ciddiyetle dinledikten sonra saatini çıkardı.</p>

  <p>«Bir saat bir çeyreğimiz var öyleyse.»</p>

  <p>«Ve bu tür oyunlarla geçirecek hiç zamanımız yok.»</p>

  <p>«Zavallıcıklar çok çekmişler. Şu aşamada biraz rahatlamaları iyi olur.»</p>

  <p>«Biraz rahatlama, ha?» Mor atkıyı çektim omzundan. «Bunun ne olduğunu biliyor musun? Ne yaptığının farkında mısın sen?»</p>

  <p>«Bu işte kötü bir yan varsa, benim suçum bu, onların değil. Tanrıya inanmayan bir insan için günah düşüncesi epey etkiliyor seni.»</p>

  <p>«Cehenneme kadar yolun var!» Atkıyı suratına fırlattım.</p>

  <p>«Herhalde gideceğim yer orasıdır, Keogh.» Acı acı gülerken bir an için eski benliğine dönüvermişti. «Bu düşünce seni rahatlatıyor mu?»</p>

  <p>«Anlaşmada böyle bir şey yoktu,» dedim. «Çok ileri gittin artık. Başka koşullar altında kabul edilir olabilirdi. Bir papaz ne de olsa, ne yapmış olursa olsun yine papazdır. Başka ne olmuş olursa olsun.»</p>

  <p>«Çok doğru söyledin,» dedi.</p>

  <p>Sözlerinin anlamını tam olarak algılayabilmem için birkaç saniye geçmesi gerekti. Ama bu yine de daha ilk gündenberi bildiğim bir şeydi sanki. Sandığım iki insan değildi de birinden ötekine geçip duruyordu. Başka biriydi. Tümüyle bambaşka biri.</p>

  <p>Konuşmak istermiş gibi elini omzuma koydu ama ben dehşetle geri çekilerek kendimi dışarı, yağmura, attım.</p>

  <p class="p10"><span class="t19">X</span></p>

  <p><span class="t18">O</span>teldeki bara girdiğimde Moreno tezgâhın ardında kadehleri parlatıyordu ama bakışları boşluğa dikilmişti. Kendini hemen toparlayıp viski şişesi ile kadehi çıkardı.</p>

  <p>İçkiyi doldururken, «Pederi gördünüz mü, senor?» diye sordu. «Müthiş bir adam. Onun gibisi az bulunur.»</p>

  <p>«Doğru.» Viskimi içtim.</p>

  <p>«Mucizeler yaratan bir insan. Bunda hiç abartma yok, senor.»</p>

  <p>«Görüşe bağlı bir şey,» dedim. «Rehineler konusunda şapkasından ne çıkaracak dersin?»</p>

  <p>«Senor?» Şaşkın şaşkın bakıyordu yüzüme.</p>

  <p>«Onların ölmesine izin verecek mi? Yoksa son fedakârlığı kendisi mi yapacak? Kabul edersin ki ilginç bir düşünce.»</p>

  <p>Gözleri dehşetle büyüdü. «Asla senor, asla, o olmaz. Akıl almayacak bir şey bu.»</p>

  <p>Sanki şeytanmışım gibi dönüp kaçtı salondan. Odaya çöken sessizliği arkamdan van Horne'un sesi bozdu.</p>

  <p>«Adamcağızı rahatsız ettin galiba?»</p>

  <p>«Senin yeryüzüne yeniden gelmiş İsa olduğunu sanıyor.»</p>

  <p>Sesinde bir an O' eski öfkesi gürledi.</p>

  <p>«Allah kahretsin, Keogh, seni cizvitlerin eğittikleri hemen de anlaşılıyor.»</p>

  <p>Elimi kaldırdım. «Tamam, kazandın.»</p>

  <p>«İyi öyleyse dinle şimdi. Çok zamanım yok ve her nedense seninle bir anlaşmaya varmayı önemli buluyorum.»</p>

  <p>Bir sigarillos çıkartıp yaktı, yakındaki bir masaya oturdu.</p>

  <p>«Önce adımla başlayalım. Adım van Horne değil benim. Ne olduğu da ne beni ilgilendiriyor ne de bir başkasını. Sana dört yıl din okulunda okuduğumu sonra da çıktığımı söylemiştim.»</p>

  <p>«O da mı yalandı?»</p>

  <p>«Hayatımın hikayesi.» Yeniden o eski alaycılığa dönmüştü. «Beş yıl, Keogh. Ve sonunda papazlık.»</p>

  <p>Sözlerinin anlamı içime işlerken kadehime bakıyordum.</p>

  <p>«Garip aslında,» dedi. «Ama şimdi geçmişi düşününce papazlığı gerçekten hiç istememiş olduğumu anlıyorum. Bütün iş de buradan çıktı. Sonunda hepsinden vazgeçtiğimde mazeret olarak aşık olduğum kızı öne sürdüm. Suçu asmak için uygun bir çivi senin anlayacağın.»</p>

  <p>Şişeyle kadehimi alıp karşısına oturdum. «Üzgünüm,» dedim. «Ne söyleyeceğimi; bilemiyorum, ama şu kadarını belirteyim ki, sana taş atma hakkı dünyada en son bana gelirdi herhalde.»</p>

  <p>«Hiç yurduna dönmeyi düşündün mü?»</p>

  <p>«İrlanda'ya mı?» Omuzlarımı silktim. «Beni gördükleri anda vururlar.»</p>

  <p>«Bilemem. Bu iç savaşınız ergeç bitecek. Bir af çıkarırlar nasıl olsa. Genellikle öyle yaparlar. Üniversiteye dönebilirsin. O tıp fakültesindeki son yılını tamamlarsın.»</p>

  <p>«Düş bunlar,» dedim. «Bundan sonra olmaz artık.»</p>

  <p>«Kızı mı demek istiyorsun? Haklı olabilirsin. Onun o kadar yabancı bir kültürde köklerini bulmasını istemek aşırı olur.»</p>

  <p>«Uygun giyindiği takdirde onunla Kerry'deki kızların yarısını ayırt edemezsin,» dedim. «Ama ben bunu kastetmedim. Bir kere bana ruhumda ölüm olduğunu söylemistin, haklıydın. Gerçekten de değişemeyecek kadar uzun süre dolaştım karanlıklarda.»</p>

  <p>«Senin gibi düşünmüyorum,» dedi. «Bir insan kendisinin olduğu kişiden sorumludur, Keogh. İnsan ne olmak isterse o olur ve değişmek her zaman mümkün olup kendi elindedir. Sana söylediklerimin hepsini unutsan bile bunu unutma.»</p>

  <p>Şişeyle kadehime uzandı. «Bir tane de yol için,» diyerek kadehi doldurdu ve bir yudumda içti.</p>

  <p>«Ne demek istiyorsun?»</p>

  <p>«Bir kere papaz olan hep papaz kalır, Keogh. Ne tür katolik olursan ol, bunu bilirsin. Ben de bilirim. Yapılabilecek her türlü kötülüğü yaptım ama önemi yok bunun. Kaçış yoktur. Hiçbir zaman da olmamıştır.»</p>

  <p>Kalkıp kapıya doğru yürüdü.</p>

  <p>«Yani oraya gidecek misin?» diye sordum.</p>

  <p>«Başka seçeneğim yok. Her şeyin sonunda birden dine döndüğüm için değil de hiçbir zaman olmadığı için.»</p>

  <p>«Neden o halde?»</p>

  <p>«Gurur, Keogh, saçma gurur. Rolümü çok iyi oynadım. Bu insanlar bana inanıyorlar. Bundan da önemlisi bana güveniyorlar. Bu hayallerini yıkamam artık.»</p>

  <p>Kapıyı açarken kolunu tuttum.</p>

  <p>«Senden oraya gitmeni bir tek kişi bile istemedi, değil mi?»</p>

  <p>«Tabutumun son çivisi bu, evlât.»</p>

  <p>Kolunu elimden kurtarıp merdiven başına çıktı. Sokak yine köylülerle dolmuştu. Daha önce kilisedeki sahnenin tekrarı oynanıyordu. İnsanlar bekliyorlardı ve neler olacağını hissediyorlardı. Yüzlerinden okunuyordu bu.</p>

  <p>Van Horne merdivenlerden inerken hepsi diz çöktüler, Van Horne kapıya doğru yürürken köylüleri takdis ediyordu. Ben de arkasından yürüdüm. Moreno elinde şapkası, sırtını kapıya vermiş duruyordu.</p>

  <p>«Kapıyı aç, dostum,» dedi van Horne.</p>

  <p>Moreno hıçkırıklarla ağlayarak dizüstü çöktü.</p>

  <p>Van Horne bana döndü ve ilk olarak adımla seslendi.</p>

  <p>«İnsanın eğer varsa, iki elini de kullanması gerekir, Emmet.»</p>

  <p>Sanki bütün bunlar daha önce olmuş gibi bir his vardı içimde, belki de hissettiğim o kaçınılmaz nedeni de buydu. Kapılara yürüdüm, açmadan önce sürgüyü çektim. Van Horne elini omzuma koydu.</p>

  <p>«Senin için dua edeceğimi söylemiştim o rol kestiğim günlerde. Şimdi de senden aynı şeyi kendim için isteyeceğim. Bunu herkesten çok senden istiyorum.»</p>

  <p>Konuşacak durumda değildim artık, içimde olan şeyi tutabilmek için olanca gücümü harcayarak kapıyı açtım. Van Horne bir metre kadar ilerleyip yağmura baktı. Hiçbir şey görünmüyordu. Dönüp bana baktı yine.</p>

  <p>«Senin için daha önce hiçbir şey yapmamış olsam bile, şu söylediğimi lütfen kabul et, Keogh. Ağabeyini sen öldürmedin. Hayattı bu, insanlardı ve o lanet savaştı. Sen de başkaları gibi davranıyordun. Buna inan ve yeniden yaşamaya başla. Zamanını de la Plata'ya harcama. O lanetlenmiş zaten. Şimdi kapıyı kapat artık, Tanrı seninle olsun.»</p>

  <p>Van Horne dönüp sise ve yağmura doğru yürüdü, ben de dediğini yaptım.</p>

  <p class="p10"><span class="t19">X</span></p>

  <p><span class="t18">R</span>ehineler yirmi dakika sonra kapıyı vurdular ve içeri doluştular. Victoria aralarında yoktu. İlk önce buna inanamadım, kalabalığın arasına karışıp birbirlerini kucaklayanları ayırıp yüzlerine baktım tek tek.</p>

  <p>Sonunda Nachita ile gözgöze geldim, gözlerindeki ateş en kötü korkularımı doğruluyordu.</p>

  <p>«Burada değil, senor. De la Plata sözünü tutmadı.»</p>

  <p>Döndüğümde yanımda şapkasını elinde sıkıntıyla çevirip duran bir köylü gördüm.</p>

  <p>«Senor Keogh, Don Tomas'dan bir haber getirdim size... »</p>

  <p>«Söyle!» diye bağırdım.</p>

  <p>«Sizi hatırlamak için en çok değer verdiğiniz şeyi elinde tuttuğunu söyledi. Geceleri onları düşünerek rahat edeceğinizi umduğunu söyledi.»</p>

  <p>Olayların dehşeti karşısında yağmur altında olduğum yerde kalakaldığım sırada duvarın ötesinden Jurado'nun sesi duyuldu.</p>

  <p>«Senor Keogh!»</p>

  <p>Kapıya koştum, Nachita da arkamdaydı, dışarı baktık.</p>

  <p>«Don Tomas size arkadaşınızı gönderdi; Hıristiyancılık oynamak istemişti. O yüzden bir Hıristiyan gibi ölmesine izin vermek gerekirdi.»</p>

  <p>Bir tek el silah atıldı, bir at korkudan sıçrayarak sisin içinden fırladı.</p>

  <p>Van Horne eyerin üstündeki kaba bir haça bağlanmıştı, eski cübbesinin önünden kanlar akıyordu.</p>

  <p>Atı sakinleştirmek için dizginleri kapıp yüzüne bakınca henüz yaşamakta olduğunu farkettim. Yalnız benimle konuşmak ister gibiydi. Olanca gücüyle çalıştı konuşmaya, ama başaramadı. Gözleri havaya çevrildi sonra başı yana düştü.</p>

  <p>Jurado'nun atının nal sesleri uzaklaşırken Nachita önüne çıkan ilk ata atlamış olarak fırtına gibi ardından koptu gitti.</p>

  <p>Hiçbir şeyin önemi kalmamıştı. Kalabalık garip bir sessizlik içinde kapıdan dışarı boşalırken hiçbir şey gerçek değildi artık. Moreno bir bıçak alıp van Horne'u bağlayan ipleri kesti, adamın cesedini kucaklamak için eller havaya kalktı.</p>

  <p>Moreno bana döndüğünde artık ağlamıyordu.</p>

  <p>«Yaşayabilirdi, senor, ama yaşamak yerine ölmeyi seçti. Bizim için insanlar için. Müthiş bir şey değil mi bu? Aramızda bir aziz varmış ve biz onu tanıyamadık.»</p>

  <p class="p11"><span class="t20">i</span></p>

  <p>&nbsp;</p>
</body>
</html>
