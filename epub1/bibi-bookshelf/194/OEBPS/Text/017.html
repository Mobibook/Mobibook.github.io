<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>10. BOLUM</title>
</head>

<body>
  <h1 class="h11"><a id="a25"></a>10. BOLUM</h1>

  <p><span class="t18">V</span>an Horne bize kendisiyle durumu tartışma fırsatı tanımadan Mojada'ya dönmeye karar verdiğini bildirip atları olan Moreno ve onbeş yirmi madenciyle yola koyuldu. Geri kalan madenciler dört katırın çektiği büyük bir arabaya bindiler.</p>

  <p>Janos ile ben yine arabaya binmiştik, Janos durumdan hiç memnun değildi.</p>

  <p>«İçerde kafasına taş mı düştü nedir?»</p>

  <p>«Hem de kaç kere...»</p>

  <p>«Tahmin etmiştim. Beyni sarsılmış olmalı. Böyle bir çılgınlığın başka bir açıklaması olamaz. De la Plata gücüne böyle karşı konulmasını cezalandırmak zorundadır. Yoksa onun için sonun başlangıcı olur bu.»</p>

  <p>«Van Horne'un da istediği bu sanırım. Yüzyüze bir karşılaşma.»</p>

  <p>«Bu da ancak de la Plata tek başına gelirse olur ve bu durumda da tek başına gelmeyecektir. Ayin sırasında kiliseye gelirse yanında en azından yarım düzine adam olacaktır.»</p>

  <p>«Van Horne'un düşündüğü birşeyler olmalı,» dedim. «Bunu de la Plata'ya kendisini asmak için bir fırsat vermek üzere yapmıyordur kuşkusuz.»</p>

  <p>«Bir olasılık daha var,» dedi Janos. «Daha önce de dediğim gibi, ya papaz rolünü oynamaya kendini kaptırıyorsa?»</p>

  <p>Huzur kaçırıcı bu düşünceyi hemen ittim kafamdan.</p>

  <p>«Bunun bir anlamı olmaz ki.»</p>

  <p>«Öyleyse bu sabahı açıkla bakalım. Seninle ve Moreno'yla madene girdi, kayaların altında kalan o zavallının yanında kaldı. Bana anlattıklarına bakılırsa herhangi bir papaz kadar elinden geleni yapıp adamı gittiği yere mutlu gönderdi. Neden yaptı bunu? Hayatını neden tehlikeye attı?»</p>

  <p>Birden o karanlığın içinde bir an benim de van Horne'u gerçek bir papaz kabul ettiğimi farkettim. Çılgınca bir şeydi bu, ama gerçekti.</p>

  <p>«Bilemem,» dedim. «Ben de indim oraya, değil mi?»</p>

  <p>«Cevap yok.» Janos gülümsedi. «Gördüğünüz gibi bayım, siz bir İrlandalısınız, ve o ırktan olan kimse bugüne kadar mantıklı ve kendisinden beklenen bir şeyi yapmış değildir.»</p>

  <p>Çiftliğe varmış olduğumuz için konuşmamız burada sona erdi. Avluda duran Plata'nın iki adamı içeri girmemize izin vermediler ama Mersedesi alıp köye gitmemize de ses çıkarmadılar.</p>

  <p>Ben arabayı Bojada'ya sürerken Janos arka koltukta uyukluyor, ben de beni kurtarmak için Tacho'daki o sahneye bilerek karışan hırsız ve katil Oliver van Horne'un kişiliğini anlamaya çalışıyordum. Çok yakın olan ölüm karşısında gurur duymamı sağlamıştı, en tehlikeli bir durumda canını umursamadan ölüm halinde olan bir insanın elini tutmak, adamın ruhunun sakinleşmesi için hiçbir geçerliği olmayan dualar etmek için madene dalıvermişti.</p>

  <p>Gerçek, bunların hiçbirinin anlamı olmadığıydı.</p>

  <p class="p10"><span class="t19">A</span></p>

  <p><span class="t18">O</span>tele döndüğümüzde servisin aniden düzeldiğini hemen farkettim. Bara girdiğimizde Moreno tezgâhın ardına geçmişti. Üzerinde temiz beyaz bir gömlek ve siyah kravat olduğuna bakılırsa gelir gelmez banyo yapmış olmalıydı.</p>

  <p>O özel İskoç viskisi şişesi ile üç kadeh çıkartıp saygıyla, «Beyler benimle içerseniz bana onur vermiş olursunuz,» dedi.</p>

  <p>«Çok naziksiniz,» dedi Janos.</p>

  <p>Moreno kadehleri doldurdu, kendisininkini havaya kaldırdı.</p>

  <p>«Senor Keogh, kuzenim için yaptıklarınızdan dolayı size teşekkür ederim. Ailem adına teşekkür ediyorum size.»</p>

  <p>Ben bu insanlar için ailenin çok önemli olduğunu bildğimden uygun birşeyler mırıldandım. Moreno, sözcüklerini seçe seçe, «Peder van Horne... o dediğini yapacak mı dersiniz?» diye sordu.</p>

  <p>«Tomas de la Plata ayin yapmak konusunda kendisini uyarmıştı,» dedim. «Benim bütün bildiğim bu.»</p>

  <p>«Bizim işimiz değil,» diye Janos atıldı.</p>

  <p>«Karışıklık çıkacak mı dersin?» diye sordum Moreno'ya.</p>

  <p>«O ayini yapacak olursa kesinlikle Don Tomas onu öldürür, senor. Ayine katılacakları da öldürür. Madenden dönerken bunu peder van Horne'a anlatmaya çalıştım ama o hiç umursamadı bile.»</p>

  <p>«Seninle,» dedi Janos kadehini boşaltıp bana bakarak. «Ama bizimle değil. Bay Keogh, bir insanın kendisini nedensiz yere öldürtmesine göz yumamayız, değil mi?»</p>

  <p>«Herhalde.»</p>

  <p>«Üzülme Moreno,» dedi Janos. «Onun aklını başına getiririz biz.»</p>

  <p>Moreno acınacak kadar minnet doluydu bize karşı dışarı çıktığımızda. Mersedesin arka kapısını açıp Janos'un yerleşmesine yardımcı oldu. Mojada belediye başkanı olarak kasabada gereksiz karışıklık istemiyordu sanırım. Diğer yandan, van Horne kasabaya damgasını vurmuştu, bunun da tartışma götürür yanı yoktu. Köyün içinden geçip arabayı kiliseye doğru sürdüm. Ortalıkta van Horne'dan eser yoktu, ancak arabayı tam durdurmuştum ki taşlar üzerinde nal sesleri duyuldu, arkama baktığımda Victoria'nın atının dizginlerini çekmekte olduğunu gördüm. Nachita da arkasındaydı. Kız endişeli bir yüzle bana koştu, sanki bir yerimde kırık falan olmadığından emin olmak istermiş gibi elleriyle vücudumun orasını burasını yokladı.</p>

  <p>«Madende olanları duydun mu?» diye sordum Nachita'ya.</p>

  <p>«Dükkândan alışveriş ediyordum, senor, kazadan başka bir şey konuşmuyorlar ki.»</p>

  <p>Kızın ellerini ellerimin içine aldım. «Şimdi papazla bir işim var. Daha sonra kampa gelirim.» Kız sanki bana güvenmiyormuş gibi kaşlarını çattı, yanımızda Nachita olmasına aldırmadan uzanıp dudaklarından öptüm. «Git şimdi, yoksa seni de atının üstüne bağlarım.»</p>

  <p>Kız güldü, atın üstüne atladı ve Nachita daha kendisini toparlayamadan dörtnala sürdü hayvanı.</p>

  <p>«Hiç olmazsa söz dinliyor.» dedi. «Seyrek olarak.»</p>

  <p>Janos'un arabadan inmesine yardım ettim. Kiliseye döndüğümüzde van Horne üzerinde cübbesi, boynunda papaz yakalığı, başında üç köşeli dar papaz şapkası olduğu halde kapının önünde duruyordu.</p>

  <p>«Ne zaman geleceğinizi merak ediyordum doğrusu,» dedi.</p>

  <p>Van Horne arabanın arkasına girip koltuğu kaldırdı. Koltuğun altında çıplak maden göründü. Burası sahte karoseri olmalıydı ki, elini biraz gerilerde bir yere sokup kaldırınca üzerinde siyah harflerle ABD Ordu Donatım yazılı haki renkli küçük bir teneke kutu çıkardı.</p>

  <p>Kutuyu iki eliyle kaldırırken, «İçeri gelin,» dedi. Sonra Janos'a, «Puroyu unutma,» diye hatırlattı.</p>

  <p>Macar içini çekerek istemeye istemeye purosunu attı. «Bu oyun biraz fazla ileri gitmedi mi sence?»</p>

  <p>Van Horne soruyu duymazlıktan gelip içeri girdi. Duvarlarda yazılı müstehcen şeylerin çoğu silinmişti ama duvarları badanalamaya daha zaman bulamamıştı. Ancak dün farkettiğim o pislik ve çürümüşlük kokusu da kaybolmuştu. Mihrabın üstünde iki yanında yanan mumların ışığında haç parlıyordu. Burası eski kimliğine kavuşmuş, gene bir kilise olmuştu işte.</p>

  <p>Van Horne kutuyu bir sıraya koyup açtı.</p>

  <p>Janos, «Keogh ile ben nasıl bir oyun oynamakta olduğunu öğrenmek istiyoruz,» dedi. «Bu işte tek başına değilsin, bunu hatırlamanın zamanı geldi sanırım.»</p>

  <p>Van Horne sorgu dolu bakışlarla bana baktı.</p>

  <p>«Kimse gelmeyecek,» dedim. «Umursamıyorlar bile.»</p>

  <p>«Tomas de la Plata gelecek ama, önemli olan da bu. Benim başarısızlığımla alay etmeye ve büyük bir olasılıkla beni öldürmeye gelecek.»</p>

  <p>«Ama yalnız gelmez,» dedi Janos. «Yalnız gelmesi için neden yok ki.»</p>

  <p>«Bize iki gün tanıdı. Bu sabah madendeki fiyasko sonunda bize katlanmasına neden yok artık. Onun için çatışma bizim koşullarımızda ve şimdi olmalıdır.»</p>

  <p>Ben, «Ardında en az yarım düzine adamı olmadan bir yere gittiği yok ama,» dedim.</p>

  <p>Van Horne kilisesinin ucuna gidip vaaz yerine çıktı. Ellerini tahta kürsünün yanlarına dayayıp bize döndü. Kürsünün üstünde bir incil vardı.</p>

  <p>«Arkadaşları ile geldiğinde beni burada bulacak,» dedi. «Neye uğradıklarını anlamayacaklar.»</p>

  <p>Elleri bir an gözden kayboldu, az sonra kaldırdığında makineli tüfek üzerimize çevrilmişti. Tanrı bizi korusun ama orada tıpkı <span class="t22">Ölüm Mele</span><span class="t22">ğ</span><span class="t22">i</span>'ne benziyordu. Planı da kusursuzdu. Tomas de la Plata ile adamları boş kiliseye girerken mahmuz şakırtıları, alayları duyar gibi oluyordum, Van Horne'u iş başında gördüğüm de unutulmasın. <span class="t21">Thompson</span> makinelisinin onun ellerinde nasıl öldürücü olabildiğini çok iyi biliyordum. Tomas de la Plata ile yanındakiler ne olduklarını anlamadan öleceklerdi.</p>

  <p>Ama planın aksayan bir noktası vardı ki bunu Janos dile getirdi.</p>

  <p>«Peki, adamlarından birkaçını dışarda bırakırsa ne olacak?»</p>

  <p>«İşte o zaman Keogh ile siz işe karışacaksınız. Çan kulesinin birinci katında yedi metre yüksekte olacaksınız.»</p>

  <p>«Peki neyle vuracağız onları oradan?» diye sordum.</p>

  <p>Kutuya bakınca bir düzine <span class="t21">Mills</span> bombası, dipçiği kesilmiş ve en az bin mermisi olan bir <span class="t21">Winchester</span> ile kendi elindekinin eşi olan bir <span class="t21">Thompson</span> gördüm.</p>

  <p class="p10"><span class="t19">A</span></p>

  <p><span class="t18">J</span>anos'u otele bırakıp köye yürüyerek gittim. Düşünecek zamana ihtiyacım vardı.</p>

  <p>Van Horne'un planı iyi ve tehlikeliydi. İki makinelitüfek ve kuleden atılacak birkaç elbombasıyla bir iki saniye içinde hepsini öldürmek ya da saf dışı etmek işten bile değildi.</p>

  <p>Ancak bütün iş Tomas de la Plata'nın beklendiği gibi hareket etmesine bağlıydı. Geçmişte pek çok gelmeyen ya da başka yoldan gelen insan için pusuda beklemiştim. Avcıdan avlanana geçiş o kadar uzak değildi.</p>

  <p class="p10"><span class="t19">A</span></p>

  <p><span class="t18">Y</span>aki kampına geldiğim zaman dikkatimi çeken ilk şey atlarla katırların gitmiş oldukları oldu. Ama çadır hâlâ oradaydı, yanında da dört at otluyordu.</p>

  <p>Ateşin yanındaki battaniyenin üstünde meşin bir cilt vardı. Alıp bakınca Don Kişot'un ispanyolcası olduğunu gördüm. Rüzgârın otları hışırdatması dışında ortalık sessizdi. Başımı kaldırınca Nachita'nın karşımda durduğunu gördüm.</p>

  <p>«Güzel bir kitap, senor.»</p>

  <p>«Senin mi?»</p>

  <p>«Gençliğimde Nacozari'de papazların yanında kaldım bir süre. Bir ara beni de papaz yapmak istediler ama içimdeki sesler bana bambaşka şeyler söylediği için kendi halkımın arasına döndüm. Ne de olsa insan ancak bir kere yaşar.»</p>

  <p>Kitabı battaniyeye bıraktım.</p>

  <p>«Ötekiler nerede?»</p>

  <p>«Yük hayvanlarını alıp gittiler, senor.»</p>

  <p>«Ama sen kalmışsın.»</p>

  <p>Adam gülümsedi, ya da; öyle denilebilecek biçimde büzdü yüzünü.</p>

  <p>«Sizi kavakların öte yanındaki havuzun başında bekliyor, senor.»</p>

  <p>Kızılderili yere oturdu, kitabını açtı. Onu edebiyatın zevkleri ile başbaşa bırakıp başka türlü zevklere gittim.</p>

  <p class="p10"><span class="t19">A</span></p>

  <p><span class="t18">C</span>ok hoş bir yerdi. Sekiz on metreden sular iri kayaların arasındaki küçük havuza dökülüyordu. Victoria çenesini dizlerine dayamış bir battaniyenin üstünde oturuyor, boşluğa dalgın dalgın bakıyordu. Ancak ayak sesimi duyunca benim geldiğimi anlayıp hemen ayağa fırladı.</p>

  <p>Ne olduğunu bilemediğim bir şeyi görmek istermiş gibi bakıyordu yüzüme.</p>

  <p>«Seni gördüğüme sevindim,» dedim. «Seninle başbaşa kalmak ne güzel!»</p>

  <p>Victoria gülümsüyordu ama sanki anlamadığı bir şeyle karşı karşıya kalmış gibi kaşlarını çatmıştı. Tepemizde dağlardan dökülen bulutlar kısa sürelerle güneşi örtüyordu. Suyun yanıbaşında ağaçların hemen dibinde oturduğumuz yer tahminimden daha sakin ve serindi. Sanki daha soğuk bir şey kalbime saplanmışçasına şiddetle titredim.</p>

  <p>Daha önce de başıma gelmiş bir şeydi, bu. Keltli yanımdı, kötü bir şey başıma gelmeden hep böyle olurdum. Tanrı kendisinden razı olsun kız kendine özgü garip bir seziyle durumumu anladı, ellerimi tutup göğsüne bastırdı.</p>

  <p>«Biliyorum,» dedim. «Korkuyorum. En iyilerimizin de başına gelir sonunda. Küçük Emmet Keogh'un bile!»</p>

  <p>Kaşlarını çatmıştı şimdi, battaniyenin üstüne çekip dudaklarından öptüm.</p>

  <p>«Edmundo... Edmundo Keogh. Onu anlatayım mı sana?»</p>

  <p>Kız başını salladı.</p>

  <p>«Memlekette seni görürse gördüğü güne şükürler edecek bir dedem var. Tanrının bir insana en büyük nimetinin dilini tutmasını bilen güzel bir kadın olduğunu söylerdi.»</p>

  <p>Gülümsemesinden bundan pek hoşlandığı anlaşılıyordu. Büyükbabamı sevmiş bile olabilirdi, eh hikayeye de buradan başlamak en iyisiydi. Böylece küçük Emmet Keogh'un günahlarını çıkarması başladı. Her şeyi anlatıyordum. Koca Mick Collins, iyi ya da kötü nedenlerle öldürdüğüm insanlar... ağabeyimi bile ihmal etmemiştim. Hikâyem bittiğinde Bonilla ile pazarlığımızla, Van Horne ve Janos hakkında bütün bildiklerimi biliyordu artik.</p>

  <p>Bunları anlatmamın nedeni bir önseziydi, van Horne'un planının aksi gideceğini biliyordum. Biliyordum ve kanıtlayamazdım.</p>

  <p>Başımı kucağına koymuş yatıyor, masmavi göğe bakıyordum, Victoria alnımı okşarken uyuyakalmışım. Zaten amacı da beni uyutmaktı sanırım, ancak kilise çanının çalmasıyla hemen uyandım. Van Horne çanı ayinden yarım saat önce çalacağını söylemişti.</p>

  <p>Kız beni önlemeye kalkışmadı, ben de ayrılırken öpmedim kendisini. Aramızda çok daha derin şeyler vardı artık. Ona son bir kere baktım ve sonra dönüp ağaçlar arasından öğleden sonrası sıcağında beni bekleyen her neyse ona doğru yürüdüm.</p>

  <p class="p10"><span class="t19">A</span></p>

  <p><span class="t18">O</span>telin önündeki verandada oturan Janos beni neşe ile karşılayıp biraz yürümemizi önerdi. Bunu hasır bir iskemlede epey kaygılı bir halde oturan Moreno için söylediğine eminim.</p>

  <p>«Pek mutlu görünmüyor,» dedim.</p>

  <p>Janos gülümsedi. «Anladığım kadarıyla karısı doğum sancıları çekiyormuş, ancak şu anda onun için mi yoksa van Horne için mi daha çok kaygılandığını bilemem.» Mutlu bir ifadeyle purosunun dumanını havaya savurdu. «Doğrusu şahane bir gün. Yaşamak iyi şey.»</p>

  <p>Onun bir etki yaratmak için neyi ne kadar söylediğini kesin olarak hiç bilemiyordum, ama genellikle bu umursamazlığının yapmacık değil, gerçek olduğuna eminim. İşin doğrusu şu ki, Janos o anı yaşayan ve kendileri için gelecek ve dolayısıyla geleceğin korkuları var olmayan o pek az insandan biriydi.</p>

  <p>Gezine gezine güney duvarı boyunca yürüyerek kilisenin arka kapısına vardık. Van Horne bizi doğrudan giyinme odasına açılan kapıdan içeri soktu.</p>

  <p>Cübbesinin üstüne yeşil kolsuz yeleğini giymiş ve hatırladığım kadarıyla İsa'nın ıstırap ve ölümünü simgelemek üzere eteklerini kemerine sokmuştu.</p>

  <p>«Doğrusu rolünüze tam uymuşsunuz, bayım,» dedi Janos.</p>

  <p>«Öyle olması gerekir. Onbeş dakika kaldı, siz ikiniz çan kulesine ne kadar erken çıkarsanız o kadar iyi olur.»</p>

  <p>Bizi kilisenin içinden geçirip vaaz kürsüsünün ardında daha önce görmediğim bir kapıdan taş bir merdivenin başına getirdi.</p>

  <p>«İhtiyacınız olan her şeyi orada bulacaksınız. Bir şeyi unutmayın. Ben ateş edince ateş edeceksiniz. Oradan ne kadar çekici görünürse görünsün özel eğlenceler yok. Bu işin bir tek sonuca varmasını istiyoruz.»</p>

  <p>Yarı karanlıkta yukarı çıkınca kendimizi üç metrekarelik, üç tarafında yüksek ve dar pencereler olan bir odada bulduk. Van Horne'un dediği gibi her şey yere serili bir battaniyenin üzerinde hazırdı. <span class="t21">Winchester</span>, sekiz on <span class="t21">Mills</span> bombası, <span class="t21">Thompson</span> makinalı ve yanında yarım düzine şarjörü.</p>

  <p>Janos soluğu kesilmiş bir halde kanter içinde kenardaki tahta sıraya oturdu. Ben durumumuzu incelerken cebinden bir şişe çıkardı, kapağını açıp lıkır lıkır içti.</p>

  <p>Hoş olmayan bir şey vardı. İnsan kafasını uzatıp dışarı bakmayınca köyün içi görünmüyordu, ama sekiz on metre altımızdaki kilisenin kapısı ve bir yanı gayet güzel görünüyordu.</p>

  <p>Kendini toparlamış olan Janos'a durumu anlattım.</p>

  <p>«Şu halde geldiğini göremeyeceğimize göre hazır olmalıyız,» dedi.</p>

  <p>Sıralardan birini Janos'un rahatça oturabilmesi için pencerenin yanındaki duvarın önüne çektim. Kendisi görünmeyecek ama kilisenin kapısının çevresini görebilecekti. Ona <span class="t21">Thompson</span>'u verdim. Niyetim onu ustalıkla atılmış birkaç <span class="t21">Mills</span> bombasıyla, gerektiği takdirde de <span class="t21">Winchester</span> veya <span class="t21">Enfield</span>'le desteklemekti. Namlularının kısalığı nedeniyle tüfek pek işe yaramazdı.</p>

  <p>Penceresiz olan duvarda yirmi santim eninde ve daracık bir yarık vardı. Buradan bakınca vaaz kürsüsü ve ötesinde kilisenin içi görünüyordu. Van Horne ortalıkta yoktu, tam o anda giyinme odasının kapısı açıldı elinde <span class="t21">Thompson</span> olduğu halde göründü. Kürsüye doğru döndü, yani şimdi yüzü mihraba dönüktü; diz çöküp istavroz işareti yaptıktan sonra ifadesiz bir yüzle kürsüye çıktı.</p>

  <p>«Ya buna ne buyrulur, bayım?» diye Janos kulağımın dibinde mırıldandı.</p>

  <p>Van Horne <span class="t21">Thompson</span>'u kürsünün elinin kolayca erişebileceği rafına koydu, tabureye oturup İncili açtı. Ben doğrulup başımı salladım.</p>

  <p>«Tanrı bilir. Ben artık onu anlamaya çalışmıyorum. Olduğu gibi kabul ediyorum.»</p>

  <p>Çan kulesi çok sessiz ve çok sıcaktı. Janos alnından akan terleri kurularken, «Ben bu işler için eskidim artık,» dedi.</p>

  <p>«Ama bir zamanlar bu işlerin adamıydın.» Lâf olsun diye söylenmiş bir şeydi benimki.</p>

  <p>«Meksika'ya ilk geldiğimde kuzeydeki dağlarda Yakileri temizlemeye çalışan federal birliğe süvari danışmanıydım. Bir Yaki savaşçısının kulaklarına yüz dolar verdikleri halde pek başarılı olamıyorlardı.»</p>

  <p>«Onlardan iyice kurtulmak istemiş olmalılar.»</p>

  <p>«Devlet onların topraklarını istiyordu, bu kadar basit işte. O yüzden sağ kalanlar bugün Rüzgar Nehri gibi başka kimsenin yaşayamayacağı yerlerde yaşıyorlar. Bu olaylar Diaz döneminde yer almıştı.»</p>

  <p>«Peki ya sonra?»</p>

  <p>«İhtilâlin başlarında Ciudad Juarez'in alınması sırasında Francisco Madero'nun yanındaydım. Benim gibi pek çok insan vardı. Yaıbancı lejyonum derdi bizlere. Büyük Garibaldi'nin yeğeni Guiseppe gibi kişiler. Esaslı askerdi.»</p>

  <p>«Çok ilginç günler yaşamış olmalısın.»</p>

  <p>«Öyle, ama sonra Madero'yu öldürdüler. Yaşamayacak kadar iyi bir insandı. Haydutlara hak ettikleri sert davranışı gösterebilseydi. Kara günler, bayım. İnsan kimin ardından gideceğini bilemezdi.»</p>

  <p>Sokağın göremediğimiz yanından nal sesleri geliyordu. Gülüşmeler, mahmuz şakırtıları duyuyorduk. Görebileceğimiz yere geldiklerinde hesaplarımızda çok yanılmış olduğumuzu anladım. Aşağıda her biri bir cephanelik denilebilecek kadar silahlı en az iki düzine adam vardı.</p>

  <p>Tomas de la Plata simsiyah giysileriyle en ortadaydı ve en dehşet verici şey de kızkardeşinin hemen sağında yer almasıydı.</p>

  <p class="p11"><span class="t20">i</span></p>

  <p>&nbsp;</p>
</body>
</html>
