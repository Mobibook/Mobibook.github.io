<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>8. BOLUM</title>
</head>

<body>
  <h1 class="h11"><a id="a23"></a>8. BOLUM</h1>

  <p><span class="t18">K</span>öye yaklaşırken öğleden sonrasının ağır havasında yoğun bir duman yükseliyordu.</p>

  <p>Janos sakin bir sesle, «Bir şey yanıyor galiba,» dedi. «Umarım kilise değildir.»</p>

  <p>Chela de la Plata alçak ve heyecanlı bir sesle, «Yalvarırım, biraz daha hızlı gidin, senor,» dedi.</p>

  <p>Tepeye varınca kilisenin yerinde durduğunu gördük, duman çan kulesinin arkasında bir yerden geliyordu.</p>

  <p>Biz aşağıya vardığımızda otuz kırk kişi bir halka oluşturmuşlar sessizce olup bitenleri seyretmekteydiler. Kilisenin içinde devrilen bir şeyin çıkardığı gürültü duyuldu, van Horne kapıdan dışarı çıktı. Beline kadar çıplaktı, omzunda iki kalas taşıyordu.</p>

  <p>«Bahar temizliği mi, peder?» diye seslendim.</p>

  <p>Van Horne sırıttı, «Onun gibi bir şey işte.»</p>

  <p>Arkasından kilisenin arka tarafına yürüyünce epey büyükçe bir ateş gördüm. Van Horne kalasları ateşe atıp bana döndü.</p>

  <p>«Kurtarabileceğimi kurtardım. Sıralardan bazılarına dokunulmamış. Bu işten sonra buraya iyi bir temizlik ve bir de badana gerekecek.»</p>

  <p>«Durumundan hoşlanıyormuş gibi bir halin var,» dedim. Sözlerimi duymazlıktan gelince de, «De la Plata hikâyesini sonra anlatırım,» diye mırıldandım. «Kızı buraya geldi şimdi.»</p>

  <p>Van Horne omzum üzerinden bakıp gülümsedi, «İyi günler, senorita.»</p>

  <p>Arkama döndüğümde kadının biraz geride durup bize baktığını gördüm. Janos iyice yaslanmıştı bastonuna.</p>

  <p>«Bu sıcakta epey güç bir iş yapıyorsunuz, peder,» dedi.</p>

  <p>«Size Senorita de la Plata'yı tanıştırayım. Senorita, bu da Huila'dan getirdiğimiz peder van Horne işte.»</p>

  <p>Chela de la Plata bize aldırış etmeden koşar adımlarla van Horne'un yanına gitti. Yüzü bembeyazdı şimdi, gözleri kara delikler gibiydi.</p>

  <p>«Burada kalamazsınız, peder. Kalmamalısınız. Sizi uyarmış olmaları gerekirdi.»</p>

  <p>«Pek çok konuda uyardılar, senorita.» Van Horne hafifçe gülümsedi. «Ama benim yerim burası şimdi, başka türlüsü düşünülemez. Bunu anlayacağınızdan eminim.»</p>

  <p>«Burada papazları öldürüyorlar, peder!» diye kadın bağırdı. «Size de öyle davranmamaları için bir neden yok. Ben de bu işin içindeyim. Bu işe karışmak zorunda bırakıldım, başka seçeneğim yoktu. Ve bu yükü taşımaktan yoruldum artık, peder.»</p>

  <p>Van Horne kadının sesindeki belirgin ıstıraba karşı çok şaşırtıcı bir karşılık verdi, Kadının elini elinin içine aldı, diğer eliyle de kaşına düşmüş saçlarını geri itti. Yüzü ciddi, sesi güven ve iyilik doluydu.</p>

  <p>«Bunun seninle hiçbir ilgisi yok, evlâdım. Kesinlikle yok. Beni anlıyor musun?»</p>

  <p>Kadın şaşkın şaşkın baktı adamın yüzüne sonra van Horne'un elini sıktı. Bir an için gözleri kapandı, ağzından titrek bir ses döküldü.</p>

  <p>Gözlerini açtığında yüzündeki gerginlik kaybolmuş gibiydi.</p>

  <p>«Size yardım etmeyeceklerdir, peder, çok korkuyorlar çünkü.»</p>

  <p>«Bitiyorum.»</p>

  <p>«Kardeşimden korkuyorlar. Canlı her şeyden nefret eden kardeşimden.»</p>

  <p>Van Horne hafifçe gülümseyerek kadının elini bıraktı.</p>

  <p>«Tanrı sizinle olsun, senorita. Benim yapacak çok işim var. Burası biraz düzene girince belki de beni görmeye gelirsiniz yine, olmaz mı?»</p>

  <p>Kadın arabaya doğru yürüdü. Kaşlarımı çatarak van Horne'a baktım ama o beni görmezlikten gelip bir kereste alıp ateşe attı. Ben de arabaya döndüm. Chela de la Plata yanımdan koşarak geçip van Horne'a gitti, ben de Janos'un arka koltuğa oturmasına yardım ettim.</p>

  <p>«Ne diyorsun?» diye sordum.</p>

  <p>«Müthiş bir gösteri. Sanırım rolüne kendisi de inanıyordu.»</p>

  <p>«Ya gerçekten inanmaya başlamışsa?»</p>

  <p>Janos kısık sesiyle güldü. «Bir bu eksikti işte.»</p>

  <p>Chela yanında van Horne olduğu halde döndüğü için konuşmamızı kesmek zorunda kaldık.</p>

  <p>«Peder van Horne'dan yarın çiftliği ziyaret etmesini rica ettim,» dedi kadın. «Babamla tanışmasını istiyorum. Beyler, sizden yarın onu getirmenizi rica edebilir miyim?»</p>

  <p>«Size hizmet bizim için zevktir, senorita.» dedi Janos. «Burası eskiden pek sevimli küçük bir kiliseydi herhalde?»</p>

  <p>«İki yüz yıllıktır. Kutsal Martin de Porres anısına yapılmıştır. Aziz Martin bu bölgede büyük saygı görürdü. Annesi kızılderiliydi.»</p>

  <p>«Duymuştum,» dedim. «Peder van Horne daha dün bize ondan sözediyordu. Hatta kendisinde azizin çok ilginç bir de heykelciği var.»</p>

  <p>Van Horne o sıralarda tam olarak anlamadığım bir nedenle kaşlarını çatmıştı. Ancak olayların akışında rastlantılardan başka bir şey olduğunu da düşündüğüne emindim.</p>

  <p>«Bu kilise Aziz Martin de Porres adına mı yapıldı?» diye sordu.</p>

  <p>«Ama bunu biliyor olmalısınız, peder.» Kadın duraksıyor gibiydi. «Yanınızdaki bu heykelciği görebilir miyim?»</p>

  <p>«Elbette.» Van Horne kadının kolunu tutarken bize baktı. «Beylerin iznini isteyelim.»</p>

  <p>Kiliseye girdiklerinde Jonas'a, «Buna ne buyrulur?» diye sordu.</p>

  <p>«Bildiğim tek şey var, o da kadının zokayı iyice yuttuğu.»</p>

  <p>«Doğru, bu da ancak bizim lehimize olur. Dostumuz doğrusu nasıl davranacağını çok iyi biliyor.»</p>

  <p>«Çok geçmeden kadının günahlarını çıkartacaktır.»</p>

  <p>Janos purosunun ucunu gümüş çakısıyla kesecekken durdu. «Bu da seni rahatsız mı ediyor yani?»</p>

  <p>«Etmemeli miydi?»</p>

  <p>«Adam buraya bir rol oynamaya geldi. Sen şimdi kalkmış onu rolünü kusursuz oynadığı için suçluyorsun.»</p>

  <p>Haklıydı, ancak midemdeki o garip ve mantıksız soğukluk kaybolmuyordu işte. Olayların başta düşündüğümüzden çok başka bir yol izledikleri duygusuna kapılmıştım.</p>

  <p>Yeniden dışarı çıktıklarında van Horne çok ciddiydi, Chela de la Plata ise çok solgun. Van Horne kadının omzuna dokunup onu kutsadıktan sonra içeri girdi.</p>

  <p>Arabayla giderken Janos, «Heykelciği beğendiniz mi, senorita?» diye sordu.</p>

  <p>Ama kadın cevap vermedi, hatta anladığım kadarıyla onu duymadı bile, gözlerini boşluğa dikmiş dimdik ileri bakıyor, yalnızca zihninin derinliklerinde gizli yatan bir şeyi görüyordu.</p>

  <p>Otele vardığımızda kendini toplamış görünen kadın mahmuzları şangırdayarak canlı adımlarla çıktı merdivenleri. Moreno tezgâhın ardında kadehleri kuruluyordu, kadını görünce ellerini önlüğüne kurulayıp ne yapacağını bilemeyen bir tavırla yanına gitti.</p>

  <p>«Buyrun, senorita.»</p>

  <p>«Bu beyler babamın bir işi için geldiler, Rafael. İki ya da üç gün kalacaklar. En iyi odaların yeterlidir kendileri için.»</p>

  <p>Otelcinin yüzünde van Horne'u gördüğü anda beliren o dehşete uğramış bakış vardı yine.</p>

  <p>«Ama nasıl olur senorita,» diye mırıldandı. «Buna izin yok ki.»</p>

  <p>Kadın buz gibi bir sesle, «Dostum söylesene bana bu otel kimin malı?» diye sordu.</p>

  <p>«Babanızın elbette, senorita.»</p>

  <p>«O zaman iki seçeneğin var. Ya benim dediğimi yaparsın ya da pılını pırtını toplar çeker gidersin buradan. İstediğin bu mu?»</p>

  <p>Adam örümcek ağına takılmış bir sinek gibi umutsuzca çırpınıyordu.</p>

  <p>«Senorita çok iyi bilirler ki karımın durumu ... »</p>

  <p>«Çok iyi söyledin.» Kadında müthiş bir acımasızlık vardı. «Karar benim değil, senin, Rafael. Sana bir zarar gelmeyecektir.»</p>

  <p>Adam tümüyle pes etti. «Pekâlâ, senorita,. günahı sizin başınıza.»</p>

  <p>Kadın zafer dolu soluk bir gülümsemeyle bize döndü. Kardeşi ile pek çok benzer yanları olduğunu o zaman anladım sanırım.</p>

  <p>Bavullarımızı yukarı çıkarması için Moreno'ya bıraktık. Chela de la Plata'yı eve götürmek gerektiği için onlarla uğraşacak zamanımız yoktu.</p>

  <p>Yolun yarısına varana kadar ağzını açıp bir şey söylemedi, tam eve yarım mil kala aniden, «Madeni sizin standartlarınıza göre pek ilkel bulabilirsiniz,» dedi. «Doğru dürüst çalıştırılmayalı yıllar oldu, Senor Keogh. Bizi hoşgöreceğinizi umarım.»</p>

  <p>«Ekonomik miktarlarda gümüş olduğu sürece önemi yok, senorita. Önemli olan budur Araç gereci her zaman getirebiliriz.»</p>

  <p>«Elbette.» Kadın arkasına yaslanıp hemen sözü değiştirdi. «Peder van Horne. İnanılmaz bir insan, değil mi?»</p>

  <p>«Böyle bir yargıya varabilecek kadar iyi tanımıyorum kendisini. Ama pek çok şeye katlanabilecek bir görüntüsü var doğrusu.»</p>

  <p>«Sizin de öyle, senor.» Kadın boynumdaki gümüş madalyona dokundu. «Sizin gibi bir insanın bunu takması çok garip. Bunu nereden bulduğunuzu sorabilir miyim?»</p>

  <p>«Bir armağan,» dedim. «İyi bir arkadaştan.»</p>

  <p>Kadının kaşları kalktı, o anda benden biraz çekilir gibi oldu. Bu noktada soylu saf kan olsun yarım kan olsun hepsi de aynıydılar, kızılderililerden nefret ederlerdi.</p>

  <p>Geri dönerken Janos, «Bir soğukluk mu sezdin?» diye sordu.</p>

  <p>Madalyona dokundum. «İzlenimime göre bizim tarafı düşkırıklığına uğrattım.»</p>

  <p>«Korkarım ki öyle. Teksas ya da Arizona'da olsan seni kızılderili dostu diye postalamışlardı bile. Rüzgâr Nehri bölgesinde yaşamaktan hoşlanır mıydın, Keogh?»</p>

  <p>«Oraya hiç gitmediğim için şimdiden bir şey söyleyemem.»</p>

  <p>«Ben bu yöreye ilk geldiğimde kıyısından köşesinden biraz görmüştüm oraları. Senin İrlanda'ya hiç benzemez, inan bana. Vahşi, çorak bir yer. Lav yatakları, kayalıklar, taştan ormanlar. Orada yaşamak sabahtan akşama kadar doğayla savaşmaktır.»</p>

  <p>«İlginç bir yer olmalı.»</p>

  <p>«Apache'ler tüm insanların düşmanları olarak ün salmışlardır, ama yine de Yaki'lerden korkarlar. İspanya bu topraklara ilk el koyduğundan bu yana, yani dört yüz yıldır her istilâcıya karşı koymuşlardır. Hem de epey bir başarıyla diyebilirim. Hükümet uzun yıllardır artık çaresizliğe kapılıp bir kıyım kampanyasına girişmiş durumda. Zalim ve vahşi bir millet, Keogh. Düşmanlarının cesetlerini parçalarlar.»</p>

  <p>«Bir <span class="t21">Mills</span> el bombasıyla aynı biçimde parçalanan insanlar gördüm ben.»</p>

  <p>Sol taraftaki tümseğin ardından bir atlı çıkıp da hayvanını yolun tam ortasında durdurunca ani bir fren yaptım.</p>

  <p>Kim olduğunu hemen anlamıştım. Başka biri olamazdı. Dimdik oturuyordu eyerin üstünde. Siyah ceket, daracık siyah pantolon giymişti, görünüşündeki ciddiyeti bozacak bir tek gümüş düğme yoktu üzerinde. Siyah sombreronun altındaki yüz harap olmuş bir azizin yüzüydü. Vahşi doğanın sıcağıyla kemiklerine kadar yanmış bir Aziz Anthony. Mavi gözleri bomboştu. Ne sevgi ne de zalimlik. Bomboş.</p>

  <p>Sakin bir sesle, «Tomas de la Plata emrinizdedir, beyler,» dedi.</p>

  <p>Janos, «Biz sizin emrinizdeyiz, senor,» diye karşılık verdi. «Adım... »</p>

  <p>«Kim olduğunuzu biliyorum, ne olduğunuzu da. Babamın bu hayâli, yaşlı bir insanın bu saçmalığı için geldiniz, değil mi?»</p>

  <p>İlk bakışta silahsız görünüyordu, ama hafifçe öne eğildiğinde sol kolunun altında bir tabanca taşıdığını farkettim.</p>

  <p>«Madeni inceleyene kadar bunu nasıl bilebiliriz ki?» dedim.</p>

  <p>Başını sallayarak durdu öylece, sakin sakin boşluğa bakıyordu, sanki beklediği bir şey varmış gibi sakindi yüzü. Onu öldürmek için daha iyi bir fırsat ele geçiremezdim. Elimi kaldırmam yeterliydi. Üzerimizdeki tepede kavaklardan kuşlar ürkmüş bir halde havalandılar.</p>

  <p>Bir kere daha böyle olmuştu. County Clare dışında, İç Savaşın başlamasından hemen sonra. İki taraflı oynayan muhbirin biri bizi götürüyordu. Yolun kenarındaki ağaçlarda çığlık çığlığa bağıran kargaların beni uyarması gerekirdi, ama geç kalmıştım işte ve bir ağır makineli tüfek önümüzdeki kamyondakilerin tümünü biçivermişti.</p>

  <p>Yanlış yapa yapa bir şeyin doğrusunu öğreniriz zaten. Saygılı bir sesle, «Kızkardeşiniz bizi sabaha madenleri incelememiz için davet etti, senor,» dedim.</p>

  <p>«İki gün,» dedi. «Ondan sonra gideceksiniz. Kızkardeşimden önce de ben göreceğim raporunuzu. Anlaşıldı mı?»</p>

  <p>Tomas de la Plata elini kaldırınca kavaklar arasından yarım düzine silahlı adam belirdi. Arabanın çevresini saran bu insanlar kovboylar gibi giyinmiş olmalarına rağmen tepeden tırnağa silahlıydılar.</p>

  <p>«Yanınızda gelen bu papaz da sizinle dönecek,» dedi Tomas de la Plata. «Bugün keyfim yerinde de ondan diye söyleyin kendisine. Bu arada Mojadalılara yaklaşırsa başına neler gelir bilemem. Ayin yasak, dini propaganda yasak. Burada böyle şeyler kabul edemem.»</p>

  <p>Janos boğazını temizledi. «Biz onun bakıcısı değiliz, senor.»</p>

  <p>«Arkasından yas tutmayı mı yeğlersiniz?» De la Plata gülümsedi. «Bu adam için başka bir seçenek yok, beyler. Hiç de olmamıştı zaten. Burada kalırsa, ölür.»</p>

  <p>Atını mahmuzlayıp arkasında adamları olduğu halde dörtnala uzaklaştı sonra. Janos içini çekti.</p>

  <p>«Bir an için herifi öldürmeye çalışacaksın sandım. Buna kalkışsaydın kargalar şu anda ziyafete başlamışlardı üstümüzde. Onların orada olduğunu biliyor muydun?»</p>

  <p>«Kuşları ürkütmemeleri gerekirdi,» dedim.</p>

  <p>Janos kıs kıs güldü.</p>

  <p>«İşinizi doğrusu çok iyi biliyormuşsunuz, bayım.»</p>

  <p>Arabayı sürerken terden gömleğimin ve ceketimin ıslandığını hissediyordum, ellerim de tir tir titriyordu.</p>

  <p>Janos'u yerleşmesi için Casa Mojada'ya bıraktıktan sonra ben bir sigara yakıp biraz dolaşmaya çıktım. Önüme geleni selamlıyordum ama bir allahın kulu kalkıp da bana bir iyi akşamlar demedi.</p>

  <p>Yoksul insanlardı bunlar, İhtilâlden önceki kadar sefil bir hayat yaşıyorlardı. İhtilâlin ideallerine ancak gülebilirlerdi. Gerçekten de bu hayat hiç değişmezdi. Bir sokağın ortasından açık bir lağım akıyordu, küçük çocuklar sidik kokusu ile insan pisliğinin bulaşmadığı tek yer olmayan bir hava içinde oynaşıp durmaktaydılar.</p>

  <p>Ortasında bir kuyu olan küçük bir meydana çıktım. Yaşadığına insanın ancak bir mucize gözüyle bakabileceği çok yaşlı bir kadın su dolu bir testiyi taşımaya çalışıyordu.</p>

  <p>Kadının itirazlarını dinlemeden testiyi elinden aldım, kadın dönüp de karşı izbelerden birine kaçınca ben de ardından içeri girdim. Kapıdan girmek için eğilmek zorunda kalmam, pek de uzun olmayan boyumu düşününce içersinin yüksekliği hakkında bir fikir verir sanırım. Odanın pis havasında boğuluyordum az daha, soluğum birden kesildi. Gözlerim karanlığa alışınca odanın penceresi olmadığını ve mobilya denecek tek şeyin bir köşede yatak olarak kullanılan kızılderili kilimleri olduğunu gördüm. Yaşlı kadın korkuyla büzüldü isli ateşin yanına. Testiyi yere bıraktım, kadının eline bir beş peso sıkıştırıp kendimi dışarı attım.</p>

  <p>Meydana çıktığımda van Horne kilisenin önünde durmuş bana bakıyordu. Üzerinde yine cübbesi ile papaz yakası vardı.</p>

  <p>Yanına yaklaşırken, «İyi akşamlar, peder,» diye yüksek sesle seslendim.</p>

  <p>«Bay Keogh.» Van Horne dönüp kiliseye girdi. «Ne yapıyordunuz? Yoksulları ziyarete mi çıkmıştınız?»</p>

  <p>«O izbeye köpek bile bağlamam ben. Zamanında pek çok yoksulluk gördüm ama Dublin'in en berbat gecekondusu bile bunun yanında saray sayılır.»</p>

  <p>«Söylemiştim, yaşaması güç bir yerdir burası. Çiftlikte neler oldu?»</p>

  <p>Jurado ile karşılaşmamızdan başlayıp Tomas de la Plata'ya kadar bütün olanları bir bir anlattım. Sözüm bittiğ nde van Horne masanın kenarına oturdu. Kaşları çatılmıştı.</p>

  <p>«İki gün,» dedi sonunda. «Pek zamanımız yok yani,»</p>

  <p>«Bonilla yaşlı adamın deli olduğunu neden söylemedi dersin? Bunu bilmiyor olamazdı. Aile hakkında her şeyi biliyor.»</p>

  <p>Van Horne hâlâ kaşları çatık olarak bana baktı.</p>

  <p>«Bunun cevabını biliyorrnuşsun gibi bir halin var.»</p>

  <p>«Pekâlâ,» dedim. «Bu işte senin önemin Bonilla'nın belirttiğinden çok daha fazla bence. Seni yem olarak kullanmayı düşündü sanırım.»</p>

  <p>«Herifi dağlardan indirip sana ateş etme fırsatı verebilmem için.» omuzlarını silkeledi. «Bana göre hava hoş, evlât. İlk fırsatta onu ben öldüreceğim, söz veriyorum sana.»</p>

  <p>«Yani de la Plata'nın yolladığı mesaja aldırış etmeyeceksin, öyle mi?»</p>

  <p>«Ben buraya ondan emir almak için gelmedim, Keogh. Onu gömülmüş görmeye geldim ki duyduğum kadarıyla böylece bir kamu hizmeti yapmış olacağım.»</p>

  <p>«Peki ya kadın? Senin oynadığın oyun, nasıl bir oyun?»</p>

  <p>«Ne gibi bir oyun oynamamı isterdin?» Gerçekten şaşırmış görünüyordu. «Burada ben bir papazım, evlât, bunun için de papaz olmalıyım. Bunun sence bir sakıncası mı var? Dini inançlarının pek güçlü olmadığı izlenimine kapılmıştım oysa.»</p>

  <p>«Güçlü değildir. Birden kişilik değiştirmiş göründün de ondan işte... »</p>

  <p>«Bunu biraz daha açıklamalısın, pek anlayamadım.»</p>

  <p>«Tanrı aşkına, be adam! Kadının yanındayken seni ben bile papaz sandım. Konuşman, hareketlerin... Kendini fazla ciddiye alma, bütün dediğim bu.»</p>

  <p>Giyinme odasından kilisenin içine yürüdüm, her nedense dizlerim titriyordu. Van Horne arkamdan gelip kolumu tuttu, o korkunç kuvvetiyle beni kendisine doğru çevirdi.</p>

  <p>«Ben bir katilim, Keogh ve de hırsızım. Benim gibi bir insan için Tanrı yoktur. Olamaz.»</p>

  <p>«Bu doğruysa neden yaptığın şeyler seni bu kadar rahatsız ediyor?»</p>

  <p>İlk ve son olarak o anda tam kalbine girebilmiştim. Yüzü, daha doğrusu yüzü olan o maske, birden eriyiverdi, altında hayatımda gördüğüm en fazla işkence çeken bir yüz belirdi. Uzanıp ceketimin yakalarını tuttu. Böylesine saf bir güç gördüğümü hatırlamıyorum! Lastik bir topmuşum gibi havaya kaldırmıştı beni; son saatimin geldiğini sandım. Sonra aniden bir spazmla titrer gibi oldu, yakamı bıraktı.</p>

  <p>«Ya sen?» diye sordu. «Hiçbir şeye inanmayan, hatta kendine bile, yaşamının hiçbir amacı olmayan bir insan. İçinde duygu kalmamış senin. Ne sevgi, ne de nefret. Yürüyen bir ölüsün sen, Keogh.»</p>

  <p>Dönüp odaya girdi sonra, kapıyı ardından kapattı. Beni tarif ederken kullandığı sözcükler tıpatıp benimde de la Plata için düşündüklerimdi. İçim dehşetle dolmuştu.</p>

  <p>Kiliseden çıkmak üzere döndüğümde birden soluğum boğazıma tıkanıp kaldı. Mihrabın önündeki müstehcen resim silinip temizlenmiş, üzerine sandıktaki eşyalardan biri olan tahta bir haç yerleştirilmişti. Haçın üstündeki İsa heykelciği gümüştendi, akşam güneşinin son ışıkları daracık pencereden girerken hafifçe aydınlatmıştı İsayı.</p>

  <p>Cehennemin bütün köpekleri ardıma takılmış gibi dönüp koşa koşa dışarı attım kendimi.</p>

  <p>Otelin odaları beklediğim gibi pek sadeydi: badanalı duvarlar, eski pirinç karyolalar ve acemi bir marangozun elinden çıktığı anlaşılan mobilyalar.</p>

  <p>Janos açık pencerenin yanındaki yatağında oturuyordu. Dizlerine yaydığı bir bezin üzerinde <span class="t21">Smith Wesson</span> tabancasını temizlemekteydi.</p>

  <p>«Van Horne'u gördün mü?» diye sordu.</p>

  <p>«Evet, gördüm.»</p>

  <p>«Sesine bakılırsa tartışmışsın da.»</p>

  <p>«Onun gibi bir şey işte, ama önemli değil. Bir an için aynaya baktım ve orada gördüğümden hoşlanmadım.»</p>

  <p>«Anlamsız bir alışkanlık, dostum; çok uzun bir süre önce öğrendim ben bunu. Şimdi şu gönülsüz otelcimizden biraz yemekle bir iki şişe içki sızdırabilir miyiz bakalım. Biraz kendini toparlarsın o zaman.»</p>

  <p>Moreno gerçekten gönülsüzdü ama yine de bizim arkadaki özel odada yemek yememizi sağladı. Bize koskoca şişmiş karnıyla hareket etmekte güçlük çeken karısı hizmet ediyordu. Adama bu ülkede, hele kırsal bölgelerde, kadınların doğdukları günden başlayarak yük hayvanı gibi çalıştırıldıklarını söyleyecektim ama sonunda beni ilgilendirmeyen bir konu olduğu için ağzımı açmadım.</p>

  <p>Yemeğin sonunda kadının ayaklarını sürüyerek odadan çıkmasından sonra Janos, «Kadın pek de sağlıklı görünmüyor,» dedi.</p>

  <p>«Sağlıklı görünmek de ne demek, böyle devam ederse başı gerçekten belâya girecek.»</p>

  <p>«Senin tıp eğitimi gördüğünü unutmuştum,» dedi. «Diplomanı almış mıydın?»</p>

  <p>«Bir yılım kalmıştı.»</p>

  <p>«Yazk olmuş. Peki sınavlarını vermek için geri dönmeyi düşünmedin mi hiç?»</p>

  <p>«Dublin'e mi?» Acı acı güldüm. «Hesabımı hemen görürler orada. Haydi gidelim bakalım barı nasıl bir yermiş.»</p>

  <p>Eh, onun da bildiği gibi konuşmayı kısa kesmenin en kestirme yoluydu bu. Akıllı herifti hiç kuşkusuz.</p>

  <p class="p10"><span class="t19">R</span></p>

  <p><span class="t18">I</span>çeri girdiğimizde Moreno barda değildi; bu da bizim için epey iyi oldu doğrusu, kendimize birşeyler hazırlamak için tezgahın arkasına geçtiğimde iyi kalite İskoç viskisi buldum. Bunun kimin için saklandığını tahmin etmekle birlikte bir şişe ile iki kadeh aldım. Tam o anda içeri giren Moreno itiraz edecekti ki susmayı yeğledi.</p>

  <p>«Başka bir şey ister miydiniz, beyler?»</p>

  <p>«Bir ya da daha iyisi iki deste oyun kağıdı,» dedim. Janos umutla yüzüme bakarak. «Bezik oynar mısın?»</p>

  <p>«Hayır. Ama bir kere Connemara'da bir çiftlikte ayağımdan yaralıyken rehin tuttuğumuz bir İngiliz generalinden piket denilen şeytanca bir oyun öğrenmişim.»</p>

  <p>Janos'un yüzü inanılmaz bir sevinçle aydınlandı.</p>

  <p>«Tanrım, bu centilmen oyununu bir daha oynayacağım dünyada aklıma gelmezdi.»</p>

  <p>Verdiği puroyu yakarken Moreno da kağıtları getirdi. Masanın üstüne bırakırken, «Beyler özel bir odada belki daha rahat ederler,» dedi. «Burası biraz sonra epey kalabalık olur.»</p>

  <p>Kağıt destesinden yediliden küçük kartları ayıklamaya başlamış olan Janos, «Biz olduğumuz yerde mutluyuz, adam,» dedi. «Bizi rahat bırak artık.»</p>

  <p>Ne kadar usta olduğunu anlamalıydım, ancak Janos gibi biri tarafından rubikon yapılmak bile zevkli bir deneydi. Oyun kafamı başka düşüncelerden öylesine uzaklaştırmıştı ki bir saat sonra ara verdiğimizde barda on onbeş kişinin olduğunu görünce şaşırdım.</p>

  <p>Davetsiz misafirdik, bu kadarı belliydi, adamlar çoğunlukla ses çıkarmadan oturuyorlar, içerlerken ya da alçak sesle konuşurlarken aksi aksi bizden yana bakıyorlardı. Giyimlerinden anlaşıldığı kadarıyla hepsi basit köylülerdi ve ortada kaygılanacak bir şey yoktu.</p>

  <p>Yeni bir oyuna başladık. Tam üçüncü eli açıyordum ki Raul Jurado mahmuzlarını şakırdatarak içeri girdi. Yanında kendisi gibi sığır çobanı giyimli, bellerinde tabancaları olan iki kişi vardı. Birini daha önce Tomas de la Plata'nın yanında görmüştüm.</p>

  <p>Jurado yüzünü asıp bir süre kaşlarını çatarak bize baktı. Sol bileğinden meşin bir kamçı sallanıyordu. Bizi dışarı atmak ya da çok daha kötü şeyler yapmak isterdi kuşkusuz, ancak artık gerçek efendisinin sözünden sonra böyle bir harekete girişmesi tümüyle olanaksıztaşmıştı.</p>

  <p>Jurado bara yaklaşıp dehşete kapılmış olan Moreno'dan arkadaşlarıyla kendisine tekila ısmarladı. Bir an sonra kapı yine açıldı, bu sefer Oliver van Horne girdi içeri.</p>

  <p>Öyle tam ve inanılmaz bir sessizlik çökmüştü ki bara, milletin yüzündeki şaşkınlık gerçekten görmeye değerdi.</p>

  <p>Van Horne yumuşak bir sesle, «İyi akşamlar,» dedi.</p>

  <p>«Size de iyi akşamlar, peder.» Tek konuşan bendim.</p>

  <p>Üzerinde cübbesi, başında şapkası vardı, kolunun altında yünlü bir battaniyeye sarlı bir şey taşıyordu. Van Horne bara yanaşıp Moreno'ya, «Sizi rahatsız ettiğim için özür dilerim,» dedi. «Ama çok acele bir iki şeye ihtiyacım var, bana yardımcı olabileceğinizi düşündüm.»</p>

  <p>Moreno taş kesilmiş gibi baktı adama. Jurado, gözünde çirkin bir parıltıyla durumu izlemek için döndü.</p>

  <p>Van Horne aynı sakin sesle, «Yatağım için bir şilte,» dedi. «Bir gaz lambası ve verebileceğiniz kadar badana ile fırça.»</p>

  <p>«Burada sana bir şey yok,» dedi Jurado. «Git buradan.»</p>

  <p>Van Horne yine yumuşak sesle, «Ben yoksul bir insanım, param gelene kadar bir şey ödeyemem,» dedi: «Ama güvece olarak bunu istersiniz diye düşündüm.»</p>

  <p>Battaniyeyi açıp Aziz Martin de Porres'in heykelciğini tezgahın üstüne koydu. Herkesin aynı anda soluğu tutulmuştu sanki, insanlar ellerinde olmadan ayağa kalkarlarken iskemleler devriliyordu. İki kişi dizüstü çöktüler, müşterilerden çoğu da istavroz işareti yaptılar.</p>

  <p>Moreno'nun yüzünde müthiş bir korku vardı şimdi.</p>

  <p>«Bunu nereden buldunuz, peder?»</p>

  <p>«Tanıdınız mı?»</p>

  <p>«Elbette.» Moreno da koyu bir dindar gibi istavroz işareti yaptı. «Onun yeri burasıdır, peder, bizim kilisemiz. Kilisenin yapıldığı günden beri, iki yüz yıldır durduğu yerde. Peder, o bizimdir. Bu kasabanın insanlarınındır. İhtilâlde buradan götürüldüğünde talihimizi de alıp götürmüştü.»</p>

  <p>«Yine sizin olacak, dostum,» dedi van Horne.</p>

  <p>«Kilise temizlenip kutsandıktan sonra yine eski yerine konulacak.»</p>

  <p>Moreno, «İstediğiniz şeyleri hemen getireyim, peder.» dedi. «Şöyle gelin lütfen.»</p>

  <p>Jurado'nun kamçısı tezgahın üstünde sakladı. «Ben hayır diyorum!»</p>

  <p>Van Horne adamın karşısına dikildi. «Hangi yetkiye dayanarak?»</p>

  <p>«Bu yeter mi, senor papaz?»</p>

  <p>Jurado tabancasını çıkardı, kolunu uzatıp namluyu van Horne'un karnına dayadı.</p>

  <p>Tabancamı çekmek için elimi ceketimin koluna atmıştım ama buna gerek kalmadı. Van Horne sakin bir hareketle namluyu yana itti.</p>

  <p>«Ben silahlı değilim, senor. Sizi şerefli bir insan sanmıştım.»</p>

  <p>Jurado bu oyunu yutacak kadar aptaldı. Van Horne'a baktı, otoritesini onaylattırmak istermiş gibi çevresine bakındı, tabancayı kılıfına soktu.</p>

  <p>«Bir yarışma mı öneriyorsunuz yani?»</p>

  <p>«Neden olmasın? Zararsız bir eğlence. Bir güç denemesi. Ben kazanırsam Moreno'ya istediklerimi vermesi için izin verirsiniz.»</p>

  <p>«Ya kaybedersen?»</p>

  <p>Van Horne omuzlarını silkti. «Bu size kalmış bir şey, senor.»</p>

  <p>Jurado güldü, yanındaki arkadaşının böğrüne bir yumruk indirip adamı odanın ortasına savurdu.</p>

  <p>«Güç denemesi benimle hem de? Komik, değil mi? Duyduğum en komik şey bu.» Van Horne'a döndü. «Ne öneriyorsun bakalım?»</p>

  <p>«Bilek güreşi.»</p>

  <p>Jurado'nun ağzı açık kaldı.</p>

  <p>«Bilek güreşi mi? Çocuk oyunu bu.»</p>

  <p>Kendisiyle alay edildiğinden kuşkulandığı için öfkelenmiş gibiydi. Van Horne, «Benim biraz ilginç bir türüm var, göstereyim,» dedi.</p>

  <p>Tezgahın ardındaki rafın üstünde şamdanlanyla yanan mumlar vardı. Van Horne Moreno'dan iki şamdan aldı, en yakın masaya taşıyıp ikisini de dikkatle yerleştirdi. Seyredenler gibi ben de amacının ne olduğunu anladım. Bilek güreşinde iki kişi karşı karşıya oturup sağ ellerini kavrarlar. Amaç karşısındakinin elini masaya yapıştırmaktır. Van Horne'un oyununda bu kaybeden için kötü bir el yanığı da demekti.</p>

  <p>Jurado gülerek bir iskemle çekti.</p>

  <p>«Bundan hoşlandım işte. Çok hoşlandım hem de. Ama sizi uyarmalıyım, senor, elinizi yatırdığım zaman elimden bırakmayı unutabilirim.»</p>

  <p>Van Horne adamın karşısına; oturdu, dirseklerini masaya dayayıp ellerini kavuşturdular. Jurado dişlerini göstererek sırıtıyordu. Ancak sırtı bana dönük olduğu için van Horne'un yüzünü göremiyordum.</p>

  <p>Jurado'nın yüzünde bir kas gerildi. Karşısına tahmin ettiğinden daha güçsüz biri çıkmış olduğu için gülümsemesi yayılıyordu yüzüne. Van Horne'un eli ağır ağır ama kesin bir halde mumun alevine doğru inmeye başladı.</p>

  <p>Jurado'nun yüzündeki zafer sevinci görülecek bir şeydi. Kahkahalarla gülüyordu. Ancak eli, van Horne'un kendisiyle oyun oynamakta olduğunu gözler önüne serecek biçimde bir anda ters dönüp mumun üzerine doğru yatarken donup kaldı kahkahası yüzünde.</p>

  <p>Van Horne avcu içindeki eli alevin üstünde tuttu. Jurado'nun yüzü acıyla kasıldı, alnında boncuk boncuk terler belirdi, ama yine de dişlerini kastı ve bağırmadı. Sonunda van Horne adamın elini bırakıp ayağa kakltı.</p>

  <p>«Büyük bir Fransız kralı eski zamanlarda şöyle demişti: Korku nedir bilmediğini söyleyen insan başparmağı ile işaret parmağı arasında bir mum söndürsün bakalım. Tabii bütün iş bunu nasıl yaptığınıza bağlıdır.»</p>

  <p>Van Horne parmaklarını yaladı, sonra tek bir hareketle iki mumu da söndürdü. Jurado yaralı eli diğer eli içinde, yüzü acıyla kasılmış bir halde bir süre papazın yüzüne baktı, sonra dönüp ardında iki arkadaşı olduğu halde dışarı yürüdü.</p>

  <p>Van Horne Aziz Martin de Porres heykelciğini aldı, salona çöken sessizlik içinde dikkatle sardı ve Moreno'nun açık tuttuğu kapıdan girdi.</p>

  <p>Bundan sonra sanki intikam alınıyormuş gibi hep bir ağızdan konuşmalar başladı. Janos'a, «Ne yapmaya çalışıyordu bu herif?» diye sordum.</p>

  <p>«Tanrı bilir, ama bir daha sefere silaha ihtiyacı olacak.» İskambil kağıtlarını topladı. «Bir gece için bu kadar heyecan yeter, ben yatmaya gidiyorum.»</p>

  <p>O gittikten sonra kalkıp kapı önüne yürüdüm. Dışarda oturan bir iki kişi benim geldiğimi görünce sustular. Merdivenin başına vardığımda sokakta bir el arabasının tekerlek sesini duydum; binanın arkasından Moreno'nun ittiği bir elarabası çıktı Van Horne de yanıbaşındaydı.</p>

  <p>Merdivenlerden inip seslendim. Van Horne durakladı, sonra Moreno'ya yola devam etmesini söyledi.</p>

  <p>«Oynadığın o oyun neydi?» diye sordum.</p>

  <p>«Otoritemi kuruyordum, hepsi bu. Kadın bu sabah heykelciği tanıyınca bana hikayesini anlattı. Esaslı bir şey yakaladığımı anladım, bunu da sömürmem gerekiyordu. Bunu epey iyi başardım sanıyorum. Sabaha görüşürüz.»</p>

  <p>Elarabasının ardından karanlıkta yürüdü gitti. Ben onun ayak seslerini dinlerken yine hangisinin gerçek Oliver van Horne olduğunu düşünüyordum. Ama bu cevabını hiç bulamayacağım bir bilmece de olabilirdi.</p>

  <p>Huzursuzdum, keyfim kaçmıştı, bu halimle de yatıp uyuyamazdım. Açık lağımdan yükselen kokular arasında anacaddeden duvardaki büyük kapıya yürüdüm. Dışarda hava mis gibiydi, ufukta yıldızlar vardı, dağların tepelerinde karlar parıldıyordu. Yamaçların yukarlarında bir ateş yanıyor, küçük bir kampın çevresinde ayaklarından bağlı at ve katırlar geviş getiriyorlardı. Hayvanlardan birinin boynundaki süs çıngırağının hafif sesini duyunca kalbim duracak gibi oldu.</p>

  <p>Nöbetçilerden birinin, sonra diğerinin önünden geçtim, kimse beni durdurmaya kalkışmadı. Biri ateşin yanında battaniyesine sarınmış uyuyordu. Öteki yanda Nachita ateşin başında bağdaş kurmuş çubuğunu tüttürmekteydi, <span class="t21">Winchesteri</span> dizlerinin üzerindeydi.</p>

  <p>Titrek ateşte bana bakarken yüzünden yaşını okumak olanaksızdı. Tam o anda çadırın kapağı aralandı, kız hiç konuşmadan uzun uzun benden yana baktı. Yeryüzünde yaşamış olanı her kadın bir tek kadın olmuştu o anda, eski günlerde bir tanrı yerine tanrıçaya tapan insanları anlıyordum artık.</p>

  <p>Kız gülümsedi, yalnız benim için gülümsedi, yanından geçip çadıra girdim. Direğe bir gaz lambası asılıydı. Kız çadırın kapağını çekip dünyayı dışarda bıraktı, dizleri üstüne çöktü.</p>

  <p>Ben de onun önünde çömelip usta hareketlerle saçlarını çözüp omuzlarının altına kadar sarkıtmasını seyrettim. Kız sonra beni şaşırtan bir şey yaptı. Düz tahta bir kutuyu açtı, içinden bir tomar kâğıt ile bir kalem çıkartıp acele birşeyler yazdı.</p>

  <p>İspanyolcaydı yazdıkları ve elyazısı kusursuzdu. Seni terkedebileceğimi mi sanmıştın?</p>

  <p>Cevaplaması güç bir soruydu, ama kız kalkıp da lambayı söndürdüğünde buna gerek kalmadı.</p>

  <p class="p11"><span class="t20">i</span></p>

  <p>&nbsp;</p>
</body>
</html>
