<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>13. BOLUM</title>
</head>

<body>
  <h1 class="h11"><a id="a28"></a>13. BOLUM</h1>

  <p><span class="t18">C</span>adır bezine vuran yağmurun patırtısıyla uyandım, bir süre direğe bakıp rahatça yattım orada; tam kollarımı açıp gerilene kadar.</p>

  <p>Bir an hâlâ uykuda olduğumu ve düş gördüğümü sandım. Ama elimin ayağımın sımsıkı bağlı olduğundan emin olunca bunun uyku falan olmadığını anladım. Seslenmeye başladım, az sonra çadırın kenarını aralanıp Nachita içeri girdi. Yanımda çömelirken yüzü ciddiydi.</p>

  <p>«Victoria nerede?» diye sordum.</p>

  <p>«Irmak kenarında odun topluyor, senor.»</p>

  <p>Oturmaya çalıştım ama başını salladı.</p>

  <p>«Bu sabah Mojada'ya gitmeyeceksiniz. Kız istemiyor.»</p>

  <p>Kendimi sakin olmaya zorladım.</p>

  <p>«Saat kaç?»</p>

  <p>«Dokuza geliyor, senor.»</p>

  <p>«Tanrı aşkına, Nachita, beni çözmelisin.»</p>

  <p>Yalvarmanın bir anlamı yoktu, adam kalkıp dışarı çıkmıştı çünkü. Battaniyeyi; üzerimden çekmekten başka bir şey yapamazdım. Kız bana ıstırap vermemek için olacağından ellerimi önden bağlamıştı.</p>

  <p>Çadırdan çıkıp yüzüstü yere düştüm. İki direk dikmişler, çadırdan uzattıkları bir brandayı direklere bağlamışlar, altında da ateş yakmışlardı, yağmur bardaktan boşanırcasına akıyordu brandanın kenarlarından. Ötede dağlardan yuvarlanıp ortalığı saran sis görüş mesafesini neredeyse sıfıra indiriyordu.</p>

  <p>Oturmaya çalıştım; Nachita ateşin başından kalktı, beni doğrultup sırtımı eyere dayadı. Aynı anda Victoria da kucağında çalıçırpıyla ağaçların arasından görünmüştü. Sırtına eski bir battaniyeden yapılma bir pelerin atmış, başına hasır bir şapka geçirmişti.</p>

  <p>«Ne kanıtlamaya çalışıyorsun?» diye sordum.</p>

  <p>Kız dal parçalarını yere attı, hiç konuşmadan çömelip ateşi beslemeye başladı.</p>

  <p>«Dün gece dilinin çözüldüğünü unuttun mu yoksa? Cevap ver bana, namussuz karı.»</p>

  <p>Nachita'nın tokadı suratımda patladı. Kız hemen ayağa fırlayıp aramıza girdi, adamı iteledi. Sesi yine uzaktan geliyor, tane tane konuşuyordu.</p>

  <p>«Bu sabah arkadaşın ölecek, kesin bu.»</p>

  <p>«Ama ben ölmeyeceğim, öyle mi?»</p>

  <p>Nachita tüfeğini kapmış, ayağa fırlamıştı bile. Geç kalmıştı ama. Irmaktan geçen, ağaçlar altından beliren atlılar kampı sarmışlardı bile. En az otuz kişi vardılar. İki-üçünü tanımıştım, ama Jurado görünürlerde yoktu. Atlılar birden ayrıldılar. Thomas de la Plata aralarından geçip yanımıza geldi.</p>

  <p>Her zamanki giysilerinin üzerine bir süvari subayının pelerin biçimindeki kaputunu geçirmişti. Gerektiğinde hemen tabancasını çekebilmesi için pelerinin önü açıktı.</p>

  <p>Bir süre kaşlarını çatarak bana baktı, sonra atından inip yanımda çömeldi.</p>

  <p>«İsteksiz bir damat adayı galiba, Senor Keogh? Bana aksini anlatmışlardı oysa.»</p>

  <p>«Beni burada tutmazsa papazın yanına gidip öleceğimi sanıyor.»</p>

  <p>«Öyle mi?» Tomas kıza baktı. Sonra da Nachita'ya. «Haklı olabilir. Yabancılar birbirlerine yardım ederler, kaçınılmaz bir yaşam gerçeğidir bu onlar için.»</p>

  <p>«Bir insanın ölmesini istemiyorsam ne çıkar bundan? Bir Amerikalı o. Onu öldürursen epey politik baskı yapılacaktır.»</p>

  <p>«Bunu kendisi istedi, ben istemedim.»</p>

  <p>«Öyleyse beni serbest bırak da onu kandırayım.»</p>

  <p>«Ama kandırmanı istemiyorum ki.» Şaşırmış görünüyordu. «Neden istiyeyim? Din şehidi olmak istiyorsa ona yardımcı olmak beni mutlu eder.»</p>

  <p>Rolümü oynamaya devam zorundaydım; benim nasıl tepki göstermemi bekliyorsa o tepkiyi göstermeliydim.</p>

  <p>«Neden ama? Bunda senin ne çıkarın olabilir ki?»</p>

  <p>Herkesi birkaç adım geriye göndermek için elini salladı, sonra bana doğru eğildi.</p>

  <p>«Isa Kudüs'e girdiğinde yetkililerin zorunlu oldukları şeyi yapmış olduklarını düşündün mü hiç? Başka seçenekleri yoktu. Bir arada yaşayamazlardı. Bir çelişki olurdu bu.»</p>

  <p>Bütün bunları büyük bir ciddiyetle söylüyordu. Kendisini ilk gördüğümde hafif kaçık olduğunu anlamıştım zaten. Şimdi ise emindim, buna.</p>

  <p>«İlginç bir benzerlik,» dedim.</p>

  <p>«Öyle. Benim gibi bir insan peder van Horne'un dünyasında nasıl yaşar? Ya da onun gibi biri benim dünyamda? Ben kendi bildiğim, biçimde yaşamaya devam ediyorum, bu da senin papazının çoktan ölmesi gerektiği demektir.»</p>

  <p>Tümüyle kaçırdığını anlamak için bu çarpık mantığını dinlememe gerek yoktu, ayağa kalkarken yüzünden çıldırdığını okuyabiliyordum. .</p>

  <p>Cebinden altın bir saat çıkartıp kapağını açtı.</p>

  <p>«Şimdi izin isteyeceğim, oniki dakika sonra randevum var ve ben randevularıma tam zamanında giderim.» Atının üstüne atladı hayvanı ateşin üzerinden aşırıp kahve güğümünü devirdi. «Seni böyle terkettiğim için üzgünüm, dostum. Biri seni ateşle oynadığın konusunda uyarmalıydı. Bu vahşi yavrunun bıçağını belinden çıkarmayacağını umalım bari.»</p>

  <p>Adamlarıyla birlikte sisler arasında kaybolduğunda Victoria'ya döndüm.</p>

  <p>«Hâlâ vakit varken bırak beni, yalvarıyorum sana.»</p>

  <p>Kız sırtını dönünce yapabileceğim tek şeyi yaptım, dizüstü çöküp bileklerimi ateşe soktum. İnanılmaz bir sancı kapladı vücudumu, elimde olmadan bağırdım, ama o sırada kız üstüme atlamış beni eyere doğru çekiyordu bile.</p>

  <p>«Kazanacak hiçbir şeyin yok,» dedim. «Oysa çok şey kaybedebilirsin. Böylesine bir ihanetten sonra birlikte yaşayabilir miyiz sanıyorsun? Senin yüzüne her baktığımda bunu hatırlamayacak mıyım?»</p>

  <p>Kızın gözleri irileşince can alıcı noktaya dokunduğumu anladım. Gözlerinde gerçek bir acıyla duraksıyordu. Ellerimi uzattım.</p>

  <p>«Şu andan sonra yapacağın hiçbir şeyin yararı olmaz artık.»</p>

  <p>İstediğimi elde etmiştim. Kız sırtındaki battaniyenin içinden çıkardığı çok keskin bıçakla bir hamlede kesti ellerimi bağlayan ipi. Ayaklarıma eğildiğinde Nachita da kılıfı içindeki <span class="t21">Enfield</span>imi uzattı.</p>

  <p>«Kasabanın ana girişinden geçersem çok geç kalacağım,» dedim. «Başka bir yol yok mu?»</p>

  <p>«Kilisenin yakınında duvar çökmüştür, senor. Tırmanmak kolaydır. Size gösteririm.»</p>

  <p>Kızılderili bunu söylerken kıza bakmıştı, kız başını salladı. Ben giderken kızın ellerini tutup kendime çektim.</p>

  <p>«İster inan ister inanma ama dönmeye kararlıyım,» dedim.</p>

  <p>Kızın sözüme bir an bile inanmadığını gözlerinden okuyordum. Doğrusunu söylemek gerekirse işlerin bu gidişinden ben de bundan o kadar emin değildim ya.</p>

  <p class="p10"><span class="t19">F</span></p>

  <p><span class="t18">E</span>n yakın atın sırtına atladım, topuklarımı sertçe karnına bastırıp dörtnala uzaklaştım sislerin içinde.</p>

  <p>Nachita bir an sonra yanıbaşımda belirdi, bir elinde silahı vardı. Epey engebeli bir araziden kalbim yüreğim ağzımda geçtik, dibinde birkaç santim yağmur suyu olan derin bir dere yatağına girdik, öteki taraftaki yamacı çıktık ve köyün üst başındaki duvarın otuz kırk metre ilersine vardık.</p>

  <p>Duvarın tuğlaları yer yer yıkılmış, yüksekliği üç dört metreye inmişti. Atımı duvarın dibine yanaştırıp sırtında ayağa kalktım. Nachita hayvanın kıpırdaması için atını atıma yapıştırdı. Her zaman olduğu g'bi kısa boyumun sıkıntısını çekiyordum. Ancak bir zıplamayla duvarın üstüne tutundum, yarıklara ayaklarımı sokup kendimi yukarı çektim.</p>

  <p>Nachita'ya el salladıktan sonra öteki taraftaki küçük bir avluya atladım. Duvardaki küçük bir kapı kilitli değildi. Kapıyı açınca kendimi kasaba alanına açılan daracık bir sokakta buldum.</p>

  <p>Köşeden başımı uzatıp baktığımda kilisenin kırk metre kadar ilerde olduğunu gördüm. Van Horne'un sözünü ettiği el arabası kilise kapısının bir iki metre önündeydi ve üzeri parlak renkli bir battaniyeye kaplanmıştı. Üstünde de Aziz Martin de Porres'in heykeli tek başına duruyordu. Ortalıkta ne van Horne'dan ne de Janos'tan eser yoktu.</p>

  <p>Köye giden yolda nal sesleri duyunca köşedeki binanın van Horne'un sözünü ettiği ahır olduğunu anladım.</p>

  <p>Sokaktaki tahta kapıdan taş bir merdivenle yukarı çıkılıyordu. Kapıyı açtığımda bunun kiliseyi ve alanı gören samanlık kapısı olduğunu gördüm. Van Horne kilisenin kapısı içinde, yağmurdan korunuyormuş izlenimini vererek duruyordu.</p>

  <p>Söylediği gibi çuvalları köşede buldum, <span class="t21">Winchester</span> ve bombalar hazırdı. Samanlık kapısına döndüğümde de la Plata'nın adamlarının bir grup halinde soldan belirip kilise kapısının karşısına dizildiklerini gördüm.</p>

  <p>Durum bundan daha iyi olamazdı. O son dakikada pek çok şeyin farkına vardım. Tomas de la Plata süvari kaputu içinde. Van Horne sırmalı cübbesiyle kapı önünde.</p>

  <p>Bir elbombası aldım, fünyesini dişimle söküp atmaya hazırlandığım sırada yan sokaktan bir atlı dörtnala çıktı, atını Tomas ile van Horne arasında öylesine sert durdurdu ki, hayvan ıslak taşlar üstünde kaydı, düştü.</p>

  <p>Chela de la Plata çok geç kalmıştı. Van Horne <span class="t21">Thompson</span>'u arkasından çıkartıp ateşe başlamıştı bile, çan kulesinden de bir eI bombası yuvarlanıp adamların ortasında patlamıştı.</p>

  <p>Ben de işi sağlama bağlamak için elimdeki bombayı fırlattım. Chela ölmüştü çünkü. Ölmüş olması gerekirdi. Yüzünün kanlar içinde olduğunu gördüm, kardeşi yanıbaşında kadını eyerin üstünde tutmaya çalışıyordu; Janos kuleden uzanıp öteki <span class="t21">Thompson</span>'la alanı sağdan sola tararken ikisi de atlarıyla birlikte devrildiler.</p>

  <p>Janos'un yaptığı yanlış bir hareketti, çünkü şimdi adamlar da ateşimize karşılık veriyorlardı. Janos'un silahı sustu, kendisi pencerenin pervazına dayandı, başı öne düştü. Sonra vücudunun ağırlığıyla kaydı ve <span class="t21">Thompson</span>unun ardından on metre aşağıya kaldırıma yuvarlandı.</p>

  <p>Ben bu arada hiç durmadan ateş ediyor, hedeflerimi dikkatle seçiyordum. Dört tanesinin işini bitirdiğim kesindi. Buna rağmen birkaç atlı altımdan geçerek sağımdaki sokakta gözden kayboldular.</p>

  <p>Alanda dumandan gözgözü görmüyordu, ölmek üzere olanların çığlıkları, hayvanların bağırmaları birbirine karışıyordu. Birden ani bir hareket oldu, <span class="t21">Winchester</span>imi omzuma kaldırdım ama bir küme binicisiz atın dumanlar arasından sokağa doğru koştuklarını görünce yine indirdim.</p>

  <p>Ortadaki bir hayvanın üzerine atılmış bacağı, süvari kaputunun savrulan pelerinini gördüğümde çok geç kalmıştım. Yüzü kan içindeki Tomas de la Plata ile bir an gözgöze geldik, sonra atlarla birlikte sokakta kayboldu gitti.</p>

  <p>Başımın üstünde kapıya bir mermi saplandı o anda. Hemen namludan çıkan aleve doğru ateş ettim, bir çığlık koptu. Bir sessizlik oldu, <span class="t21">Thompson</span> ortalığı bir kere daha taradı, yeniden sessizlik çöktü.</p>

  <p>Bir süre sonra van Horne, «Orada mısın, Keogh?» diye seslendi.</p>

  <p>Aşağı inerken tüfeği yeniden doldurdum. Van Horne'a giderken barsakları deşilmiş ama hâlâ debelenen bir atın kafasına bir el ateş etmek için durakladım.</p>

  <p>Van Horne, üzerinde hâlâ cübbesi, sırmalı, pelerini olduğu halde makinelisi ateşe hazır bir durumda dumanların arasından çıktı.</p>

  <p>«Janos öldü,» dedi. «De la Plata'yı da göremiyorum.»</p>

  <p>«Kaçtı. Arka sokağa girerlerken gördüm birkaçını. Burada öteki <span class="t21">Thompson</span> olmalıydı.»</p>

  <p>«İş işten geçtikten sonra yanmanın anlamı yok. Onu vurduğumuzu sanıyordum ama yalnızca atını vurmuşuz. Kızkardeşini hiç beklemiyordum.»</p>

  <p>Sesi birden kısılmıştı, konuşmakta güçlük çekiyor olmalıydı ki, makinalısını elime tutuşturup dönüp yürüdü. Onun ardından gidince sırmalı pelerini çıkartıp kadının üstüne örttüğünü gördüm, sonra da kiliseye girdi.</p>

  <p class="p10"><span class="t19">F</span></p>

  <p><span class="t18">J</span>anos'un kuleden düşürdüğü öteki Thompsonu aldım, çalışıp çalışmadığını kontrol ettikten sonra iki elimde iki makinalı ana caddeden aşağı yürümeye başladım. Moreno ile bir avuç köylü korkudan ödleri patlamış halde otelin dışında bekleşiyorlardı.</p>

  <p>Moreno bana doğru koştu. «Peder van Horne iyi mi?»</p>

  <p>Başımı salladım. «Kapıdan kaç kişi çıktı, gördünüz mü?»</p>

  <p>«Altı kişi, senor. Don Tomas çılgınlar gibi sürüyordu atını, yüzü kan içindeydi.»</p>

  <p>«Kızkardeşi olayı önlemeye çalıştı, ama arada kendisi öldü.»</p>

  <p>«Aman Tanrım.» Moreno ile yanındakiler istavroz işareti yaptılar. «Bu günün sonucunda hepimiz öleceğiz, senor.»</p>

  <p>«Biraz cesaretiniz kalmışsa ölmezsiniz. Ölüleri soyarsanız kilisenin önünde bol miktarda silah ve cephane var. Bu arada senin yerinde olsam ana giriş kapısının duvarına iki adam yerleştirirdim. İhtiyaç olacağını sanmıyorum ama makineli tüfekleri alabilirler. Huanca'daki eski çiftlikte Teğmen Cordona diye biri var. Eğer kendisine bir mesaj iletecek olursanız dörtnala gelir buraya.»</p>

  <p>Adam derin bir soluk alıp başını salladı.</p>

  <p>«Haklısınız senor, böyle bir durumda paniğin hiçbir yararı olmaz. Ateş başlayınca en az iki düzine insan kaçtı kırlara. Yıllar boyunca buralarda çok korkunç şeyler gördüğümüzü unutmayın. Tüm köylerin halkı katledildi... kadınlar, çocuklar... İnsan Tanrının Meksika'ya sırt çevirdiğini sanacak neredeyse.»</p>

  <p>Sözünü orada kesip seçtiği iki kişiye makineli tüfeklerin tetiklerini nasıl çekeceklerini gösterip yanlarından ayrıldım.</p>

  <p>Barda benden başka kimse yoktu, bir şişe viski bulup iri bir kadehe doldurdum. Tanrım, ne pis işti bu. O kadar adam ölmüştü, kadın ölmüştü ve Tomas hâlâ yaşıyordu. Birden hepsinden bıktım, dünyaya ve en çok da van Horne'a müthiş bir öfke duyuyordum.</p>

  <p>Moreno ile adamlarının ölüler arasında dolaştıkları alandan geçip kiliseye girdim sonra. Van Horne mihrabın yakınındaki en ön sırada oturuyordu. Ben yürürken başını bile çevirmedi.</p>

  <p>Yanında durdum.</p>

  <p>«Bir şey söyleme, Keogh, biliyorum,» dedi.</p>

  <p>Ona orada bakarken bütün öfkem ve düşkırıklığım uçuvermiş gibiydi. Gerçek sonunda başını çıkartıyor ve kendi rahatlamasını getiriyordu.</p>

  <p>«Bilmiyorsun,» dedim. «Senin olduğu kadar benim de suçum var. Olan her şey için, ve bunlara Albay Bonilla ile Tomas de la Plata'yı da katabiliriz.»</p>

  <p>«Ortak sorumluluk mu? Yeteri bir açıklama değil. Son anda insan kendi hareketlerinin sorumluluğunu yüklenmelidir.»</p>

  <p>«O senin gittiğin din okulunun derslerinden birinden bu galiba,» dedim.</p>

  <p>«Olabilir.»</p>

  <p>Tam o anda Moreno kapıdan, «Çabuk gelin, peder!» diye bağırdığından sözüne devam edemedi.</p>

  <p>Dışarı çıkınca Nachita'nın yerde duvara yaslanmış olduğunu gördüm. Sersemlemiş gibiydi, alnından kan akıyordu.</p>

  <p>Dizüstü çöküp ceketini yakaladım.</p>

  <p>«Beni o gönderdi, senor. Şeytan gönderdi.»</p>

  <p>Ne olduğunu o anda anladım, bir tek gerçek anında, yine de olayların mantıklı bir sıralaması olmalıydı.</p>

  <p>«Victoria elinde mi?»</p>

  <p>Başını eğdi.</p>

  <p>«Ondan başka daha yirmibir kişi, senor. Buranın köylüleri. Çocuklar.»</p>

  <p>Paniğe kapılıp kırlara kaçanlar.</p>

  <p>«Ne istiyor?» diye van Horne sordu.</p>

  <p>«Sizi istiyor, peder. Yalnızca sizi istiyor, başkasını değil. Size iki saat süre tanıyor.»</p>

  <p class="p11"><span class="t20">i</span></p>

  <p>&nbsp;</p>
</body>
</html>
