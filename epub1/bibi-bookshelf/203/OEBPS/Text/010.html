<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h2 class="h21"><a id="a13"></a>7</h2>

  <p class="p6">Del Colle de unutuldu gitti. Namlusu arabesk süslemeli, İngiltere yapımı meşhur tüfeği de, orman bekçileri şefliğini devralan Giovanni Mardenin eline geçti: Biraz eski de olsa gayet güzel bir tüfek.</p>

  <p class="p6">Kimse farkına varmadan zaman geçip gitmeye devam ediyor; sonbahara yaklaştık bile ve pek çok hatıra yok oldu gitti. Geceleri silahlı dolaşmak için duvarda asılı tüfeğini indirenler, gün geldi duvardaki beyaz lekeyi örtmek üzere tüfeklerini yine aynı çiviye astı. Günün belli saatlerinde gelen güneş ışığı tüfeğin çeliğini ışıl ışıl parlatıyor. Bir günden ertesi gün belli olmuyor, ama aradan birkaç hafta geçtikten sonra toz her şeyin üzerini kaplıyor: Eski kitapların, rafların, eşyaların ve San Nicola kasabasındaki saat kulesinin tepesindeki dört kadranlı saatin içini... Saat kulesinin zangoçu bazı geceler kulak kesiliyor ve saatin soluk soluğa kaldığını, kalp atışının tüm kuleyi titretecek kadar hızlandığını duyuyor. Sonra azar azar yavaşlıyor, gittikçe uzaklaşıyor; belki de rüzgârla birlikte yitip gidiyor.</p>

  <p class="p6">Yeni evde hayat huzur içinde devam ediyor; her şey güzelce düzenlendi, orman bekçilerinin her biri için pirinç isim levhası bulunan bir tüfek askısı bile var. Ama aslına bakılırsa hiçbiri daha tam anlamıyla alışamadı. Malum, yeni eşyalarıyla yeni bir yapı; yatakların altında demir somyalar var, oysaki önceden sadece tahta kullanılıyordu. Her odada petrol lambası var ve havada taze köknar kokusu ve saatin tik takları duyuluyor. Yine de hiçbirinin bilemediği başka bir şeyler var.</p>

  <p class="p6">Bir akşam içlerinden birisi, &ldquo;Del Colle&rsquo;nin yokluğu hissediliyor.&rdquo; dedi.</p>

  <p class="p6">Hayır, sorun bu da değil; hepsi sanki birdenbire birisi gelecekmiş gibi yaşıyor: Bir düşman saldırısı değil, bilmedikleri, tanımadıkları birisinin saldırısı, kim olduğu belli değil. Bu sırada yüksek tepelere doğru bakılıyor, tepeler gri ve üzerlerinden geçen bulutlar da yine hep aynı renk, yine hep aynı renk.</p>

  <p class="p6">&nbsp;</p>

  <p class="p6">Üç veya dört günde bir cephanelikte nöbet tutma sırası geliyor. Nöbet değişimi genelde öğleden sonra saat dörtte, patlayıcı deposunun önünde yapılıyor. Daha sonra, görevi sona eren üç kişilik nöbetçi grubu yavaş yavaş uzaklaşıyor ve gözden kayboluyor.</p>

  <p class="p6">Ne büyük aptallık bu cephanelik! O meşhur yolun yapımından vazgeçildiği zaman, burayı terk etmeleri gerekirdi; yol çalışmaları hâlâ devam ediyorken bir anlamı vardı. Ama şimdi bu kadar az miktarda cephane için özel bir nöbet hizmeti sunmaya devam etmeye değer mi? Marden hep, &ldquo;Böylesi daha iyi; çünkü eğer cephanelik olmasa, içimizden bazıları işsiz kalabilirdi.&rdquo; diyordu.</p>

  <p class="p6">Patlayıcı deposunun yakınlarında, yaklaşık elli metre mesafede çakıl taşları arasında yükselen bir başka kayanın üzerinde nöbetçilerin barakası bulunuyor. Genelde etrafta büyük bir sessizlik hâkim oluyor. Ufak bir pencereden dışarı bakıldığında, cephaneliğin önünde elinde tüfeğiyle bir aşağı bir yukarı yürüyen nöbetçi göze çarpıyor; daha aşağıda ise bir dikenli telin kalıntıları, paslanmış teneke kutular ve barut tozu taşımakta kullanılan eski bir fıçının eğimli tahtaları görülüyor. Orman bekçilerinin her biri aylarca bu manzarayı göre göre artık ezberledi.</p>

  <p class="p6">Barnabo, bu barakada geçen akşamları seviyor; özellikle de Berton ile birlikte nöbetçi olduklarında ve karanlıkta saatlerce gevezelik etme imkânları olduğunda.</p>

  <p class="p6">Barbabonun yatağının karşısındaki yatakta uzanmış Berton, &ldquo;Bu gece bize denk geldiklerini düşünebiliyor musun? Biz içeriden onları tam vaktinde görüyoruz, bir kayanın arkasına saklanmak üzere dışarı çıkıyoruz. Pam! Pam! Eller yukarı! Hepsini esir alıyoruz. Düşünebiliyor musun, ne büyük başarı!&rdquo;</p>

  <p class="p6">Barnabo&rsquo;nun cevabı, &ldquo;Kibrit çıkart bana, saat kaç bakmak istiyorum.&rdquo; oldu. Berton yatağını kurcalamaya başlıyor. Kutusunun içerisinde hareket eden kibritlerin sesi duyuluyor. Barnabo bir kibrit yakıyor: Saat on buçuk. Kibrit sönüyor. Dışarıda nöbet tutan Moncani'nin ıslık sesi duyuluyor.</p>

  <p class="p6">&ldquo;Berton, bana doğruyu söyle: Burada nöbetçi olduğun diğer zamanlar, geceleri de düzenli olarak nöbeti teslim alıyor muydunuz?&rdquo;</p>

  <p class="p6">&ldquo;Sen de yok muydun aramızda? Nasıl yapıldığını gayet iyi biliyorsun. Ama Montani&rsquo;ye pek güvenmiyorum. Casusluk yapacağından değil de o kadar az konuşuyor ki. Kafasında kim bilir neler var.&rdquo;</p>

  <p class="p6">&ldquo;Ne düşünecek, hepimizi küçük görüyor. Aramızda rahat etmediği kesin.&rdquo;</p>

  <p class="p6">&ldquo;Dikkat ettin mi...&rdquo;</p>

  <p class="p6">&ldquo;Geçen gün yeni evi beğenip beğenmediğini sordum. &ldquo;Neden beğenecekmişim veya beğenmeyecekmişim?&rdquo; diye cevap verdi ve kafasını öbür tarafa çevirdi.</p>

  <p class="p6">&ldquo;Nöbetçi olduğu zaman nasıl da neşeli oluyor, dikkat ettin mi diyordum.&rdquo;</p>

  <p class="p6">&ldquo;Lafın gelişi neşeli.&rdquo;</p>

  <p class="p6">Berton, yatağını gıcırdatarak dikelerek, &ldquo;Bu lanet olası battaniyeler aşağı kayıp duruyor.&rdquo; diyor ve battaniyeleri düzelttikten sonra öfleyip püfleyerek yatağa tekrar dönüyor. Sessizlik.</p>

  <p class="p6">Barnabo soruyor: &ldquo;San Nicola&rsquo;da akrabaları var mı? Sen kimseyi tanıyor musun?&rdquo;</p>

  <p class="p6">&ldquo;Bu taraflarda akrabası hiç olmadı. Collinetin burada amcaları var.&rdquo;</p>

  <p class="p6">&ldquo;Al işte, ben bunu anlamıyorum. Sempatik ve aklı başında onca insan varken, gidip de o asık suratlı Montaniyi mi seçmek gerekiyordu? Sırf insanları küçümsemek için üsderiyle ölçülü olan o, başarılı olan o... Mesela Paolier&rsquo;in orman bekçileri arasına katılmak için başvuru yapmasının üzerinden iki sene geçti. İşin ilginci hâlâ inat ediyor. Boşuna beklediğini git söyle söyleyebilirsen. Filozofluk yapıyor: &lsquo;Bugün yağmur var, yarın hava sütliman olacak.&rsquo;; cevabı hep böyle oluyor. Yarın, yarın derken almadılar işte.&rdquo;</p>

  <p class="p6">Barnabo sözünü yarıda kesti çünkü Berton&rsquo;un uykuya daldığını fark etti. Boşa konuşmuş, bir ölüye konuşmuş gibi... Söyleyecek pek fazla bir şey yok.</p>

  <p class="p6">&nbsp;</p>

  <p class="p6">Gece yarısı. Barnabo yatağından fırladığı gibi tüfeğini alıyor. Ayağının ucunda yürüyerek kapıya doğru gidiyor ve yavaşça kapıyı açıyor. Hava soğuk ve gökyüzünde bulutlar var.</p>

  <p class="p6">Kısık sesle, &ldquo;Montani, git hadi uyu biraz.&rdquo; diyor. Her zamanki gibi cephaneliğin önündeki taşın üzerine oturuyor. Montani biraz uzakta duruyor, hareket etmeye niyeti yok.</p>

  <p class="p6">&ldquo;Uyumaya gitmiyor musun?&rdquo;</p>

  <p class="p6">&ldquo;Uykum yok. Zaten dört göz, iki gözden daha iyi görür.&rdquo;</p>

  <p class="p6">Evet, Montani ona güvenmiyor. Kendisini ne sanıyor ki acaba. Sırf faal olduğunu göstermek, diğerlerinden daha fazla gayret sarf ettiğini göstermek için! içinden tüfeğini fırlatıp atmak ve çekip gitmek geliyor, ama hayır, tekrar uyumaya gideceğini söyleyemez. Yoksa Montani onun sözüne inanır ve aralıksız sekiz saat nöbet tutmaya kalkardı. O sinir Montani ona güvenmiyordu.</p>

  <p class="p6">Şimdi hava iyice soğudu; hareketsiz durmaya imkân yok. Barnabo bir aşağı bir yukarı yürümeye başladı. Elbet günün birinde biri gelecekti. Şimdi de Palazzo Tepesi ile Polveriera Tepesi bulutların içinde gözden kayboldu; yağmur havası. Ama günün birinde biri gelecek ve bu dağlarda, yukarıda, zirvede bir adam görülecek. Güneşli bir gün olacak; unutulmayacak bir gün.</p>

  <p class="p6">Hepsi hikâye: Gayet iyi biliyor. Her şey şimdiye dek olduğu gibi devam edecek, hiç kimse farkına bile varmadan birbiri ardına yıllar geçecek. Montani usulca barakaya doğru yaklaştı. Barnabo, &ldquo;Şimdi onun da uykusu geldi.&rdquo; diye aklından geçirdi. &ldquo;Daha önce gidemez miydi? Hayır, binlerini aşağılamadıkça tatmin olamaz!&rdquo;</p>

  <p class="p6">Yağmur yağmaya başladı. Montani uyumaya gitti ve Barnabo boğazında bir düğüm hissetmeye başladı. Yavaşça şapkasını çıkartıyor. Etraftaki taşların ve barakanın çinko çatısının üzerine yağan yağmurun çıkarttığı ses duyuluyor. Şimdi artık yalnız başına kaldı; namlusunun içi ıslanmasın diye tüfeğini ters çeviriyor ve yürümeye devam ediyor. Bir şarkı söylemek içinden geliyor. Yağmur yüzünü ıslatıyor, yanaklarından minik birer çizgi halinde aşağı inerken, ağzında acı bir tat hissediyor.</p>

  <p class="p6"><a id="a14"></a>&nbsp;</p>
</body>
</html>
