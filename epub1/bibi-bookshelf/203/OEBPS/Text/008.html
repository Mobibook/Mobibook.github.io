<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>5</title>
</head>

<body>
  <h2 class="h21"><a id="a10"></a>5</h2>

  <p class="p6">Del Colle&rsquo;nin hikâyesi tüm kasabaları dolaştı. Halk arasında, &ldquo;Dağlarda haydutlar var; bunları yakalamak, hapse atmak için ne bekliyorlar?&rdquo; denmeye başladı. Orman bekçisi Del Colle&rsquo;yi öldürenlerin, Cima Alta Tepesinin arkasından geçen sınırdan geldikleri, evlerde hırsızlık yapmaya alışık kaçakçılar oldukları düşünülüyor. Geceleri yollar ıssızlaşıyor; geçen akşam San Nicola&rsquo;da, küçük kilise yakınlarında bir gölge görüldü. Durum böyle olunca kimi insan duvara asılı tüfeğini indirdi, tozunu temizledi ve fişek satın aldı. Tüfeğin asılı olduğu duvarda ince uzun bir leke kaldı. Halbuki en son kullanıldığı tarih daha dün gibi. Bir de tabii ki namlunun içinin paslanıp paslanmadığına bakmak gerek. Dün gibi geliyor, ama duvardaki o leke yavaş yavaş oluşmuş. Zaman işte böyle gelip geçiyor.</p>

  <p class="p6">Akşam geç vakit, San Nicola kasabasının meydanındaki kafede artık son birkaç kişi kaldığında komiser, &ldquo;Aramak lazım elemesi kolay. Bütün o ormanları dolaşmak aylar alır; üstelik yol bile olmayan o kayalık dağlara çıkmaya kim cesaret eder?&rdquo; diye kendi kendine soruyor.</p>

  <p class="p6">Cılız bir ampulün ışıklandırdığı kafede oturan diğer insanlar ağzını açmıyor. Dışarıda, kaldırımda ara sıra bir-iki adım duyuluyor. Evin birinde bir kapı vuruluyor. Saat tik tak ses çıkartıyor. Her akşamın birbiriyle aynı olduğu anlaşılıyor: Hep aynı kafe, hep aynı simalar, hep aynı sözler.</p>

  <p class="p6">Meydanı aydınlatan sekiz tane sokak lambası var ama yeterli değil; etraftaki evlerin hepsi karanlık. Tamamen boş sokaklarda yanık tek bir ışığa rastlanmıyor. Ama yükseklerde, köknar ve karaçamlar arasında rüzgâr uyanık; cephaneliğin bulunduğu düzlükte, tüm gece bir aşağı bir yukarı yürüyen birisinin adımları duyuluyor. Belki de ay doğduğu için nöbetçi daha da dikkat kesiliyor, çünkü şu kocaman taşın olduğu yerde bir şeyler kıpırdıyor gibi sanki. Ay ışığı, orman bekçilerinin yeni evinin üzerine yansıyor, ormanın içlerine süzülüyor, otların üzerine, taşlı yollara düşüyor. Ama kalbi çılgınca çarpan (gecenin sessizliğinde gayet iyi duyuluyor) nöbetçinin dışında hiç kimse o kadar çok ışık görmüyor.</p>

  <p class="p6">Cephanelik, Palazzo Tepesiyle Polveriera Tepesi&rsquo;nin girişinde, kayalık bir çıkıntının üzerinde bulunuyor. Üst kısmında ise yüzlerce metre yüksekliğinde kayalıklar uzanıyor. Gecenin derinliğinde ara sıra bir şeyler düşüyor ve çıkarttığı ses kayalıklar arasındaki boğazlarda yankılanıyor.</p>

  <p class="p6">Orman bekçileri için yapılan barakada, pencereden giren ay ışığı yerin bir parçasını aydınlatıyor; yanı başındaki ranzada dinlenmekte olan arkadaşına seslenen Barnabo, &ldquo;Berton, bir ses duydun mu?&rdquo; diye soruyor.</p>

  <p class="p6">&ldquo;Sen de mi uyanıksın? Herhalde taş düştü. O haydutların kayalara tırmanabileceğim sanmıyorum. Üstelik gece vakti!&rdquo;</p>

  <p class="p6">Sessizlik. Dışarıda nöbet tutan Molo&rsquo;nun adımları duyuluyor.</p>

  <p class="p6">&ldquo;Biliyor musun, günün birinde en tepeye çıkmayı denemek istiyorum. Zirvenin arkasında kim bilir ne görünüyordur?&rdquo; Berton yine söze başlıyor.</p>

  <p class="p6">&ldquo;Boş versene! Ne biçim bir fikir geldi aklına! Sus bir dakika.&rdquo; Sessizlik. Sadece Molo&rsquo;nun adımları duyuluyor.</p>

  <p class="p6">&ldquo;Neden? Bir ses mi duydun?&rdquo;</p>

  <p class="p6">&ldquo;Yok, hayır. Bana öyle gelmiş.&rdquo;</p>

  <p class="p6"><span class="t18">&nbsp;</span></p>
</body>
</html>
