<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>15</title>
</head>

<body>
  <h2 class="h21"><a id="a27"></a>15</h2>

  <p class="p6">Bir gün öğleden sonra Barnabo nehrin yakınlarındaki söğüt ağaçlarının dallarını kestiği sırada, birisinin ona seslendiğini duydu. Kalbi hızla atmaya başladı; elindeki bahçevan orağını yere düşürdü. Bir şeyler anlamaya çalışıyordu: Kimindi bu ses? Nehrin kıyısından, çamurdan vıcık vıcık olmuş yol boyunca yukarı doğru koştu. Yemyeşil kırların başladığı noktada onu bekleyen Berton&rsquo;u gördü.</p>

  <p class="p6">Barnabo, eski dostunu kucakladıktan sonra söyleyecek söz bulamıyordu. Berton hiç değişmemişti; her zamanki gibi sakin ve keyifliydi. O da San Nicolayı terk etmiş, yurt dışındaki bir akrabasının yanına gidiyordu. Dört yıl önce Barnabo&rsquo;nun yaptığı gibi, yolculuğu sırasında onun da üzerinde orman bekçilerinin üniforması vardı. Onun için de dağlardaki hayat sona ermişti. Ama Berton kendi isteğiyle ayrılmıştı; hatta arkadaşları onun için bir de parti düzenlemişlerdi.</p>

  <p class="p6">Barnabo, arkadaşını eve doğru götürürken, &ldquo;Aşağıda, nehrin kıyısında dalları kesiyordum.&rdquo; dedi ve gülümsedi; eskiden ikisini birbirine bağlayan o sevgiyi bulamıyordu. Yanındaki, en iyi arkadaşıydı; onunla birlikte Polveriera Tepesi&rsquo;ne çıkmışlardı, üstelik Berton, komiserin karşısında onu kurtarmaya çalışmıştı. Buna rağmen söylecek bir şey bulamıyordu: Daha önceki akşam görüşmüşler gibiydi. Aslında Berton da ilk anda biraz tutuk davranmıştı. Biraz puslu bir akşamda eve geldiklerinde, eski mobilya kokusu ile mısır kokusu arasında, hiçbir özelliği olmayan sade odasında arkadaşına av tüfeğini gösterdi. Berton un geceyi orada geçirmesi için bir yatak hazırlanmasını isteyecekti.</p>

  <p class="p6">Herkes uyumaya gittikten sonra, geç vakit, petrol lambası yanık kaldı. Barnabo bir tabureye oturmuş, masaya dayanarak oturan Berton da önünde bir sürahi şarap, tüm olan bitenleri anlattı.</p>

  <p class="p6">&nbsp;</p>

  <p class="p6">Barnabo&rsquo;nun dört yıl önce orman bekçilerinin evinden ayrılmasından sonra, Del Colle&rsquo;yi öldüren ve cephaneliğe saldırı düzenleyen haydutlar hiçbir sonuç elde edilemeden günlerce arandı. San Nicola&rsquo;da özel olarak gönderilen bir grup jandarmayla birlikte tüm bekçiler, Polveriera Tepesi&rsquo;nin düz kaya koridoru boyunca, Lastoni di Mezzo Tepesi ne kadar tırmandılar ve San Nicola&rsquo;nın üç büyük tepesinin etrafını çevirdiler; &ldquo;ya ölü ya diri&rdquo; diye kararlaştırmışlardı; önemli olan bu hikâyeye bir son vermekti. Sonbaharın o sisli günlerinde tırmandıkları kayalıklar arasında taş sesleri, birkaç cılız ses duydular ama hiç kimseyle karşılaşmadılar, hiçbir şüpheli sese rastlamadılar. Sonra da bulutlar iyice yoğunlaştı ve nihayet ilk kar yağdı.</p>

  <p class="p6">Montani&rsquo;nin aklına, haydutların Mardenlerin evine dönmüş olabilecekleri geldi. Ormanın içerisinde yollarını kaybedip, geceyi geçirmek üzere o eve sığınmış olmasınlar? Terk edilmiş bir evde yalnız başına geceyi geçirmekten o haydutların dışında kim olsa korkardı. Ama Montani bunları düşünmüyordu; birkaç hafta boyunca her akşam, hatta yerde birkaç santimetre kar varken bile, eski kışlalarına gidip kapandı. Kapıyı demirle bloke ettikten sonra karanlıkta sigarasını içiyor ve bekliyordu.</p>

  <p class="p6">&ldquo;Hemen gelmezler tabii, sabırlı olmak lazım.&rdquo; diye düşünüyordu. Ama nihayet bir gece saat on civarı, elinde tüfeğiyle bir öbek saman yığınının üzerinde uykuya dalmıştı ki birden uyandı. Kapıya öyle bir vuruyorlar ki yıkılacak sanki. Montani zifiri karanlıkta gülümsemeye başladı; işte şimdi onun saati gelmişti.</p>

  <p class="p6">Kapının arkasına geçip, nefesini tutarak beklemeye koyuldu. &ldquo;Lanet olası, yoksa yanıldım mı?&rdquo;</p>

  <p class="p6">Montani bir an duraksadı, birkaç saniye daha bekledikten sonra, &ldquo;Kim var orda?&rdquo; diye bağırdı.</p>

  <p class="p6">&ldquo;Aman neyse ki birileri varmış. Orman bekçilerinin evi burası değil mi?&rdquo;</p>

  <p class="p6">&ldquo;Kötü bir şaka yapmaya kalkmayın, elimde tüfeğim hazır ona göre!&rdquo;</p>

  <p class="p6">&ldquo;Aç hadi, aç; sırılsıklamım zaten.&rdquo;</p>

  <p class="p6">Evet, doğru; yağmurun şıkırtısı duyuluyor. Montani kapıyı açıyor. Otuz yaş civarında, sakallı bir adam. Arboi&rsquo;den geldiğini ve orman bekçilerine bir tüfek satmak istediğini söylüyor. Tüfeğini tedbiren dizinin üzerinde tutan Montani&rsquo;nin karşısına oturuyor. Devam eden yağmurun sesi duyuluyor. Boş odada sözleri yankılanıyor. Yaktıkları gaz lambasının ışığı gittikçe zayıflıyor.</p>

  <p class="p6">&ldquo;İşte söylediğim tüfek bu: Biraz eski, öyle güzel falan değil ama bunun gibi sağlamları artık bulmak imkânsız. Bir de nasıl nişan aldığını görsen; usta bir nişancının elinde görmek lazım bunu.&rdquo;</p>

  <p class="p6">Montani silahını bırakmadan adama yaklaştı ve hiç konuşmadan incelemeye başladı. İyice yanına kadar geldi ve adama dikkatlice baktı. Lambanın kızılımsı ışığı titriyor. Şimdi tam zamanı. Montani tüfeğini yabancının yüzüne kaldırdı ve &ldquo;Bırak o elindeki tüfeği ve eller yukarı! Beni o kadar ahmak mı sandın?&rdquo; diye bağırdı.</p>

  <p class="p6">Yabancı adam, kollarını kaldırarak ayağa fırladı: &ldquo;Neyin var? Delirdin mi?&rdquo;</p>

  <p class="p6">&ldquo;Deli, meli hiç umrumda değil; yarın sabaha kadar kılını kıpırdatmıyorsun, sonra da sabah benimle birlikte eve geliyorsun. Şimdi git şu köşeye otur bakalım.&rdquo;</p>

  <p class="p6">Montani adamın tüfeğine de el koydu. Havada müthiş bir nem var. Montani artık tamamen duruma hâkim. Ama köşeye büzüşen adam konuşmaya devam ediyor: &ldquo;Ne sanıyorsun? Dağdan geldiğimi mi sanıyorsun yoksa? O hırsızlardan biri olduğumu mu sanıyorsun? Sen tamamen delirdin galiba?&rdquo;</p>

  <p class="p6">Montani adama bakıp gülümsüyor. Karanlık köşeden sıkıntılı bir ses geliyor: &ldquo;Kaçakçı olsam buraya gelir miyim? Belli ki tanımıyorsun bu adamları, ne mal olduklarını bilmiyorsun. Böyle aptalca avlanır mıydım sanıyorsun?&rdquo;</p>

  <p class="p6">Montani&rsquo;den cevap gelmeyince, yabancı adam konuşmaya devam ediyor: &ldquo;Dinle beni, sen şimdi beni hapse mi atmak istiyorsun? Alçağm tekisin, anladın mı?&rdquo; Adamın sesi değişti, sanki gülüyormuş gibi konuşuyor Lambanın ışığı gittikçe daha fazla cılızlaşıyor.</p>

  <p class="p6">&ldquo;Herhalde on gün olmuştur, sizden birinize rastladım. Ama nafile, senin gibi hayvanın tekiyle konuşmak nafile...&rdquo; Konuşması yarıda kesildi. Lambanın alevi son kez parıldadıktan sonra söndü ve odaya karanlık bastı. Montani hemen bağırdı: &ldquo;Sana söylüyorum, sakın kıpırdama; duyacağım ilk kıpırtıda kendini vurulmuş bil.&rdquo;</p>

  <p class="p6">Köşedeki adam çok geçmeden konuşmasına devam etti: &ldquo;Dinle beni. Bir keresinde düşündüm; bir arkadaşınla birliktesin ve birisi yolunu keserek sana saldırıyor, ateş açmaz mısın? Ne oldu? Konuşmuyorsun değil mi?&rdquo; Kısa bir sessizlik. Montani bir mum yakmak istiyor, ama adamı yalnız bırakmaya güvenemiyor. Şimdi bir de o lanet rüzgâr esmeye başladı; kapıyı vurup duruyor. Montani bir anda korku gerçekten nedir anlıyor. Tek bir kelime korkmasına neden olmuştu.</p>

  <p class="p6">&ldquo;Montani...&rdquo; köşedeki adamdan geliyordu, &ldquo;Montani, beni dinle.&rdquo;</p>

  <p class="p6">Adını nerden biliyordu bu haydut? Yağmur gittikçe daha şiddetleniyor, çatının üzerine bardaktan boşalırcasına indiriyor. Kapı bir aşağı bir yukarı gıcırdayarak sallanıyor.</p>

  <p class="p6">&ldquo;Montani, bırak gideyim. Bırak yoluma devam edeyim. Zaten artık beni vuramazsın. Sen farkına varmadan az önce yerimi değiştirdim. Ama ben seni görüyorum ve elimde bir tabanca var.&rdquo; Sesin tonu yükseldi ve Montani öfkesinden titiriyor. Hayır, tabii ki kendisiyle dalga geçilmesine izin vermeyecek. Bir ışık, kulakları patlatan bir yankı, barut kokusu; köşedeki adamın telaşsızca gülen sesi...</p>

  <p class="p6">&ldquo;Söylemiştim sana; ıskaladın işte. Hadi şimdi çek git. Boşuna tüfeğini doldurma. Ses duyduğum an vururum.&rdquo;</p>

  <p class="p6">Montani çaresiz kaldığını anladı. Böyle körü körüne ölmek istemiyordu. Tamam şimdi gidecekti, ama o alçak herifi pusuda bekleyecekti. Haydut, tabancasını Montani&rsquo;nin üzerinden ayırmadan, sessizce lambayı yaktı. Orman bekçisi hemen evin eşiğine geldi. Kapı gürültüyle kapandı ve lambanın alevi yine söndü.</p>

  <p class="p6">Böylece Montani sağanak yağmurun altında elinde tüfeğiyle sabaha kadar yabancının dışarı çıkmasını bekledi ama hiç kıpırtı olmadı. Mardenlerin eski evi, sabahın ilk ışıklarında kapkaranlıktı. Rüzgâr kapıyı bir öne bir arkaya salladıkça içerideki karanlık görülüyordu. Ortalık iyice aydınlanınca, içeri girmeye karar verdi ama içeride hiç kimse yoktu.</p>

  <p class="p6">&nbsp;</p>

  <p class="p6">Montani, bu gizemli adamı birkaç hafta sonra tekrar gördü; kaya koridorlar ve duvar kayalar kar altındaydı. Kar kaplı bembeyaz dağlar, bu halleriyle daha da sessizdi. Montani, keskin soğuk nedeniyle intikamını ilkbahara erteleyecekti, ama bir gün cephaneliğin vadisinde insan adımları görünce, kimseye bir şey söylemeden bol miktarda fişek aldı. Ormanların arasından yukarı çıktı, cephaneliği geride bıraktı, olağanüstü bir çaba sarf ederek dağların eteğindeki kayalıklara çıktı, küçük bir çataldan geçtikten sonra diğer yamaca indi.</p>

  <p class="p6">Cima Alta Tepesi&rsquo;nin dibinde kapalı kalan muazzam büyük bir vadiydi. Ayak izleri bir teras boyunca devam ediyordu.</p>

  <p class="p6">Bir tüfek saçması bir anda sessizliği böldü. Bulunduğu yerden çok daha yüksekte, dimdik bir kayanın üzerindeki bir terastan aşağı doğru ateş eden iki adam göründü; muhtemelen dağ keçilerine ateş ediyorlardı.</p>

  <p class="p6">Montani şansına hayret etti. Bin bir türlü önlem alarak, bir körboğazdan yukarı çıkmayı başardı ama elleri donmuştu. Tepesinde iki karga garip şekilde uçuyorlardı, bir yandan da açılan ateşe ek olarak, aşağı yuvarlanan taşların gümbürtüsü duyuluyordu.</p>

  <p class="p6">Montani iki yabancının yüksekliğine ulaştığında, yüzlerini daha iyi görebildi. Birisinin geçen akşam gelen ziyaretçi olduğundan emindi. Baş döndürücü bir uçurumun başında duran diğeri ise arkadaşından daha kararlı görünüyordu. Aşağı doğru üç-dört el ateş açtıktan sonra, kim bilir ne amaçla, koca kaya parçalarını aşağı atıyordu; duvar kayalara çarpan taşlar, başka taşların da düşmesine neden oluyor, müthiş bir gürültü kopartıyordu. Orman bekçisinin geldiğini fark etmemişti. Montani adamlara yaklaşabilmek için dik bir kar geçidini aşması gerekiyordu. Ancak ayağa kalkar kalkmaz, buz ve taşlardan oluşan bir kaymaya neden oldu. Engeli aşabilme ümidiyle bir saatten fazla bekledi ama nafile: Engeli aşmaya çalıştığı her seferinde, yukarıda sanki bir düşman varmış gibi, yuvarlanan kaya ve kar yığınlarının çıkarttığı feci bir gümbürtü kopuyordu. İki haydut bir süre sonra ortadan kayboldu ve Montani buz gibi kayalığın üzerinde, gizemli çöküntüler arasında kaldı. Ancak akşam geç vakit, müthiş bir mücadele verdikten sonra ve buzdan perişan olmuş halde gelirken geçtiği küçük çatala ulaştı. Usulca ilerleyen bir ordunun çıkarttığı hışırtı gibi dağın her tarafında hafif bir hışırtı duyuluyordu.</p>

  <p class="p6">&nbsp;</p>

  <p class="p6">San Nicola dağlarında efsanelere layık zafer günleri geri mi dönmüştü? Montani&rsquo;nin bu macerasından sonra, haydutları ne gören ne de duyan oldu. Kıştan kaçarak, bilinmez vadilere doğru mu gitmişlerdi? Montani bir daha izlerine rastlamadı. Bir sonraki kış mevsimine kadar hiçbir yenilik olmadı. Kış geldiğinde kaya koridorların bulunduğu yerde yine ayak izleri ortaya çıktı. Orman bekçilerinin gözleri içgüdüsel olarak sık sık kayalıklara doğru yöneliyordu. San Nicola&rsquo;da, orman bekçilerinin yeni evinde, vadilere dağılmış irili ufaklı köy evlerinde, Ermeda nın ölümünden sonra olduğu gibi, özellikle akşamları garip hikâyeler anlatılıyordu. Bazı günler bulutlar dağların tepesinde yoğun çemberler oluşturuyordu; bulutsuz günlerde ise ince bir sis perdesinin yükseldiği görülürdü. Dağcılar bir araya gelir saatlerce etrafı gözetlerlerdi; bir zamanların ruhları, ormanın sınırında geceleri bekçilik yaparlardı.</p>

  <p class="p6">Berton tüm bu olan biteni arkadaşı Barnabo&rsquo;ya anlattı. Anlattıklarının sonunda Barnabo ayağa kalktı ve bir mum yaktı: &ldquo;Yukarı çıkalım.&rdquo; Lamba söndü, oda karanlığa gömüldü ve tahta merdivende, sonra da üst katta yankılanan adımlar duyuldu. Konuşmalar da duyuldu: Azar azar sönen, yavaş ve yorgun bir diyalog.</p>

  <p class="p6">&nbsp;</p>

  <p class="p6">&ldquo;Barnabo, ben gidiyorum.&rdquo;</p>

  <p class="p6">Sessizce giyinmiş Berton, yola çıkmaya hazırlanmış ve odadan ayrılmadan önce veda etmek üzere Barnabo&rsquo;yu uyandırmıştı.</p>

  <p class="p6">&ldquo;Şimdi mi gidiyorsun? Daha önce haber verseydin ya.&rdquo;</p>

  <p class="p6">&ldquo;Ne gerek var? Yolum uzun. Ne diyorsun, hiçbir şey söylemeden gitsem daha mı iyi olurdu? Umarım tekrar görüşürüz.&rdquo;</p>

  <p class="p6">Yatağında oturan Barnabo, arkadaşının yola çıkması karşısında hiçbir acı hissetmediği için şaşırdı. Pencereden parlak bir ışık giriyordu. Güzel bir yaz sabahıydı.</p>

  <p class="p6">&ldquo;Dağlara geri dönmeyi düşünüyor musun?&rdquo;</p>

  <p class="p6">&ldquo;Kim bilir, belki seksen yaşıma geldiğimde dönerim. Elveda Barnabo. Sana yazarım.&rdquo;</p>

  <p class="p6">Berton merdivenlerden indi. Kapının kilidinin sesi, yolda giderek uzaklaşan adımlar. Hâlâ sabah mahmurluğuna gömülü ev, sessizliğe geri döndü; garip ıslıklar kırlarda dolaşıyordu.</p>

  <p class="p6"><a id="a28"></a>&nbsp;</p>
</body>
</html>
