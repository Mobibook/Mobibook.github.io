<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h2 class="h21"><a id="a7"></a>3</h2>

  <p class="p6">Orman bekçilerinin yeni evini, Mardenlerin<span class="t19">1</span> evinin bulunduğu yamacın tam karşı tarafına aşağı yukarı aynı şekilde inşa ettiler, ama yapı tamamıyla yeni ve çatısı da çinko. En iyi tarafı da, oldukça yüksek bir noktada bulunması; hemen hemen cephanelik hizasında ve etrafı ormanla çevrili geniş bir düzlüğün ortasında yer alıyor. İşte karşınızda açılışının yapıldığı gün.</p>

  <p class="p6">Özellikle katırların da geçebilmesi için yapılmış patika yol boyunca yığınla insan geliyor. Temmuz ayının güneşli bir pazar günü. Erkekler bayramlık kıyafetlerini giymişlerdi, kadınlar ise rengârenk elbiseler içindeydiler. Orman bekçileri de sakal tıraşı olmuşlar ve yeni üniformalarını giymişler. Del Colle dışarıda, bir bankın üzerine rahat rahat oturmuş, Ermeda&rsquo;nın hâlâ hayatta olduğu ve bando çaldırdığı zamanları anlatıyor: &ldquo;Sonra duvar kayaların orada ölünce, çalgıcılar da ortadan yok oldu gitti. Artık çalgı çalmayı bilen yok aramızda. Eski davul da nehrin derinliklerinde yatıyor; Mercato meydanının alt kısmındaki nehre attılar; pas içinde kalmış metal kısımları hâlâ orada görülebilir.&rdquo;</p>

  <p class="p6">Yeni evin bulunduğu düzlükte sessizlik hâkim; ara sıra ormandan homurtular geliyor ve beyazlara bürünmüş büyük duvar kayaların hepsi net şekilde görülebiliyor. Duvar kayalar bugün beyaza bürünmüş ve bembeyaz bulutlar orada burada gölgeler bırakıyor: San Nicola kayalıklarının üç tepesi, Mardenlerin dağ kayalıkları, Baston del Re Tepesi, batıdan doğuya biraz daha sağa doğru gidilirse, Palazzo Tepesi, Polveriera Tepesi ve en uçta da Pagaossa Tepesi&rsquo;nin profili görülüyor. Hepsinin üzerinde ise kardan kuşaklarıyla Cima Alta ve yan yana dört çan kulesini andıran Lastoni di Mezzo tepeleri göze çarpıyor.</p>

  <p class="p6">Bu sırada tören başlıyor. Yol yapımında çalışanlardan ikisi, armonikalarına sarıldıkları gibi dans müzikleri çalmaya koyuluyor. Belediye başkanı, komiser, herkes burada; gülüşenler var, insanlar eğlenmek istiyor. Ne de olsa onlar için bir nevi yeni bir hayat başlıyor.</p>

  <p class="p6">Molo, belediye başkanının kızını kollarının arasına almış, nasıl da güzel dans ediyor! Şimdi Berton da dansa başlıyor; bir, iki, üç; bir, iki, üç; o da vals yapmayı biliyor demek, üstelik diğerlerinden çok daha iyi dans ediyor. Şu gencecik Barnabo nasıl öyle köşesine çekilmiş durabiliyor? Nihayet o da bir kızı dansa kaldırıyor ve diğerlerinin arasına katılıyor. Tam o sırada armonika çalan iki genç müziğe ara veriyor.</p>

  <p class="p6">Şimdi sıra Del Colle&rsquo;de; armonikasını almaya gitti ve bir zamanların şarkılarını dinletecek herkese, bunlar gençliği unutturmayan şarkılar. Havada öğleden sonra huzuru hissediliyor, bayraklar güneşte dalgalanıyor; tören daha yeni başlıyor ve akşama kadar sürecek.</p>

  <p class="p6">Del Colle ayakta durmuş armonika çalarken, herkes sessizce onu dinliyor. Hemen yanıbaşında ayakta duran Giovanni Marden, yüzünde bir tebessümle Del Colle&rsquo;nin tuşlara basan parmaklarını izliyor: Hemen hemen hiç oynamıyor gibi görünüyorlar, ama harika müzikler ortaya çıkarıyorlar. Bayrakların dalgalanması durdu; rüzgâr kesildi, çünkü eski şarkılar çalarken herkes sessizliğe gömülüyor.</p>

  <p class="p6">Aferin Del Colle! Elinden gelmeyen şey yok! Elli altı yaşında, ama bakın nasıl da güzel çalıyor. Tüfeğiyle ateş ettiğinde de yüz metrede tek bir şişe bile boş vurmuyor. Herkes &ldquo;Bravo!&rdquo; diye bağırıyor. Güneş biraz batıya doğru kaydı ama kimse farkına varmadı. Kasabaya inelim demeye başlıyorlar. Belediye başkanı ve komiser herkese içecek bir şeyler ısmarlama sözü verdiler. Kalabalıktan bir grup güle oynaya yola koyuldu bile. Geriye kalanlar da onları izlemeye başlıyor. Del Colle neden gelmiyor? &ldquo;Siz gidin, ben de hemen geleceğim. Kâğıtlarımı Mardenlerin evinde unuttum. Onları alıp hemen San Nicola&rsquo;ya geliyorum.&rdquo; diye cevap veriyor.</p>

  <p class="p6">&ldquo;Kâğıtları almaya yarın gidersin, şimdi bizimle beraber gel.&rdquo;</p>

  <p class="p6">&ldquo;Bir saat sonra geliyorum; size ne zararı var ki? Ben de geleceğim tabii ki; bu, bizim de törenimiz.&rdquo;</p>

  <p class="p6">Bunun üzerine herkes kasabaya doğru yola koyuldu. Ortalığa büyük bir sessizlik çöktü. Rüzgâr yavaş yavaş ormanda hışırtılar çıkartmaya başlıyor. Uzaklardan bir baykuş sesi duyuluyor. Del Colle şimdi Mardenlerin evine gidecek. Kasabaya ulaşmak için bir saatlik yol olsa gerek. Del Colle, yeşile yeni boyanmış kapıyı kapattı. Etrafına bakındı ve şimdi de ufak adımlarla ilerliyor. Evin etrafını saran düzlüğü geçtikten sonra yavaş yavaş gözden kayboldu. Yeni ev tamamen yalnız kaldı.</p>

  <p class="p6">Güneşin ışıkları, köknar ve karaçam ormanının arasında iyice zayıfladı, biraz sonra Col Verde Tepesi&rsquo;nin arkasına inecek. Dağlar da zamanla değişti. Yıllar önce ormanlarda bir tür küçük cin olurdu. Del Colle bir kere bunları görmüştü: Çimen gibi yemyeşil ve hafiflerdi; yolun yapım çalışmalarına engel olan bunlar olmasın? Bugün birisi, ertesi gün birisi ateş ede ede; işçilerin ormana doluşması ve mayın patlatarak yol inşaatına başlamasıyla belki de ormanın cinleri rahatsız oldu ve kim bilir nereye saklandılar.</p>

  <p class="p6">Del Colle eski evin bulunduğu yere ulaştı; orman kararmaya başladı; özellikle de dalların yoğunlaştığı yerlerde. Cebinden ufak bir armonika çıkarttı; bir zamanlar böyleydi işte, cinler o eski şarkıları çok seviyordu. Armonika çalmaya başladıktan bir süre sonra, tabii eğer akşam olmuşsa, ağaçların gövdeleri arasından ortaya çıkarlardı.</p>

  <p class="p6">Çaldıkça çalıyor ve bu sırada akşam oluyordu. Kırılıp yere düşen bir dal, yere yığılmış incecik yaprakların üzerine düşerken hafif bir ses çıkarttı. Sonra bir başka ses daha duyuluyor. Yoksa kimseciklere zarar vermeyen o yeşil suratlı minik cinler geri mi döndü? Del Colle her şeyin gençliğindeki gibi olduğunu fark etti. Gece karanlığında yeni gibi duran Mardenlerin evi, sakin orman, akşamın getirdiği hoş kokular, her şey eskisi gibi. Ama o zamanlar Del Colle&rsquo;nin ne sakalı vardı, ne damarları böyle kocaman, ne de nefes alıp vermesi böyle ağırdı. Ceketinde güzel işlemeler olduğunu anımsadı ve herkes gibi onun da San Nicola kasabasında sevdiği bir kız vardı. Şenliklerde hep birlikte şarkı söylenir ve şen şakrak hep birlikte kasabada tüm gece boyunca dolaşılırdı.</p>

  <p class="p6">Köknarların tepesinde bir ıslık, küçük sayılabilecek ağaç topluluğunun etrafını dolaşan hafif bir fısıltı... Cinler yine mi ortadan kayboldu? Yine mi korktular? Şimdi ise Del Colle&rsquo;nin daha önce hiç duymadığı cinsten ağır bir sessizlik hissediliyor. Ama kulak kesildiğinde, yaklaşmakta olan adımlar ve insan sesleri duyuluyor. En iyisi susmak ve bir ağacın arkasına saklanmak. Orman bekçisi Del Colle, zifiri karanlığın ortasından elleri tüfekli iki adamın çıktığını görüyor. Aralarında bir şeyler söylüyorlar, ama anlaşılmıyor. Yabancılardan birisi eve yaklaşıyor ve kapıyı açmaya çalışıyor. İşte geldiler, lanet olasıcalar.</p>

  <p class="p6">Yabancı adam kapı kapalı olduğu için kapıya tekme atmaya başlıyor. Del Colle&rsquo;nin kalbi deli gibi atmaya başlıyor ve &ldquo;Şimdi senin icabına bakarım.&rdquo; diye aklından geçiriyor. Saklandığı yerden fırlayarak sessizce otların üzerinde yürümeye başlıyor. Tam o sırada yabancılardan birisi Del Colle&rsquo;yi görüyor ve arkadaşına bağırarak sağa doğru kaçmaya başlıyor: &ldquo;Dikkat et, avlanacaksın!&rdquo; Ama Del Colle adamı omuzlarından yakaladığı gibi yere serdi bile; jpoynunu sıkarak, &ldquo;Şimdi benimle birlikte geliyorsun hırsız parçası!&rdquo; diyor nefes nefese.</p>

  <p class="p6">Bir tüfek darbesi. Ağaç gövdeleri arasında ufak bir ışık; uzaklarda kaybolan bir ses ve etrafa yayılan barut kokusu. Omzundan yaralanan Del Colle&rsquo;nin yere yığılmasıyla boğazına kan akmaya başladı. Del Colle&rsquo;nin yaralanması sayesinde serbest kalan adam, ayağa fırladı ve ormanın içerisinde gözden kayboldu. Del Colle bağırmadı bile, zaten onu duyacak kimse yoktu. Omzunda feci bir acı hissediyordu; gözleri açık, nemli otların üzerine serilmiş, boynundan oluk oluk akan kanın sesini duyuyordu.</p>

  <p class="p6">Katiller kaçtı gitti. Del Colle ormanın tekrar fısıldamaya başladığını ve sakin rüzgârın esintisinin sessizliği doldurduğunu fark etti. Aşağı vadide, ışıkların altında dans eden arkadaşları Del Colieyi unuttular. Ne de olsa yaşlıydı ve yaşlılarla, köknarlarla ve dağlarla arası iyiydi. Şimdi onu sırtından vurdular ve kanıyla toprak sulandı.</p>

  <p class="p6">&nbsp;</p>
</body>
</html>
