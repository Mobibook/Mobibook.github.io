<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>10</title>
</head>

<body>
  <h2 class="h21"><a id="a18"></a>10</h2>

  <p class="p6">Barnabo&rsquo;nun cephanelikte nöbetçi iken sağanak yağmur altında beklediği gün galiba geldi. Ama şimdi içinde bir korku var. Sırf coşkuyla yola çıktığını göstermek için herkesten önce kalktı ve havanın kötü olmasını dileyerek kendisini dışarı attı. Orman ve evin önündeki düzlükte geceden kalan ağır sis tabakası hâlâ hâkim.</p>

  <p class="p6">Evin eşiğine çıkan Berton&rsquo;a, &lsquo;&lsquo;Çok korkuyorum; havanın bizi aldatmasından korkuyorum. Yağmur sisi bu.&rdquo; dedi.</p>

  <p class="p6">&ldquo;Sabahları hep böyle oluyor. Sonra güneşle birlikte dağılıyor. Sis tabakasının üzerinde bulut yok; gökyüzü sakin.&rdquo;</p>

  <p class="p6">&ldquo;Bu havaya rağmen gerçekten yola çıkmayı mı düşünüyorsun?&rdquo;</p>

  <p class="p6">&ldquo;Kayaların alt kısmına kadar gidilebilir, ne var? Zaten vakit erken. Hadi git, alacaklarını al da gel.&rdquo;</p>

  <p class="p6">Puslu bir sabah eşliğinde yola çıkıyorlar. Köknarların ıslak dalları, ağaç gövdeleri arasından eserek sis tabakalarını fırıl fini döndüren bir rüzgâr. Boynuna çaprazlama astığı halatıyla Berton, patika yolda önden gidiyor. Kilisedeki ayine gider gibi sakin sakin ilerliyor; tek başına bile gidebilecek güçte. Barnabo, onları cephaneliğe götüren patika yolun taşlarını inceliyor. Her zamankinden farklı bir yolmuş gibi bir izlenime kapılıyor; etraftaki ağaçları da şimdiye kadar hiç görmemişti sanki.</p>

  <p class="p6">Yola çıktıklarından kimsenin haberi yoktu; ne nereye gideceklerini bilen, ne de ortada olmadıklarını fark edince onları nerede aramaları gerektiğini bilen vardı. Patika yol dikleşmeye başlıyor; havada boğucu bir ağırlık var. Barnabo ceketinin önünü açtı ve çaprazlamasına boynuna asılı duran tüfeği çıkartarak omzuna astı. Ormanın üst sınırına ulaştılar.</p>

  <p class="p6">Berton, &ldquo;Tamam, işte burdan sağa doğru gitmek ve Polveriera Tepesinin altından dönmek gerek.&rdquo; diyor.</p>

  <p class="p6">Bir süre sonra ormanın içinden çıkıyorlar; dağların eteklerini kaplayan kayalıklar üzerinde sis dağılmaya başlıyor. Polveriera Tepesi nemli ve sarı renk duvar kayalarıyla, donuk ve durgun, tüm netliğiyle gözle görülür oluyor. İşte ilk güneş ışıkları; güzel bir gün olacak.</p>

  <p class="p6">Bu noktadan sonra artık geri dönmek düşünülemez. Barnabo kayalara varmak, giriştikleri bu çılgınlığın nasıl bir şey olduğunu görmek için can atıyor. Sabahın serinliğinde, aşılması zor kayalıklardan yukarı doğru tırmanıyorlar. Arada sırada yukarıya bakıyorlar: Sarp kayalar, heyelana uğramış dağ uzantıları, buz gibi bir esinti üfleyen karanlık yarıklar. İkisinin de ağzını bıçak açmıyor.</p>

  <p class="p6">Büyük bir körboğaza ulaştılar. Solda Polveriera Tepesi, sağda Pagossa Tepesi; arka planda, sarp basamaklar üzerinde Lastroni di Mezzo Tepesi ve geçen gün duman yükselen kulenin bir kısmı görülebiliyor. Şimdi kayalık bir kanalı izleyerek, ellerle asılarak yukarı doğru tırmanmak gerek. Kale gibi görünen kayalık gittikçe daha yakınlaşıyor, ama uzaktan göründüğü gibi düz ve pürüzsüz değil, tam tersine derin çatlaklarla ve düzensiz kırıklarla dolu. Aşılması çok zor olmasa gerek. Az sonra güneş batacak.</p>

  <p class="p6">Ve işte ulaşmak istedikleri duvar kayanın altında yer alan çakıl taş kaplı bir alana geldiler. Dağın zirvesi gözden kayboldu; sadece başlangıçtaki dik yamaçlar ve üzerlerinde gökyüzü görülüyor. İnsanın tüm cesaretini alıp götüren buz gibi bir rüzgâr esiyor. Güneşin ilk ışıkları yüksek duvar kayalara vuruyor; Barnabo dağları net şekilde görüyor. Gerçekten de ne kaleye, ne şatoya, ne yıkılmakta olan bir kiliseye benziyor; sadece kendi kendilerine benziyorlar; beyaz buzul kaya kaymaları, çatlaklar, çakıllık teraslar, dimdik aşağı doğru inen dağ sırtları...</p>

  <p class="p6">Berton elleriyle asılarak tırmanmaya başlıyor. Asıldığı yerden taşlar düşüyor; tüfeğinin dipçiği kayalara çarptıkça metalik bir ses çıkartıyor. Kıpırdamadan yerinde duran Barnabo cesaret toplamaya çalışıyor. Hayatımı ne diye riske atayım ki? Buna rağmen, zorlanarak tırmanarak harekete geçiyor. Ayağı kayıp da son anda bir çıkıntıya tutunabilince, &ldquo;Boşuna uğraşıyorum, olmuyor. Böyle olacağını biliyordum.&rdquo; diye içinden geçiriyor.</p>

  <p class="p6">Kendisini kötü hissettiğini söyleyecek ya da izledikleri o yolun yanlış olduğunu; yok hayır, Barnabo korktuğunu itiraf edemiyor. Bacakları asabi olarak titriyor; kayalardan kopan taşlar, sessizce uzun bir uçuş yaptıktan sonra aşağıda büyük bir gürültüyle parçalanıyor. Havada barut kokusu duyuluyor; tüfekle yapılmış bir atış sonrası duyulan o koku.</p>

  <p class="p6">Güneşin alnında, ufak bir düzlüğe ulaştılar. Üzerinde birkaç yarık göze çarpan uçsuz bucaksız bir duvar kaya yukarıya doğru yükseliyor; zirvesi, uçurumun tepesindeki bir şömineye benziyor.</p>

  <p class="p6">&ldquo;Hadi itiraf et Berton, yanlış yola girdik, geri dönsek iyi olacak.&rdquo;</p>

  <p class="p6">&ldquo;Ama buradan gayet güzel tırmanılıyor. Ayakkabılarını çıkart, yere nasıl sağlam bastığını göreceksin. Zaten onlar bizi , zirveden göremezler. O kadar endişelenecek bir şey yok.&rdquo;</p>

  <p class="p6">Berton kayaları eliyle yoklayarak yavaş yavaş tırmanıyor. Birkaç metre ilerledikten sonra, tutunacak yer ararken onun da elleri titremeye başlıyor. Duvarı aştı sayılır; işte geldi bile.</p>

  <p class="p6">&ldquo;Gel hadi, zor kısım geride kaldı.&rdquo; diye bağırıyor tepeden.</p>

  <p class="p6">Ne var ki aradan yaklaşık bir saat geçtikten sonra, iki arkadaş kendilerini küçücük bir sivri tepenin üzerinde buluyor. Yapacak pek bir şey yok; ileri gitmek imkânsız, aşağı inmek delilik. Yukarı doğru gitmek için yapılmış yol boşlukta öyle bir kıvnlıyor ki ucunu görmeye imkân yok.</p>

  <p class="p6">&ldquo;Sana söylemiştim Berton. Şimdi gerçekten ayvayı yedik.&rdquo;</p>

  <p class="p6">Berton cevap vermiyor; aşağıda, uzaklarda kalan kayalıklara bakıyor. Onlar farkına bile varmadan güneş yükseldi. Her şey son derce sakin. Ufak çakıl taşları bir yamaçtan diğerine zıplıyor. Lastoni di Mezzo Tepesinin büyük kaleleri, endişe verici doruklarıyla karşılarında görülüyor. Ufak bir beyaz kelebek, uçurumlar arasında oraya buraya uçuşup duruyor, arada sırada kayalara konuyor.</p>

  <p class="p6">Derinliklerden gelen korku yukarı doğru tırmanıyor. Cephaneliğin önündeki nöbetçi, güneşin altında bir aşağı bir yukarı yürüyor. Dağın eteklerindeki kayalıklarda sakinlik hâkim; yenilgiyi düşünmeden, haydutlar tarafından görülmenin tehlikesini ve tüfek darbelerinin hücumunu düşünmeden geçen kolay ve huzurlu bir yaşam. Barnabo içinden tekrarlıyor: Yapacak hiçbir şey kalmadı. Darrio gibi, Ermeda gibi. Yeni evdeki yatağı bıraktığı şekilde kalırdı mutlaka. Gayet iyi hatırlıyor; yatağının baş ucundaki konsolun üzerine dökülmüş bir parça mum ve dört tane boş fişek. Bir de ipe asılı duran bir pipo.</p>

  <p class="p6">Ama Berton ıslığıyla bir aşk şarkısı çalmaya başlıyor. Ha gayret Berton, topla cesaretini, eve dönmek gerek elbet. Berton önce kayalara baktı sonra da yanında taşıdığı halatla kendisini bağladı; Barnabo onu tutarken, birkaç metre aşağı indi ve uçsuz bucaksız boşlukta sallanarak aşağı inmeye başladı.</p>

  <p class="p6">&ldquo;Barnabo tut, iniyorum.&rdquo;</p>

  <p class="p6">Yukarıdan görünmeyen bir uzantıya tutundu, sarf ettiği çaba nedeniyle büklüm büklüm olmuştu. Sivri bir tepeden geçerken halat gıcırdamaya başladı ve kopan parçalar rüzgârda uçuştu. Barnabo, &ldquo;İşte şimdi aşağı yuvarlanacak;&rdquo; diye düşündü, &ldquo;halatı elinden kaçıracak, arkaya, boşluğa doğru bir uçuş ve insanın beynine kazınan feci bir sesle yere çakılacak. Çakılların bittiği yerdeki diğer ölülerle birlikte.&rdquo;</p>

  <p class="p6">Gariptir, şimdi Barnabo&rsquo;da korku kalmadı. Artık kendisini savaşın içinde hissediyor. Halat gerildikçe gıcırdıyor; Berton gözden kayboldu. Oysaki, dur bir dakika, oysaki güneşli günlerde sakin ormanlar var. San Nicola kasabasına inen ıssız yol, cephanelikte geçirecekleri akşamlar var. Yaşanacak daha pek çok şey var, neden ölsünler ki? Birden halat bollaştı, beraberinde irili ufaklı taşlar düşürerek aşağı yuvarlandı. Berton sağlam bir yere ulaşmış olmalı; neşeli sesi duyuluyor.</p>

  <p class="p6">&ldquo;Bırakabilirsin, indim!&rdquo;</p>

  <p class="p6">Şimdi sıra Barnabo&rsquo;da. Kayacak olsa, halat onu durdurana kadar aşağı doğru feci bir daire çizerdi. Ayaklarıyla yoklayarak, gözüyle görmeden küçük küçük adımlarla yavaşça aşağı iniyor. Kulaklarında hafif hafif esintiler hissediyor, kalbinin atışı derinden yankılanıyor.</p>

  <p class="p6">&nbsp;</p>

  <p class="p6">Aşağıdaki kayalıklara yeniden ayak bastıklarında akşam olmuştu; dağlar arasında ışıl ışıl bir akşam. Elleri kanıyor, üstleri başları parçalanmış. Berton uzun uzun atlayarak kayalıklardan aşağı koşuyor; Barnabo arada sırada duruyor ve arkasına dönüp bakıyor. Duvar kayalara doğru grup halinde uçan bir karga sürüsü ortaya çıkıyor.</p>

  <p class="p6">Ormanın karanlık kuytularının arasından bir tüfek sesi duyuluyor. Atışın arkasından büyük bir sessizlik. Sonra da uzaklarda, yüksek duvarlarda yankısı duyuluyor. Barnabo, &ldquo;Ya Berton ya da başka bir orman bekçisidir kesin;&rdquo; diye düşünüyor, &ldquo;ara sıra ağaçların gövdeleri arasından ateş açıp eğleniyorlar&rdquo; Ama kalbi küt küt çarpmaya başladı.</p>

  <p class="p6">Az önce geçen karga sürüsünden geriye kalan birisi, kanatlarını hızlı hızlı çırparak ölesiye gaklamaya başlıyor. Açılan ateşin nereye gittiği belli oldu. Diğer kargalar uzaklaşırken, yaralı karga düzensiz şekilde uçarak, dağa doğru yöneliyor.</p>

  <p class="p6">Neredeyse düşecekmiş gibi oluyor, sonra Öfkeyle yine yükseliyor. Uzun uzun gaklayarak Barnabo&rsquo;nun başının üzerinden geçiyor ve uzaklarda gözden kayboluyor. Geriye sadece o uzun gaklamalar kalıyor; cephanelik tarafından geliyor.</p>

  <p class="p6">Ormanda ilerleyen Barnabo, dallar arasında saklanmış Berton&rsquo;a rastlıyor: Ateş açan o değildi. Büyük bir sessizlik var. Ağaçların arasına, kayalıklara doğru göz gezdiriyor.</p>

  <p class="p6">Berton, &ldquo;Bulunduğun yerden hareket etmekle büyük ahmaklık ettin; yerinde dursaydın belki elimize geçirebilirdik.&rdquo; dedi.</p>

  <p class="p6">&ldquo;Kimi?&rdquo;</p>

  <p class="p6">&ldquo;Ateş edeni. Del Colle&rsquo;yi öldürenler olsa gerek. Şimdi kim bilir nereye kaçtılar&rdquo;</p>

  <p class="p6">&ldquo;Yıiz kişi bile olsak onu burada bulamayız. Ne yapalım? Ayrıca bizden birisi olmadığı ne malum?&rdquo;</p>

  <p class="p6">&ldquo;Ne diyorsun sen? Bu saatte mi?&rdquo;</p>

  <p class="p6">&ldquo;Montani&rsquo;dir kesin; buralara sık sık geliyor. Diyor ki buralarda...&rdquo;</p>

  <p class="p6">&ldquo;Artık kaçtı gitti. Ama dur, ne olur ne olmaz.&rdquo;</p>

  <p class="p6">Kısık sesle fısıldaşıyorlar, ellerinde tüfekle ağaçlar arasından uzanıp etrafa bakıyorlar. Bir pusuda olduğu gibi her şey gayet sakin. Oysaki köknarların tepesinde rüzgâr esmeye başladı; terk edilmiş ormanda sakin bir gürültü. Eğlen, eğlen bakalım rüzgâr; uzaklardan gelen rüzgâr, ormanın içinde kimin saklı olduğuna durup bakmayan rüzgâr: Tüfeğin dumanıyla karşılaştı, onu beraberinde sürükledi, yukarılara taşıdı ve her zamanki gibi ıssız sivri tepeler arasında dağıttı.</p>

  <p class="p6"><a id="a19"></a>&nbsp;</p>
</body>
</html>
