<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>6</title>
</head>

<body>
  <h2 class="h21"><a id="a11"></a>6</h2>

  <p class="p6">Bir yağmur eksikti! Üç gündür eve kapanıldı, dışarı çıkılamıyor. Soğuk ve sırılsıklam ağaçların, ıslak çayırların arasına kim gitmek ister? Beyaz bulutlar her zamanki gibi dağların etrafını sarmış.</p>

  <p class="p6">Farkına bile varmadan akşam oluyor. Orman bekçilerinin hepsi alt katta toplanmış. Tüfeği yağlamak, bir yığın şeyi düzene sokmak gerek; içlerinden birisi bir kitap okumaya koyulmuş, bir başka birisi de şu karanlık köşede inceden inceden bir şarkı söylüyor.</p>

  <p class="p6">Göz gözü görmez olunca Giovanni Marden, &ldquo;Collinet, lambayı yaksana.&rdquo; dedi.</p>

  <p class="p6">Collinet gazlı lambayı yaktı ve şimdi dışarıdaki orman daha da karanlık gibi görünüyor.</p>

  <p class="p6">Pietro Fornioi, &ldquo;Cephanelikten hiç haber yok mu?&rdquo; diye sordu.</p>

  <p class="p6">&ldquo;Birileri gelse iyi olurdu.&rdquo;</p>

  <p class="p6">Yoksa gerçekten birileri mi geldi? Kapı çalınıyor.</p>

  <p class="p6">Yok, değilmiş. San Nicolaya erzak almaya giden Molo gelmiş; yağmurdan sırılsıklam olmuş: &ldquo;Ne feci bir hava! Aşağıda, köprüye yakın bir yerde koca bir kaya parçası yıkıldı; çabuk davranmasam az daha altında kalacaktım. Komiser ve kafedeki her zamanki tipler hâlâ Del Colle hakkında konuşuyorlardı. Ben de onlara ne yapılması gerektiğini söyledim.&rdquo;</p>

  <p class="p6">&ldquo;Hadi canım, tam adamını bulmuşlar!&rdquo;</p>

  <p class="p6">&ldquo;Evet, tam adamıyım; üstelik bana hak verdiler ve dediğim gibi yapılacak. Yarın sabah derhal bir yandan Vallonga&rsquo;ya, diğer yandan Pian della Croce&rsquo;ye aramaya gidilecek.&rdquo;</p>

  <p class="p6">Marden hemen sordu: &ldquo;Ne aranacak peki? Ormanların ortasında ne arayacaksın ki acaba?&rdquo;</p>

  <p class="p6">&ldquo;Dağ evleri aranacak. Barakalara, boş dağ evlerine saklanmışlardır. Ama gördüğüm kadarıyla esas mesele, kimsenin kıpırdamaya niyeti olmaması. Del Colle&rsquo;yi öldürdüler, siz ne yapıyorsunuz? Burada, ateşin etrafında oturuyorsunuz!&rdquo;</p>

  <p class="p6">Bunun üzerine Barnabo, &ldquo;Ormanlara gidip de ne yapacaksın? Onlar kayalara kaçmışlardır. Ama bu bir sorun değil mi? O tepelere çıkmak daha zor değil mi?&rdquo; dedi.</p>

  <p class="p6">Yüzünde sert bir ifadeyle Molo, &ldquo;O zaman dağlara çıkmak istiyen sensin, öyle mi?&rdquo; diye sordu.</p>

  <p class="p6">&ldquo;Buna karar verecek olan ben değilim elbet.&rdquo;</p>

  <p class="p6">&ldquo;Darrio bile üstesinden gelemedi, sen mi geleceksin? Üstelik biliyorsun...&rdquo;</p>

  <p class="p6">Fornioi araya girdi: &ldquo;Dağlara gitmek için iki ayrı yol var: Birisi yukarı çıkıyor, diğeri aşağı iniyor. Önce yukarı tırmanılıyor, sonra da iniliyor. Ve sonra da şöyle bir yazı hazırlanıyor: Sayın komiser, ivedilikle hareket ettik...&rdquo;</p>

  <p class="p6">Herkes gülüşürken Marden, &ldquo;Bırakın bunları 1 Molo ile Durante yarın sabah Col Nudo Tepesi&rsquo;ne gideceksiniz ve Vallonga&rsquo;daki dağ evlerine kadar kontrol edeceksiniz. Angelo, Primo Fornioi siz ikiniz de Pian della Croce&rsquo;ye gideceksiniz.&rdquo;</p>

  <p class="p6">Köşesinde oturmuş Barnabo&rsquo;ya yaklaşarak, omzuna bir fiske atan Molo, &ldquo;Barnabo, sen de Cima Alta Tepesi&rsquo;ne, taş toplamaya gidersin.&rdquo; dedi. Öfkeyle arkasına dönen Barnabo, Molo&rsquo;nun kolunu yakaladığı gibi, &ldquo;Kavga istiyorsun heralde. Sen beni tanımıyorsun&rdquo; dedi.</p>

  <p class="p6">Molo hiddetlenip, Barnabo da ayağa kalkarak karşısına geçince diğerleri bağırmaya başladı: &ldquo;Yeter, kesin şunu; rahat bırakın bizi! Habire kavga ediyorsunuz, yeter!&rdquo;</p>

  <p class="p6">Buna rağmen Molo, Barnabo&rsquo;yu belinden kavradı; Barnabo&rsquo;ya kıyasla daha güçlü ve canım acıtıyor. &ldquo;Del Colle armonika çalardı, herkes de oturur onu dinlerdi.&rdquo; diye düşünen Barnabo, arkadaşını boynundan yakaladı ve koluyla sıkmaya başladı: &ldquo;Sen daha güçlüsün, ama şimdi seni yere sereceğim!&rdquo;</p>

  <p class="p6">Molo daha güçlü olmasına rağmen teslim olmak üzere; acısından ağzım sıkmasından belli oluyor. Teslim olması onun için büyük bir utanç olur. Herkes olan biteni izlerken, Barnabo rakibinin acı çektiğinin farkına vardı; ayağı kaymış numarası yaptı, sıkı sıkıya tuttuğu Molo&rsquo;yu bıraktı ve geriye doğru adadı. Molo, nefes nefese ve sert bir ifadeyle ayağa kalktı. &ldquo;Gördün mü işte, alt edemedin!&rdquo; Barnabo dışarı çıktı; evin girişindeki küçük kemerin altında duruyor. Karanlıkta hâlâ boncuk boncuk terliyor. Evden ışıldar, yüksek sesler, kahkahalar yükseliyor.</p>

  <p class="p6">&nbsp;</p>

  <p class="p6">Sabah erken vakitte gürültüler gelmeye başladı. Hava güzel olacak mı acaba? Henüz anlaşılmıyor, çünkü her yer yoğun sisle kaplı; daha yeni yeni dağılmaya başlıyor.</p>

  <p class="p6">Molo, Durante, Montani ve Fornioi yola çıkmak üzereler. Diğerleri hâlâ sıcak yataklarında dinleniyor ve bir yandan da aşağıdan, mutfaktan gelen sesleri ve gürültüleri dinliyorlar. Yola çıkacak olanlar kahve hazırlıyor olmalı. Biraz buruk halde bir işler görmeye çalışıyorlar, sonra yine sessizlik. Yola çıkma vakti geldiğinde sesler yükseliyor ve giydikleri kar botları girişteki taşların üzerinde yürürlerken metalik ses çıkartıyor. Anlaşılmayan bir iki laf daha, sonra da ağır ve suskun adımlarla birlikte sesler ormana doğru uzaklaşıyor.</p>

  <p class="p6">Ama hiçbir şey elde edemediler. Üç gün boyunca dağ zincirlerinin neredeyse tümünü dolaşmak suretiyle arama yapmalarına rağmen bu dört orman bekçisi katillerin izine rastlayamadı. Ne şüpheli bir duman gördüler, baykuşların, kargaların ve rüzgârın sesi dışında ne de bir ses duydular. Ormanlık alanların üzerindeki gri duvar kayalardan ara sıra aşağı yuvarlanan birkaç taş. Taşları gördüklerinden değil, hayır; uzaklarda kayan toprağın çıkarttığı sesi duyuyorlardı sadece.</p>

  <p class="p6">Durante, bir gün boyunca ormanın üst sınırı boyunca yürürken arada sırada havaya peşpeşe iki el ateş açtı; iki kişi olduklarını göstermek için birisini tüfekle diğerini tabancayla atıyordu. Bu sırada Molo o eski baraka yakınlardaki bir koruda pusuda bekliyordu; çünkü haydutlar açılan ateşleri duyarak hiç düşünmeden ormanın alt kısmına inebilirlerdi. Ama hiç kimseye rastlayamadı. O gün rüzgâr da yoktu ve en uzaktaki sesler bile rahatlıkla duyulabilirdi.</p>

  <p class="p6">Eve ilk geri dönenler Molo ile Durante oldu; yorgunluktan perişan haldeydiler ve bir lokma bile yemekleri kalmamıştı. Ertesi sabah, öğle saatinden biraz önce Montani ile Fornioi de döndü. Bir şey bulmuşlar mıydı acaba?</p>

  <p class="p6">Ceketinin cebinden kocaman bir karga çıkartan Fornioi, &ldquo;Bakın ne avladık!&rdquo; dedi.</p>

  <p class="p6">&ldquo;Karga mı? Bunu yemeye niyetin yok değil mi?&rdquo;</p>

  <p class="p6">&ldquo;Bu hayvanı alır haşlarsın; harika et suyu olur.&rdquo;</p>

  <p class="p6"><a id="a12"></a><span class="t12">&nbsp;</span></p>
</body>
</html>
