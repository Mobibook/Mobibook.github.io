<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>20</title>
</head>

<body>
  <h2 class="h21"><a id="a37"></a>20</h2>

  <p class="p6">Zaman geçmek bilmiyor gibi görünüyor ama aslında rüzgâr gibi uçup gidiyor. San Nicola dağlarına artık sonbahar geldi. Şimdiye kadar hava güzeldi, ama son zamanlarda dağlar başka bir renge bürünmüş gibi; Barnabo son birkaç gündür Palazzo Tepesi ile Polveriera Tepesi&rsquo;nin zirvesinden gözlerini ayıramıyor. Yarın 25 Eylül; Valfredda&rsquo;lı haydutların dönüş tarihi. Tekrar saldırmak için geri dönmeye söz verdiler ve yarın (ne olur ne olmaz) bütün orman bekçileri yine yeni evde olacaklar ve bekçilik yapmak üzere cephaneliğe çıkacaklar; Barnabo onlarla birlikte gitmek istiyor.</p>

  <p class="p6">Güneş doğuyor; gökyüzünde poluduk bulutlar. Barnabo ormanda mantar aramaya gitti. Akşama hatırı sayılır bir sofra hazırlaması gerekiyordu, çünkü orman bekçileri geleceklerdi. Hüzünden iz kalmadı artık. Birkaç saatliğine de olsa, yalnız kalmayacak ve eski mesai arkadaşlarına nihayet bir şeyler gösterebilecekti. Hep yaptığı gibi yine aklı geçmişe gitti ve duyduğu utanç yine geri döndü. Ne zaman aklına gelse, hemen ruh hali değişiyordu; göğsünde bir ateş hissediyordu. Düşmandan kaçtığını kimse görmedi, hiç kimse asla bir şey bilmeyecek ama buna rağmen arkadaşlarının karşısında hep gözlerini yere indiriyor. Ancak yarın, nihayet büyük bir çatışma yaşanacak ve Barnabo hepsinden önce davranacak.</p>

  <p class="p6">Özenip bezenerek sofrayı hazırladı, şarap şişelerini temizledi, köknar dallarını serdi ve mısır unu lapası pişirmek için büyük bir ateş yaktı. Saat öğleden sonra dört, vadide sessizlik hâkim. Dağlarda gri bulutlar yoğunlaştıkça renkleri de gittikçe daha koyulaşıyor. Bekçiler, yemek saatine doğru akşam geç vakit gelecekler.</p>

  <p class="p6">Saat beş sularında yağmur yağmaya başladı; ilk anda hafif bir yağmur gibi ama birkaç dakika içerisinde her yeri ıslatıyor. Aradan yarım saat geçmeden, ateşin başında iş gören Barnabo, orman tarafından ona seslenildiğini duydu.</p>

  <p class="p6">Arkadaşları değil, her gün uğrayan oduncu; bir rahip katılığındaki o adam. Elini kesmiş, bir parça bez istiyor. Barnabo, evi nem kapladığını hissediyor; dağlar da iyice karardı artık, gözlerini dağlardan ayıramıyor.</p>

  <p class="p6">Oduncu, &ldquo;Benim için bir şey fark etmez de, eve döndüğümde bu yarayı görürlerse…&rdquo; diyor.</p>

  <p class="p6">&ldquo;Gel bakayım, bir sargı buldum. Ama önce yarayı yıkamak lazım.&rdquo;</p>

  <p class="p6">Barnabo, oduncuya yarasını yıkamak ve sonra sarmak için yardım ediyor.</p>

  <p class="p6">&ldquo;Sen de kalsana bu akşam, baksana, hazırlık yapıyorum.&rdquo;</p>

  <p class="p6">&ldquo;Ben de onu söyleyecektim; niye bu kadar çok ateş yaktın? Bunca hazırlık kime?&rdquo;</p>

  <p class="p6">&ldquo;Orman bekçileri geliyor. Dur, hazır aklıma gelmişken...&rdquo;</p>

  <p class="p6">&ldquo;Gerekirse size hizmet etmek için kalabilirim.&rdquo;</p>

  <p class="p6">Bir an sessizlik oldu. Yağmur iyice hızlandı. Ateşin içerisinde yanan odunların çıtırtısı duyuluyor.</p>

  <p class="p6">&ldquo;Yok, düşündüm de, nafile...&rdquo;</p>

  <p class="p6">&ldquo;Söyle işte, nazlanma.&rdquo;</p>

  <p class="p6">&ldquo;Yok, yok önemli değil. Aklıma bir şey gelmişti de... Ee yani kalmıyor musun şimdi?&rdquo;</p>

  <p class="p6">&ldquo;Evdekiler beklerler. Hem sonra...&rdquo; bir an durup gülümsedi, &ldquo;Bana göre işler değil. Bir başka zaman, bir başka zaman... Unutmadan, yardımına teşekkürler.&rdquo;</p>

  <p class="p6">Oduncu karanlıkta gözden kayboldu. Yağmur gökten boşalırcasına iniyor. San Nicola kasabasının saat kulesinde saat altıyı vurdu. Barnabo mısır unu lapasını yapmaya başladı. Petrol lambasının ışığında pencereler siyah görünüyor. Ara sıra ateşin başından ayrılıyor ve kapının eşiğine giderek, bir çığlık atıyor ama yağmurdan başka cevap veren olmuyor. Acaba gecikecekler miydi? Hazırladığı yemek boşa gidecek.</p>

  <p class="p6">Şöminenin üzerindeki saatin yelkovanı dönmeye devam ediyor. Saat sekize geliyor. Yağmur yavaşladı, ama çinko çatıya düşen birkaç damla hâlâ duyuluyor. Masaya boşalttığı mısır unu lapasının dumanı hâlâ üzerinde. Barnabo, gözlerini yerden ayırmadan ocağın yanında oturuyor; hâlâ bekliyormuş gibi bir havası var. İşte nihayet anlamaya başlıyor. Yavaş yavaş aklı başına geliyor; her şey bir şakaydı. San Nicola&rsquo;da masanın başına oturmuş, korktuğunu düşünerek onunla dalga geçen bekçiler gözünün önüne geliyor. Ne güzel bir fikir! Geçmişte kalan o akşam cephaneliğin önünde yağmurun altında olduğu gibi göğsünde ağır ve acı bir şeylerin yükseldiğini hissetmeye başlıyor. Birden başını kaldırıyor: Eve yaklaşan birisi var; birisi kapıyı açtı.</p>

  <p class="p6">Ne kadar boş bir ümit! Bohçasını unutan oduncu geri dönmüş.</p>

  <p class="p6">Etrafına bakınarak, &ldquo;Yarın bayram olduğunu unutmuşum. Hah, işte burada.&rdquo; dedi.</p>

  <p class="p6">Bohçasını aldıktan sonra kapıya yöneldi, ama kapıya yaklaştığında bir şey hatırlamış gibi birden dönüp, &ldquo;Ne oldu Barnabo, gelmediler mi?&rdquo; dedi.</p>

  <p class="p6">Barnabo oturduğu yerden kımıldamadan, dimdik adama bakarak, &ldquo;Her şeyi hazırlamıştım, her şeyi...&rdquo; diye söze başladı ama lafı yarıda kesildi. Boğazında bir düğüm sesini kesti. Ama oduncunun bir şey anlamasına imkân yoktu: &ldquo;Hadi ben gidiyorum; çok geç oldu... Pazartesi görüşürüz.&rdquo; dedikten sonra gülümseyerek selam verdi.</p>

  <p class="p6">Böylece çekti gitti. Adımlarının yankısı önce evin girişinde, sonra da evin önündeki düzlükte duyuluyor. Petrol lambasının alevi titremeye başladı, ocakta son birkaç kor kaldı. Tam o sırada Barnabo&rsquo;nun vücudu ani bir titremeyle sarsıldı; boş odada anlaşılması güç birkaç söz kekeleyerek hışımla ayağa kalktı, ocağın maşasını eline aldı ve tüm gücüyle masaya bir darbe indirdi. Uzun zamandır içinde tehlikeli bir şeyler biriktikçe birikiyordu; şimdi de öfkesi patlamıştı. Barnabo elindeki maşayı delicesine duvara vurdu ve yere düşen lambayı teğet geçti. Bunun üzerine duvara vurmayı bıraktı ve soluk soluğa kaldı.</p>

  <p class="p6">Lamba aniden sönünce her şey karanlığa büründü. Ama hayır, tamamen karanlık değil. Hâlâ küçük bir ışık görünüyor. Gecenin karanlığında, uzaklarda parıldayan bir ışığı pencereden görünce, Barnabo bir anda taş kesildi. Yavaşça kapanan elindeki maşa yere düşerek, metalik bir ses çıkarttı. Karanlıkta sendeleyerek kapıya doğru koştu, ormana yöneldi; dağların zirvesinde, Palazzo Tepesi&rsquo;nin yüksek kayalıklarında çok uzaklarda bir ateş görüyor. Haydutlar gerçekten geri döndü ve cephaneliğe inmek için şafağın ilk ışıklarını beklerken kayalıklarda geceliyorlar mıydı? Etrafını saran ormandan ani esintiler geliyor. Orman bekçileri şaka yaptıklarını sanıyorlardı, ama düşmanlar sözlerini tutmuştu.</p>

  <p class="p6">Evin içine vadiden gelen nemli hava yayılmıştı. Barnabo odasına döndü; içinde daha önce hiç hissetmediği bir huzur vardı. Aklına bir şarkının sözleri geliyordu; geride kalan güzel günleri anımsatan, eski bir şarkıydı, çok seneler önce kullanılan o marş müziklerine benziyordu. Karanlık odada masaya yaslanmış şekilde oturan Barnabo, sürekli aynı şarkıyı ıslıkla çalmaya başladı. Şarkının o hüzünlü havasında kahramanca bir şeyler var: &ldquo;Yarın yola çıkılacak, çok uzaklara gidilecek. Sabah erken erken, ilk dördümüz yola çıktı zaten.&rdquo; Bir yandan şarkıyı söylerken bir yandan da gözleri pencereden dışarı, kayalıklardaki o yalnız ve uzak ışığa odaklıyordu.</p>

  <p class="p6">Palazzo Tepesi&rsquo;ndeki esrarengiz ışık kısa süre sonra söndü ve her şey karanlığa gömüldü; çekilen yağmur bulutları yıldızlan ortaya çıkarttı. Barnabo üstünü başını çıkartmadan yatağa uzandı ve camın arkasında oluşturdukları siyah gölgeleriyle köknar kümelerine gözlerini dikerek, ıssız vadileri, karanlık körboğazları, ani taş kaymaları, binlerce eski hikâyeleri ve hiç kimsenin asla anlatamayacağı diğer her şeyiyle dağları daha da yakın hissetti. Pek yakında sonbahar başlayacak ve kışın gelmesiyle birlikte kar yağacak. Sonra yine yakıcı güneş olacak, ilkbaharın beyaz ışığı hoş kokulu ormanların üzerine düşecek. Kuşlar cıvıldayacak ve yeni bir şeyler ümit eden insanların sesleri de duyulacak. Ama şimdi, ganimet ele geçirmeyi düşünen Valfredda&rsquo;lı yabancılar dağlarda. Onların biraz altında, uçsuz bucaksız duvar kayanın dibindeki ufak bir terasta, Darrio&rsquo;nun yağmurdan ıslanmış kemikleri duruyor; şelalenin döküldüğü boğazın bitiminde ise, Del Colle&rsquo;nin onu öldüren kurşunla birlikte cesedi var. San Nicola&rsquo;da orman bekçileri uykudalar.</p>

  <p class="p6">Yatağında hareketsiz uzanan Barnabo hâlâ gözünü kapatmadı; kim bilir ne düşünüyor. Tüm endişelerinden kurtulmuşcasına, sakin nefesi duyuluyor sadece.</p>

  <p class="p6">&nbsp;</p>

  <p class="p6">Polveriera Tepesinin arkasında nihayet ilk gün ışığı görüldü. Her şey sessiz ve sakin; kara bulutlar kaçmış ve geriye ışıl ışıl bir gözkyüzü bırakmış; ormanın üzerinden ise serin bir rüzgâr esiyor. Fırtananın ıslattığı dağlar hâlâ gecenin gölgesinde dinleniyor; çok daha büyük, kristal gibi parlak görünüyorlar. Barnabo lambasını yakmadan yatağından kalktı ve alt kattaki odaya indi. Silahlıktan tüfeğini aldı, cebine fişek doldurdu.</p>

  <p class="p6">Kapıyı açtı ve rüzgârda ırgalanan köknarları gördü. Harikulade bir hava vardı. Kapıyı kapattı ve anahtarı iki kere çevirerek kapıyı kilitledi. Evde herhangi bir ses var mı diye durup dinledikten sonra, sürekli dağlara göz atarak elindeki mermileri saydı.</p>

  <p class="p6">Elinde toplam yedi vuruşluk mermi kalmıştı. Fişekleri elinde hoplattı, gülümsedi ve başıyla &ldquo;önemli değil&rdquo; der gibi bir işaret yaptı. Tüfeğini omzuna astıktan sonra, ağır adımlarla ilerlemeye başladı; kırlık alanı geçti ve cephaneliğe doğru yöneldi.</p>

  <p class="p6">Ormana girmeden önce dönüp eve tekrar baktı; evin önündeki bank, duvara dayanmış bir merdiven ve gündelik hayatta kullanılan her şey bekleyişe dalmış duruyor. &ldquo;Bu akşam...&rdquo; diye mırıldandı ama sonra gülümsedi; dağların âli zirveleri yavaşça aydınlanmaya başladı bile.</p>

  <p class="p6"><a id="a38"></a>&nbsp;</p>
</body>
</html>
