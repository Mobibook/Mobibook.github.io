<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p13"><span class="t13">5</span></p>

  <h3 class="p14"><span class="t13">"</span><span class="t13">–</span> <span class="t13">Cam</span><span class="t13">ı</span><span class="t13">n Ötesi; Karanl</span><span class="t13">ı</span><span class="t13">k."</span></h3>

  <p class="p31"><span class="t16">E</span>rtesi sabah Phil, oturma odasına girdiğinde küçük bir masanın üzerinde kurulmuş, üç kişilik nefis bir kahvaltı sofrası buldu. Tam tabak kapaklarını kaldırmış, diğerlerini de bekleme nezaketini göstermek gerekir mi diye düşünürken Joan içeri girdi. Phil, başını kaldırıp baktı.</p>

  <p class="p31">"Sen miydin? Günaydın ve vesaire. Baksana adamakıllı sofra kurmuşlar." Bir tabağın daha kapağını kaldırıp, "İyi uyudun mu?" diye sordu.</p>

  <p class="p31">"Kütük gibi." Joan da kapların içindekileri araştırma faaliyetine katılmıştı. "Yemekten anlıyorlar, değil mi? Ne zaman başlıyoruz?"</p>

  <p class="p31">"Üçüncü eleman da gelince, herhalde. Üstündekiler dün akşam giydiklerin değil."</p>

  <p class="p31">"Hoşuna gitti mi?" Manken gibi salınarak dönüş yaptı. Ayaklarına kadar inen, inci grisi bir elbise giyiyordu. Elbisenin beli yüksekti; göğüslerinin arasından geçen iki gümüş şerit, beline dolanıp kuşak görevini yapıyordu. Ayaklarına gümüş sandaletler giymişti. Giyside baştan aşağı antik bir hava vardı.</p>

  <p class="p31">"Şahane. Kızlar niye hep sade giysilerin içinde daha güzel görünür?"</p>

  <p class="p31">"Sade ha! Wilshire Caddesi'nde bunu üç yüz dolara bulabilirsen, mağazanın adresini ver de, gidip bir tane alayım bari."</p>

  <p class="p31">"Merhaba, bölük." Ben kapı aralığında duruyordu. İkisi de ona bakakaldılar. "N'oldu yahu?"</p>

  <p class="p31">Phil, Ben'i baştan aşağıya süzdü. "Bacağın nasıl oldu?"</p>

  <p class="p31">"Ben de size onu soracaktım. Sizden ayrılalı ne kadar oldu? Bacağımda hiçbir numara yok. Yoksa hiç kırılmamış mıydı?"</p>

  <p class="p31">Joan, "Ne diyorsun, Phil?" diyerek topu Phil'e attı. "Ben değil, sen inceledin onu."</p>

  <p class="p31">Phil kulağına asıldı. "O bacak kırık değildiyse ben de kafayı yedim. Şuna bir bakalım."</p>

  <p class="p31">Ben pijama ve bornoz giyiyordu. Pijamanın paçasını sıyırıp, pespembe ve sapasağlam baldırını gösterdi. Baldırını yumruğuyla dövüp, "Gördün mü? En ufak bir sıyrık bile yok," dedi.</p>

  <p class="p31">"Hımm – Bizden ayrılalı çok olmadı, Ben. Dün geceden beri yoksun. Belki on, on bir saattir."</p>

  <p class="p31">"Efendim?"</p>

  <p class="p31">"Evet, öyle."</p>

  <p class="p31">"İmkânsız.</p>

  <p class="p31">"Belki de. Hadi, kahvaltı edelim."</p>

  <p class="p31">Düşünceli bir sessizlik içinde yediler; hepsi de olan biteni kavrama ve mantıklı bir zemine oturtma gerekliliğinin baskısı altındaydı. Yemeğin sonuna doğru aynı anda başlarını kaldırdılar. Sessizliği bozan Phil oldu.</p>

  <p class="p31">"Ee...Neymiş yani?"</p>

  <p class="p31">"Bende jeton düştü," diye atıldı Joan. "Hepimiz kar fırtınasında ölüp cennete gittik. Marmeladı uzatır mısın, lütfen?"</p>

  <p class="p31">Phil, marmeladı uzatırken, "Bu doğru olamaz," diye itiraz etti. "Yoksa Ben'in burada işi ne? Günahkâr bir hayat sürdü o. Şaka bir yana, açıklama gerektiren birtakım şeyler oldu. Hadi sayalım: Bir; Ben dün gece bacağını kırıyor ve şimdi sapasağlam."</p>

  <p class="p31">"Bir dakika – bacağını kırdığından emin miyiz?"</p>

  <p class="p31">"Ben eminim. Üstelik, ev sahibimiz de aynı fikirdeymiş gibi davrandı – yoksa niye Ben'i kucağında taşıdı ki? İki; ev sahibimizin doğrudan algılama becerisi var ya da bu dağla ilgili gizemli, tuhaf bir bilgiye sahip."</p>

  <p class="p31">Joan, "Doğrudan algılama dedin de, herhangi biriniz etrafa bakınıp bu yer hakkında fikir sahibi olmayı denediniz mi?" diye sordu.</p>

  <p class="p31">"Yo, niye sordun?"</p>

  <p class="p31">"Ben de denemedim."</p>

  <p class="p31">"Hiç zahmet etmeyin. Ben denedim, kesinlikle olmuyor. Bu odanın duvarlarının ötesinde hiçbir şey algılayamıyorum."</p>

  <p class="p31">"Hımm– bunu da üçüncü olay olarak not edelim. Dört; ev sahibimiz adının Ambrose Bierce olduğunu söylüyor. Yani gerçek Ambrose Bierce mı olduğunu kastediyor? Ambrose Bierce'ın kim olduğunu biliyor musun, Joan?"</p>

  <p class="p31">"Tabii ki biliyorum. Herhalde biz de mürekkep yaladık. Ben doğmadan önceki bir tarihte kaybolmuş."</p>

  <p class="p31">"Doğru– Birinci Dünya Savaşı patlak verdiğinde. Eğer aynı adamsa şimdi yüz yaşının üzerinde olmalı."</p>

  <p class="p31">"Altmış bile göstermiyor."</p>

  <p class="p31">"Neyse, fark etmez. Beş; –bu aslında diğerlerini de içeriyor– ev sahibimiz niye burada, dağ başında yaşıyor? Bu, lüks otelle ilkel insan mağarası karışımı tuhaf yer de nereden çıkmış? Onun gibi yaşlı bir adam burayı nasıl idare eder? Söylesenize, etrafta başka birine rastladınız mı?"</p>

  <p class="p31">"Ben rastlamadım," dedi Ben. "Biri beni uyandırdı, ama galiba Ambrose'du."</p>

  <p class="p31">Joan, "Ben gördüm," dedi. "Beni uyandıran bir kadındı! Bana bu giysiyi o verdi."</p>

  <p class="p31">"Mrs. Bierce mı, acaba?"</p>

  <p class="p31">"Zannetmem, otuz beşten fazla değildi. Tam olarak tanışamadık. Ben iyice ayılmadan önce gitmişti."</p>

  <p class="p31">Phil, bakışlarını Joan'dan Ben'e çevirdi. "Peki, şimdi elde ne var? Hadi topla ve bize cevap ver."</p>

  <p class="p31">"Günaydın, genç dostlarım!" Kapının aralığında duran, Bierce'dı; tok ve gür sesi, sekizgen odanın içini dolduruyordu. Üçlü, sanki suçüstü yakalanmış gibi afalladılar.</p>

  <p class="p31">Durumu ilk toparlayan Coburn oldu. Ayağa kalkıp, başını eğerek selam verdi. "Günaydın, efendim. Yanılmıyorsam hayatımı kurtardınız. Umarım size minnet borcumu ödeyebilirim."</p>

  <p class="p31">Bierce resmi bir biçimde eğildi. "Benim için bir zevkti, efendim. Umarım hepiniz dinlenmişsinizdir."</p>

  <p class="p31">"Evet, teşekkür ederiz. Sofranızdan da pek güzel yararlandık."</p>

  <p class="p31">"Bu iyi işte. Size katılmama izin verirseniz, bundan sonra ne yapmak istediğinizi konuşabiliriz. Gitmeyi mi arzu edersiniz, yoksa biraz daha kalıp konuğumuz olur musunuz?"</p>

  <p class="p31">Joan, oldukça sinirli bir sesle, "Sanırım bir an önce yola koyulmalıyız. Hava nasıl?"</p>

  <p class="p31">"Hava yumuşak, ama burada istediğiniz kadar kalabilirsiniz. Belki evimizin geri kalanını görüp, ev halkının diğer üyeleriyle de tanışmak istersiniz."</p>

  <p class="p31">"Bence çok hoş olur!"</p>

  <p class="p31">"Benim için bir zevk olacak, hanımefendi."</p>

  <p class="p31">"Mr. Bierce, aslında...", Phil ciddi bir ifadeyle hafifçe öne eğildi, "–evinizin geri kalanını görmek, sizin hakkınızda daha fazla bilgi sahibi olmak için oldukça sabırsızlanıyoruz, içeri girdiğinizde biz de bundan konuşuyorduk."</p>

  <p class="p31">"Merak, doğal ve sağlıklı bir duygudur. Lütfen, dilediğiniz her şeyi sorun."</p>

  <p class="p31">Phil, doğrudan konuya girdi, "Ben'in dün gece bacağı kırıktı. Yoksa değil miydi? Bu sabah hiçbir şeyi kalmamış."</p>

  <p class="p31">"Bacağı gerçekten de kırılmıştı. Gece iyileşti."</p>

  <p class="p31">Coburn boğazını temizledi. "Mr. Bierce, adım Coburn. Doktor ve cerrahım, ama bu tarz bir iyileşme bilgim dahilinde değil. Biraz daha açabilir misiniz?"</p>

  <p class="p31">"Tabii. Alt hayat biçimlerinin uyguladığı bedeni tamir etme özelliğini bilirsiniz. Kullanılan ilke aynı; ancak irade tarafından bilinçli bir biçimde yönetiliyor ve iyileşme süreci hızlandırılıyor. Dün gece sizi hipnoza soktum, sonra da idareyi cerrahlarımızdan birine bıraktım, o da zihninizi, kendi bedenini iyileştirecek güçlerini kullanmak üzere yönlendirdi."</p>

  <p class="p31">Coburn afallamıştı. Bierce konuşmasına devam etti, "Bunda şaşılacak bir şey yok. Zihin ve irade, her zaman bedene bütünüyle hükmetme olasılığına sahiptir. Cerrahımızın tek yaptığı, iradenizi bedeninize hükmetmesi için yönlendirmek. Kullanılan teknik çok basit; dilerseniz öğrenebilirsiniz. Emin olun ki, bunu öğrenmek, sıkıcı ve yetersiz kelimelerle açıklamaya çalışmaktan daha kolay. Zihin ve iradeden iki ayrı şeymiş gibi söz ettim. Beni bu saçma, yanlış ifadeyi kullanmaya zorlayan, kelimeler oldu. Ne zihin, ne de irade ayrı varlıklar olarak bulunur; var olan bir tek..." Susmuştu. Ben, kendini, kafasına balyoz yemiş gibi hissediyordu; ama acısız ve yumuşak bir darbeydi bu. Her ne idiyse, bir sinekkuşu, debelenen bir kedi yavrusu kadar canlıydı; ama sakin ve huzurluydu.</p>

  <p class="p31">Joan'ın, Bierce'e bakarak, başını onaylarcasına salladığını gördü.</p>

  <p class="p31">Bierce, odayı dolduran yumuşak sesiyle devam etti. "Sizleri endişelendiren başka herhangi bir konu var mıydı?"</p>

  <p class="p31">Joan, "Aslında birkaç tane var, Mr. Bierce," diye yanıtladı. "Bulunduğumuz bu yer nedir?"</p>

  <p class="p31">"Benim ve birkaç arkadaşımın evi. Bizi daha iyi tanıdıkça, hakkımızda daha çok şeyi anlayacaksınız."</p>

  <p class="p31">"Teşekkür ederim. Bu dağ başında böyle bir topluluğun nasıl olup da yaşayabildiğini, sıradan bir bilgi çerçevesinde anlamam güç."</p>

  <p class="p31">"Kötü bir üne sahip olmamak için önlemler aldık, hanımefendi. Gerekçelerimizi ve bunlardan esinlenerek aldığımız önlemleri anlayacaksınız."</p>

  <p class="p31">"Bir sorum daha var. Çok kişisel bir soru; onun için dilerseniz cevaplamayabilirsiniz. Siz, yıllarca önce kaybolan Ambrose Bierce mısınız?"</p>

  <p class="p16">"Evet. Buraya ilk kez, 1880'de, astımıma çare bulma amacıyla gelmiştim. 1914'te burada yaşamaya başladım; çünkü, yaklaşmakta olduğunu gördüğüm, ancak engelleyemeyeceğim trajik dünya meseleleriyle yüzleşmekten kaçıyordum." Sesi, tatsız bir konudan bahsediyormuş gibi isteksiz çıkıyordu. Konuyu değiştirdi. "Arkadaşlarımdan bazılarıyla! tanışmak ister misiniz şimdi?"</p>

  <p class="p17">*&nbsp; *&nbsp; *&nbsp; *&nbsp; *</p>

  <p class="p31">Daireler, dağın cephesi boyunca yüz metre kadar, içerilere doğru alabildiğince uzanıyordu. Buralarda otuzdan fazla insan rahat rahat yaşıyordu; kullanılmayan bir sürü oda vardı. Sabah, Bierce onları, arkadaşlarının çoğuyla tanıştırdı.</p>

  <p class="p31">Her yaştan, birkaç değişik ulustan, tip tip insan vardı. Çoğu birtakım işlerle meşguldü; genellikle ya araştırma yapıyor ya da yaratıcı bir sanat türüyle uğraşıyorlardı. En azından birkaç durumda, Bierce, onları araştırma yapıldığına ikna etmişti; ortalıkta araç-gereç ya da kayıt cihazı görünmüyordu, bilimsel bir araştırma yapıldığına dair hiçbir işaret yoktu.</p>

  <p class="p31">Bir keresinde, çalışmalarının –biyolojik bir araştırma– fiziksel kanıtlarıyla çevrili, iki kadın ve bir adamdan oluşan üç kişilik bir grupla tanıştırıldılar. Ama manzara yine de kafa karıştırıcıydı. Üçlüden ikisi bir kenarda sessizce oturmuş hiçbir şey yapmazken, diğeri masada harıl harıl çalışıyordu. Bierce, suni koloitleri<a id="a2"></a><a href="../Text/notes.html#a10"><span class="t17">{3}</span></a> harekete geçirme olasılığı üzerine hassas bir deney yapmakta olduklarını açıkladı.</p>

  <p class="p31">Ben, "Diğer ikisi de gözlem mi yapıyor?" diye sordu.</p>

  <p class="p31">Bierce, başını hayır anlamında salladı. "Üçü de fiilen çalışmanın içinde; ancak bu aşamada, zihinsel ilişki içindeki üç beynin, bir çift eli yönlendirmesinin en doğrusu olduğunu düşünüyorlar."</p>

  <p class="p31">Daha sonra, zihinsel ilişkinin, en sık kullanılan ortak çalışma yöntemi olduğunu anlayacaklardı. Bierce onları, içinde altı kişinin bulunduğu bir odaya soktu. Bir-iki tanesi başını kaldırıp selam verdi, ama hiçbir şey söylemedi. Bierce hadi çıkalım diye işaret etti. "Özellikle çok zor olan bir yeniden inşa işiyle uğraşıyorlardı; şimdi onları rahatsız etmek ayıp olur."</p>

  <p class="p31">Phil, "Ama Mr. Bierce, iki tanesi satranç oynuyordu," diye yorumda bulundu.</p>

  <p class="p31">"Evet. Beyinlerinin o bölgesine ihtiyaçları yoktu; bu nedenle de onu zihinsel ilişki dışında tutmuşlardı. Her neyse, çok meşguldüler."</p>

  <p class="p31">Yaratıcı sanatçıların ne yaptığını anlamak daha kolaydı. Yine de iki defasında, kullanıldığını gördükleri yöntemler şaşırtıcıydı. Bierce, onları, cüceye benzeyen bir yağlıboya ressamının atölyesine götürmüş; adamı yalnızca Charles olarak tanıtmıştı. Charles, onları gördüğüne memnun olmuş gibiydi, işine ara vermeden hararetli bir sohbet tutturmuştu. Titiz ama bir yandan da çok romantik tarzda bir gerçekçilikle, çam ormanı fonu önünde dans eden bir genç kızın, bir orman perisinin resmi üzerinde çalışıyordu.</p>

  <p class="p31">Gençlerden her biri, uygun bir dille beğenilerini dile getirirken; Coburn, model olmaksızın, Charles'ın anatomik detaylarda bu kadar isabet kaydetmesinin, çok çarpıcı bir başarı olduğu yorumunda bulundu.</p>

  <p class="p31">Charles, "Ama benim modelim var. Geçen hafta buradaydı. İşte bakın!" diyerek bakışlarını boş duran model taburesine doğru çevirdi. Coburn ve yanındakiler, onun bakışlarını izleyip taburede oturmuş poz veren, açıkça resmin modelliğini yapan genç bir kızın resimdeki gibi donmuş olduğunu gördüler. Kız düpedüz gerçekti.</p>

  <p class="p31">Charles gözlerini başka tarafa çevirdi. Model taburesi yine boştu.</p>

  <p class="p31">İkinci olay bu kadar dramatik olmasa da daha az anlaşılırdı. Mrs. Draper adında rahat ve anaç bir kadınla tanışıp gevezelik etmişlerdi. Kadın, konuşmaları süresince koltuğunda sallanıp örgü örmüştü. Yanından ayrıldıktan sonra Phil onun hakkında bilgi almak isteyince, Bierce, "En becerikli ve en yetenekli sanatçımız olduğunu söyleyebilirim," dedi.</p>

  <p class="p31">"Hangi alanda?"</p>

  <p class="p31">Bierce kullanacağı kelimeleri seçerken gür kaşları birbirine yaklaştı. "Şu anda bunu yeterli açıklıkta anlatabileceğimi sanmıyorum. Ruh hallerini bir araya getiriyor– duygusal örgüleri uyumlu biçimlerde düzenliyor. Bu bizim, en ileri ve bütünüyle en insani olan sanat türümüz. Ama anlatmakla olmaz, onu ancak yaşayarak anlayabilirsiniz."</p>

  <p class="p31">"Duyguları düzenlemek de ne demek?"</p>

  <p class="p31">"Büyük büyükbabanız da kuşkusuz, müziğin kayıt edilemeyeceğini düşünüyordu. Bu konuyla ilgili bir tekniğimiz var. Daha sonra anlayacaksınız."</p>

  <p class="p31">"Bu işi bir tek Mrs. Draper mı yapabiliyor?"</p>

  <p class="p16">"Yo, hayır. Çoğumuz deniyoruz. En sevdiğimiz sanat türü. Ben de deniyorum, ama benim çabalarım pek beğenilmiyor– çok kasvetli şeyler çıkartıyorum."</p>

  <p class="p17">*&nbsp; *&nbsp; *&nbsp; *&nbsp; *</p>

  <p class="p31">O akşam, üçü, ilk girdikleri odada oturup olan biteni konuştular. Burası sırf onlara ayrılmıştı; Bierce yarın sizi ararım deyip onları yalnız bırakmıştı.</p>

  <p class="p31">Birbirleriyle konuşma ihtiyacı içindeydiler; ama üçü de fikirlerini açıklamaya isteksizdi. Phil sessizliği bozdu.</p>

  <p class="p31">"Bunlar ne biçim insanlar? Sanki, çalışan yetişkinlerin arasına dalmış bir çocukmuşum da, kibarlıklarından beni dışarı atamıyorlarmış hissini uyandırdılar bende."</p>

  <p class="p31">"Çalışmak dedin de... Çalışma biçimlerinde bir tuhaflık var. Yaptıklarını kastetmiyorum, o da tuhaftı ya, başka bir şey, davranışlarıyla ilgili bir şey ya da çalışma tempoları."</p>

  <p class="p31">Joan da aynı fikirdeydi. "Ne demek istediğini anlıyorum, Ben. Sürekli meşguller, ama sanki işlerini bitirmek için sonsuza kadar zamanları varmış gibi davranıyorlar. Bierce da bacağını sararken öyle davranmıştı. Hiç acele etmiyorlar." Dönüp Phil'e baktı. "Niye suratını astın?"</p>

  <p class="p31">"Bilmiyorum. Henüz bahsetmediğimiz bir şey daha var. Birçok özel yeteneğe sahipler; ama üçümüz de özel yeteneğin ne demek olduğunu biliyoruz– bu konu aklımızı karıştırmamalı. Ama onlarda farklı olan başka bir yan var."</p>

  <p class="p31">Diğer ikisi onayladılar, ama ellerinden bir şey gelmedi. Bir süre sonra Joan yatmaya gideceğini söyleyip odadan çıktı. iki adam son birer sigara içmek için kaldılar.</p>

  <p class="p31">Joan başını içeri uzatıp, "Bu insanların nesi farklı biliyorum, " dedi. "O kadar canlılar ki..."</p>
</body>
</html>
