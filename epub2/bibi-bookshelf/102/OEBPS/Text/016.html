<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p13"><span class="t13">11</span></p>

  <h3 class="p14"><span class="t13">" Küçük Bir Çocuk</span><span class="t13"><br /></span><span class="t13">Onlara Yol Gösterecek."</span></h3>

  <p class="p31"><span class="t16_k">Y</span>ere indiklerinde, Ephraim Howe onları "Yuvaya hoşgeldiniz! Sizi tekrar görmek ne güzel," diyerek karşıladı ve kendi özel dairesine götürdü. "Ben ateşi biraz canlandırırken siz de dinlenin." Geniş ağızlı ocağa çam odunu attı; sade, eski sallanan koltuğunu, hem ateşi hem de misafirlerini görecek şekilde yerleştirip oturdu. "Herhalde bana olan biteni anlatacaksınız. Merak etmeyin, şu anda diğerleriyle ilişki içinde değilim, meclise hazır olunca tam bir rapor verirsiniz."</p>

  <p class="p31">"Aslında, başımıza gelen her şeyi zaten bilmiyor musunuz, Mr. Howe?" Phil, konuşurken doğrudan doğruya Üstad'a bakıyordu.</p>

  <p class="p31">"Hayır, gerçekten de bilmiyorum. Kendi bildiğiniz gibi hareket edesiniz istedik; Ling incinmeyesiniz diye size arada göz kulak oldu. O da bana rapor vermedi."</p>

  <p class="p31">"Pekâlâ efendim." Sırayla başlarından geçen her şeyi anlattılar; arada, içinde yer aldıkları olayları görebilsin diye doğrudan zihinlerine bakmasına izin verdiler.</p>

  <p class="p31">Hikâyelerini bitirdiklerinde, Howe, yüzünde o bilgiç gülümsemesiyle sordu, "Demek meclisin görüşünü almaya geldiniz, öyle mi?"</p>

  <p class="p31">"Hayır efendim!" Onu yanıtlayan Phil'di. "Doğrudan ve acil hareket etme gereğine buradan ayrılırkenkinden daha çok inanıyoruz; ama öte yandan, bunu tek başımıza halledecek kadar güçlü ve bilge olmadığımıza da inandık. Sizden yardım istemek, meclisi, kadim bilgiyi sadece hazır olduğunu kanıtlayanlara öğretmek tavrından vazgeçirip, öğretilerinizi kabul edecek ne kadar zihin varsa hepsine ulaştırmaya ikna etmek için geri döndük."</p>

  <p class="p31">"Anlayacağınız efendim, düşmanlarımız beklemiyor. Sürekli eylem içindeler. Asya'da zafer kazanmışlar; Avrupa'da yükselişe geçmişler; biz fırsat kollarken, burada Amerika'da da kazanabilirler."</p>

  <p class="p31">"Sorunu çözmek için önerdiğiniz herhangi bir yöntem var mı?"</p>

  <p class="p31">"Hayır, onun için geri döndük zaten. Bildiklerimizi başkalarına öğretmeye çalışınca durdurulduk."</p>

  <p class="p31">"Sorunun kaynağı da bu," diyerek katıldı Howe. "Yıllardan beri ben de sizinkine benzer bir görüşteyim, ama gerçekleştirmesi çok zor. İnsanlara verebileceğimiz şey, bir kitap halinde basılamaz ya da radyo ve televizyondan yayınlanamaz. Onu içine almaya hazır bir zihin bulduğumuz yerde, doğrudan, zihinden zihine aktarılması gerek."</p>

  <p class="p31">Konuşma çözüm bulunamadan sona erdi. Howe endişelenmemelerini söyledi. "Devam edin, birkaç haftayı meditasyon ve zihinsel ilişkiyle geçirin. İşe yarayacak gibi görünen bir düşünce gelirse aklınıza, bana haber verin, meclisi değerlendirme yapması için toplantıya çağırırız."</p>

  <p class="p31">"Ama Üstad," diye itiraz etti Joan üçü adına, "yani biz, plan yapmak için meclisten tavsiye alırız diye ummuştuk. İşe nereden başlayacağımızı bilmiyoruz, bilseydik geri gelmezdik."</p>

  <p class="p16">Howe başını iki yana salladı. "Kardeşlerimiz arasında, en yeni, en genç ve en az tecrübeli olan sîzlersiniz. Bunlar, birer yetersizlik değil, sizin sahip olduğunuz erdemlerdir. Bizim gibi, hayatınızı fi tarihinden beri düşünerek geçirmemiş olmanız size avantaj sağlıyor. Çok geniş bir bakış açısı, çok felsefi bir görüş yapısı, iradeyi hareketsiz kılar. Üçünüzün yalnız başınıza düşünmenizi istiyorum."</p>

  <p class="p17">*&nbsp; *&nbsp; *&nbsp; *&nbsp; *</p>

  <p class="p31">Howe'un istediği gibi hareket ettiler. Haftalarca tek zihin olup birbirleriyle ilişki içinde tartıştılar, yüksek sesli sohbetlerinde konunun üzerinde çalışıp, tartışmanın dallanıp budaklandığı noktalar üzerinde meditasyon yaptılar. Siyasal ve toplumsal eylemlerin arkasındaki insan ruhlarını inceleyerek bütün bir ulus arasında dolaştılar. Arşivlerden yararlanarak, geçmişte, Amerika'da düşünce ve hareket özgürlüğü tehdit edildiği zamanlar, uzman kardeşlerin duruma müdahale etmek için kullandığı teknikleri öğrendiler. Onlarca plan önerip, onlarcasını reddettiler.</p>

  <p class="p31">Phil, diğer ikisine, "Kardeşlerimizin geçmişte yaptığı gibi, biz de siyasete girmeliyiz," dedi. "Büyüklerimizin arasından görevlendirilmiş bir Eğitim Bakanı'mız olsaydı, düşünce özgürlüğünün gerçekten hüküm sürdüğü, ulusal bir akademi kurardı; burası kadim bilginin insanlara yayıldığı bir kaynak olurdu."</p>

  <p class="p31">Joan karşı çıktı.</p>

  <p class="p31">"Ya seçimi kaybedersek?"</p>

  <p class="p31">"Efendim?"</p>

  <p class="p31">"Uzmanların sahip olduğu bütün özel güçlere rağmen, adayımızı göreve atayacak ulusal bir konvansiyon için delegeleri bir araya getirmek; bütün siyasal çarklara, baskı gruplarına, gazetelere, diğer başkan adaylarına ve de diğer her şeye rağmen seçilmesini sağlamak çok büyük uğraş isteyen bir iş."</p>

  <p class="p31">"Ve unutmayın ki, muhalefet istediği gibi çamur atabilir, oysa biz onlara karşı adil davranmak zorundayız, yoksa kendi amacımızı çürütmüş oluruz."</p>

  <p class="p31">Ben başıyla onayladı. "Korkarım Joan haklı, Phil. Ama bir konu var ki, onda da kesinlikle sen haklısın; bu bir eğitim sorunu." Meditasyona ara verdi, zihni kendi içine döndü.</p>

  <p class="p31">Kısa bir süre sonra tekrar konuşmaya başladı. "Bu göreve acaba doğru noktadan mı başladık? Zaten kendi yolunda ilerlemiş yetişkinleri yeniden eğitmeyi düşünüp durduk. Peki ya çocuklar? Onlar kemikleşmemiş durumda, Onları eğitmek daha kolay olmaz mıydı?"</p>

  <p class="p31">Joan gözleri parlayarak oturduğu yerden doğruldu. "Ben, buldun işte!"</p>

  <p class="p31">Phil anında başını iki yana salladı. "Hayır. Hevesinizi kursağınızda bırakmak istemem, ama hayatta olmaz bu. Çocuklar sürekli olarak yetişkinlerin bakımı altındadır; onlara ulaşamayız. Okulların yönetim kurullarını atlamayı, bir an için bile aklınızdan geçirmeyin; bu kurullar, bütün siyasal sistem içindeki en katı oligarşi birimleridir."</p>

  <p class="p31">Shasta Dağı'nın alçak yamaçlarındaki bir çam ağacı topluluğunun orada oturuyorlardı. Küçük bir insan grubu aşağılarında belirdi, kararlı adımlarla üçünün dinlendiği yere doğru tırmandı. Onları duyamayacakları bir mesafeye varıncaya kadar konuşmalarına ara verdiler. Bu insanlara sakin ve dostça bir tavır içinde baktılar.</p>

  <p class="p31">Gençlerin, güvenliğinden ve sağlığından sorumlu olan bir insanın ciddi saygınlığını on altı yaşının omuzlarında taşıyan önderlerinin dışında, hepsi de on ile on beş yaş arasında olan oğlan çocuklarıydı. Toprak rengi şort ve gömlekler, sefer şapkaları giymişler, üzerinde kozalaklı ağaç ve YÜKSEK DAĞLAR DEVRİYESİ, BÖLÜK 1 nişanı bulunan boyun atkıları takmışlardı. Her birinin elinde birer sopa, sırtındaysa çanta vardı.</p>

  <p class="p31">Gelenler yetişkinlerle aynı seviyeye varınca, devriye başkanı eliyle onları selamladı, omuzlarındaki ödül madalyaları güneşin altında parlıyordu. Üçlü de onlara el sallayıp, yamaçtan yukarı ağır ağır ilerleyerek gözden kaybolmalarını seyretti.</p>

  <p class="p31">Phil'in bakışları uzaklara daldı. "Ah eski günler; neredeyse onları kıskanıyorum," dedi.</p>

  <p class="p31">"Sen de mi izciydin?" Ben'in gözleri hâlâ çocukların üzerindeydi. "İlk yardım ödülümü aldığım gün nasıl da gururlandığımı hatırlıyorum."</p>

  <p class="p31">"Sen doktor doğmuşsun, ha Ben?" Joan'ın gözlerinden bir anaçlık, bir beğeni akıyordu. "Bense... Tamam!"</p>

  <p class="p31">"Ne oldu?"</p>

  <p class="p31">"Phil! işte aradığın cevap! Ana babalara ve okulların yönetim kurullarına rağmen çocuklara ulaşmanın yolu bu."</p>

  <p class="p31">Hemen telepatik ilişkiye geçti, düşünceleri heyecanla onların zihnine akıyordu. Zihinleriyle konuşup ayrıntılara açıklamalar getirdiler. Bir süre sonra Ben başıyla onaylayıp yüksek sesle konuştu:</p>

  <p class="p16">"İşe yarayabilir. Geri dönüp Ephraim'e anlatalım."</p>

  <p class="p17">*&nbsp; *&nbsp; *&nbsp; *&nbsp; *</p>

  <p class="p31">"Senatör Moulton, size söz ettiğim gençler bunlar." Joan, adı doğruluk ve dürüstlüğün simgesi haline gelmiş, bu yaşlı ve ufak tefek, beyaz saçlı adamın yüzüne neredeyse hayranlıkla bakıyordu. Bilge Ling'den esinlenerek, ellerini önünde kavuşturup eğilme ihtiyacı hissetti. Ben'le Phil'in budala ve çaylak gibi görünmemek için mücadele verdiklerinin farkına vardı.</p>

  <p class="p31">Ephraim sözlerine devam etti: "Planlarını iyice inceledim ve işe yarayacağını düşünüyorum. Eğer siz de öyle düşünürseniz, meclis uygulamaya geçecektir. Ama iş daha çok size bağlı."</p>

  <p class="p31">Senatör, iki nesilden beridir katı siyasetçilerin kalplerini yumuşatmış o gülümsemesiyle onları kendine yakınlaştırdı. "Hadi anlatın bana," diyerek onları cesaretlendirdi.</p>

  <p class="p31">Western Üniversitesi'nde nasıl denemede bulunup başarısız olduklarını; bir kurtuluş yolu bulabilmek için nasıl kafa yorduklarını; dağda yürüyüşe çıkmış bir grup oğlan çocuğunun kendilerine nasıl esin kaynağı oluşturduğunu bir bir anlattılar. "Senatör, bir seferde buraya yeterli sayıda oğlan toplasak, henüz çevrenin etkisiyle ruhları bozulmuş olamayacak kadar genç ve bu izci oğlanlar gibi eskinin idealleriyle –insan saygınlığı, yardımseverlik, kendine güven ve iyilik gibi ilkelerinde yer alan her şeyle– eğitilmiş olsalar; bir seferde, buraya böyle beş bin tanesini bile toplasak, onlara telepati kurmayı ve telepatiyi başkalarına da aktarmalarını öğretebilirdik.</p>

  <p class="p31">"Eğitildikten ve evlerine geri yollandıktan sonra, her biri bilginin insanlara yayılacağı birer merkez haline gelirdi. Düşmanlar, bu kadar yaygın ve bulaşıcı bir şeyi asla durduramaz. Birkaç yıl içinde ülkedeki bütün çocuklar telepati kurmayı öğrenmiş, hatta büyüklerine –henüz öğrenemeyecek kadar nasırlaşmamış olanlarına– öğretir durumda olurlar.</p>

  <p class="p31">"Ve bir kez telepati kurmayı öğrenmiş bir insanın, kadim bilgeliğin yolundan gitmesini sağlayabiliriz!"</p>

  <p class="p31">Moulton başıyla onaylayıp kendi kendine konuşuyordu. "Evet. Evet doğru. Gerçekleştirilebilir. İyi ki Shasta bir ulusal park. Dur bakayım, o komitede kim vardı? Birleşik bir önerge ve biraz da para ayrılması yeterli olur. Ephraim, benim eski dostum, bu işi gerçekleştirmek için birkaç kişiyi kafakola almam gerekecek, beni bağışlar mısın?"</p>

  <p class="p31">Howe'un yüzüne geniş bir gülümseme yayıldı.</p>

  <p class="p31">Moulton devam etti: "Yani gerçekten söylüyorum; insanlar, hatta bazı kardeşlerimiz, siyasal çıkarlar konusunda o kadar katı ve sinik ki. Şimdi, ilk kampın toplanması sanırım yaklaşık iki yıl sürer."</p>

  <p class="p31">"O kadar uzun mu?" Joan hayal kırıklığına uğramıştı.</p>

  <p class="p31">"Tabii hayatım. Kongreye sunulması gereken iki yasa tasarısı var, bir yasama döneminde bu tasarıları geçirebilmek için birçok ayarlama yapmak gerekiyor. Demiryolları ve otobüs şirketleriyle, çocuklara indirimli tarife uygulamaları için görüşmemiz gerek ki çocuklar yol masraflarını karşılayabilsin. Bu projeyi geniş bir kitleye duyurmak için reklam kampanyası başlatmamız şart. Hem sonra, zamana ihtiyacımız var; mümkün olan en çok sayıda kardeşimizin, hareketin yönetimine katılması gerekiyor ki, kamp yöneticilerinin arasında bol bol uzman yer alabilsin. Allah'tan ben örgütün ulusal mütevelli üyesiyim. Evet, iki yıl gibi bir zamanda halledebileceğime inanıyorum."</p>

  <p class="p31">"Aklım almıyor!" diyerek itirazını belirtti Phil. "Onları buraya tele-taşımayla getirip eğittikten sonra aynı yolla geri göndersek, daha kestirme davranmış olmaz mıyız?"</p>

  <p class="p31">"Evladım, ağzından çıkanı kulağın duymuyor. Zor kullanmayı, bizzat ona başvurarak yok edebilir miyiz hiç? Atılan her adım gönüllü olmalı, mantık ve iknayla gerçekleşmelidir. Her insan kendini özgürleştirmelidir; özgürlük insana zorla verilemez. Hem, Nuh Tufanı'ndan beri beklemede kalmış bir görevi gerçekleştirmek için iki yıl uzun bir süre sayılabilir mi?"</p>

  <p class="p31">"Özür dilerim efendim."</p>

  <p class="p31">"Özre gerek yok. Zaten bu görevin yerine getirilebilecek olmasına sizlerin delikanlı sabırsızlığı olanak tanıdı."</p>
</body>
</html>
