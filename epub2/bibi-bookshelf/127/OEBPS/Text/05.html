<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>5</h3>

  <p>Beni delirmekten tek bir şey alıkoydu: Espri anlayışımı asla yitirmedim.</p>

  <p>Eteklerimle, boru paçalı pantolonumla, çizgili taytlarımla, beyaz çoraplarımla, oğlan çocuklarınınki gibi kesilmiş, kırlaşan saçlarımla, Meksika gecelerine dalıp giden gözlerimle, üniversite dedikodularını (kim yükseliyor kim düşüyor, kimi işten atacaklar, kimin terfii atlanacak, kim kimi beceriyor, günün yıldızları, şöhretine leke sürülenler, sahte erdemler, ihanetler, iyi bildiğim Meksiko göğüne doğru yükselen veya bulutlardan düşenler kimler) duymak için sabırsızlanan pembe kulaklarımla gocunmadan dalga geçebilirdim. Meksika göğü... Meksika'nın şairleriyle ve elimde büyüdü diyebileceğim on yedi, ardından on sekiz yaşındaki Arturito Belano'yla o göğün altında yaşamaktan mutluydum ben. Hepsi gözümün önünde büyüyordu! Bu, şu anlama geliyor: Meksika fırtınalarının; bütün diğer sebepler bir yana, sırf daha bölünmüş, daha umutsuz oldukları için dünyanın en kötü fırtınaları denebilecek Güney Amerika fırtınalarının ortasında büyüdü bu şairler. Hiçbirini sert rüzgârlardan korumanın yolu yoktu. Benim bakışlarımsa heykellerin, donup kalmış şekillerin, gölgelerden ibaret grupların, tek varlıkları kelimelerin vadettiği ütopya olan o siluetlerin üstüne düşen ay ışığından farksızdı. Kelimenin ütopyası, bir kelime, başka bir açıdan bakarsak nasıl bir sefalettir bu. Sefalet mi? Evet, itiraf edelim, tam bir sefillikti mevzu bahis olan.</p>

  <p>Ve ben onlarlaydım, çünkü benim de anılarımdan başka bir şeyim yoktu.</p>

  <p>Ben, anılarımın toplamıydım. Hâlâ fakülte binasındaki kadınlar tuvaletinde yaşıyordum, gittiğim her yere 1968 Eylül'ünü de beraberimde götürüyordum ve bu yüzden, bazen tutku ve aşk oyunlarına karışsam da, duygusuz bir gözlemciydim genellikle. Neyse ki bütün ilişkilerim platonik değildi. Şairlerle yatıyordum. Çok sık değil ama, ara sıra, biriyle veya ötekiyle. Görünüşümün aksine, azize değil bir kadındım. Ve evet, bir sürü şairle yattım.</p>

  <p>Genelde tek gecelik ilişkilerdi: Yatağına taşıdığım sarhoş bir genç veya boş bir odadaki büyükçe koltuğa yığılan bir başkası, yan odadan hatırlamamayı tercih ettiğim kaba bir müzik duyuluyor. Pek muhtemel olmasa da ilişkinin bir geceden veya hafta sonundan uzun sürdüğü ender zamanlarda, bana sevgiliden çok psikoterapist rolünü layık görürlerdi. Yakındığım sanılmasın. Dişlerim döküldüğü için, öpüşmek ve öpülmek konusunda çekingenleşmiştim, öpüşmeden aşk ne kadar dayanabilir ki? Buna rağmen cinsel hayatım hareketliydi ve büyük bir açlıkla sevişiyordum. Evet, açlık doğru kelime. Açlığını çekmiyorsanız aşk yoktur. Bir de fırsat gerekir. Ama en vazgeçilmez olan, açlıktır.</p>

  <p>Bunlar bana o yıllara ait, anlatmaya değeceğini düşündüğüm bir olayı hatırlatıyor. Üniversitede bir kızla tanıştım. Kendimi tiyatroya adadığım dönemdi. Çekici bir kızdı. Felsefe diplomasını yeni almıştı. Kültürlü ve zarifti. Tiyatro demeye bin şahit isteyen fakülte tiyatrosunun koltuklarından birinde uyukluyor, rüyamda ya çocukluğumu ya da uzaylıları görüyordum. Yanıma oturdu. Tiyatronun koltukları elbette bomboştu, sahnede yeteneksiz bir grup öğrenci, Garcia Lorca’nın oyunlarından birinin provasını yapıyordu. Ne zaman uyandım, emin değilim. O zaman genç kız şöyle dedi bana: Sen gerçekten Auxilio Lacouture'sin, değil mi? Bunu öylesine arkadaş canlısı bir tonla söyledi ki ona hemen kanım kaynadı. Buğulu bir sesi ve atkuyruğu yaptığı fazla uzun olmayan siyah saçları vardı. Sonra komik bir şey söyledi veya belki ben söylemişimdir ve gülmeye başladık, alçak sesle gülüyorduk, çünkü '68'de arkadaşım olan, ama sonradan kötü bir yönetmene dönüşen ve bunun gayet farkında olduğu için bütün dünyaya düşman kesilen yönetmenin bizi duymasını istemiyorduk. Birlikte tiyatrodan çıkıp Meksiko'nun sokaklarına attık kendimizi.</p>

  <p>Adı Elena'ydı, bana kahve ısmarladı. Söylediğine göre bana anlatacak çok şeyi vardı. Uzun zamandır benimle tanışmayı istiyormuş. Fakülte binasından çıkarken topalladığını fark ettim. Filozof Elena. Arabası Vosvos'tu, beni Insurgentes Sur'da bir kafeye götürdü. İlk gidişimdi. Hoştu, pahalıydı, ama Elena'nın parası vardı ve benimle konuşmayı gerçekten istiyordu. Sürekli konuştuğum için ona pek fırsat kalmadı. Dinledi, güldü, mutluydu. Fazla bir şey söylemedi. Yollarımız ayrıldığında, bana söylemesi gereken neydi, ne hakkında konuşmak istiyordu, diye düşündüm.</p>

  <p>O günden sonra tiyatroda veya üniversitenin koridorlarında sık sık karşılaştık, çoğunlukla akşamları, üniversiteye gece çökerken, insanların nereye gideceklerini veya kendileriyle ne yapacaklarını bilmedikleri o saatlerde. Elena'yla karşılaşıyordum ve Elena her seferinde beni içki içmeye davet ediyor veya Insurgentes Sur'daki restoranlardan birinde yemeğe çıkarıyordu. Bir keresinde beni Coyoacan'daki evine yemeğe davet etti, ne evdi ama: küçük ama muhteşem, son derece dişi ve son derece entelektüel, felsefe ve tiyatro kitaplarıyla dolu —Elena felsefenin ve tiyatronun iç içe olduğuna inanırdı. Bir keresinde bana bunu ayrıntısıyla anlatmıştı, ama söylediklerinin tek kelimesini dahi anlamadım. Benim için tiyatro şiirin akrabasıdır, ona göreyse felsefeyle kan bağı vardı. Derken bir gün hayatıma girdiği gibi birdenbire ortadan kayboldu. Yokluğu ne kadar sürdü bilmiyorum. Belki aylar. Doğal olarak sekreterlere Elena'ya ne olduğunu sordum. Hasta mıydı? Seyahate mi çıkmıştı? Ondan haber almışlar mıydı? Ama kimse bana doğru dürüst bir yanıt veremedi. Bir öğleden sonra evine gitmeye karar verdim ama yolu şaşırdım. Oysa ben hiç kaybolmam! En azından 1968 Eylül'ünden beri. Ondan önce, çok sık olmasa da arada bir Meksiko'nun labirenti andıran sokaklarında kaybolurdum, ama 1968'den sonra asla. İşte oradaydım, çaresizce Elena’nın evini arıyor ve kendi kendime, burada garip şeyler dönüyor kızım Auxilio, gözlerini dört aç, yoksa bu hikâyenin kilit noktasını gözden kaçırabilirsin, diyordum. Öyle de yaptım. Gözlerimi dört açıp gece 11:30'a kadar her adımda biraz daha kaybolarak Coyoacan'da dolaştım, ruhuma bir ağırlık çöküyordu, sanki zavallı Elena ölmüş, hatta hiç var olmamıştı.</p>

  <p>Gel zaman git zaman tiyatro sevdasından vazgeçtim. Şairlere geri döndüm ve hayatım yeniden şekillendi, şimdi nedenini açıklamanın pek bir anlamı yok. Emin olduğum tek şey, '68'den tanıdığım yönetmen arkadaşıma yardım etmeyi bıraktığım. Kötü bir yönetmen olduğu için değil, kötü olmasına kötüydü, ama sıkıldığım için, hava değişikliğine, mekân değişikliğine ihtiyacım vardı, ruhum başka tür bir huzursuzluğun açlığını çekiyordu.</p>

  <p>Ve bir gün, hiç beklemediğim bir anda yeniden Elena'yla karşılaştım. Üniversitenin kantininde. Öylece öğrencileri seyreder ve ne kadar güzel olduklarını düşünürken aniden köşedeki masada bir başına oturan Elena'yı fark ettim. Başlangıçta aynı göründü gözüme, ama acele etmemeye özen gösterdim bilmediğim bir nedenden ötürü aramızdaki bütün masalarda oyalanıp hoş beş ederek ona yaklaşırken, bir şeylerin değiştiğini anladım, ama başlangıçta o şeyin adını koyamadım. Yanına gittiğimde, ki geldiğimi gördüğünden emindim, eski sıcak ve arkadaş canlısı tavırlarıyla karşıladı beni. O... Nasıl anlatacağımı bilmiyorum. Daha mı zayıftı, hayır, zayıflamamıştı. Çökmüş müydü, hayır, öncekinden daha kötü bir hali yoktu. Eskisine nazaran daha suskun olabilir miydi, gerçi üç dakika sonra, öncekinden daha az konuşkan olmadığı da benim için açıklık kazandı. Belki göz kapakları şişmişti. Belki kortizon alan insanlar gibi bütün yüzü şişmişti. Ama hayır. Bütün deliller aynı şeyi söylüyordu: Eskiden nasılsa öyleydi.</p>

  <p>Akşamüstü ve bütün gece birlikteydik. Sohbetimize yavaş yavaş boşalan kantinde başladık ve öğrencilerle öğretmenler gidip geriye sadece biz ve temizlikçi kadın, bir de çok kibar ama hüzünlü bir beyefendi olan kantin görevlisi kaldığında kalkıp (Kantin günün bu saati ne kadar donuk, demişti; o zaman düşüncelerimi dile getirmekten kaçındıysam da şimdi söylememek için bir neden göremiyorum: Bana kalırsa kantin, günün o saati muhteşemdi. Günün son ışıkları içeri süzülürken, hem pespaye hem ihtişamlıydı. Sefil ve zincirlerinden kurtulmuş bir yerdi —kulağıma bir şeyler fısıldıyor, sonuna kadar kalmam ve Rimbaud'dan bir şiir okumam için yalvarıyordu, uğruna gözyaşı dökülecek bir kantindi) arabasına gittik. Yeterince uzaklaştığımızda, beni sıradışı bir adamla tanıştıracağını söyledi, aynen böyle dedi, o sıradışı biri Auxilio, onunla tanışıp ne düşündüğünü bana söylemeni istiyorum, dedi, gerçi daha o anda, ne düşündüğümün onun için bir önemi olmayacağını anlamıştım, ayrıca dedi ki, sizi tanıştırdıktan sonra gitmeni isteyeceğim, onunla özel olarak konuşmam gereken şeyler var. Elbette Elena, dedim doğal olarak. Beni onunla tanıştır, sonra giderim. Tekrarlamana gerek yok. Zaten bu gece yapacak işlerim var. Ne gibi, diye sordu. Avenida Bucareli'de şairlerle randevum var, dedim. Ve sonra deliler gibi güldük, o kadar güldük ki az kalsın kaza yapacaktık, ama ben içten içe Elena'nın aslında hiç iyi olmadığını düşünmekten kendimi alamıyordum, ne kadar düşünürsem o kadar emin oluyordum bundan, ama bir türlü neden böyle düşündüğümü çözemiyor, elle tutulur nesnel bir gerekçe bulamıyordum.</p>

  <p>Bunlar aklımdan geçedursun, Rossa Mahallesi'ndeki bir mekâna gelmiştik, barımsı bir yer, adını unuttum ama Varsovia Sokağı'ndaki şarap ve peyniriyle meşhur yerlerdendi. İlk kez böyle bir yere geliyordum, demek istediğim gerçekten pahalı bir yerdi ve aniden, kontrol edilemez bir açlığın beni ele geçirdiğini itiraf ediyorum. Tığ gibiyimdir, ama önüme yemek konduğunda, hele de bu yemek insanın nefesini kesecek peynirlerden ve baş döndürücü şaraplardan oluşuyorsa beni kolay kolay durduramazsınız. Kendimi kaybedip Güney Amerika'nın müreffeh güney ucundaki iflah olmaz oburlar veya deli gibi yiyip şuursuzca kusan bir Emily Dickinson misali, dadanırım sofraya. Yüzümde nasıl bir ifade belirdi bilmiyorum ama Elena bana acıdı, kalıp bizimle bir şeyler ye, dedi, gerçi dirseğiyle beni dürtmeyi de ihmal etmedi, sanki, evet kalıp bizimle bir şeyler yiyebilirsin ama sonra izin isteyip kalk, demeye getiriyordu. Kalıp yemeklerini ve içkilerini paylaştım, on beş çeşit peynirin tadına baktım, bir şişe kırmızı şarap içtim ve bahsi geçen sıradışı adamla tanıştım; Meksika'dan geçmekte olan bir İtalyan'dı ve iddiasına göre, oyun yönetmeni Giorgio Strehler'i İtalya'dan tanıyordu; benden hoşlandı, daha doğrusu geri dönüp baktığımda hoşlanmış olmalı diyorum, çünkü gitmem lazım dediğimde, kal Auxilio, ne acelen var, dedi ve ikinci seferinde, gitme sohbeti muhteşem kadın, daha erken, dedi (kelimesi kelimesine böyle söyledi); gitmem gerektiğini üçüncü kez söylediğimde yeter artık, niye böyle yapıyorsun, Elena ve ben seni gücendirecek bir şey mi yaptık, alınmana neden olacak bir şey mi söyledik, diye sordu bana. O zaman bir yandan masanın altından yeniden dirseğiyle beni dürten Elena son derece sakin ve duygusuz bir sesle, kal Auxilio, nereye gitmen gerekiyorsa ben seni bırakırım, dedi ve ben de onlara bakıp başımı salladım, şarap ve peynirden başım dönmüştü, ne yapacağımı bilmiyordum, kalmalı mıydım, gitmeli miydim, Elena teklifinde samimi miydi yoksa tam aksini mi kastediyordu? Sonuçta, ikileme düşen bir insanın yapabileceği en iyi şeyin susup dinlemek olduğuna karar verdim. Öyle de yaptım.</p>

  <p>İtalyan'ın adı Paolo'ydu. Bence bu her şeyi açıklıyor. Torino yakınlarında küçük bir köyde doğmuştu. Boyu en az bir seksendi, uzun kahverengi saçları ve dev bir sakalı vardı; Elena'yı veya başka herhangi bir kadını kucakladığında, kim olsa o kolların arasında kaybolup giderdi. Çağdaş tiyatroyla uğraşıyordu, ama Meksika'ya tiyatro oyunları izlemeye gelmemişti. Meksiko'da Küba vizesinin çıkmasını bekliyordu, Havana'ya gidip Fidel Castro'yla röportaj yapacaktı. Dediğine göre, uzun zamandır bekletiyorlardı onu. Neden bu kadar uzun sürdüğünü sordum. Bana Kübalıların önce sicilini kontrol etmek istediklerini açıkladı. Sadece doğru insanların Fidel Castro'yla görüşmelerine izin verilirdi.</p>

  <p>Bundan önce iki kere Küba'ya gittiğinden bahsetti ve Elena da bu sözleri doğruladı, bu yüzden Meksika polisinin dikkatini çekmişti. Ama etrafa bakındığımda, sivil veya değil, onu izleyen, polise benzer birilerini göremedim. Onları görebilmen işlerini kötü yaptıkları anlamına gelirdi, dedi Elena. Benim ne gördüğümün bir önemi yoktu, Paolo sivil polisler tarafından izleniyordu. Bunu söylediğinde hepsinin uydurma olduğunu düşünmekten kendimi alamadım, çünkü sivil polisleri tespit etmenin ne kadar kolay olduğunu herkes bilir. Bir trafik polisini ele alın, üniformasını çıkardığında rahatlıkla işçi numarası yapabilir, bazıları sendika liderlerine bile benzer, ama sivil polisler her zaman sivil polis gibi görünür.</p>

  <p>O geceden sonra arkadaş olduk. Cumartesi ve pazar geceleri üçümüz birlikte La Casa Del Lago'daki bedava oyunları izlemeye giderdik. Paolo açık hava tiyatrosunu kullanan amatör grupları izlemeye bayılıyordu. Elena aramıza oturur, başını Paolo'nun koluna yaslar ve hemen uykuya dalardı. Amatör oyuncuları sevmezdi. Elena'nın sağına otururdum ve doğruyu söylemek gerekirse, sahnede ne olduğuna pek dikkat etmezdim, çünkü gözlerim, sivil polisleri görebilecek miyim diye seyircileri tarardı. Ve gerçekten de tiyatroya her gidişimizde bir değil bir sürü sivil polis gördüm. Bunu söylediğimde Elena katıla katıla güldü. Görmüş olamazsın Auxilio, dedi, ama ben yanılmadığımı biliyordum. Sonra neler olduğunu anladım. Cumartesi ve pazarları La Casa Del Lago sivil polis kaynıyordu, ama bu adamların hepsi Paolo'nun peşinde değildi; çoğu, başkalarını izlemek için oradaydı. Takip edilen insanlardan bazılarını üniversiteden veya bağımsız tiyatro gruplarından tanıyorduk, onlarla selamlaşırdık bile. Diğerleri bize yabancıydı, onlar için üzülmekten fazlası elimizden gelmez, peşlerinde takipçileriyle aşacakları yolları hayal ederdik.</p>

  <p>Elena'nın Paolo'ya deli gibi âşık olduğunu kavramak çok zamanımı almadı. Paolo nihayet Küba'ya gittiğinde ne yapacaksın, diye sordum ona bir gün. Bilmiyorum, dedi, böyle söylerken yapayalnız masum bir Meksikalı kızı andırıyordu ve yüzünde daha önce de gördüğüm için iyiye işaret olmadığını bildiğim garip bir ışıltı, garip bir yalnızlık gördüğümü sandım. Aşk "iyi"yi getirmez. Aşk her zaman "daha iyi"yi getirir. Ama kadınsan daha iyi bazen daha kötü demektir, hele ki mutsuz İspanyolların saldırısına uğramış ve yoldan çıkmış Uzakdoğuluların doluştuğu bu kıtada yaşıyorsan, daha iyi bazen felaket demektir.</p>

  <p>1968 yılının Eylül ayında Felsefe ve Edebiyat Fakültesi'nin dördüncü katının kadınlar tuvaletinde kısılıp kalmışken işte bunu düşündüm. Bering Boğazı'nı geçen Uzakdoğuluları düşündüm, Amerika'nın yalnızlığını düşündüm, batıya değil doğuya göç etmenin ne kadar garip olduğunu düşündüm. Budalanın teki olabilirim ve konunun uzmanı olmadığım kesin, ama içinde yaşadığımız bu kaotik çağda, doğuya göç etmenin gecenin karanlığına göç etmekten farksız olduğunu kimse inkâr edemez. Sırtımı duvara yaslayıp yere oturmuş, tavandaki belirsiz bir noktaya bakarken işte bunları düşünüyordum. Doğuya gitmek. Gecenin başladığı yere gitmektir. Derken şöyle düşündüm: Güneş de oradan doğuyor. Her şey göçmenlerin yola ne zaman çıktığına bağlı. Ve derken alnıma bir şaplak indirdim (veya belki nazikçe dokunmuşumdur, çünkü bir lokma yemeden geçen onca günün ardından gücüm tükenmişti) ve Roma Mahallesi'nin boş sokaklarında dolaşan Elena, doğuya doğru, gecenin karanlığı çökerken tek başına, şık giysiler içinde, topallaya topallaya yürüyen Elena geldi gözümün önüne; görür görmez seslendim ona: Elena! Ama gırtlağımdan ses çıkmadı.</p>

  <p>Ve Elena dönüp benden yana baktı, ne yapacağını bilmediğini söyledi. İtalya'ya mı gitmeli? Adam tekrar Meksika'ya dönene dek beklemeli mi? Kararsızım, dedi gülümseyerek, ama ne yapacağını gayet iyi bildiğini çözmüştüm, artık umurunda değildi. İtalyan'a gelince, kızın kendisine âşık olmasına izin vermiş, onunla Meksiko'yu keşfetmişti. Birlikte gittiğimiz onca yeri tek tek hatırlamam imkânsız. Villa, Coyoacan, Tlatelolco (oraya baş başa gittiler, ben gidemezdim) Popocatepetl, Teotihuacân ve nereye gidersek gidelim İtalyan mutluydu, Elena da mutluydu ve ben bile mutluydum, çünkü mutlu insanlarla güzel yerleri gezmenin tadına doyum olmaz.</p>

  <p>Bir gün, Casa Del Lago'da karşılaştıklarımız arasında Arturito Belano da vardı, onu Elena ve Paolo'yla tanıştırdım. On sekiz yaşında Şilili bir şair olduğunu söyledim. Şiirin yanı sıra tiyatro oyunu da yazdığını açıkladım. Paolo, ne kadar ilginç, diyerek karşılık verdi. Elena hiçbir şey söylemedi, çünkü artık onu ilgilendiren tek şey, Paolo'yla olan ilişkisiydi. Tokio Sokağı'ndaki El Principio de Mexico adlı kafeye gittik (yıllar önce kapandı). O öğleden sonrayı neden bu kadar net hatırladığımı bilmiyorum. 1971 veya 1972 yılında bir öğleden sonra. Daha da garibi 1968'de, gözetleme kulemden bakarken de o öğleden sonrayı gördüğümü hatırlıyordum. Hayatımın en büyük fırtınasının koptuğu gün, Edebiyat ve Felsefe Fakültesi'nin dördüncü katındaki kadınlar tuvaletinde Auxilio Lacouture'nin hayatı ve eserleri gözümün önünden bir film şeridi gibi geçip giderken...</p>

  <p>Arturito ile İtalyan'ın tiyatrodan, özellikle de Güney Amerika tiyatrosundan bahsettiklerini hatırlıyorum, Elena bir kapuçino ısmarladı, oldukça sessizdi, bense El Principio de Mexico'nun duvarlarına ve parkelerine bakmaya başladım ve bunu yapmamla birlikte bir gariplik dikkatimi çekti, ki böyle şeyleri hiç kaçırmam, bir gürültü vardı, düzensiz aralıklarla kafenin temellerini sarsıp geçen rüzgârın uğultusuydu. Arturito ve Paolo tiyatrodan konuşurken, ağzını bıçak açmayan Elena öylece otururken, bense sadece El Principio de Mexico'nun değil tüm şehrin temellerini yalayan rüzgâra dikkat kesilmiş, başımı arada bir çevirirken dakikalar uçup gitti. Sanki Latin Amerika tiyatrosunun kaderine, sessizliğin ikili doğasına ve apansız gürültülerin çok defa habercisi olduğu ortak felaketlere dair birkaç yıl önceden gelen veya birkaç asır gecikmiş bir uyarıydı bu bana. Apansız gürültüler ve kara bulutlar. Derken Paolo, Arturito'yla konuşmayı kesip Küba vizesinin o sabah çıktığını söyledi. İşte bu kadar. Uğultu kesildi. Dalgın sessizlik bozuldu. Güney Amerika tiyatrosunu unuttuk gitti, ağzını açtı mı susmayan Arturito bile konuşmayı bıraktı. (Zaten onun favorisi de Güney Amerika tiyatrosu değil Beckett ve Jean Genet'ydi.) Küba'dan ve Paolo'nun Fidel Castro'yla yapacağı röportajdan bahsetmeye başladık, hepsi bu. Reforma'da vedalaştık. İlk yürüyüp giden Arturo'ydu. Elena ve İtalyan da onu takip etti. Bir başıma kaldığımda sokak ortasında oturup yüzüme vuran rüzgârın tadını çıkararak arkalarından baktım. Elena'nın topallaması iyice belirginleşmişti. Elena'yı düşündüm. Derin bir nefes aldım. Titredim. İtalyan'ın yanı sıra topallayışını seyrettim. Sonra geriye sadece Elena kaldı. İtalyan önce şeffaflaştı, sonra gözden kayboldu; Reforma'daki herkes silikleşti. Sızlayan gözlerim, paltosu ve ayakkabılarıyla yalnızca Elena'yı görüyordu. Diren Elena, diye geçirdim içimden. Ve sonra şöyle düşündüm: Yanına gidip ona sarılmalıyım. Ama âşık olduğu adamla sevişerek geçireceği son geceydi, bu yüzden onu rahatsız edemezdim.</p>

  <p>O günden sonra Elena'dan uzunca süre haber almadım. Kimse bir şey bilmiyordu. Arkadaşlarından biri, kızın ortalıkta görünmediğini söyledi. Bir diğeri Puebla'ya, baba evine döndü dedi. Ama ben Elena'nın Meksiko'da olduğuna emindim. Bir gün evini aradım, ama kayboldum. Başka bir gün üniversiteden adresini öğrenip bir taksiye atladım. Kapıyı açan olmadı. Şairlere, gecekuşu yaşantıma döndüm ve Elena'yı unuttum. Bazen rüyalarıma girerdi, üniversitenin uçsuz bucaksız kampüsünde topallayarak ilerlediğini görürdüm. Bazen dördüncü kattaki kadınlar tuvaletinin penceresinden dışarı bakar ve şeffaf siluetlerin arasından geçip fakülte binasına ulaşmaya çalıştığım görürdüm. Bazen yerde uyuyakaldığımda, merdivenleri çıkan ayak seslerini duyardım, sanki beni kurtarmaya geliyordu, geç kaldığı için özür dileyecekti; dudaklarımı aralayıp yan ölü yarı uykulu bir sesle, <i>Chido</i><a class="calibre2" href="../Text/dipnot.html#note_2" id="back_note_2"><sup>[2]</sup></a> Elena, derdim, ağzıma yakışmadığı için asla kullanmadığım, Meksika argosundan bir kelime. Chido, Chido, Chido. Ne korkunç. Meksika argosunun mazoşist bir yanı var. Veya kimi zaman sadomazoşist.</p>
</body>
</html>
