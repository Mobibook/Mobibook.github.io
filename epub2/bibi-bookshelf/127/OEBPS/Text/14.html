<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>14</h3>

  <p>İşte o an dağlardan inmeye karar verdim. Kadınlar tuvaletinde açlıktan ölmemeye karar verdim. Delirmemeye karar verdim. Dilenmemeye karar verdim. Kafama silah dayansa da gerçekleri söylemeye karar verdim. Ve inmeye başladım. Sadece, dondurucu rüzgârın bıçak gibi yüzümü kestiğini ve ayın parıltısını hatırlıyorum. Kayalıklar ve uçurumlar vardı nükleer savaş sonrası kayak pistlerini andıran. Hiçbirinin huzurumu kaçırmasına izin vermedim; inmeyi sürdürdüm. Elektrik yüklü fırtına bulutları gökyüzüne toplandı, ama onları düşünüp endişelenmedim. İnmeye devam ederken kafamda sadece mutlu düşüncelere yer vardı. Örneğin Arturito Belano'yu ve Meksiko'ya geri döndüğünde yeni insanlarla dolaşmaya başlamasını düşünüyordum, Meksika'nın genç şairleriyle değil kendisinden bile küçük, on altı, on yedi, on sekiz yaşında gençlerle. Sonra Ulises Lima ile tanıştı ve ben dâhil, eski arkadaşlarını küçümser oldu, sanki kendisi cehennemden yeni dönmüş Dante'ydi, ama hayır, ne diyorum ben böyle, Dante de değil, Virgilius'un ta kendisiydi, marihuana içerdi, halk arasında ot da derler ve düşünmek bile istemediğim başka maddeler kullandı. Ama içten içe, özünde, hep aynı tatlı çocuk olarak kaldı. Bu yüzden bir gün tesadüfen karşılaşsak —başka türlüsü mümkün değildi, çünkü aynı insanlarla takılmıyorduk— nasıl gidiyor Auxilio, derdi herhalde ya da ismimle ilgili bir kelime oyunu yapar, Bucareli Caddesi'nin karşı tarafındaki kaldırımdan, yanında güzel ama kibirli kız arkadaşı Laura Jauregi, elinde tako veya bir dilim pizza, maymunluk yaparak, İmdat, diye bağırırdı: İmdat! İmdat! İmdat!! Bazen yanında Ulises Lima veya diğer bir genç Şilili, Felipe Müller olurdu ve ben de cesaretimi toplayıp onlara katılırdım, ama konuşmak yerine gıdaklıyorlardı ve benden hoşlandıkları ve kim olduğumu bildikleri açıkça belli olsa da gıdaklamalarını anlayamaz, sohbetin nerede başlayıp nerede bittiğini kestiremezdim; bu yüzden sonunda onları bırakır, karlara basa basa yürümeye devam ederdim.</p>

  <p>Lütfen benimle alay ettiklerini düşünmeyin! Söylediklerimi kelimesi kelimesine dinliyorlardı. Ama ben gıdaklamasını bilmem, onlarsa kendilerine özgü o dili konuşmaktan vazgeçemiyorlardı, zavallı çocuklar. Zavallı terk edilmiş çocuklar. Çünkü oldukları buydu: Kimse onları sevmiyordu. Kimse onları ciddiye almıyordu. Sadece onlar kendilerini ciddiye alıyorlardı ve korkarım ki bunu yaparken kimi zaman aşırıya kaçıyorlardı.</p>

  <p>Bir gün birileri bana Arturito Belano'nun Meksika'dan ayrıldığını söyledi. Umalım da bu sefer dönmesin, dediler. Bu söz beni o kadar öfkelendirdi ki —Arturito'yu her zaman sevmişimdir— galiba gidişini haber veren kişiye küfrettim (en azından içimden), ama bunu yapmadan önce, Arturito'nun nereye gittiğini sormayı akıl ettim. Ne diyeceklerini bilemediler: Avustralya, Avrupa, Kanada, öyle bir yere gitmişti. Sonrasında Arturito'yu düşünüp durdum, cömert annesini, kız kardeşini, Abraham Gonzâlez Sokağı'ndaki dairelerinde börek yaparak geçirdiğimiz akşamüstlerini ve benim makarna yoğurduğum zamanı, makarna çubuklarını kurusun diye mutfağa, salona ve o küçük oturma odasına asmamızı.</p>

  <p>Ben hiçbir şeyi unutmam. Dediklerine göre asıl sorunum buymuş.</p>

  <p>Ben Meksika'nın şairlerinin anasıyım. 1968 yılında polis ve ordu üniversiteyi bastığında kaleyi koruyan kişiyim. Tek başıma fakültenin tuvaletinde, yiyecek tek lokma yemek olmaksızın, on günden, on beş günden uzun süre kapalı kaldım, sanırım Eylül'ün on sekizinden otuz birine kadar, artık ondan da emin değilim.</p>

  <p>Yanımda Pedro Garfías'ın şiir kitabı ve çantam vardı, beyaz bir bluz, pilili gök mavisi bir etek giymiştim ve her şeyi gözden geçirmek için isteyip isteyebileceğimden daha çok zamanım oldu. Ama Arturo Belano'yu düşünmüş olamam, çünkü onunla henüz tanışmamıştım.</p>

  <p>Şöyle dedim kendime: Dayan Auxilio Lacouture. Eğer çıkarsan seni tutuklayacaklar (ve muhtemelen göçmenlik evrakların eksik olduğundan sınır dışı edileceksin, Montevideo'ya yollanacaksın, seni aptal kız), suratına tükürüp seni dövecekler. Kendimi çekeceğim çilelere, açlığa ve yalnızlığa katlanmaya hazırladım. İlk birkaç saat tuvalet kabininde, olaylar başladığında içinde olduğum kabinde uyudum, çünkü bana şans getireceğine inanacak kadar batıl inançlıydım, ama tahtlar uyumak için ideal yerler değildir, ben de sonunda fayansların üstüne kıvrıldım. Sayısız rüya gördüm, kâbus değil müzikli rüyalar, şeffaf sorularla, Güney Amerika'nın buz mavisi parlak göğünde uçan, zarif, güvenli uçaklarla ilgili rüyalar. Uyandığımda soğuktan donuyordum, tir tir titriyordum ve açtım. Camdan, lavaboların üstündeki küçük yuvarlak pencereden dışarı baktım ve o zaman yeni günün ışıklarının, kampüsün yapboz misali dağılmış parçalarına doğduğunu gördüm. İlk sabahımı ağlayarak ve sular kesilmediği için gökteki meleklere şükrederek geçirdim. Sakın hastalanma Auxilio, dedim kendi kendime, içebildiğin kadar su iç, ama sakın hastalanma. Sırtımı duvara yaslayıp vücudumun yere kaymasına izin verdim ve bir kere daha Pedro Garfías'ın kitabını açtım. Gözlerim kapandı. Uyuyakalmış olmalıyım. Sonra ayak sesleri duydum ve yeniden tuvalet kabinine saklandım (orası benim Duino Sarayı'mdı, sığınağımdı, Meksika hayalimdi, hiç sahip olmadığım barınaktı). Pedro Garfías'ın dizelerini okudum. Uyudum. Lombozu andıran pencereden dışarı baktım ve yükseklerden geçen bulutları gördüm. Aklıma Dr. Atl resimleri geldi ve kendimi hoş şeyler düşünmeye zorladım.</p>

  <p>Kaç şiiri ezbere biliyordum? Hatırlayabildiğim dizeleri ezberden mırıldanmaya başladım, imkânım olsa hepsini yazabilmek hoşuma giderdi, ama tükenmez kalemim olsa bile kâğıdım yoktu. Derken bir fikir: Seni budala, her tarafın kâğıt dolu. Böylece tuvalet kağıdından parçalar koparıp yazmaya başladım. Uyuyakaldım ve rüya gördüm; tam bir komedi, Juana de Ibarbourou'yu gördüm rüyamda, 1930'da yayımlanan kitabı <i>La Rosa de los Vientos</i> ve ilk şiiri "Las Lenguas de Diamante"den<a href="../Text/dipnot.html#note_7" id="back_note_7"><sup>[7]</sup></a> bahsediyordu, ne hoş ne seçkin bir başlık, geçen yıl Fransa'da yayımlanmış avangart bir kitabın adı bile olabilir, ama Güney Amerikalı Juana'nın şiiri 1919'da, o henüz yirmi yedi yaşındayken yayımlandı. O zamanlar ne etkileyici kadındı kim bilir, dünya ayaklarının altına serilmişti, bütün o beyefendiler, her dediğini yapmak için yanıp tutuşuyordu (onlar gitti ama Juana hâlâ yaşıyor) bütün o modernist şairler, şiirleri için hayatlarını feda etmeye hazırdı, bakışlar ve iltifatlar, sonsuz sevgi.</p>

  <p>Derken uyandım. Ben hafızayım, diye düşündüm.</p>

  <p>Aynen böyle düşündüm. Yeniden uykuya daldım. Uyandım ve birkaç saat, belki birkaç gün, geçip giden yıllarım için ağladım, Montevideo'daki çocukluğum, huzurumu kaçıran yüzler (şimdi bile üstümdeki etkileri aynıydı, hatta her zamankinden fazlaydı), bahsetmemeyi tercih ettiğim o suratlar yüzünden ağladım.</p>

  <p>Sonra günlerin sayısını şaşırdım, kaç gündür orada kapalı kaldığımın hesabını yapamıyordum. Ufak penceremden dışarı baktığımda kuşları, ağaçların gövdelerinden parçaları ve çerçevenin dışında kalan bir yerlerden başlayan dalları, çalıları, çimenleri, bulutları, duvarları görüyordum, ama insanlar yoktu, hiçbir şey duymuyordum ve orada kapalı kaldıkça zaman kavramını yitirdim. Derken, belki Şarlo'yu hatırlayıp, tuvalet kâğıdı yedim, ama çok değil, midem daha fazlasını kaldırmazdı. Sonra, artık aç olmadığımı kavradım. Şiirleri yazdığım tuvalet kâğıdı parçalarını toplayıp klozete attım ve sifonu çektim. Suyun gürültüsüyle havaya sıçradım, o an işimin bittiğini sandım.</p>

  <p>Bütün fedakârlıklarıma ve kurnazlıklarıma rağmen işim bitti, diye düşündüm. Yazdıklarımı bu şekilde yok etmek ne kadar şiirseldi, diye düşündüm. Keşke onları yeseydim, şimdi işim bitti, diye düşündüm. Yazmanın kibri, yok etmenin kibri, yazabildiğim için bunlara katlanabildim, diye düşündüm. Yazdıklarımı yok ettiğim için beni bulacaklar, dövecekler, bana tecavüz edecekler, beni öldürecekler, diye düşündüm. Düşündüm ki bu iki şey, yazmak ve yok etmek, saklanmak ve bulunmak birbiriyle bağlantılı. Sonra tahtama oturup gözlerimi kapadım. Uyuyakaldım. Ardından yine uyandım.</p>

  <p>Vücudum kaskatı kesilmişti. Ağır adımlarla kabinden çıkıp aynanın karşısına geçtim, kendime baktım, saçımı taradım, yüzümü yıkadım. Suratım korkunç görünüyordu! Nasıl olduğunu merak ediyorsanız, şimdiki gibi işte. Sonra sesler duydum. Uzun süredir en ufak bir ses duymamıştım. Kumdaki ayak izini gören Robinson Crusoe gibi hissettim kendimi. Benim ayak izim bir sesti, kapının çarpışıydı; benim bulduğum ayak izi, çakıltaşlarından bir çığdı. Derken Lupita, Profesör Fombona’nın sekreteri kapıyı açtı, öylece durup birbirimize baktık, şaşkındık, küçük dilimizi yutmuştuk. O duygusal şokun etkisiyle sanırım bayılmışım.</p>

  <p>Gözlerimi açtığımda Profesör Rius'un ofisindeydim (ne cesur ne yakışıklı adamdı, hâlâ öyledir), arkadaşlar ve tanıdık yüzler arasındaydım, askerlerden eser yoktu ve bu o kadar muhteşemdi ki ağlamaya başladım; profesör sürekli sorular sorsa da kelimeleri bir araya getirip başımdan geçenleri anlatamıyordum, yaşadıklarım midemi bulandırıyordu, ama bir yandan da hayatta olduğum için minnettardım. Sanırım.</p>

  <p>Hepsi bu dostlarım. Efsane 1968'in rüzgârlarıyla, Meksiko'nun rüzgârlarıyla yayıldı; ölülerin ve sağ kalanların içine kök saldı ve şimdi o kötü kaderli güzel yılda, üniversite işgal edildiğinde kampüste kalan bir kadının sonuna kadar direndiğini herkes biliyor. Hayatıma devam ettim (ama yaşadığım onca şeyden sonra, bir şeyler eksikti) ve hikâyemin anlatıldığını duyuyordum, on üç gün açlıktan kırılarak tuvalette kapalı kalan kadından bahsediyorlardı, tıp öğrencisiymiş, rektörlük binasındaki sekreterlerdenmiş... Ne işi ne evi olan Uruguaylı kaçak bir göçmendi, diyen çıkmadı. Bazen hikâye değişiyordu, kilitli kalan, kadın değil erkekti, Maocu öğrencilerden biri veya midesi bozulmuş bir profesör. Ve bu hikâyeleri, hikâyemin çeşitli versiyonları olan bu efsaneleri duyduğumda, eğer sarhoş değilsem huzurum bozulmuyordu, ama sarhoşsam onlara laf atıyordum. Ne önemi var, diyordum, bunlar üniversite dedikoduları, Meksiko'nun şehir efsanelerinden biri işte. (Her kimseler) bana bakıyor ve diyorlardı ki: Auxilio, sen Meksika şiirinin anasısın. Bense onlara diyordum ki (sarhoşsam bağırarak üstelik); hayır, ben kimsenin anası değilim, ama hepsini tanırdım, doğma büyüme Meksikolu olan veya diğer şehirlerden ya da Güney Amerika'nın diğer ülkelerinden gelen, burada karaya vuran bütün o genç şairleri tanır ve severdim.</p>

  <p>O zaman çıt çıkarmadan bana bakarlardı.</p>

  <p>Yeniden onlara bakmadan önce sessizliğin uzamasına izin verir, neden ses çıkarmadıklarını anlamıyormuş veya merak ediyormuş gibi davranırdım ve başka taraflara, sokaktan geçen arabalara, garsonun salınarak dolaşmasına veya barın arkalarında bir yerlerden gelen dumanlara bakmaya çalışırdım, ama izlemek istediğim aslında onlardı, sonsuz sessizliğe gömülüşleriydi; o kadar uzun süre konuşmadan durabilmeleri doğa kanunlarına aykırı gelirdi bana.</p>

  <p>Öyle anlarda kâbus geri geliyordu, delice varsayımlar, uykusuzluk ve uyuşmadan önce insanın eklemlerine yayılan soğuk. Ama hareket etmeyi bırakmıyordum. Kollarımı ve bacaklarımı oynatıyordum. Nefes alıyor, kanıma oksijen gitmesini sağlıyordum. Ölmek istemiyorsam ölmeyeceğim, diyordum kendime. Vücudumu hareket etmeye zorluyor ve ortada kuş falan olmasa da kuşbakışı vücudumun karların arasından geçişini, fosile dönmüş bir Moby Dick'in sırtını andıran sonsuz beyazlıktan aşağı kayışını görüyordum. Yürümeye devam ediyordum. Yürüdüm, yürüdüm ve zaman zaman durup kendime, uyan Auxilio, dedim. Kimse bunca çileye katlanamaz. Ama katlanabileceğimi biliyordum. Sağ bacağımı Arzu, sol bacağımı Gereklilik adıyla vaftiz ettim. Ve direndim.</p>

  <p>Katlandım, katlandım ve bir akşamüstü karla kaplı dağlar geride kaldı, karşımda bir vadi belirdi, oturup vadiyi seyrettim. Engindi. Rönesans resimlerinin arka planları gibiydi, sonsuza uzanıyordu. Yüzüme çarpan hava soğuktu ama dondurucu değildi. Vadiye bakan uçurumun kıyısına gidip oturdum. Yorgundum. Soluklanmak istiyordum. Hayatın beni nereye götüreceğini bilmiyordum. Belki üniversitede iş verirlerdi bana. Nefes aldım. Rüzgârın tadı güzeldi. Hava kararıyordu. Çok çok uzaklarda, muhtemelen her biri keşfettiğim vadiden küçük olan başka vadilerde güneş batıyordu. Hava ne beni kör edecek kadar aydınlık ne göz gözü görmeyecek kadar karanlıktı. Gücümü toplar toplamaz inişime devam edeceğim, gece çökmeden vadiye varacağım, dedim içimden, büyük bir kararlılıkla.</p>

  <p>Ayağa kalktım ama bacaklarım tutmadı. Yeniden oturdum. Birkaç metre ötemde karlı kayalıklar vardı. Oraya gidip yüzümü yıkadım. Yeniden oturdum. Yokuşun biraz daha aşağısında bir ağaç vardı. Dalına serçe konmuştu. Derken gökyüzünde yeşil bir şey: Bir <i>quetzal</i><a href="../Text/dipnot.html#note_8" id="back_note_8"><sup>[8]</sup></a>. Bir serçe ve bir <i>quetzal</i>. Aynı dala tünemiş iki kuş. Dudaklarım aralandı, aynı dal, diye fısıldadım. Sesim yankılandı. O engin vadinin ne kadar sessiz olduğu ancak o zaman dikkatimi çekti.</p>

  <p>Ayağa kalkıp ağaca yaklaştım. Kuşları ürkütmemek için yavaşça yürüyordum. Oradaki manzara daha güzeldi, ama dikkatli adım atmak gerekiyordu, çünkü taşlar kaygandı ve kayıp düşme ihtimalim yüksek olduğu için, manzaraya değil yere bakarak yürümek zorundaydım. Ağaca ulaştığımda kuşlar çoktan uçup gitmişti. O zaman vadinin diğer ucunda, batıda, dipsiz uçurum olduğunu gördüm.</p>

  <p>Deliriyor muyum, dedim kendi kendime. Arthur Gordon Pym'in deliliği ve korkusu mu bu? Yoksa akıl sağlığıma çok çabuk kavuştuğum için mi başım dönüyor? Kelimeler beynimde bombalar gibi patlıyordu, içimde bas bas bağıran bir dev vardı sanki ama dışım sessizdi. Batıda güneş batıyor, vadiyi kaplayan gölgeler uzuyordu. Bir zamanlar yeşil olan yerler şimdi koyu yeşildi, kahverengi olan yerlerse koyu griye veya siyaha dönmüştü.</p>

  <p>Derken vadinin doğusunda diğerlerinden farklı bir gölge dikkatimi çekti, engin yaylaların üstünde süzülen bulutların gölgelerini andırıyordu, ama ona sebep olacak bir bulut yoktu. Nedir bu, dedim merakla. Gökyüzüne baktım. Sonra ağaca döndüm ve <i>quetzal</i> ile serçenin geri geldiklerini, hâlâ aynı dala tünemiş halde, vadinin sessizliğinin tadını çıkardıklarını gördüm. Sonra uçuruma baktım. Kalbim düğümlendi. Vadi uçurumla sona eriyor, yavaş yavaş uçurumdan aşağı kayıyordu. Daha önce böyle bir doğa oluşumu gördüğümü hatırlamıyordum. Aslında artık kendimi vadiden çok bir platodaymışım gibi hissetmeye başlamıştım. Ama hayır, plato değildi burası. Platolar, tanımları gereği, doğal duvarlarla çevrelenmemiş yerlerdir. Ama vadiler de dipsiz uçurumlardan aşağı düşmez, dedim kendime. Gerçi belki düşenleri de vardır. Sonra diğer taraftan gelen, hızla ilerleyen, ilerledikçe büyüyen gölgeye baktım, sanki o da benim gibi karların arasından geçip vadiye gelmişti ama aynı yerden çıkmamıştık. Uzakta, sayıları binleri bulan yanardağların üstünde fırtına bulutları toplanıyordu. O zaman bir buçuk metre yukarıdaki daldaki <i>quetzal</i> ve serçenin, vadideki yegâne canlı kuşlar olduğunu anladım. Vadiyi ele geçiren gölgeninse gençlerden oluştuğunu biliyordum artık, neresi olduğunu bilmediğim bir yere doğru yürüyen sonsuz bir gençler ordusu.</p>

  <p>Onları gördüm. Yüzlerini göremeyeceğim kadar uzaktaydılar ama onları görebiliyordum. Kanlı canlı yaratıklar mıydı yoksa hayalet miydiler bilemem. Ama onları gördüm.</p>

  <p>Muhtemelen hayalettiler.</p>

  <p>Ama havada süzülmüyor, yürüyorlardı, oysa hayaletlerin havada süzüldüğü söylenir. Öyleyse belki hayalet değildiler. Ayrıca birlikte yürümelerine karşın, kitle denilen şeyi oluşturmadıklarını kavramıştım: Kaderlerini birbirine bağlayan, ortak bir hedef değildi. Onları, cömertlikleri ve cesaretleri bir arada tutuyordu. Avuçlarını yanaklarıma bastırdım, onlar da karlı dağların arasından geçmiş, ama yolda birbirleriyle karşılaştıkları için zamanla akın akın vadiye doğru ilerleyen bir orduya dönüşmüşlerdi. Onlar bir yandaydı, ben diğer yanda. Dağların fizik kanunlarına meydan okuyan zirveleri sanki iki yüzü olan bir ayna oluşturmuştu: Bir tarafta ben vardım, diğerinde onlar.</p>

  <p>Uçuruma doğru yürüyorlardı. Galiba onları görür görmez anladım bunu. Uçuruma doğru ilerleyen, durdurulamaz bir gölge, bir çocuklar ordusu.</p>

  <p>Sonra dağların arasından esen soğuk rüzgâr, seslerini kulağıma kadar taşıdı ve şaşkına döndüm.</p>

  <p>Şarkı söylüyorlardı.</p>

  <p>Çocuklar, gençler, uçuruma doğru ilerlerken şarkı söylüyordu. Elimi ağzıma götürdüm, seslenmek istedim, diğer elimi öne uzatmış, titreyen parmaklarımla onlara dokunmaya çalışıyordum. Savaşa giden çocukların söylediği marşlarla ilgili bir metin bulup çıkarmaya çalıştım zihnimden. Bir yararı yoktu. Zihnim altüst olmuştu. Karlı dağlardaki yolculuğum beni kabuğa indirgemişti. Belki de baştan beri öyleydim. Boş bir kabuk. Zekâ, hiçbir zaman güçlü özelliklerimden biri olmamıştır.</p>

  <p>Ellerimi gençleri kucaklamama izin vermesi için yalvarırcasına göğe doğru kaldırdım. Ciğerlerimin yettiğince bağırdım, ama sesim vadiye inip onlara ulaşamadan kaybolup gitti. Güçsüz düşmüş, yaralı zihnim kan kaybediyordu, dünyanın yok olma tehlikesiyle karşı karşıya olduğunu anladığım o anda, bana yardım edip edemeyeceklerini görmek istercesine daldaki kuşlara kayan gözlerim yaşlarla doluydu.</p>

  <p>Uçmuşlardı.</p>

  <p>Sanırım kuşlar, aslında bir simge veya amblemdi ve hikâyenin o bölümü son derece yalındı. Kuşların çocukları simgelediğini varsaydım. Başka ne gibi varsayımlar yürüttüğümü bilmiyorum</p>

  <p>Ve şarkı söylediklerini duydum. Hâlâ duyuyorum, artık vadide olmadığım için Güney Amerika'nın o en güzel çocuklarının sesi güçlükle duyabildiğim bir mırıltı şeklinde geliyor kulağıma, ama olsun; kötü beslenmiş ve iyi beslenmiş çocuklar, bir zamanlar her şeye sahip olanlar, hiçbir şeyi olmayanlar, sesleri birbirine karışıp dudaklarından dökülen öyle güzel bir şarkıya dönüşüyor ki ve kendileri de öyle güzeller ki, bütün ihtişamlarıyla, omuz omuza ölümlerine yürüyorlar. Şarkılarını duyduğumda saçımı başımı yoldum; şarkılarını duyabiliyordum ama onları durdurmak için yapabileceğim hiçbir şey yoktu, çok uzaktaydım, vadiye inecek, uçurumla aralarına girip onlara durmalarını, mutlak ölüme doğru yürüdüklerini söyleyecek gücüm yoktu. Tek yapabildiğim, zangır zangır titreyerek de olsa ayağa kalkmak ve şarkılarına kulak vermekti, son nefeslerini verene dek o şarkıyı söylediler ve karanlık onları yuttuğunda bile şarkıları vadide yankılanmaya devam etti.</p>

  <p>İşte vadiyi geçen hayalî çocukların uçurumdan düşüşünün hikâyesi. Onlar geçip gittiler ama şarkılarının hayaleti veya yankısı (bir şarkının hayaletinin yankısından bahsetmek hiçliğin yankısından bahsetmektir) onların belledikleri yolda ilerlemeyi sürdürdü, hem de aynı hızla, cömertliğin ve cesaretin hızıyla. Güçlükle duyulan bir şarkı, savaşın ve aşkın şarkısı; çünkü o çocuklar hiç şüphesiz savaşa gidiyorlardı, ama aşklarından yapıyorlardı bunu.</p>

  <p>İyi de çocuk dediğin aşktan, sevgiden ne anlar, diye düşündüm vadi boşalıp geriye bir tek şarkılarının kulaklarıma kadar gelen yankısı kaldığında. Analarına babalarına duydukları sevgi; kedilerine, köpeklerine, oyuncaklarına... Ama tüm bu sevgilerin ötesinde birbirlerine duydukları sevgi, ortak arzuları ve bir arada olmaktan aldıkları zevk vardı.</p>

  <p>Her ne kadar söylediklerini duyduğum şarkı, savaşı ve Güney Amerika'nın daha gencecikken kurban edilmiş bütün bir kuşağının kahramanlıklarını anlatsa da aslında içten içe değerlerden ve aynalardan, arzudan ve zevkten bahsettiğini biliyordum.</p>

  <p>Bizim tılsımımız, işte o şarkıdır.</p>

  <p class="r mt1">Blanes, Eylül 1998</p>
</body>
</html>
