<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>8</h3>

  <p>İşte oradaydım dostlarım, ben, Meksika şiirinin anası, cebimde bir bıçakla, yirmi birine bile basmamış o iki şairi takip ediyordum ve ancak Amazon'la kıyaslanabilecek Guerrero Caddesi'nden (tamam, abartmamak adına Amazon demeyelim de Grijalva diyelim, gerçi o zamanlar Guerrero Caddesi denen ve hâlâ Guerrero Caddesi denmekte olan bu yer, hafızam beni yanıltmıyorsa bir keresinde Efraîn Huerta'nın bir şarkısında onurlandırdığı Grijalva'nın aksine masumiyetini uzun zaman önce kaybetmiştir) geçtik. Özetle bizim Grijalva, gece vakti akıp giderken cesetleri ve müstakbel cesetleri de beraberinde sürükleyen, gelip giden, yine gelen ve yine giden siyah arabalarla dolu bir nehirdi, sanki bu cehennem nehri çember çiziyordu ve şimdi düşünüyorum da belki de gerçekten öyleydi.</p>

  <p>Kesin olan şu ki Guerrero Caddesi ve Magnolia Sokağı boyunca peşlerinden gittim, hareketlerinden hararetli bir tartışmaya daldıkları anlaşılıyordu, oysa fikir teatisinde bulunmak için doğru zaman ve doğru yer olduğu söylenemezdi. Magnolia Sokağı'ndaki hâlâ açık olan barlardan (ki itiraf etmek gerekirse sayıları azdı) sokağa ucuz egzotik müzikler dökülüyordu, insanı kutlamalardan veya danstan çok meditasyona yönlendiren, ara sıra bağırışlarla bölünen müzikler. Sokağın, Guerrero Caddesi'ne saplanmış bir oka veya kenarındaki bir dikene benzediğini düşündüğümü hatırlıyorum, Ernesto San Epifanio'nun takdir edeceğini bildiğim bir imge. Derken Trebol Oteli'nin önüne gelince durdular, kendine özgü zarafeti olan komik bir imge, Berlin Sokağı'nda Paris adında bir mekâna rastlamak gibi belki veya belki komik değildi de çok gergin olduğum için bana öyle gelmişti ve sonraki davranışlarından anladığım kadarıyla ne yapacaklarıyla ilgili bir strateji belirlemeye çalışıyorlardı. Ernesto'nun son dakikada fikir değiştirdiği ve oradan olabildiğince çabuk uzaklaşmak istediği izlenimine kapılmıştım, Arturito ise bu işi sonuna kadar götürmeye niyetliydi, benim de katkımla şekillenen sert erkek rolünü benimsemişti ve böylece, o havasız, çaresizlik kokan gecede ağzına attığı lokmanın ne kadar acı geldiğini ele vermemeye çalışan biri gibi, aslında kimsenin yutamayacağı bir lokmayı yutma gayretini de kabullenmiş oluyordu.</p>

  <p>İki kahramanımız Trebol Oteli'ne girdi: Önde Arturo Belano, arkada Ernesto San Epifanio, Meksiko'nun örsünde dövülmüş iki genç şair ve sonra ben, León Felipe'nin temizlikçisi, Don Pedro Garfías'ın vazolarının katili, 1968 Eylül'ünde askerler üniversitenin bağımsızlığına müdahale ettiğinde UNAM'da kalan tek kişi, peşlerinden gittim. İlk bakışta otelin içi benim için tam bir hayal kırıklığıydı. Böyle zamanlarda, gözlerinizi kapayıp ateşten bir havuza atlıyormuş gibi dalar ve sonra gözlerinizi açarsınız. Daldım. Gözlerimi açtım. Gördüklerimde korkutucu bir yan yoktu. Zamanın tasvir edilemez ölçüde yaraladığı iki kanepe, resepsiyonda kömür karası saçlı, kısa boylu, tıknaz bir adam, tavanda bir floresan lamba, yerde yeşil parkeler, kirli gri plastikle örtülmüş bir merdiven, özetle hiçbir parıltısı olmayan bir lobi. Gerçi Guerrero Mahallesi'nde kimlerin oturduğu düşünülürse, Trebol lüks bir otel bile sayılabilirdi.</p>

  <p>Arturo ve Ernesto, resepsiyonistle üç beş laf ettikten sonra. merdivenden çıktı, sonra ben içeri girdim ve onlarla birlikte olduğumu söyledim. Tıknaz adam gözlerini kırpıştırdı. İtiraz edecek gibi oldu, bekçi köpeğini oynamaya niyetlendi, ama o daha ağzını açamadan üst kata çıkmış, tüm süslerinden arındırılmış, çamaşır suyu kokan, kötü ışıklandırılmış koridora dalmıştım. Koridora girdiğimde kapandığını gördüğüm kapıyı açtım ve bana biçilen şahit rolünü üstlenmek için Guerrero Mahallesi'nin Uskumrular Kralı'nın yatak odası olarak da kullandığı kraliyet makamına girdim.</p>

  <p>Dostlarım, Kral elbette yalnız değildi.</p>

  <p>Odada bir masa vardı ve masaya yeşil çuha serilmişti, ama odadakiler kâğıt oynamıyordu; günün veya haftanın hesaplarını görüyorlardı; yeşil çuha, insanların adlarının ve numaralarının yazıldığı kâğıtlar ve parayla kaplıydı.</p>

  <p>Kimse beni gördüğüne şaşırmadı.</p>

  <p>Kral güçlü kuvvetli bir adamdı ve tahminimce otuzlarının sonlarındaydı. Saçları, kahverenginin Meksika'da <i>güero</i> dedikleri tonundaydı. Hiçbir zaman neden öyle dendiğini anlamamışımdır ve muhtemelen bu sorunun yanıtını hiç bilemeyeceğim. Yer yer terden ıslanmış, kaslı, kıllı kollarını gözler önüne seren beyaz bir gömlek giymişti. Yanı başında, uzun favorili, pala bıyıklı, şişman bir adam oturuyordu: Muhtemelen krallığın veznedarı. Odanın arka tarafında, karanlıkta kalan yatakta garip bir pozisyonda yatan üçüncü bir kişi, arada bir başını oynatarak bizi seyrediyordu. İlk düşüncem hasta olabileceğiydi. Başlangıçta beni korkutan tek kişi oydu, ama dakikalar ilerledikçe, korkum acımaya dönüştü: Yatakta iki büklüm yatan oğlanın (ki korunması kolay bir pozisyon değildi) ya elden ayaktan düşmüş biri ya da engelli olduğuna kanaat getirdim, belki Kral'ın sakat yeğeniydi ve bu sonuca vardığım anda düşündüm ki, insan kendini berbat koşullar altında bulsa da (insan derken Ernesto San Epifanio'yu düşünüyordum) ondan daha kötü durumda olan birileri mutlaka vardı.</p>

  <p>Kral'ın ne dediğini hatırlıyorum. Ernesto'yu gördüğünde gülümsediğini ve Arturo'yu gördüğünde yüzünde soru soran bir ifade belirdiğini hatırlıyorum. Paraları toplayıp cebine kaldırmak gibi basit bir hareketle Kral'ın, kendisiyle misafirleri arasındaki mesafenin altını çizdiğini de hatırlıyorum.</p>

  <p>Kral, Ernesto'nun kendi iradesiyle ona teslim olduğu iki geceden bahsetti ve eylemlerin, eylemi gerçekleştiren kişi bilincinde olsun olmasın, bazı zorunlulukları da beraberinde getirdiğini açıkladı. Kalpten konuştu, erkeklerin kalplerinin de kadınlarınki gibi kanadığından bahsetti (bunu söylerken adet dönemine gönderme yaptığını düşündüm) ve bir erkeğin ayrım gözetmeksizin eylemlerinin sorumluluğunu alması gerektiğini söyledi. Ve borçlardan bahsetti: Kötü ödenmiş bir borçtan daha küçük düşürücü bir şey olamaz. Aynen böyle söyledi. Ödenmemiş değil, kötü ödenmiş. Sonra konuşmayı kesti ve ziyaretçilerinin söyleyeceklerine kulak kabarttı.</p>

  <p>İlk konuşan, Ernesto San Epifanio'ydu. Kral'a hiçbir borcu olmadığını söyledi. Tek yaptığı, iki gece üst üste (iki çılgın gece, diye özellikle belirtti) Kral'la yatmaktı. Yatak arkadaşının Uskumrular Kralı olduğunun farkında bile değildi, bu eylemin beraberinde getirdiği tehlikeleri veya sorumlulukları düşünmemişti bile, son derece masum duygularla (hoş, Ernesto <i>masumiyet</i> kelimesini kıkırdamadan söyleyemiyordu ve bu kendini temize çıkarmaya çalışan biri için hoş bir durum değildi), kendini macera arzusuna ve hevesine kaptırdığı için Kral'la yatmış ve bu eylemin sonucunda Uskumrular Kralı'nın kölesi olacağını hesaba katmamıştı.</p>

  <p>Sen benim kölemsin kahrolasıca, dedi Ernesto'nun lafını bölen Kral. Ben senin lanet olası kölenim, dedi odanın arka tarafındaki adam/oğlan. Tiz, acısını ele veren sesiyle irkildim. Kral başını çevirip ona susmasını emretti. Ben senin lanet olası kölelerinden değilim, dedi Ernesto. Kral, Ernesto'ya döndü, sabırlı gözler, kötücül bir gülümseme; sen kendini ne sanıyorsun, dedi ona. Meksikalı eşcinsel bir şair, dedi Ernesto, eşcinsel bir şair, bir şair, bir... (bu sözler Kral için hiçbir anlam ifade etmiyordu) ve sonra Ernesto, kimsenin kölesi olmaksızın kiminle isterse onunla yatabilme hakkıyla (kimsenin elinden alınamayacak bu hakla) ilgili bir şeyler söyledi. Tam bir delilik! Durumum bu kadar içler acısı olmasaydı gülmekten ölürdüm, dedi. Öl o zaman, diye karşılık verdi Kral, aniden sertleşen sesiyle. Biz sana bu onuru bahşetmeden önce, diye ekledi. Ernesto'nun yüzü kızardı. Onu profilden görüyordum, alt dudağının titrediği gözümden kaçmadı. Âleme ibret olacaksın, dedi Kral. Seni becereceğiz, dedi veznedar. Seni ciğerlerin parçalanana, kalbin patlayana dek döveceğiz, dedi Kral. En garibiyse, tüm bunları dudaklarını oynatmaksızın ve ağızlarından en ufak bir ses çıkmaksızın söylemeleriydi.</p>

  <p>Beni rahat bırakın, dedi Ernesto, ağlamaklı bir sesle.</p>

  <p>Odanın arka tarafındaki zavallı anormal oğlan titremeye başladı ve battaniyeyi üstüne çekti. Çok geçmeden boğuk hıçkırıkları kulağımıza kadar geldi.</p>

  <p>Arturo o zaman konuştu. O kim, diye sordu.</p>

  <p>Kimi soruyorsun serseri, dedi Kral. Şu kim, dedi Arturo yataktaki kabarıklığı işaret ederek. Veznedar başını çevirip soru sorarcasına önce odanın arka tarafına baktı, sonra Arturo'ya ve Ernesto'ya dönüp sırıttı. Kral başını çevirip bakmadı bile. O kim, diye tekrarladı Arturo. <i>Sen</i> kimsin, diye karşılık verdi Kral.</p>

  <p>Odanın arka tarafındaki oğlan battaniyenin altında tir tir titriyordu. Sağa sola döndüğü izlenimine kapıldım. Ya battaniyeye dolanmıştı ya da boğuluyordu, kafasının yastıkların olduğu tarafta mı yoksa ayakucunda mı olduğunu bile kestirmek güçtü. Belli ki hasta, dedi Arturo. Bu ne soruydu ne de bir beyan. Sanki kendi kendine konuşuyordu, korkmuş gibi, ve ne garip, tam o anda, yani onun bu sözleri söylediğini duyduğumda ne ağzından çıkanları ne zavallı hasta oğlanı düşündüm, hayır, düşündüğüm ülkesinde geçirdiği aylarda Arturo'nun yeniden Şili aksanıyla konuşmaya başlamasıydı. Dönüşünün üzerinden geçen onca zamana rağmen aksam hâlâ kaybolmamıştı. İster istemez, bunun olacağına pek ihtimal vermesem de, Montevideo'ya dönmem halinde ne olacağını merak ettim. Aksanıma kavuşur muydum? Meksika şiirinin anası olduğum günler yavaş yavaş geride kalır mıydı? Ben böyleyimdir işte, nedense en olmadık zamanlarda, en saçma, en akıl almaz düşünceler beynime doluşur.</p>

  <p>Ve bu seferki, kesinlikle içine düştüğüm en kötü durumlardan biriydi; hepimizi öldürüp cesetlerimizi köpeklere, Guerrero Mahallesi'nin sessiz köpeklerine yedirse veya çok daha kötü şeyler yapsa bile Kral'ın en ufak bir ceza almadan paçayı sıyırabileceği geldi aklıma. Derken Arturo hafifçe öksürdü (veya ben öksürdüğünü sandım), Kral'ın karşısındaki boş bir sandalyeye oturdu (daha önce orada olmayan bir sandalyeye) ve (başı dönmüş veya bayılacakmış gibi) yüzünü elleriyle örttü. Kral ve krallığın veznedarı meraklı gözlerle ona baktılar, hayatları boyunca öylesine beceriksiz bir tetikçi görmemişlerdi. Sonra, ellerini yüzünden çekmeksizin Ernesto San Epifanio'nun sorunlarını o an, oracıkta, kökten çözmeleri gerektiğini söyledi Arturo. Kral'ın yüzündeki meraklı ifade, meraklı ifadeler nasıl değişirse öyle değişti, yavaş yavaş; başka bir şeye dönüştü, ama tamamen kaybolmadı, çünkü merak uzun ömürlüdür ve umursamazlıktan meraka yapılan yolculuk kısa görünse de (çünkü insan, doğası gereği birinden diğerine geçme eğilimindedir) dönüş yolculuğu kişiye sonsuz, hiç bitmeyen bir kâbus gibi gelebilir. Kral'ın bakışlarından da bu kâbustan şiddet aracılığıyla kurtulmayı planladığı anlaşılıyordu.</p>

  <p>Derken Arturo başka şeylerden bahsetmeye başladı. Odanın arka tarafındaki yatakta tir tir titreyen hasta oğlandan bahsetti, onu da yanımızda götüreceğiz, dedi Kral'a. Ölümden bahsetti ve titreyen oğlandan; gerçi o bunları söylerken titremeleri geçen oğlan bizi görebilmek için kafasını kaldırıp battaniyeyi kenara itmişti. Arturo ölümden bahsetti ve başka şeylerden de bahsetti, ama hep aynı konuya, ölüme dönüp durdu, sanki Guerrero Mahallesi'nin Uskumrular Kralı'na ölüm kalım meselelerinde söz hakkı olmadığını hatırlatıyordu ve bunlar olurken şöyle düşündüm: Hepsini uyduruyor, kurgu bunlar, hikâye, hiçbiri gerçek değil ve o zaman Arturo Belano düşüncelerimi okumuşçasına, omuzlarını neredeyse hiç kıpırdatmadan, sadece başını çevirerek bana döndü ve ver şunu, dedi, sağ elini uzatıp avucunu açarak.</p>

  <p>Açtığım çakıyı avucuna bıraktım, Arturo bana teşekkür ettikten sonra yeniden Kral'a döndü. Sarhoş musun be adam, diye sordu Kral, Arturo'ya. Hayır, dedi Arturo. Belki, dedi Arturo. Biraz. O zaman Kral, Ernesto senin sevgilin mi, diye sordu. Arturo, evet, dedi ve böylece yanılmadığımı ispatladı: Bunun içkiyle değil edebiyatla ilgisi vardı. O zaman Kral ayağa kalkacak gibi oldu, belki bize iyi geceler dileyecek ve bizi kapının önüne koyacaktı, ama Arturo buna izin vermedi; olduğun yerde kal seni orospu çocuğu, kimse yerinden kıpırdamasın, kımıldamadan durun ve lanet olasıca ellerinizi masanın üzerinden ayırmayın, dedi Arturo. Ne şaşırtıcı ki Kral ve veznedar söyleneni yaptı. Bence Arturo o zaman, savaşı olmasa da çarpışmayı kazandığını anladı, ama aynı zamanda, dövüşmeye devam ederse kaybedebileceğini de hâlâ biliyordu. Başka kelimelerle ifade edecek olursak, bu iki rauntluk bir dövüşse kazanma şansı vardı, ama dövüş onuncu, on ikinci, on beşinci raunda kadar uzarsa o zaman krallığın altında ezilip giderdi. Bu yüzden hiç oyalanmadı, Ernesto'ya odanın arka tarafındaki oğlanı kontrol etmesini söyledi. Ernesto, haydi ama dostum, şansını zorlama, dercesine baktı ona, ama tereddüt edilecek an değildi ve o da bunu bildiği için emre uydu. Yatağın yanına giden Ernesto, bu çocuk gidici, dedi. Ernesto'yu gördüm. Krallığın kabul odasında yay çizerek yatağa doğru yürüdüğünü, genç kölenin üstündeki örtüleri açtığını, ona dokunduğunu veya belki çimdiklediğini gördüm. Kulağına bir şeyler fısıldadı, kulağını delikanlının dudaklarına yanaştırdı, yutkundu (çölü andıran, bataklığı andıran yatağa doğru eğilirken yutkunduğunu gördüm) ve sonunda, bu çocuk gidici, dedi. Çocuk ölürse, seni öldürmek için geri geleceğim, dedi Arturo, Kral'a. O zaman, o gece ilk kez ağzımı açtım: Onu da mı yanımıza alacağız, diye sordum. Bizimle geliyor, dedi Arturo. Odanın arka tarafındaki Ernesto aniden gücü tükenmiş gibi yatağa oturdu, istersen gelip kendi gözlerinle gör Arturo, dedi, ama Arturo'nun başını defalarca iki yana salladığını gördüm. Kendi gözleriyle görmek istemiyordu. Sonra Ernesto'ya baktım ve bir an odanın arka tarafı kopup gidiyormuş, binanın geri kalanından uzaklaşıyormuş gibi geldi; yatak bir yelkenliye dönüşmüş, Trebol Oteli'nden uzaklaşıyor, Dr. Atl'ın Meksika vadisi resimlerindeki bulutsuz mavi gökyüzünü andıran bir gökte yüzen bir gölde yol alıyordu. Bu imge o kadar netti ki bir tek Arturo'nun ve benim ayağa kalkıp el sallamamız eksik kalmıştı. Ernesto gözüme her zamankinden cesur göründü o dakika ve aynısı hasta oğlan için de geçerliydi.</p>

  <p>Harekete geçtim. Önce zihnen. Sonra gerçekten. Hasta oğlan gözlerimin içine bakıp ağlamaya başladı. Gerçekten çok kötü durumdaydı, ama bunu Arturo'ya söylemeyecek kadar kibardım. Pantolonu nerede, diye sordu Arturo. Oralarda bir yerde, dedi Kral. Yatağın altına baktım. Yoktu. İki tarafı kontrol ettim. Arturo'ya dönerek, bulamıyorum, ne yapacağız, dercesine baktım. Derken Ernesto'nun aklına battaniyenin altına bakmak geldi; örtüleri karıştırırken, nemli görünen bir pantolon ve bir çift spor ayakkabı buldu. Ben hallederim, dedim. Oğlanı yatağın kenarına oturttum, kotunu ve ayakkabılarını giydirdim. Ardından yürüyüp yürüyemediğine bakmak için onu ayağa kaldırdım. Yürüyebiliyordu. Gidelim, dedim. Arturo kıpırdamadı. Uyan Arturo, diye düşündüm. Majestelerine anlatacak bir hikâyem daha var, dedi. Beni ön kapıda bekleyin.</p>

  <p>Ernesto'yla birlikte oğlanı merdivenlerden indirdik. Taksi çağırıp Trebol Oteli'nin girişinde beklemeye başladık. Arturo çok geçmeden yanımıza geldi. Her şeyin olabileceği ama hiçbir şeyin olmadığı o geceyle ilgili anılarım bölük pörçük; sanki devasa bir hayvan, pençe atıp onları parçalamış. Bazen geri dönüp baktığımda, korkunç bir fırtınanın kuzeyden Meksiko'nun kalbine doğru ilerlediğini görebiliyorum, ama hafızam bana o gece fırtına çıkmadığını söylüyor, gökkubbe alçalıp Meksika'ya yaklaşmış gibiydi ve hava o kadar basıktı ki nefes almakta güçlük çekiyorduk ama kuru, insanın boğazına yapışan bir havaydı. Ernesto San Epifanio'nun ve Arturo Belano'nun takside kahkahalar attığını, gerçek dünyaya veya gerçek dünya olduğunu düşünmekten hoşlandıkları şeye dönerken güldüklerini hatırlıyorum; otelin önünde durduğumuz sırada havanın nasıl olduğunu ve taksiye bindiğimizde neye dönüştüğünü, dikenleri batan o kaktüs havasını, Meksika'nın sayısız kaktüs türünün kokusunu barındıran havayı hatırlıyorum ve, nefes almak ne kadar zor, dediğimi hatırlıyorum, bıçağımı bana geri ver, ve, konuşmak çok zor, ve, nereye gidiyoruz, dediğimi. Ne zaman konuşsam Ernesto ve Arturo'nun kahkahalara boğulduğunu hatırlıyorum, sonunda ben de gülmeye başladım, onlar kadar ve hatta onlardan bile fazla güldüm, hepimiz (o gece aldığı diğer müşterilerden hiçbir farkımız olmadığını zanneden —bu olayın Meksiko'da yaşandığı düşünülürse haklı da olabilecek— taksi şoförü ve başını omzuma yaslayıp uykuya dalan hasta oğlan hariç hepimiz) gülüyorduk.</p>

  <p>Ernesto San Epifanio adlı on dokuz yirmi yaşlarındaki doğma büyüme Meksikalı eşcinsel şair (ki henüz tanışmadığımız Ulises Lima ile birlikte çağının en önemli şairlerinden olacaktı); yirmi yaşındaki Şilili heteroseksüel şair Arturo Belano; Buenavista Sokağı'ndaki bir fırında çıraklık yapan, görünüşe göre biseksüel, on sekiz yaşındaki Juan de Dios Montes (Juan de Dos Montes veya Juan Dedos olarak da tanınıyordu) ve ben, Auxilio Lacouture, Uruguay doğumlu, dünyanın en kurak çöllerinin gizemli patlamalarının şahidi, yaşı belirsiz okuyucu ve ana, Uskumrular Kralı'nın krallığına, Guerrero Mahallesi denilen çorak topraklar hükümdarlığına işte böyle girdik ve çıktık.</p>

  <p>Juan de Dios Montes'ten bir daha bahsetmeyeceğim, ama en azından kâbusunun mutlu sonla neticelendiğini söyleyebilirim.</p>

  <p>Birkaç gün Arturito'nun evinde kaldı, sonra bir tavanarasından diğerine sürüklendi. Sonunda tanıdığımız birileri ona Roma Mahallesi'ndeki bir fırında iş buldu ve böylece oğlan hayatımızdan çıkıp gitti, en azından biz öyle sandık. Tutkal koklayarak kafa bulmayı severdi. Melankolik ve kasvetli bir tipti. Donuktu. Bir gün tesadüfen Hundido Parkı'nda karşılaştık. Nasılsın Juan de Dios, dedim. Çok iyiyim, diye karşılık verdi. Aylar sonra, Salvador Novo bursunu kazandığı gün verdiği partide (Arturo gelmemişti, bütün şairler gibi onlar da kavga edip dururdu) Ernesto'ya şimdi asırlar önceymiş gibi gelen bu macerayı yaşadığımız gece, asıl tehlikede olanın hepimizin zannettiği gibi onun değil, Juan'ın hayatı olduğunu söyledim. Evet, ben de aynı sonuca vardım, dedi Ernesto. Ölecek olan Juan de Dios'tu.</p>

  <p>O sırada bilmesek de kaderimizde yatan, onu öldürmelerini engellemekti.</p>
</body>
</html>
