<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>7</h3>

  <p>Arturo 1974 yılının Ocak ayında Meksika'ya döndüğünde çok değişmişti. Allende ne yazık ki devrilmişti, ama kız kardeşinin bana anlattığı kadarıyla Arturito üzerine düşeni yapmış, vicdanının sesini dinleyen Güney Amerikalı cesur bir delikanlı nasıl davranması gerekiyorsa öyle davranmıştı, yani teoride kendini suçlu hissetmesi için bir neden yoktu.</p>

  <p>Arturo Meksika'ya döndüğünde benim dışımda tüm eski arkadaşlarıyla arasına mesafe koydu. Yokluğunda ailesiyle ilgilendiğim için ben istisnaydım. Düzenli olarak onları ziyarete gidiyor, ama aileye yük olmamaya özen gösteriyordum. Geceleri kalmaz, sadece şöyle bir uğrayıp annesiyle veya kız kardeşiyle sohbet ederdim, babasıyla konuşmazdım, çünkü benden pek hoşlanmazdı. Sohbetimiz bittiğinde evlerinden ayrılır ve bir bir buçuk ay bir daha uğramazdım. Arturo'nun Guatemala'daki maceralarını ve ortak arkadaşımız Manuel Sorto'nun yanında kaldığı dönemde El Salvador'da yaşadıklarını bu sayede öğrendim. Nikaragua, Kosta Rika ve Panama'da başına gelenleri de. Panama sınırında iri yarı bir zenciyle kavga etmişti. O mektup kız kardeşiyle beni ne kadar güldürdü bilseniz! Arturo'ya göre adam iki metre boyundaymış ve yüz elli kiloymuş. Arturo bir altmıştan biraz uzundur ve taş çatlasa altmış kilodur. Sonrasında Cristóbal'dan gemiye binmiş ve Kolombiya, Ekvador ve Peru'yu geçtikten sonra Şili'ye ulaşmış.</p>

  <p>Arturo'nun kız kardeşi ve annesiyle darbeden sonra Meksika'da yapılan ilk protesto gösterisinde karşılaştım. Ondan haber almamışlardı. Ölmüş olmasından korktuk. O günkü kalabalığı hatırlıyorum; Allende'nin darbeyle devrilmesi bütün Güney Amerika'da protesto gösterilerine neden olacaktı, ama Meksika'daki, bu gösterilerin ilkiydi. 1968'den hatırladığım birkaç kişiyi gördüm: üniversiteden bir iki eski tüfek. Ama meydanı dolduranların çoğu, cömert kalpli genç Meksikalılardı. Orada bir şey daha gördüm: Bir ayna. Ona baktığımda devasa, hiçbir yaşam kırıntısı olmayan bir vadiyle karşılaştım ve o vadi imgesi, belki de o dönemde en önemsiz şeyler bile beni ağlattığı için, gözlerimin yaşlarla dolmasına neden oldu. Gerçi gördüğüm vadi hiç önemsiz değildi. Mutluluk vadisi miydi yoksa gözyaşı vadisi mi bilmiyorum, ama onu gördüm, sonra kadınlar tuvaletinde kapalı kalışım aklıma geldi ve orada da rüyamda aynı vadiyi gördüğümü hatırladım, o rüyadan veya kâbustan uyandığımda ağlamaya başlamıştım, ya da belki tam tersiydi, belki gözyaşları beni uyandırmıştı. 1968 Eylül'ünde gördüğüm rüyanın 1973 Eylül'ünde yeniden gözümün önüne gelmesinin bir anlamı olmalıydı elbette, hepsi tesadüf olamazdı; kimse kaderin tuzaklarından, kumpaslarından ve gizli hesaplarından muaf değildir. Belki Arturito çoktan ölmüştür, diye düşündüm, belki o ıssız vadi ölümü simgeliyordu, çünkü ölüm Güney Amerika'nın bastonudur ve Güney Amerika bastonsuz yürüyemez. Ama sonra Arturo'nun annesi koluma girdi (o âna dek sersemlemiş bir halde, olduğum yere çivilenmiştim) ve birlikte, <i>Birleşen halk asla yenilmez</i>, diye bağırarak yürüdük, ah, o günü düşünmek bile beni ağlatıyor şimdi.</p>

  <p>İki hafta sonra telefon ettiğimde kız kardeşi bana Arturo'nun hayatta olduğunu söyledi. Rahat bir nefes aldım. Üzerimden bir yük kalkmıştı, ama yola devam etmeliydim. Ben seyyar anaydım. Göçebe. Hayat beni başka hikâyelere sürükledi.</p>

  <p>Bir gece tekila denizinde yüzen bir grup arkadaşımın Anzures'teki evin bahçesindeki <i>pinata</i>'yı parçalama çabalarını izlerken, Arturo'nun evini tekrar aramak geldi içimden. Telefona kız kardeşi çıktı. Mutlu Noeller, dedim. Mutlu Noeller, diye karşılık verdi uykulu bir sesle. Sonra nerede olduğumu sordu. Arkadaşlarımlayım, Arturo'dan haber var mı? Önümüzdeki ay Meksika'ya dönecek, dedi. Tam tarih belli mi, diye sordum. Bilmiyoruz, dedi. Havaalanına onu karşılamaya gelmek isterim, dedim. Sonra bir süre ikimiz de konuşmadık, avludaki kutlamanın gürültülerine kulak kabarttım. İyi misin, diye sordu kız kardeşi. Bir garibim, dedim. Öylesi senin için normal, dedi. Hiç de normal değil; çoğu zaman kendimi gayet iyi hissediyorum, dedim. Arturo'nun kız kardeşi bir süre sessizliğini koruduktan sonra, dürüst olmak gerekirse benim de içimde garip bir his var, dedi bana. Neden, diye sordum, lafın gelişi sormuştum, yanıt beklemiyordum. Dürüst olalım, ikimizin de kendimizi garip hissetmek için geçerli nedenlerimiz vardı. Ne yanıt verdiğini hatırlamıyorum. Yeniden birbirimizin Noel'ini kutlayıp telefonu kapadık.</p>

  <p>Arturo birkaç gün sonra, 1974 Ocak'ında Şili'den döndü. Değişmişti.</p>

  <p>Demek istediğim, karşımdaki aynı Arturo'ydu, hep nasılsa öyleydi, ama derinlerde bir şeyler kırılmış veya bir şeyler kök salmıştı; hatta bir şeyler kırılırken başka şeyler kök salmış da olabilirdi. Demek istediğim, o baştan beri nasılsa öyleydi, ama arkadaşları, insanlar ona farklı gözle bakıyordu. Demek istediğim, herkes ağzını açıp tüyler ürperten hikâyeler anlatmasını bekliyordu, ama o hiçbir şey söylemedi, sanki insanların beklentilerini anlamıyor veya umursamıyordu.</p>

  <p>Artık en yakın arkadaşları, zaten hepsi Arturo'dan yaşlı olan Meksikalı genç şairler değildi; ergen şairlerle takılmaya başladı, yaşça küçük olanlarla, on yedilik, on sekizlik delikanlılardı; diplomalarını Felsefe ve Edebiyat Fakültesi'nden değil de Meksiko metrosu denilen dev yetimhaneden almışlardı. Bazen Bucareli'deki kafelerin ve barların önünde durup camdan içeri baktıklarını görürdüm ve görünüşleri bile ürpermeme yeterdi; Tlatelolco'daki kanayan yaradan cerahat gibi akıp gelmiş bir kuşaktı, kanlı canlı insanlar değil de karınca veya ağustos böceğiydiler. Elbette Tlatelolco'da olamazlardı veya '68 protestolarına katılmamışlardı; '68 Eylül'ünde ben tuvalete hapsolmuşken, henüz ortaokula giden çocuklardı bunlar ve Arturo'nun yeni arkadaşlarıydılar. Güzelliklerine kayıtsız değildim. Hiçbir güzelliğe kayıtsız değilimdir. Ama onları her görüşümde ürperiyordum ve benimle veya genç şairlerle aynı dili konuşmadıklarını anlamıştım. Dönemin en popüler yazarı José Agustin veya José Emilio Pacheco'yu devirmek isteyen genç şairler ve hatta Darío ve Huidobro'nun imkânsız karşılaşmasının hayalini kuran José Emilio'nun kendisi bile, bu zavallı yetimlerin söylediklerinin tek kelimesini bile anlamazdı. Kimse o gırtlaklardan yükselen nidaları anlayamıyordu, oysaki şöyle diyorlardı: Bizler sizin Meksiko'nuza ait değiliz, metrodan, yeraltından, lağımlardan geldik, en karanlık en pis yerlerde yaşıyoruz ve genç şairlerin en baba yüreklisi yaşadığımız yerlere gelse tek becerebileceği kusmak olur.</p>

  <p>Koşullar göz önünde bulundurulduğunda Arturo'nun onlarla vakit geçirmeye başlayıp eski arkadaşlarından uzaklaşması şaşırtıcı değildi. Onlar lağım çocuklarıydı ve Arturo da lağımlardan gelmeydi.</p>

  <p>Ne var ki eski arkadaşlarından biri köprüleri atmasına izin vermedi. Ernesto San Epifanio. Önce Arturo ile tanıştım, Ernesto San Epifanio'yla tanışmam daha sonralara denk gelir, 1971 yılında aydınlık bir geceydi. Arturo o güne dek gruptakilerin en genciydi. Derken Ernesto geldi, Arturo'dan bir yaş veya birkaç ay daha küçüktü, böylece Arturo'cuğun grubun en genci olma onurunu devretmesi gerekti, ama aralarında gerilim veya kıskançlık yoktu ve Arturo 1974 yılının Ocak ayında Şili'den döndüğünde, Ernesto San Epifanio hâlâ arkadaşıydı.</p>

  <p>İlişkileri oldukça garipti. Bu hikâyeyi anlatabilecek tek kişi benim. O günlerde Ernesto San Epifanio hastalanmıştı. Ne tür bir hastalık olduğunu bilmiyorduk. İştahı kapanmış ve çok zayıflamıştı. Yünlü Meksika battaniyesini boğazına kadar çekip yatıyor, bir şeyler içse de hiçbir şey yemiyor ve kimseyle konuşmuyordu. Dışarı çıktığımızda ödü patlıyormuşçasına sürekli etrafı kolaçan ediyordu. Arkadaşları ne olup bittiğini sorduklarında sessizliğini korur veya çok sevdiği Oscar Wilde'dan alıntılarla karşılık verirdi onlara, ama en dikkat çekici özelliği olan zekâsı bile hantallaşmaya başladığında Wilde'ın güzel cümleleri onun dudaklarında kafa karıştıran ve insanların ona acımasına neden olan nidalara dönüşüyordu. Bir gece Arturo'yla ilgili son haberleri vermek için (annesi ve kız kardeşiyle yeni konuşmuştum) ona uğradım, Ernesto, Pinochet'nin Şili'sinde yaşamak, aslında o kadar da kötü bir fikir değilmiş gibi dinledi beni.</p>

  <p>Arturo, geri dönüşünden sonraki ilk birkaç gün evden dışarı adım atmadı ve böylesi, benim dışımdaki herkes için, Şili'den dönmemiş olmasıyla aynı şeydi. Ama ben dairesine gidip onunla konuştum ve sekiz gün hapis yattığını öğrendim; işkence görmemiş, kendini temize çıkarmayı başarmıştı. O zaman arkadaşlarına onun döndüğünü haber verdim, Arturo'cuk döndü dedim ve epik destanlardan ödünç aldığım parlak tasvirlerle başından geçenleri anlattım. Sonunda bir gece Arturo'cuğum, Bucareli Caddesi'ndeki Quito adlı kafeye uğradığında, eski arkadaşları, genç şairler, ona farklı bir gözle bakıyordu. Neden? Eh, çünkü çoğu için Arturo, ölümün kıyısından dönmüş erkekler kategorisine (<i>sıkı erkekler</i>'in alt kategorilerindendir bu) giriyordu artık ve bu da, o çaresiz Güney Amerikalı çocukların gözünde, otomatik olarak o kişiye saygı duyulması, gerçek veya hayalî vasıflar yüklenmesi demekti.</p>

  <p>Şunu da söylemek gerekiyor; içten içe her zaman şüpheciliklerini korudular. Efsanenin kaynağı bendim; benim ağzımdan, elimin gizlediği dudaklarımdan dökülmüştü o sözler, yani o evine kapanmışken anlattığım her şey doğru olsa da, kaynağı yüzünden, kaynağı ben olduğum için, hikâyenin kendisi pek inandırıcı değildi. Bu kıtada işler böyle yürür. Ben anaydım, bana inanırlardı, ama söylediğimin her kelimesine inanmazlardı. Ernesto San Epifanio hariç. Arturo'nun insan içine çıkışından önceki günlerde Ernesto, arkadaşının dünyanın diğer ucundaki maceralarını bana defalarca anlattırdı ve her tekrar edişimde hikâyeye kendini daha da kaptırdı. Demek istediğim, ben konuşup maceralar uydururken Ernesto San Epifanio'nun uykulu hali kaybolup gitti, melankolisinden eser kalmadı veya şöyle demeliyim, uyuşukluğu ve melankolisi birleşip başka bir şeye dönüştü ve çocuk yeniden nefes almaya başladı. Böylece Arturo ortaya çıktığında ve herkes onun etrafına toplandığında, Ernesto San Epifanio da aralarına katıldı ve Arturo'nun eski arkadaşlarının onun için hazırladıkları hoş geldin partisinde üzerine düşen görevi yerine getirdi, ki doğru hatırlıyorsam ondan beklenen Quito'da Arturo'ya bira ve <i>chilaquiles</i> denen acılı omletlerden getirmekti; sade bir yemek, biliyorum, ama gruptakilerin ekonomik gücü o günün koşullarında bu kadarına yetiyordu. Parti bitip herkes evlerine gittiğinde Ernesto San Epifanio kaldı, sırtını Encrucijada Veracruzana'daki barın duvarına yaslamıştı —çoktan Quito'dan ayrılıp bara geçmiştik ve Arturo, hayaletleriyle başbaşa kaldığı bir masada Homeros destanlarına layık bir gemi kazasını izliyormuş gibi pür dikkat tekilasına bakıyordu. İtiraf etmek gerekir ki daha yirmi bir yaşına bile basmamış bir genç için oldukça garip bir davranış.</p>

  <p>Sonra gece hareketlendi.</p>

  <p>Kendi gözlerimle gördüm. Yemin edebilirim. Başka bir masada, Meksiko gazetelerinden birinin kültür sanat sayfalarında çalışan çaylak bir gazeteciyle konuşuyordum ve Lilian Serpas'ın bir eskizini daha yeni satın almıştım, çizimini bana sattıktan sonra o gizemli edasıyla gülümsemiş (inanın gizemli kelimesi ondaki karanlığın hakkını vermeye yetmez) ve gecenin içinde kaybolmuştu; gazeteciye eskizin aslında Serpas'ın oğlunun çalışması olduğunu anlatıyordum; Bucareli Caddesi'ndeki barlara ve kafelere şöyle bir uğrayan kadınla ilgili iki kuruşluk bilgimi onunla paylaşıyordum ve o sırada, ben anlatmayı sürdürüp Arturo yan masada, tekila bardağında kopan fırtınaları izlerken, Ernesto San Epifanio barın diğer ucundan ona doğru yürüdü, yanına oturdu. Bir süre tek görebildiğim kafaları ve omuzlarına dökülen saçlarıydı (Arturo'nunki dalgalı, Ernesto'nunki düz ve çok daha koyu renkliydi); son gece kuşları da Encrucijada Veracruzana'dan ayrılırken kafa kafaya verip bir süre sohbet ettiler. Müdavimler sanki bardan ayrılmak için acele ediyordu, yaşasın Meksika, diye bağırıyorlardı kapının eşiğinden ve bazıları o kadar sarhoştu ki sandalyelerinden bile güçlükle kalkıyorlardı.</p>

  <p>O zaman kalkıp yanlarına gittim ve küçük bir kızken olmak istediğim kristal heykeller gibi hiç kıpırdamadan yanlarında durdum, Ernesto San Epifanio'nun Guerrero Mahallesi'ndeki Uskumrular<a href="../Text/dipnot.html#note_3" id="back_note_3"><sup>[3]</sup></a> Kralı hakkındaki korkunç hikâyesini dinledim, adama kısaca Kral diyorlardı, başkentin hoş ve hatta çekici denilebilecek o mahallesinde, erkek orospular ondan soruluyordu. Kral, Ernesto'nun vücudunu satın almıştı, bunun anlamı, arkadaşımızın bize söylediği kadarıyla, artık vücudunun ve ruhunun Kral'a ait olduğuydu (birinin sizi satın almasına izin verecek kadar vurdumduymaz davranırsanız başınıza bu gelir işte) ve yeni sahibinin taleplerine boyun eğmezse Kral onu ve ailesini mahvedecekti. Arturito, onun anlattıklarını dinledi ve sonra bakışlarını tekilasındaki anafordan ayırıp gerçekten bu kadar salakça bir hata yapıp yapmadığını anlamak istercesine Ernesto'nun gözlerinin içine baktı, nasıl olur da kendini böyle bir işe bulaştırırdı. Ernesto da Arturo'nun aklından geçenleri okumuş gibi Meksika'daki bütün eşcinsellerin, hayatlarında geri dönülmesi zor, salakça hatalar yaptıkları bir dönemden geçtiklerini söyledi; bana yardım edecek kimse yoktu, dedi ve işler şimdiki gibi devam ederse, sonunda Guerrero Mahallesi Uskumrular Kralı'nın kölelerinden biri olarak bulacaktı kendini. O zaman Arturo, daha on yedi yaşındayken tanıştığım bu güzel çocuk, seni bu kahrolası durumdan kurtarmamı mı istiyorsun, diye sordu ona. Ernesto San Epifanio, bu durumun çıkışı yok, ama yardıma hayır demezdim, dedi. Arturo, eee, ne yapmamı istiyorsun, Uskumrular Kralı'nı öldüreyim mi, dedi. Ernesto San Epifanio, kimseyi öldürmeni istemiyorum, benimle gelip ona beni rahat bırakmasını söylemeni istiyorum, dedi. Ve Arturo, niye o kahrolasıcaya kendin söylemiyorsun, dedi. Ernesto, eğer kendi başıma gidip ona bunu söylersem Kral'ın fedaileri beni dövüp pestilimi çıkarır ve cesedimi köpeklere atar, dedi. Ve Arturo, ne boktan durum, dedi. Ernesto San Epifanio, ama sen boktan durumlardan kurtulmasını bilirsin, diye karşılık verdi. Arturo, şansını zorlama, dedi. O zaman, zorlayacak şansım kalmadı ki, bu gidişle Meksika edebiyatının şehitlerine katılacağım. Benimle gelmek istemiyorsan gelmezsin. Sonuçta sen haklısın, dedi Ernesto. Hangi konuda haklıyım, diye sordu Arturo, yeni uyanmış gibi gerinerek. Guerrero Mahallesi'ndeki Uskumrular Kralı'nın ne kadar güçlü olduğundan konuşmaya başladılar. Arturo, adamın gücünün nereden geldiğini sordu. Korku, dedi Ernesto San Epifanio. Kral, korku sayesinde mahalleye hükmediyor. Ben ne yapabilirim ki o zaman, diye sordu Arturo. Korkmuyorsun, dedi Ernesto. Şili'den yeni döndün. Kral'ın bana yapabileceklerinin yüzlerce, yüz binlerce kat kötülerini yaşadın. Arturo'nun bu sözlerine tepki verdiğini göremiyordum, ama o âna kadar yüzünde olan ifadenin değiştiğini ve suratında içinde dünyanın tüm endişelerinin toplandığı bir kırışıklık belirdiğini tahmin ediyordum. Derken Arturito bir kahkaha attı, Ernesto da güldü o zaman ve şekilden şekle giren kuşların ötüşlerini andıran kahkahalar gecenin o geç saatinde Encrucijada Veracruzana'da yankılandı. Sonra Arturo ayağa kalkarak, Guerrero Mahallesi'ne gidelim, dedi, Ernesto da ayağa kalktı ve otuz saniye sonra ben de o kasvetli bardan ayrılıp peşlerine düştüm. Yanlarına gitmedim, çünkü beni görürlerse, kadın olduğum için onlarla gitmeme izin vermeyeceklerini biliyordum, yapacakları erkek işiydi, çünkü yaşlıydım ve bende yirmi bir yaşındaki birinin enerjisi yoktu, çünkü şafaktan önceki o şaibeli saatte, lağımlarda büyümüş bir çocuk olan Arturito Belano, kader anının geldiğini ve nihayet peşindeki hayaletlerle yüzleşeceğini sanıyordu.</p>

  <p>Ama onun tek başına gitmesine izin veremezdim. Onun da Ernesto San Epifanio'nun da. Bu yüzden sırt çantamda veya el çantamda, hangisiydi hatırlamıyorum, şanslı çakımı arayarak onları takip ettim, mesafemi korudum ve çakıyı bulmam da uzun sürmedi ve çantamdan çıkarır çıkarmaz pileli eteğimin cebine sakladım onu, iki tarafta cepleri olan gri bir etekti, Elena'nın hediyesiydi ama nadiren giyerdim. O sırada ne yaptığımı da yapacaklarımın ben veya başkaları için ne gibi sonuçlar doğurabileceğini de düşünmüyordum. Leylak rengi bir ceket ve kolalı yakalı yeşil bir gömlek giymiş olan Ernesto'yu ve arzunun bedellerini düşünüyordum. Bir de aniden devrim gazisi rütbesine terfi eden Arturo'yu ve sadece kendisinin bildiği gizemli bir nedenden ötürü bu yanlış anlaşılmadan kaynaklanan sorumlulukları kabul edişini...</p>

  <p>Onları takip ettiğim sırada hızlı adımlarla Bucarelli'den Reforma'ya gittiklerini gördüm ve yeşil yanmasını beklemeden Reforma'dan karşıya geçtiler, gecenin o saatinde karanlık bir geçitten farksız olan Reforma'dan esen rüzgâr kahverengi saçlarını uçuşturuyordu. Ardından Guerrero Caddesi'nden aşağı indik; adımları artık eskisi kadar hızlı değildi ve ben de kendimi onları takip etmeye çok hevesli hissetmiyordum. Guerrero, gecenin o vakti sokaktan çok mezarlığa benzer, 1974'teki veya 1968'deki veya 1975'deki bir mezarlığa değil ama 2666 yılındaki bir mezarlığa, doğmamış bir bebeğin veya cesedin gözkapaklarının altındaki, belirli birşeyi unutmaya çalışırken kendini her şeyi unutmuş bulan gözün duygusuz sıvılarına ev sahipliği yapan unutulmuş mezarlığa benzer.</p>

  <p>Ve o aşamada çoktan Alvarado Köprüsü'nü geçmiş ve gecenin karanlığında güçlükle seçilen son insan karıncaların San Fernando Meydanı'nı aştıklarını görmüştük, işte o zaman, köprünün bittiği noktada gerçekten tedirgin olmaya başladım, çünkü (Meksiko'nun acılar içindeki işçi sınıfının evlatlarından olan) zarif Ernesto'nun kalbine dehşet salan Uskumrular Kralı'nın krallığına adım atmıştık.</p>
</body>
</html>
