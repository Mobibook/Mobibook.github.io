<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>12</h3>

  <p>Erigone'nin kuşkuları Orestes'i derinden etkilemiş dostlarım. En azından Carlos Coffeen Serpas bana öyle söyledi. Gözlerimin içine baktı ve neşter kadar keskin komünyon ekmeklerine benzettiğim kelimeler, fısıltı halinde dudaklarından döküldü. Orestes'in ancak o zaman, ancak o sözlerden derinden etkilendikten sonra Erigone'yi Argos'un tehlikelerinden (ki bu tehlikeler, özünde kendi deliliği, ölümcül öfkesi, utancı ve pişmanlığı, kendisinin Orestes'in kaderi demekten hoşlandığı şeyin bileşenleriydi) korumayı ciddi ciddi düşündüğünü söyledi. Orestes'in kaderi —kendini yok etmeye verilmiş ne soylu bir isim.</p>

  <p>Böylece Orestes bütün geceyi Erigone ile konuşarak geçirdi ve gecenin ilerleyen saatlerinde yüreği hiç olmadığı kadar ağırlaştı; savları sayısızdı ve her birini büyük bir beceriyle ortaya döküyordu, öyle ki şafaktan kısa süre önce, Erigone nihayet pes etti, Orestes'in önerdiği rehberi kabul etti ve günün ilk ışıklarıyla şehri terk etti.</p>

  <p>Orestes bir kuleden kızın şehirden çıkışını seyretti. Ardından gözlerini kapadı ve tekrar açtığında Erigone artık yoktu.</p>

  <p>Coffeen de bunu söylerken gözlerini kapadı ve (tepsiyi andıran, büyüyen veya küçülen —ne fark eder?) ayın ışığı, o lanetli 1968 yılında, Felsefe ve Edebiyat Fakültesi'nin dördüncü katındaki kadınlar tuvaletinin bütün fayanslarına aynı anda dokunmayı istercesine baş döndürücü bir hızla içeri doldu. Ne yapmalıyım, diye düşündüm, önceden de düşündüğüm, şimdi de düşünmekte olduğum gibi. Gözleri kapalıyken kaçsam mı? Dairenin karadeliğinden kurtulmaya çalışsam mı? Yoksa gözlerini açana kadar bekleyip Yunan mitolojisinden bu hikâyeyi seçmesinin anlamını, bir anlamı olup olmadığını mı sorsam? Sesimi çıkarmasam ve geri açtığımda Coffeen'i ve tozlu resimlerini değil de, o Eylül ayında UNAM Kampüsü'nü titrek ışığıyla aydınlatan ay ışığının vurduğu banyo fayanslarını görme riskine rağmen, gözlerimi mi kapasam? Ateşle yeterince oynadığımı fark edip bu işten sıyrılsam, iyi geceler veya iyi sabahlar desem ve gözlerimi kapayıp, Meksika'nın kapalı gözler çölüne dönüşen o daireye sırtımı dönüp uzaklaşsam mı? Elimi uzatıp Coffeen'in yüzüne dokunsam, anlamadığım halde hikâyesini anlamış gibi davransam ve sonra büyük bir kararlılıkla mutfağa gidip çay veya limonlu bitki çayı hazırlasam...</p>

  <p>Bunlardan herhangi birini yapabilirdim. Sonunda, hiçbirini yapmadım.</p>

  <p>Coffeen gözlerini açıp bana baktı. Bu kadar, dedi. Gülümsemeyi denedi ama beceremedi. Veya belki o böyle gülümsüyordu, bir sırıtışla, gergin bir tikle. Hikâyenin geri kalanını herkes bilir, dedi. Orestes, Pylades'le yollara düşer. Gün gelir, kız kardeşi Iphigeneia ile tanışır. Maceralara atılır. Eski Yunan'a nam salar. Iphigeneia'nın bahsi geçtiğinde, Orestes zehirli kız kardeşlerinden uzak dursa daha iyi yapardı, diyecektim ama demedim. Ardından Coffeen saatin geç olduğunu, işe dönmesi veya yatması ya da salonun bir köşesine çekilip Eski Yunanlıların hikâyelerini düşlemesi gerektiğini göstermek istercesine ayağa kalktı. Sorun şu ki aklım Erigone'ye takılmıştı ve aniden, o âna dek dikkatimden kaçan bir şeyler olduğunu fark ettim. Bir şeyler, bir şeyler, iyi de ne?</p>

  <p>Coffeen gitmem gerektiğini söylemek istercesine öylece duruyordu ve ben de bakışlarımı parkelerde, mobilyalarda, duvarlarda ve hatta Coffeen'in yüzünde dolaştırarak, kanepedeki yerimden kalkmadan öylece durdum. Yüzümde, bir şeyleri hatırlamak üzere olan birinin ifadesi vardı, hani bir kelime dilinizin ucundadır ama söyleyemezsiniz ya, nöronlar dört bir yana koşuşturup damarlarınızda akan kan hızlanırken zihninizde bir düşünce şekillenmeye başlar hani... Ama hâlâ kendinden veya harekete geçirdiği çarklardan ya da o çarkları er geç nasıl etkileyeceğinden korkar gibi gölgelerin arasındadır, belirsiz bir siluettir, yine de parçalar arasında bağlantı kurmayı başardığınızdan uyanış ânını daha fazla erteleyemezsiniz. Benim için de Erigone adının tekrarlanışı, mağarasında saklanan her neyse onu dışarı çıkaran bir tür çağrıya, ulumaya, istemsiz kıkırdamalara, muhtelif zulümlere dönüşmüştü.</p>

  <p>Derken Coffeen, ben daha neyi hatırladığımı veya düşündüğümü çözemeden saatin geç olduğunu söyledi ve geçmişte Lilian Serpas'ın evini lüks ve konforlu bir yere dönüştüren nesnelerle dolu salonu, ancak yılların alışkanlığına yorulabilecek bir beceriyle, hiçbirine değmemeyi başararak arşınlamaya başladı.</p>

  <p>Kronos, dedim. Kronos'un hikâyesini düşünüyordum. Bilir misin? İsterseniz kendini savunma mekanizması deyin, ama bu soruyu Rio de la Plata aksanıyla veya o aksandan ne kalmışsa onu taşıyan tizlikte bir sesle sordum. Kronos'un hikâyesini elbette biliyorum, dedi gözleri bulanık bir sıvının arkasında kaybolan Coffeen. Nereden çağrıştı bilmiyorum, dedim vakit kazanmak için. Orestes'le hiç ilgisi yok ki, dedi Coffeen. Hah, dedim ağzımı elimle örtmeksizin ve Coffeen'in duvardaki çizimlerinde dikkatini dağıtmamı sağlayacak bir şeyler aradım. Tam karşımdaki çizimde yolda yürüyen bir adam vardı, gözleri olan yıldızlar, yolda yürüyen o adamı seyrediyorlardı. Dürüst olmak gerekirse daha kötüsü olamazdı. Dürüst olmak gerekirse, hiçbir zarafeti yoktu. Dürüst olmak gerekirse, bütün kelimelerim tükenmişti, ama o da ne! Sanki bir şimşek çaktı, gölgeler değişti ve bir anlığına Coffeen aslında Orestes'miş ve ben de Erigone'ymişim gibi geldi, öyleyse demek gece hiç bitmeyecekti, bir daha günışığını göremeyecek, Lilian'ın oğlunun kara gözlerinde yanıp kül olacaktım. Bu şüpheler zihnime doluşurken ve korku, önce bir çalıya veya meşeye, sonra dallarını sonsuz gecenin karanlığına uzatmış ölümsüz bir ağaca, ovanın ortasında tek başına dikilmiş duran koca bir ağaca dönüşen korku, yüreğime (başka hiçbir yere yayılmaksızın) kök salarken Coffeen gözlerini açtı ve Erigone'nin zamanın sonsuzluğunda kaybolduğunu gören gözleriyle önce boş, sonra şaşkın bir bakış fırlattı bana, sanki hiç tanımadığı birine veya rastgele bir araya gelmiş gölgelere bakıyordu, ama yavaş yavaş kim olduğumu hatırladı, şaşkınlık nefrete, gareze ve cinai bir öfkeye dönüştü.</p>

  <p>İşte o zaman, o âna dek dikkatimden kaçan şeyin ne olduğunu kavradım.</p>

  <p>Bekle bir saniye, dedim. Şimdi hatırlıyorum, dedim. Uçuşan binlerce sinekle doluymuşçasına ağırlaşan hava birdenbire hafiflemiş, sis bulutu kaybolmuştu. Coffeen bana bakıyordu. Ben de uçaklarından, insanlarından arındırılmış gölgesiz hangarlarla ve sadece hayaller ile kehanetlerin havalandığı pistlerle dolu bir havaalanına bakıyordum. Sarhoşların ve uyuşturucu bağımlılarının havaalanı. Sonra birden buharlaşıp gitti ve yerini, Coffeen'in soru soran gözleri aldı. Şöyle dedim: Hiç. Hiç, saçma sapan, delice fikirlerim işte. Gitme zamanımın geldiğini hissedince kalkar gibi oldum ama Coffeen elini omzuma koyup beni durdurdu. Kendini Tanrı'nın iradesine bırak, dedim kendi kendime. İnançlı bir kadın değilimdir ama o an aklımdan geçen buydu, bir de ertesi günü göremeyeceğim. Şimdi söyleyince kulağa fazla melodramatik geliyor, ama o an bu kelimelerde gizli bir geçit veya ona benzer bir şey bulduğumu sandım ve böylece, garip gelecek biliyorum ama, korku kayboldu, her zamankinden canlıydım artık, Erigone'nin hikâyesini yanlış anladığımı kavramak anestezi altındaymışçasına beynimi uyuşturmuştu ve Lilian Serpas'ın dairesinin salonu hastanelere hiç benzemese de sedyeye konup ameliyathaneye götürülmüş gibi hissettim kendimi. Şöyle düşündüm: Felsefe ve Edebiyat Fakültesi'nin kadınlar tuvaletindeyim ve ben geriye kalan son kişiyim. Ameliyathaneye doğru gidiyordum. Tarih'i doğuracaktım. Ayrıca şöyle düşündüm (aptal değilim): Hepsi geride kaldı, polisler ve askerler üniversiteyi terk etti, Tlatelolco'da öğrenciler öldü, üniversite kapılarını yeniden açtı, ama ben hâlâ dördüncü kattaki tuvalette kilitliyim. Sanki fayanslardaki ay ışığından geçit, sandığımın aksine zamanın hüzünlü devinimine açılmıyordu. Benim dışımda herkes gitmişti. Benim dışımda herkes geri dönmüştü. İkinci gerçeği kabullenmek zordu, çünkü kimsecikleri göremiyordum ve gerçekten geri dönmüş olsalar onları görebilmem gerekirdi, oysa kendimi ne kadar zorlarsam zorlayayım, en fazla Carlos Coffeen Serpas'ın gözlerini görüyordum. Ama sedyem asker yeşiliyle şarap şişesi yeşili arası bir yeşile boyanmış koridordan geçerken, Tarih hâlâ çığlıklar atarak doğumunu müjdeliyordu ve zamanda donmuş ameliyathaneye alınıp fısıldaşan doktorların anemi teşhisini işittiğimde, iyi de anemi için neremi ameliyat edecekler, diye düşündüm merakla. Doktor, oğlum mu olacak? Hamile miyim, diye sordum. Banka soyguncularınınkini andıran yeşil maskeleriyle bana bakan doktorlar, hayır hanımefendi, diyordu, sizi Tarih'in doğumuna şahitlik etmeye götürüyoruz. Bu acele neden doktor bey? Başım dönüyor! Doktorlar, hastalara öleceklerini haber verirken kullandıkları ses tonuyla yanıtladılar sorumu: Tarihin doğumu bekleyemez, geç kalırsak hiçbir şey göremezsiniz, sadece yıkıntılar, duman, bomboş bir arazi ve o zaman, her gece şair arkadaşlarınızla dışarı çıkıp kafayı çekseniz bile sonsuza dek yalnız kalırsınız. Öyleyse ne duruyorsunuz, gidelim, dedim. Anestezi beynimi ele geçiriyor, baskın bir sıla hasreti gibi zihnime çöküyordu. Kısa süreliğine de olsa soru sormayı bıraktım. Bakışlarımı tavana diktim, tek duyabildiğim, sedyenin kauçuk tekerleklerinin gürültüsü ve diğer hastaların, Pentotal sodyum (öldüğünü zannettiğim ilacın) kurbanlarının boğuk çığlıklarıydı. Donmuş kemiklerime işleyen hoş, şefkatli bir sıcaklık bile hissettim.</p>

  <p>Ameliyathaneye vardığımızda sis perdesi açıldı, görüntü paramparça oldu ve bütün parçalar yerlere saçıldı. Bir şimşek çaktı ve küle dönüştü hepsi, sonra da bir rüzgâr esti ve küllerini Meksiko'ya dağıttı.</p>

  <p>Gözlerimi açmamın ve Carlos Coffeen Serpas'a bir şeyler söylememin —artık ne olursa— zamanı gelmişti.</p>

  <p>Ben de saatin geç olduğunu ve gitmem gerektiğini söyledim. Coffeen ise sanki, kendisi de ancak rüyalarda görülebilecek bir şey görmüş gibi bana bakıyordu. Silkinip önümden çekildi. Annen yarın sabah eve dönecek, dedim. Tamam, dedi gözlerini kaçıran Coffeen.</p>

  <p>Bana kapıya kadar eşlik etti. İlk basamakları inerken başımı çevirip ona baktım; eşikte durmuş, kapının aralığından beni izliyordu. Elimle ağzımı örtüp bir şeyler söyleyecek oldum, ama dudaklarımdan sadece anlamsız heceler döküldü. Sanki birdenbire bunamıştım. Coffeen tam çözemediğim, ancak korkuyla yorgunluk karışımı diyebileceğim bir ifadeyle bana bakıp kapıyı kapayana dek, oracıkta elimle ağzımı örtmüş halde, öylece durup ona baktım. Bir süre hareket etmeyi başaramadım. Düşüncelere dalmıştım. Derken merdivenin ışığı söndü, o zaman karanlıkta, trabzana tutunarak ağır ağır basamakları indim.</p>

  <p>Bolivar'da bir taksi çevirdim</p>

  <p>Araba beni o dönemlerde yaşadığım Escandon Mahallesi'ndeki ufacık daireme götürürken ağlamaya başladım. Şoför göz ucuyla bana baktı. İguanamsı bir adamdı. Zor bir gecenin ardından eve dönen bir fahişe olduğumu düşünmüş olacak ki, ağlama fıstık, buna değmez, yarın her şey gözüne farklı görünecek, bak görürsün, dedi. Felsefe yapacağına neden yola bakmıyorsun, dedim ona.</p>

  <p>Taksiden indiğimde ağlamam kesilmişti.</p>

  <p>Kendime bir fincan çay hazırlayıp yatağa yattım, bir şeyler okumaya çalıştım. Ne olduğunu hatırlamıyorum ama Pedro Garfías değildi. Sonunda okuyamayacağımı anlayıp pes ettim ve ışıkları kapayıp çayımı içtim. Sonra Meksika'nın başkentinde yeniden güneş doğdu.</p>
</body>
</html>
