<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>13</h3>

  <p>Anlayacağımı anladım ve kırılgan, titrek bir neşe günlerime sızdı. Meksikalı genç şairlerle geçirdiğim geceler beni yorgun düşürmüş, içimi boşaltmış ve ağlamanın eşiğine getirmişti. Başka bir tavanarasındaki başka bir odaya taşındım. Napoles, Roma ve Atenor Salaş mahallelerinde oturdum. Kitaplarımı kaybettim, giysilerimi de. Ama kısa sürede başka kitaplar geçti elime ve daha geç olmakla beraber yeni giysilere de kavuştum. Üniversitede geçici, ufak tefek işlere girdim. Koşullar elverdiğince, hemen her gün üniversitedeydim, haliyle başka kimsenin göremediği şeyler gördüm. Sevgili Felsefe ve Edebiyat Fakültemde Ortaçağ Floransa'sına yakışır dolandırıcılıklar ve Eski Roma'ya özgü kan davaları alıp başını gitmişti. Ara sıra Quito'da veya Bucareli Caddesi'ndeki başka bir mekânda Lilian Serpas'a rastlardım. Doğal olarak selamlaşırdık, ama hiçbir zaman biricik oğlundan bahsetmedik (gerçi bazı geceler, yeniden dairesine gitmemi ve oğluna o gece eve dönmeyeceğini söylememi istemesi için her şeyimi verebilirdim). Derken fırtınada beliren hayaletler gibi hayatımda belirip durmayı bıraktı ve yokluğu fark edildiyse bile kimse ona ne olduğunu sormadı, ben de nerede olduğunu sormaya korktum; ruhum o kadar kırılgan hale gelmişti ki vaktiyle en belirgin özelliklerimden biri olan meraka içimde yer kalmamıştı.</p>

  <p>Çok geçmeden sürekli uyuklamaya başladım. Önceden pek uyuyan biri olduğum söylenemezdi. Meksika şiirinin uyku özürlüsüydüm; şiirleri okur, sindirir, tek bir toplantıyı bile kaçırmazdım. Ama bir gün, Carlos Coffeen Serpas'ı ilk ve son görüşümden aylar sonra, üniversiteye gitmek için bindiğim otobüste uyuyakaldım ve ancak biri beni omuzlarımdan sarstığında uyandım, bozuk bir saati çalıştırmaya uğraşıyorlardı sanki. İrkilerek uyandım ve beni uyandıran, on beş yirmi yaşlarındaki oğlanın, bir öğrenciydi, yüzüne baktığımda ağlamamak için kendimi zor tuttum.</p>

  <p>O günden sonra, sürekli uyumak gibi kötü bir alışkanlık edindim.</p>

  <p>Coffeen'i, Erigone'yi ve Orestes'i düşünmek istemiyordum. Kendi hikâyemi ve yaşayacak kaç yılım kaldığını da düşünmek istemiyordum.</p>

  <p>Özetle nerede olursam olayım uyuyordum, özellikle de yalnızsam, yalnızlıktan kaçıştı uyku —tek başıma kaldığım anda uykuya dalıyordum. Zamanla kötü alışkanlığım kronikleşti, insan içinde de uyuyakalmaya başladım, bar masasına kafamı yaslıyor veya koltuğumda oturmuş, öğrencilerin piyeslerini izlerken uykuya dalıveriyordum.</p>

  <p>Geceleri rüyaların koruyucu meleğinin sesini duyardım: Auxilio, ahbap, bizim Güney Amerikalı çocukların sonunun neresi olduğunu keşfettin demek. Kes sesini, derdim ona. Kes sesini. Bir halt bilmiyorum. Çocuklar derken kimi kastediyorsun? Benim hiçbir şeyden haberim yok. O zaman ses, yanıtımı ikna edici bulmadığını gösteren bir şeyler mırıldanırdı, belki, hımm, derdi ya da öyle bir şeyler, hâlâ Felsefe ve Edebiyat Fakültesi'nin kadınlar tuvaletindeyim, derdim o zaman kendime. Ay, fayansları birer birer eritip imgelerin dışarı aktığı bir karadelik yaratıyor, hayatım bir film şeridi gibi gözümün önünden geçiyor: İzlediğim filmler, okuduğum kitaplar. Gelecek de delikten dışarı süzülüyor, ama ışık hızıyla gittiği için onu göremiyorum.</p>

  <p>Anlayacağınız, budalaca kehanetler beliriyordu rüyalarımda.</p>

  <p>Hey Auxilio, ne görüyorsun, diyordu uzaktan gelen ses.</p>

  <p>Geleceği, diye yanıtlıyordum. Geleceğin yirminci asrın kitaplarına neler getireceğini görebiliyorum.</p>

  <p>Kehanette bulunabilir misin, diye soruyordu aynı ses, meraklıydı, alaycılıktan eser yoktu onda.</p>

  <p>Kehanet mi değil mi bilemem ama birkaç tahmin yürütebilirim, diye karşılık veriyordum hayalperestlere bahşedilen tatlı sesimle.</p>

  <p>Haydi, haydi, diyordu heyecanlanan ses.</p>

  <p>Fakülte binasındaki kadınlar tuvaletindeyim ve geleceği görebiliyorum, diyordum soprano sesimle ve deliler gibi gülüyordum.</p>

  <p>O kadarını biliyorum, diyordu ses. Bana bilmediğim bir şey söyle. Kehanetlerini dile getirmeye başla, ben de hepsini not alayım.</p>

  <p>Sesler not falan almaz, diyordum bariton bir sesle, dinlemezler de. Sesler sadece konuşur.</p>

  <p>Yanılıyorsun ama bir önemi yok, diyordu, söylemen gerekenleri söyle ve lütfen yüksek sesle, tane tane konuş.</p>

  <p>O zaman derin bir nefes alıyor, tereddüt ediyor, zihnimi boşaltıyor ve şöyle diyordum: Kehanetlerim şunlar.</p>

  <p>Vladimir Mayakovski 2150 yılına doğru yine popüler olacak. James Joyce, 2124'te Çinli bir oğlan olarak yeniden doğacak. Thomas Mann, 2101'de Ekvadorlu bir eczacı olarak karşımıza çıkacak.</p>

  <p>Marcel Proust için 2033 yılı uzun sürecek kasvetli bir unutuluşun başlangıcı demek. 2089'da bazı kütüphanelerden Ezra Pound'un kitapları kaldırılacak. Vachel Lindsay 2101'de halkın şairi olacak.</p>

  <p>2045'te varoşlarda Cesar Vallejo okunacak. 2045'te varoşlarda Jorge Luis Borges okunacak. 2101'de Vicente Huidobro kitlelere hitap etmeye başlayacak.</p>

  <p>Virginia Woolf, 2076'da Arjantinli bir roman yazarı olarak yeniden doğacak. Louis Ferdinand Celine 2094'te arafa girecek. 2101'de herkes Paul Eluard okuyacak.</p>

  <p>Metempsikoz: Şiirde ruh geçişmesi. Şiir yok olmayacak. Karşı-gücü başka şekillerde kendini dışa vuracak.</p>

  <p>Cesare Pavese 2034'te Gözlemcilerin Koruyucu Azizi ilan edilecek. Pier Paolo Pasolini 2100'de Kaçakların Koruyucu Azizi ilan edilecek. 2167'de Giorgio Bassani mezarından çıkacak.</p>

  <p>Oliverio Girondo 2099'da çocuk kitapları yazarı olarak yerini bulacak. Roberto Arlt'ın bütün eserleri 2102'ye kadar sinemaya uyarlanacak. Adolfo Bioy Casares 2105'te bütün eserlerinin beyaz perdeye uyarlandığını görecek.</p>

  <p>Arno Schmidt, 2085'te kendi küllerinden doğacak. Güney Amerika'nın varoşlarında, 2101'de yeniden Franz Kafka okunacak. 2098'de Rio De La Plata bölgesinde Witold Gombrowicz iade-i itibarın tadını çıkaracak.</p>

  <p>Paul Celan 2113'te küllerinden yeniden doğacak. Andre Breton 2071'de aynalar aracılığıyla geri dönecek. Son okuyucusu 2059'da ölen Max Jacob'u bir daha kimse okumayacak, yani son okuru da ölecek.</p>

  <p>Jean-Pierre Duprey'i 2059'da kim okuyacak? Gary Snyder'ı kim okuyacak? Ilarie Voronca'yı kim okuyacak? Bunlar kendime sorduğum sorular.</p>

  <p>Gilberte Dallas'ı kim okuyacak? Rodolfo Wilcock'u kim okuyacak? Pierre Unik'i kim okuyacak?</p>

  <p>2059'da Şili'de bir meydana Nicanor Parra'nın heykelini dikecekler. 2020'de Meksika'da bir meydana Octavio Paz'ınkini. Onlardan biraz daha küçük bir Ernesto Cardenal heykeli de 2018'de Nikaragua'daki bir meydana konacak.</p>

  <p>Ama bütün bu heykeller ya Tanrı’nın müdahalesi ya da dinamitin gücüyle, er geç, Heine'nin heykeli gibi yıkılacak. Bu yüzden sizin yerinizde olsam, dikilen heykellere pek güvenmezdim.</p>

  <p>Carson McCullers'ı 2100'de de okuyacaklar, ama Alejandra Pizarnik, aynı yıl son okuyucusunu da yitirecek. Alfonsina Storni 2050'de ya kedi ya da ayıbalığı olarak yeniden dünyaya gelecek, hangisi olacak, emin değilim.</p>

  <p>Anton Çehov'un durumuysa biraz farklı: 2003'te yeniden doğacak, 2010'da yeniden doğacak, 2014'te yeniden doğacak. 2081'de bir kere daha belirecek. Sonra, ondan bir daha haber alınamayacak.</p>

  <p>2017'de Alice Sheldon kitlelere hitap edecek. Alfonso Reyes 2058'de kesin olarak öldürülecek ya da öyle sanacaklar, ama aslında katillerini öldüren Reyes olacak. Marguerite Duras 2035'te bile, binlerce kadının sinir sisteminde yaşamayı sürdürecek.</p>

  <p>Ne garip, ne garip, diyordu gaipten gelen ses. Bahsettiğin yazarlardan bazılarını hiç okumadım.</p>

  <p>Örneğin hangisini, diye sordum.</p>

  <p>Örneğin şu Alice Sheldon'u. Kim olduğuna dair en ufak bir fikrim yok.</p>

  <p>Güldüm. Katıla katıla güldüm. Bu kadar komik olan ne, diye soruyordu ses. Seni faka bastırdım, pek kültürlü geçinirsin ya, diye yanıtlıyordum. Kültürlüymüş... Kültürlü müyüm değil miyim bilmiyorum, ama okumuşluğum var. Ne garip, dedim, rüya birden 180 derece dönmüştü, binlerce Popokatepetl ve İxtaccihuatl'la<a href="../Text/dipnot.html#note_4" id="back_note_4"><sup>[4]</sup></a> kaplı, buz gibi bir yerdeydim. Garip olan ne, diyordu ses. Ben Uruguaylıyken, rüyalarımın koruyucu meleğinin Buenos Airesli olması, diyordum. Ha, aslında sık rastlanan bir durumdur, diyordu dişi ses. Alice Sheldon, kitaplarını James Tiptree Jr. adıyla yayımlamıştır diyordum, soğuktan tir tir titreyerek. Hiç okumadım, diyordu ses. Bir sürü öyküsü ve romanı olan bir bilimkurgu yazarıdır, diyordum.</p>

  <p>Hiçbirini okumadım. Hiçbirini okumadım, diyordu ses, dişlerinin soğuktan birbirine çarptığını duyabiliyordum. Dişlerin mi var, diye soruyordum kulaklarıma inanamayarak.</p>

  <p>Gerçek dişler değil, sahiden benim değiller, diye yanıtlıyordu sesin sahibi olan kadın. Bu, ben yanındayken kaybettiğin dişlerin takırtısı, benim ağzımdan dökülüyor. Dişlerim, diye düşünüyordum nostalji barındırmayan bir şefkatle. Soğuk katlanılacak gibi değil, sen de öyle düşünmüyor musun, diyordu koruyucu meleğim. Evet, çok, çok soğuk, diyordum. Bu dondurucu yerden çıkmaya ne dersin, diye öneriyordu ses. Harika bir fikir, ama nasıl başaracağımızı bilmiyorum, kafatasını parçalamadan buradan çıkabilmek için deneyimli bir dağa olmak gerek, diye yanıtlıyordum onu.</p>

  <p>Uzakta Meksiko'nun siluetini görmeye çalışarak buzların arasında bir süre daha ilerliyorduk.</p>

  <p>Bu manzara bana Caspar David Friedrich'in bir resmini hatırlattı, diyordu ses. Hiç hatırlatmaz mı, diye karşılık veriyordum. Ne demek istiyorsun, diye soruyordu. Hiç, hiç.</p>

  <p>Derken, saatler veya aylar sonra ses, kimse bizi kurtarmaya gelmeyecek, buradan çıkmanın bir yolunu bulmalıyız, diyordu bana. Kendi başımıza çıkamayız, kafamızı gözümüzü yararız (en azından ben yararım), diyordum. Zaten soğuğa alışmaya başladım, sanki Dr. Atl'ın haşin dünyalarından birine düştük. O zaman gaipten gelen ses Rimbaud'nun sesli harfler şiirini çağrıştıran bir hüzünle şöyle diyordu bana: Alıştın.</p>

  <p>Derken, sessizlikle geçen ayların veya yılların ardından, bana, uçak kazası geçiren vatandaşlarını hatırlıyor musun, diyordu. Ne vatandaşı, diye soruyordum sesin hiçlikle ilgili rüyalarımı bölüp durmasının verdiği bıkkınlıkla. And Dağları'na düşen uçaktaki Uruguaylılar. Herkes onlardan umudu kesmişti, üç ay kadar dağlarda kaldılar, açlıktan ölmemek için ölenlerin cesetlerini yediler, galiba futbolcuydular, dedi ses. Ragbi oyuncuları, dedim. Ragbi oyuncuları mı? Kimin aklına gelirdi, ben onları futbolcu sanıyordum. Neyse, yani onları hatırlıyorsun? Evet, And Dağları'nın yamyam ragbi oyuncularını hatırlıyorum. İşte sen de öyle yapmalısın, diyordu ses.</p>

  <p>İyi de kimi yiyeceğim, diyordum, kulağa Ruben Darío'nun "Zafer Yürüyüşü" kadar tatlı ve şefkatli gelen sesin sahibinin gölgesini arayarak. Beni değil, beni yiyemezsin, diyordu ses. Öyleyse kimi yiyeceğim? Burada yapayalnızım. Sen varsın, ben varım, binlerce Potocatepetl ve İxtaccihuatl var, bir de soğuk rüzgâr, ama başka bir şey yok, diyordum, karlar arasında ilerleyip gözlerimle ufukta Güney Amerika'nın en büyük şehrinin izlerini ararken. Ama lanet Meksiko görünürde yoktu ve yegâne arzum, yeniden uykuya dalmaktı.</p>

  <p>O zaman dişi meleğin sesi Julio Cortâzar'ın bir romanının sonundan bahsetmeye başladı, hani kahramanımız, rüyasında sinemada olduğunu görür ve biri gelip ona uyanmasını söyler ya. Sonra Marcel Schwob'dan ve Jerzy Andrzejewski'den ve Pitol'un Andrzejewski tercümesinden bahsetti, Tanrım bu kadın hiç susmayacak mı, dedim içimden, sus artık, bunları zaten biliyorum, benim sorunum, nasıl uyanacağım değil, nasıl yeniden uykuya dalacağım, ki buna da sorun denemez aslında, çünkü rüyalarım gayet tatlı ve kimse tatlı bir rüyadan uyanmak istemez. Ses buna psikoanalitik terimlerle karşılık verdiğinde, hangi şehirden geldiğiyle ilgili zihnimde en ufak bir şüphe kalmadı: Kesinlikle Buenos Airesliydi. O zaman şöyle diyordum ona: Ne komik, kalbimi donduran korkular Uruguaylı, ama rüyalarımın koruyucu meleği bir Argentino<a href="../Text/dipnot.html#note_5" id="back_note_5"><sup>[5]</sup></a>. Ve o, ders verircesine düzeltiyordu hatamı: Argentina, dişi olacak, Argentina<a href="../Text/dipnot.html#note_6" id="back_note_6"><sup>[6]</sup></a>.</p>

  <p>Sonrasında sessizliğimizi koruyorduk, rüzgâr, dağılmadan önce inci kolyeleri andıran kar tanelerini dört bir yana savururken Meksiko'nun siluetini gözden kaçırmamak için boş ufku tarıyorduk sürekli, gerçi doğruyu söylemek gerekirse, artık en ufak bir umudumuz kalmamıştı.</p>

  <p>Ta ki ses şunları söyleyene dek: Hey Auxilio, ben artık kaçıyorum. Nereye, diye soruyordum. Başka bir rüyaya, diyordu. Hangi rüyaya, diye soruyordum. Hangisi olursa, diyordu, burada donuyorum. Son sözlerini öyle yürek sızlatan bir içtenlikle söylüyordu ki yüzünü görebilmek umuduyla karlara bakıyordum ve sonunda ufacık suratının tınısına rastladığımda, bana Robert Frost'un karlar ve soğukla ilgili şiirini hatırlatıyordu. Hüzünleniyordum o zaman, demek ses yalan söylemiyordu —zavallıcığın soğuktan donduğu doğruydu.</p>

  <p>Isıtabilmek umuduyla onu kollarıma alıyordum, ne zaman istersen gidebilirsin, hiç dert değil, diyordum ona. Bir şeyler daha söyleyebilmeyi istiyordum, ama ağzımdan sadece bu beceriksiz kelimeler dökülüyordu. O zaman, ağırlığı olmayan angora bir kazağı andıran yumuşacık ses, kollarımda kıpırdanıyor, Remedios Varo'nun bahçesindeki kediler gibi zevkle mırlıyordu. İyice ısındığında ona, haydi git, seninle tanışmak büyük bir zevkti, ama tekrar üşümeden yola çıkmalısın, diyordum. Sesçik kollarımın arasından sıyrılıyor (ama göbek deliğimden çıkmış gibi geliyordu bana) ve güle güle ya da çav demeden, gerçek bir Arjantinli koruyucu melek gibi, tam bir Fransız çıkışı yapıyordu. Yalnız kalıp deli gibi düşünmeye başladığımda, sesin beni boş boş konuşturmaktan başka bir işe yaramadığı sonucuna varıyordum. Kendini aptal durumuna düşürdün, diyordum yüksek sesle, daha doğrusu demeye çalışıyordum.</p>

  <p>Çalışıyordum dedim, çünkü yapıp yapabildiğim ağzımı açıp kapamaktı. Karla kaplı boşluğa kelimeleri haykırmaya kalktığımda soğuk o kadar şiddetlenmişti ki çenemi bile kıpırdatamıyordum. Yani olsa olsa, söylemeye çalıştığım şeyi düşünmüşümdür, ama eklemeliyim ki düşüncelerim kulakları sağır edecek kadar gürültülüydü (veya o karlı dağlarda bana öyle geliyordu), sanki uykumda beni öldüren soğuk, aynı zamanda bir tür Yeti'ye, kaslı ve gür kıllı bir kar kadınına dönüştürüyordu beni, elbette hayal gördüğümün farkındaydım, ne vücudumu soğuktan koruyacak uzun tüylere kavuşmuştum ne sesim katedrallerden yükselen, sadece kendi sayesinde, sadece kendi için var olan ve uykusuzluk çekenlerin tek sorusunu, o boş, yitik soruyu —neden, neden?— tekrarlayıp durmaktan başka bir işe yaramayan kutsal sese dönüşmüştü. Soru boştu, çünkü yıkılan her duvarın küllerinden yenileri doğuyordu; her şey anlamsızdı, hepsi umutsuz, boş çabalardı, ağlamanın bile bir anlamı yoktu, çünkü zirvelerde yaşayanlar ağlamaz, sadece soru sorar; Machu Pichu irtifasında ağlanmaz ya da belki soğuk gözyaşı bezlerini etkiliyordur veya mesele zirvelerin bakış açısıyla gözyaşlarının yararsız olmasıdır.</p>

  <p>Damlaların sesini duyduğumda karların arasında ölümü bekliyordum, nasıl olabilir, diyordum kendi kendime, yine rüya görüyor olmalıyım, Himalayalar'ın tepesinde, her şeyin donup kaskatı olduğu bu yerde hiçbir şey damlayamaz. O ufacık ses, sonsuz uykuya dalmamı engellemeye yetiyordu. Gözlerimi açtım; sesin kaynağını bulmaya çalışıyordum. Acaba buzlar mı eriyor, diye düşünüyordum. Önce sonsuz bir karanlığın içindeymişim gibi geliyordu, ama kısa süre sonra gözlerimin ışığa alışması zaman aldığı için öyle olduğunu keşfediyordum. Sonra fayanstan, tek bir fayanstan yansıyan donuk ay ışığını gördüm, sanki beni bekliyordu. Yerdeydim, sırtımı duvara yaslamıştım. Ayağa kalktım. Dördüncü kattaki kadınlar tuvaletinin musluklarından biri tam kapanmamıştı. Musluğu açıp yüzümü yıkadım. O zaman ay ışığı, başka bir fayansa geçti.</p>
</body>
</html>
