<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>9</h3>

  <p>Ondan sonra gerçek dünyaya döndüm. Maceranın canı cehenneme, dedim alçak sesle. Maceralar, maceralar. Ne şiirsel maceralar yaşadım, hepsi ölüm kalım meselesiydi, ama sonra gerçek dünyaya, Meksika sokaklarına döndüm ve tüm sıradanlığıyla gündelik hayat beni tatmin etmeye yetti, daha fazlasını istesem ne olacaktı? Kendini kandırmayı sürdürmek neden... Gündelik hayat topu topu birkaç saniye süren sabit bir geçiş dönemi. Böylece geri döndüm, hayatı olduğu haliyle görüp beni kucaklamasına izin verdim. Ben anayım, dedim ona. Korku filmlerinin bana pek uygun olduğunu sanmıyorum. O zaman gündelik hayat bir sabun köpüğü gibi şişti, şişti, şişti ve patladı.</p>

  <p>Diğer zamanlarda Felsefe ve Edebiyat Fakültesi'nin dördüncü katındaki kadınlar tuvaletindeydim ve 1968 Eylül'üydü. Remedios Varo'nun maceralarını düşünüyordum. Remedios Varo'yu hatırlayan çok az kişi var. O güzel kadınla hiç tanışmadım. Onunla tanıştığımı söyleyebilmeyi gerçekten isterdim, ama doğruya doğru, yolumuz hiç kesişmedi. Muhteşem kadınlar tanıdım, dağlar veya okyanus akıntıları kadar güçlü kadınlar, ama Remedios Varo aralarında yoktu. Evine gitmekten utandığımdan değil, çalışmalarına hayran olmadığım için hiç değil (ona bütün kalbimle hayranım)... Remedios Varo 1963'te öldüğü için... 1963'te ben çok uzaklardaki sevgili Montevideo'mda yaşıyordum henüz.</p>

  <p>Gerçi bazı geceler, ay ışığı kadınlar tuvaletini aydınlattığında, hâlâ uyanıksam, hayır, diye düşünüyorum, 1963'te çoktan Meksiko'ya gelmiştim ve görüşmese de çalışmalarını takdir ettiği Remedios Varo'nun adresini sorduğumda, Don Pedro Garfías dalgın dalgın bana bakmış, hantal adımlarda masasına gidip bir kâğıt almış, çekmeceden fihristi ve ceketinin cebinden dolmakalemi çıkarıp o güzel el yazısıyla Katalan ressamın adresini kâğıda not etmişti.</p>

  <p>Böylece Remedios Varo'nun Polanco Mahallesi'ndeki evine gidiyorum uçarcasına. Yoksa yanlış mı hatırlıyorum? Anzures Mahallesi olabilir mi? Ya da belki Tlaxpana Mahallesi? Ay ışığı örümcek gibi sinsi sinsi kadınlar tuvaletinin penceresinden içeri süzülürken, hafızam bana zalim oyunlar oynuyor. Her neyse, Meksiko sokaklarından rüzgâr gibi geçiyorum ve sokaklar da kadın ressamın evine yaklaştığım sırada yavaş yavaş değişiyor, (her değişim bir öncekinin üstüne biniyor, her biri öncekinin devamı veya öncekinin eleştirisi) derken bütün evlerin yıkılmış kaleleri andırdığı bir sokağa varıyor, kapıyı çalıyorum, kalbim göğüs kafesimden dışarı fırlayacak neredeyse, birkaç saniye bekliyorum (böyleyimdir, hayran olduğum biriyle tanışacağım zaman kalbim deliler gibi çarpmaya başlar) ve ayak sesleri duyuyorum diğer taraftan, biri kapıyı açıyor, o kişi Remedios Varo.</p>

  <p>Kırk dört yaşında. Yani, yaşayacak bir yılı kalmış.</p>

  <p>Beni içeri davet ediyor. Pek ziyaretçim olmaz, diyor. İçeri giriyorum, peşimden geliyor. Geçin geçin, diyor. Kötü aydınlatılmış koridordan, leylak rengi perdeli, iki penceresi iç avluya bakan büyük oturma odasına geçiyorum. Oturma odasında, oturulmayı bekleyen bir koltuk var, oturuyorum. Ufak yuvarlak masada iki fincan kahve. Kül tablasında üç izmarit sayıyorum. En mantıklı varsayım, evde üçüncü birinin olduğu. Remedios Varo gözlerimin içine bakıp gülümsüyor. Yalnızım, diyor düşüncelerimi okumuşçasına.</p>

  <p>Ona ne kadar hayran olduğumu söylüyorum, Fransız sürrealistlerden, Katalan sürrealistlerden, İspanya İç Savaşı'ndan söz ediyorum, 1942'de yollarını ayırdıkları için Benjamin Peret'ten bahsetmiyorum, bilmiyorum araları iyi mi kötü mü, hâlâ konuşuyorlar mı, ama Paris'ten, sürgünden, Meksika'ya gelişinden, Leonora Carrington ile arkadaşlığından söz ediyorum ve birden Remedios Varo'ya kendi hayatını anlattığımı kavrıyorum, liseli kızlar gibiyim, o kadar gerginim ki dilim dolaşıyor, sanki müfettişlerden oluşan, var olmayan bir kurulun karşısına geçmiş, dersimi ne kadar iyi ezberlediğimi ispatlamaya çalışıyorum. Yüzüm kıpkırmızı oluyor, özür dilerim, ne diyeceğimi bilemedim, diyorum, sigara içebilir miyim, diye soruyorum, çantamda Delicados paketini arıyor ama bulamıyorum, bu yüzden, sigaranız var mı, diyorum. Ve sırtı, eski bir etekle (ama o eski eteğin bir deve ait olduğu belli) üstü örtülmüş bir resme dönük olan Remedios Varo, sigarayı bıraktığını, ciğerlerinin iyi durumda olmadığını söylüyor. Onda ciğerleri çökmüş birinin suratı yok, hatta kötü şeyler yaşamış birinin suratı da yok, oysa neler görüp geçirdi, şeytanın, Hayat Ağacı'na tırmanan tahta kurtlarının önlenemez yükselişini, Aydınlarına ve Gölge veya İmparatorluk ya da Düzenin Krallığı arasındaki çatışmaları gördü —ki bunlar, bizi canavarlara, robotlara dönüştürmeyi hedefleyen mantık dışı lekelere verilmiş özel isimlerdir ve zamanın başlangıcından beri (Aydınlanma'nın resmi temsilcilerinin hiç şüphesiz inkâr edecekleri, bana ait bir zaman çizelgesi) Aydınlanma'yı engellemeye çalışırlar. Çok az kadın, gördüğü şeyleri gördüğünün onun kadar <i>bilincindedir</i> ve şimdi kendi ölümünü, on iki aydan kısa süre içinde gerçekleşeceği kaderine yazılmış ölümünü görüyor; biliyorum, evinde biri daha var, sigara içen, benim tarafımdan görülmeyi istemeyen biri. Öyleyse, her kimse, tanıdığım biri olmalı.</p>

  <p>İç çekip dördüncü katın kadınlar tuvaletinin fayanslarına çarpan ay ışığına bakıyorum, bir korku bastırıyor, elimi kaldırıp dev eteğin arkasındaki resmi işaret ederek, oradaki ne, diye soruyorum ona. Remedios Varo gülümsüyor, sırtını dönüyor; bana sırtını dönüyor ve bir süre onu meraklı gözlerden koruyan eteği kaldırmaksızın veya kenara çekmeksizin resmi inceliyor. Bu sonuncusu, diyor. Veya belki sondan bir önceki, diyor. Kelimeleri ay ışığında parlayan fayanslara çarptığı için <i>bir önceki</i> lafı yankılanarak yumuşamış olabilir. Uykusuzluğun o marjinal aşamasında Remedios Varo'nun bütün resimleri, ayın veya mavi gözlerimin döktüğü gözyaşları gibi teker teker gözümün önünden geçiyor. Gerçekten, detaylara dikkat etmek veya <i>sonuncu</i> ile <i>sondan bir önceki</i> sözlerini birbirinden ayırmak çok zor. Derken Remedios Varo devin eteğini kaldırıyor ve devasa vadi ortaya çıkıyor, en yüksek dağın zirvesinden görüldüğü haliyle, yeşil ve kahverengi bir vadi, o manzaranın görüntüsü bile beni tedirgin etmeye yetiyor, çünkü evde birinin daha olduğuna emin olduğum gibi, ressamın bana gösterdiği resmin de bir giriş olduğunu ve sonsuza dek ruhuma kazınacak bir sahne için ortamı hazırladığını adım gibi biliyorum ya da hayır, kazınmak demeyelim, çünkü hiçbir şey artık bende o etkiyi uyandıramaz, hissettiğim daha çok, buz adamın, buz küplerinden yapılma bir adamın yaklaşması; gelip beni dudaklarımdan, dişsiz ağzımdan öpüyor ve ben buzdan dudaklarının dudaklarıma değdiğini ve buzdan gözlerinin gözlerime kenetlendiğini hissediyorum. Juana de Ibarbourou gibi bayılmak geliyor içimden, neden ben, neden ben, diye mırıldansam? (Bu kokoşluk için lütfen affedin beni.) Buz küplerinden yapılma adam gözlerini kırpıştırıyor ve o göz kırpışta, biri pencereyi açmışçasına içeri dolan fırtınanın izlerini görüyorum ve sonra, fikir değiştirip aniden gözünü kapıyor ve hayır, diyor, görmen gerekenleri göreceksin Auxilio, ama zamanı geldiğinde.</p>

  <p>Biliyorum ki o manzara, Rönesans dekorunun izlerini taşıyan o dev vadi, beklemede.</p>

  <p>İyi de neyi bekliyor?</p>

  <p>Derken Remedios Varo etekle resmi örtüp bana bir fincan kahve ikram ediyor, konuyu değiştiriyoruz, psikotropik ilaçlar, elektroşok tedavisi, Eski Yunan rahipleri ve deccal gibi kelimeler başka bağlamlardan sohbetimize sızsa da farklı konulardan, sıradan şeylerden konuşuyoruz. Sonra yakın zamanda açlık grevine yatmış biri aklımıza geliyor, yemeksiz geçen bir haftanın ardından insan artık açlık hissetmez, cümlesi çıkıyor dudaklarımdan; Remedios Varo, acıyan gözlerle bana bakarak, seni zavallı şey, diyor.</p>

  <p>Tam o anda kalın leylak rengi perdeler kıpırdıyor. Ayağa fırlıyorum. Katalan ressamın az önce söylediği şey üzerine düşünemem ve düşünmeyeceğim. Pencereye gidip perdeyi açıyorum, kapkara bir kedi yavrusu çıkıyor karşıma. Rahat bir nefes alıyorum. Arkamda duran Remedios Varo'nun gülümsediğini ve kendi kendine, bu kız da kim diye sorduğunu biliyorum. Pencere küçük bir avluya ve beş altı kedinin akşam sefası yaptıkları bahçeye bakıyor. Ne kadar çok kedi var! Hepsi sizin mi? Sayılır, diyor Remedios Varo. Ona dönüyorum: Yavru kediyi kucağına almış, Katalan dilinde, <i>İşte böyle tatlım, nerelerdeydin, saatlerdir seni arıyorum</i>, diyerek onu okşuyor.</p>

  <p>Biraz müzik dinlemek ister misin?</p>

  <p>Bana mı soruyor kediye mi? Herhalde bana çünkü kediyle Katalanca konuşuyor, gerçi bir bakışta kedinin doğma büyüme Meksikalı olduğunu, kökenleri en az üç asır öncesine dayanan Meksika sokak kedilerinin soyundan geldiğini anlıyorsunuz. Ay ışığı kedilerinki gibi zarif adımlarla tuvaletteki fayansların birinden diğerine geçerken birden aklıma takılıyor, İspanyollar gelmeden önce Meksika'da kedi var mıydı, diye soruyorum kendime ve bu soruya verdiğim yanıt, tutkusuz, nesnel ve hatta aldırışsız: Meksika'da kedi yoktu; kediler ikinci ve üçüncü göç dalgasıyla geldi.</p>

  <p>Meksika'nın uyurgezer kedilerini düşündüğüm için, gerçek bir uyurgezer gibi mahmur bir sesle, evet, diye yanıtlıyorum Remedios Varo'nun sorusunu. Pikabın yanına gidiyor, eski bir pikap —ama bu kimseye şaşırtıcı gelmemeli, çünkü o inanılmaz 1962 yılındayız ve her şey eski—, bir plak takıyor, Salvador Bacarisse'nin La Minör Konçertosu, diyor; bu İspanyol müziğini ilk kez dinlerken ağlamaya başlıyorum, ay, ağır çekim bir fayanstan diğerine geçiyor yine, sanki bu filmin yönetmeni doğa kanunları değil de benim.</p>

  <p>Bacarisse'yi ne kadar dinliyoruz?</p>

  <p>Bilmiyorum. Tek bildiğim, bir noktada Remedios Varo'nun pikabın kolunu kaldırıp müziği sona erdirdiği. O zaman yanına gidip (itiraf ediyorum ki ayrılmak istemediğimden) yanaklarım kızararak, kullandığımız fincanları yıkamayı, yeri süpürmeyi, mobilyaların tozunu almayı, tencereleri ovalamayı, gidip evin alışverişini yapmayı, yatağı toplamayı veya küveti onun için doldurmayı teklif ediyorum, ama Remedios Varo gülümseyerek, bunların hiçbirini yapmana gerek yok Auxilio, ama sorduğun için teşekkür ederim, diyor. İdare ediyorum, gerçekten. Yardımına ihtiyacım yok. Beni kapıya kadar geçirdiği sırada içimden, yalancı, diyorum, nasıl yardıma ihtiyacı olmaz?</p>

  <p>Kapının eşiğindeki halim gözümün önünde beliriyor. O içerde, eli kapı kolunda. Ona sormak istediğim o kadar çok şey var ki. Örneğin, yeniden ziyarete gelebilir miyim? Günışığı sokağa dökülmüş beyaz şarabı andırıyor. Ressamın yüzünü aydınlattığında, cesur bir hüznü ortaya çıkarıyor ışık. Tamam. Her şey yolunda. Gitme zamanım geldi. Elini mi sıkmalıyım, yanaklarından mı öpmeliyim? Güney Amerikalı kadınlar bildiğim kadarıyla tek öpücükle vedalaşır. Tek yanaktan öper. İspanyol kadınlar iki yanaktan. Fransız kadınlar üç kere öper. Küçük bir kızken, üç öpücüğün, özgürlük, eşitlik ve kardeşlik anlamına geldiğine inanırdım. Öyle olmadığını artık biliyorum, ama yine de öyle olduğunu düşünmek hoşuma gidiyor. Bu yüzden yanaklarına üç öpücük konduruyorum ve bana öyle bir bakıyor ki sanki o da bir zamanlar benimle aynı sonuca varmış. Sol yanağa bir öpücük, sağ yanağa bir öpücük, sol yanağa son öpücük. Remedios Varo bana bakıyor, endişelenme Auxilio, ölmeyeceksin, delirmeyeceksin, akademik bağımsızlığın son kalesi sensin, üniversitelerimizin onurunu sen savunuyorsun, en kötü ihtimalle aşırı zayıflayacak ve hayal göreceksin; belki seni bulurlar, ama şimdi bunu düşünme, güçlü ol, zavallı yaşlı Pedrito Garfías'ın şiirlerini oku (keşke yanında okuyacak başka şeyler de getirseydin, seni aptal kız) ve 1968'in 18 Eylül'ünden 30'una kadar bırak zihnin zamanda özgürce dolaşsın.</p>

  <p>Remedios Varo kapıyı kapamadan önce son bir kez gözlerimin içine bakıyor ve o anda kadının çoktan öldüğü gerçeği, benim için tartışılamaz bir netliğe kavuşuyor.</p>
</body>
</html>
