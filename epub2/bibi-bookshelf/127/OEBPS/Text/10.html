<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>10</h3>

  <p>Remedios Varo'nun evinden ayrıldığımda uykuda gibiydim, uykusunda yürüyen biri gibi, ama onlardan daha da kaybolmuş haldeydim, çünkü uyurgezerler her zaman eve dönüş yolunu bulur, oysa ben bir daha asla Remedios Varo'nun evine dönemeyeceğimi biliyordum. Gecenin bir vakti veya güneş yükselirken aşkın veya öfkenin tercih etmeme yol açtığı şehrin kalbinde kaybolup gidecektim.</p>

  <p>1968'in çaresiz Eylül'ünden önceki ve sonraki olayların herhangi bir ritme veya mantığa uymaksızın zihnime doluşan anıları bir şeyler mırıldanıyor, kekeliyor ve bana olduğum yerde kalmamı, bir taksidermistin ininden fırlamış vahşi hayvanlar misali birbirini kovalayan mimari gölgelerin sesleri başta olmak üzere, Meksiko'dan yükselen tüm seslere kulak vermemi söylüyor.</p>

  <p>Duyularım beni tamamen uzamsal bir dünyaya çiviliyor, bu yüzden Remedios Varo'nun evinin kapısının açıldığını ve ben oradayken, yatak odasında veya tuvalette ya da perdelerin arkasında saklanan kadının dışarı çıktığını görene dek, ne kadar zaman geçtiğini kestiremiyorum.</p>

  <p>İnce uzun bacaklarına rağmen benden daha ufak tefek bir kadın olduğunu hesapladım onu takip etmeye başladığımda. Çünkü kadın, Meksika standartlarına göre uzun boylu olsa da ben daha uzundum.</p>

  <p>Peşine düştüğümde tek görebildiğim, kadının sırtı ve bacaklarıydı. Dediğim gibi, kahverengi dalgalı saçlı, zayıf bir kadındı ve omuzlarına dökülen saçları, dağınık olmakla beraber (pejmürdelik denebilirdi belki, ama böyle söyleme cüretine sahip değilim) zarafetten yoksun değildi.</p>

  <p>Her şeyiyle zarifti, sebebini tam olarak ifade etmek güç olsa da üzerinden dalga dalga zarafet yayılıyordu, oysa giysileri ne sıradışıydı ne de orijinal: Siyah bir etek ile pazarlarda birkaç pesoya satılan türden, krem rengi eski püskü bir hırka giymişti. Ne var ki, garip gelecek ama, ayağında topuklu ayakkabılar vardı ve topuklar yüksek punto olmasa da o kıyafet için fazla şıktı, giysilerine pek uymuyordu. Koltuğunun altında bir tür evrak çantası taşıyordu.</p>

  <p>Sandığım gibi otobüs durağına gitmektense şehir merkezine doğru yürümeye devam etti ve kafelerden birine girdi. Dışarıda kalıp camdan onu izledim. Bir masaya yaklaştığını, çantadan bir şey çıkarıp gösterdiğini gördüm: Bir yaprak, sonra bir tane daha. Çizimler veya çizimlerin röprodüksiyonlarıydı. Masada oturan adam ve kadın kâğıtlara bakıp başlarını iki yana salladı. Kadın onlara gülümseyip bir sonraki masaya geçti, aynı sahne tekrarlandı. Sonuç değişmedi. Yılmayan kadın bir sonraki masaya, bir sonraki masaya ve bir sonraki masaya geçti, bütün masaları tek tek dolaştı. Tek bir çizim sattı. Üç beş kuruşa. O zaman, gönlünüzden ne koparsa düsturuyla satış yaptığını anladım. Ardından bara gidip garsonla birkaç kelime konuştu. O konuştu, garson dinledi. Herhalde birbirlerini tanıyorlardı. Garson kahve yapmak için sırtını döndüğünde, kadın bu fırsatı değerlendirip barda oturan adamla sohbete daldı ve ona da resim satmaya çalıştı; bu sefer yerinden kıpırdamıyordu ve müstakbel alıcılar ona gidiyorlardı, bir veya belki iki adam daha yanına gelip boş gözlerle hâzinelerini süzdü.</p>

  <p>Kadın altmış yaşlarındaydı ve yaşını gösteriyordu. Daha yaşlı bile olabilirdi. Bu olay, Remedios Varo'nun ölümünden on yıl sonra, yani 1963'te değil 1973'te yaşandı.</p>

  <p>Baştan aşağı ürperdim. O ürperti bana dedi ki: Hey Auxilio (Meksika değil Uruguay aksanıyla konuşuyordu) Meksika şiirinin gerçek anası sen değilsin, takip ettiğin o kadın, Remedios Varo'nun evinden çıkan; ayak izlerini takip ettiğin kadın var ya, işte o; ana o; sen değilsin, sen değilsin, sen değilsin.</p>

  <p>Başım ağrımaya başladığından olsa gerek, gözlerimi sıkı sıkı kapadım. Sanırım sahip olmadığım dişler de ağrımaya başladı, gözlerimi sıkı sıkı kapadım ve açtığımda kadın bardaydı, yapayalnızdı, bir bar taburesine oturmuş sütlü kahvesini içiyor ve muhtemelen sevgili oğlunun çizimlerinin röprodüksiyonlarını taşıdığı çantadan çıkardığı bir dergiyi okuyordu.</p>

  <p>Birkaç metre ötede, garson dirseklerini bara yaslamış, dalgın dalgın camdan dışarı bakıyordu. Masaların bir kısmı boşalmıştı. Diğer masalarda oturanlar yavaş yavaş kadına olan ilgilerini kaybedip kendi sohbetlerine dönmüşlerdi.</p>

  <p>O zaman, uyanıkken veya bir rüyadayken takip ettiğim kadının Lilian Serpas olduğunu anladım ve hikâyesini, daha doğrusu kulağıma çalındığı kadarını hatırladım.</p>

  <p>Yanılmıyorsam Lilian, ellili yıllarda bir süreliğine de olsa tanınmış bir şairdi. Olağanüstü bir güzelliği olduğu söylenirdi. Ailesinin kökenleri bilinmiyordu; bana Yunanlıymış gibi geliyor, ama belki de Macardı, soyadı eski bir İspanyol soyadı bile olabilir. Ama Lilian Meksikalıydı ve hayatının büyük bölümünü Meksiko'da geçirmişti. Serserilik ettiği gençlik döneminde, sayısız sevgili eskittiği söylenir. Sayısız nişanlı. Ama Lilian nişanlanmakla ilgilenmiyordu, onun istediği âşıklardı ve onların da sürüsüne bereketti.</p>

  <p>Ona şunu söyleyebilmeyi isterdim: Lilian, bu kadar fazla âşığa ihtiyacın yok, seni kullanıp sokak köşesinde terk edecekler, erkeklerden başka ne beklenir? Ama ben ne bilirdim, deli bakirenin tekiydim ve Lilian da cinsel hayatını nasıl isterse öyle yaşıyordu, deli dolu, vücudunun ve o dönemde yazdığı sonelerin sesini dinleyerek. Elbette sonu iyi olmadı. Ya da belki olmuştur. Ben kim oluyorum da ahkam kesiyorum? Onun âşıkları vardı. Benimse neredeyse hiç yoktu.</p>

  <p>Her neyse, bir gün Lilian bir adama âşık oldu ve onun çocuğunu doğurdu. Adamın adı Coffeen'di, Kuzey Amerikalı olabilir, belki de İngiliz veya Meksikalıydı. Her neyse, kadın onun çocuğunu doğurdu ve çocuğa Carlos Coffeen Serpas adı verildi. Ressam Carlos Coffeen Serpas.</p>

  <p>Bir gün (kesin zamanını hatırlamıyorum) bu Coffeen denen adam ortadan kayboldu. Belki Lilian'ı terk etmişti. Belki Lilian onu terk etmişti. Belki bundan çok daha romantik bir hikâyeydi; Coffeen ölmüş, Lilian da ölmeyi dilemiş, ama çocuğu için hayatta kalmıştı. Kısa süre sonra etrafı onu teselli etmeyi arzulayan yeni hayranlarla doldu, çünkü Lilian hâlâ çok güzeldi, erkeklerle yatmaktan ve sabaha kadar zevkten inlemekten hâlâ hoşlanıyordu. Bu arada genç Coffeen Serpas büyüyordu; annesi onu küçük yaşta çevresiyle tanıştırmıştı ve herkes oğlanın zekâsından etkilenmiş, zalim sanat dünyasında parlak bir kariyer edineceğine ikna olmuştu.</p>

  <p>O camiada Lilian Serpas ve oğlu dışında kimler vardı: yaşlı, başarısız gazeteciler, barlarda ve Meksiko'nun şehir merkezindeki kafelerde toplanmaktan hoşlanan sürgün İspanyollar. Arkadaş canlısı insanlardı, ama bana sorarsanız, hassas bir çocuk için ideal arkadaşlar oldukları söylenemez.</p>

  <p>O yıllarda Lilian işten işe atlıyordu. Bir ara sekreterdi, sayısız mağazada tezgâhtarlık yaptı; kısa süreliğine gazetelerde ve bir radyo istasyonunda bile çalıştığı oldu. Hiçbir işyerinde uzun süre dayanamıyordu, çünkü en ufak pişmanlık duymaksızın bana söylediği gibi, şairseniz ve geceleri yaşıyorsanız mazbut bir gündüz işinde tutunmanız imkânsızdı.</p>

  <p>Elbette dediklerini anlıyor ve ona hak veriyordum, ama tavırlarım gerçek düşüncelerimi ele veriyordu. Sanki ona, elbette haklısın Lilian, ama bu söylediğin son kertede çocukça değil mi, diyordum. Elbette, çok tatlısın, çok eğlencelisin, ama bu varoluşçu deneyi sürdürmek için benden yardım bekleme.</p>

  <p>Sanki zamanımı Bucareli Caddesi ve üniversite arasında bölüştürmek beni daha üstün kılarmış gibi... Sanki genç ve yaşlı şairlerle, yitik gazetecilerle muhatap olmak beni daha üstün kılarmış gibi... Doğruyu söylemek gerekirse, ne daha iyiydim ne daha üstün. Gerçek şu ki genç şairler, zamanla yaşlı, başarısız gazetecilere dönüşür ve üniversite, sevgili üniversitem, Bucareli Caddesi'nin altındaki kanalizasyon borularında zamanının gelmesini bekliyordu.</p>

  <p>Bir gece, Lilian bunu bana bizzat kendisi anlatmıştı, Quito adlı kafede Güney Amerikalı bir mülteciyle tanışmış, kafe kapanana kadar konuşmuş, sonra da Lilian'ın dairesine gitmişler. Küçük Carlos Coffeen'i uyandırmamak için gürültü yapmamaya özen göstererek yatağa geçmişler. Mevzu bahis Güney Amerikalı, Ernesto Guevara'ymış. Sana inanmıyorum Lilian, dedim ona. Doğruyu söylüyorum, oydu, dedi Lilian, tanıştığımızda dikkatimi çeken ilk özelliği olan o kendine özgü zarif ses tonuyla, kırık oyuncak bebeklerinki gibi bir ses, İspanyol edebiyatının altın çağında Cervantes'in Camdan Âlim'i kadın olsaydı ve aklını tamamen yitirmiş olmasına rağmen mantıklı konuşsaydı sahip olacağı ses. Öğrenmek istediğim tek şey, Che Guevara'nın yatakta nasıl olduğuydu. Lilian duyamayacağım kadar alçak sesle yanıt verdi. Efendim, dedim. Efendim? Efendim? Normal, dedi gözleri çantasındaki resimlerin arasında kaybolan Lilian.</p>

  <p>Belki yalandı. Lilian'la tanıştığımda umursadığı tek şey, oğlunun çizimlerinin ve resimlerinin röprodüksiyonlarını satmaktı. Şiiri onu terk etmişti. Geç saatte Quito'ya gelir, genç şairlerin veya yaşlı, işi bitik gazetecilerin (hepsiyle yatmıştı) masasına oturur ve aynı konuşmaları dinleyerek vakit öldürürdü. Örneğin biri, bize Che Guevara'yı anlat, dese, normaldi, derdi. Hepsi buydu. Tesadüfe bakın ki işi bitik gazetecilerin birkaçı, Meksika'da kaldıkları dönemde Che Guevara ve Fidel ile tanışmıştı ve hiçbiri, Lilian'ın Che Guevara'yı normal diye nitelemesine şaşırmadı, elbette kadının onunla gerçekten <i>yattığını</i> bilmiyor da olabilirlerdi; belki onun sadece kendileriyle ve sabahın o saatlerinde Bucareli Caddesi'ne uğramayan birkaç ağır topla yattığını sanıyorlardı, yani yattığı özel birilerinin olabileceğini düşünmüyorlardı.</p>

  <p>Che Guevara'nın yatakta nasıl olduğunu merak ettiğimi itiraf ediyorum. Demek normaldi, eyvallah, ama ne kadar normal?</p>

  <p>Bir gece Lilian'ı iyice zorladım, bu çocukların Che'nin yatakta gerçekten nasıl olduğunu bilmeye hakları var, dedim. En çılgınca hamlelerimden biriydi, ama aldırmadım ve kadına meydan okudum.</p>

  <p>Lilian'ın acıklı, kırış kırış oyuncak bebek maskesiyle bana baktığını hatırlıyorum, sanki maske her an düşecek ve arkasından, şimşekler saçan bir Denizler Kraliçesi çıkacaktı. Ama öyle bir şey olmadı. Bu çocuklar, dedi, bu çocuklar, sonra tahtalara tünemiş halde Quito'nun tavanını boyayan iki gence baktı.</p>

  <p>Büyük Katalan ressamı Remedios Varo'lu rüyanın ardından peşine düştüğüm Lilian böyle biriydi. Meksiko'nun her zaman bir şeyler yaşanan, birilerinin sürekli bir şeyler fısıldadığı, bağırdığı veya size seslendiği (Burada hiçbir zaman hiçbir şey olmaz!) hastalıklı sokaklarının rüyasına kadar takip ettiğim kadın işte böyle biriydi.</p>

  <p>Bir kere daha oradayım, 1973 veya 1974 yılının ilk aylarındaki Quito'da; saat 11 ve nereden geldiği belli olmayan bir sisin içinde Lilian'ı görüyorum ve onun sisiyle kafeninki birleşip kahve kokulu tek bir buluta dönüşmeden önce örümcekler gibi birbirini süzüyor. (Quito denen kafe, Bucareli Caddesi'nde İtalyan malı gerçek bir espresso makinesi olan, az sayıdaki mekândan biridir.)</p>

  <p>Derken Meksikalı genç şairler, arkadaşlarım, oturdukları yerden kalkmaksızın onu selamlıyor. İyi akşamlar Lilian Serpas veya ne var ne yok Lilian Serpas, diyorlar. En şaşkınları bile, böyle yaparak, (gözüpek iki genç ressamın her an düşebilecekleri kalas üzerinde çalışmakta olduğu) gökten Quito'ya inen bu tanrıçanın kendilerini Şiirin Erdemleri ile ödüllendirmesini sağlayacaklarını umdukları için, kadını selamlamak adına bir şeyler geveliyorlar. Oysa onu o şekilde selamlayarak yaptıkları, (bu, kendime sakladığım düşüncelerden) budala kellelerini giyotinin altına yerleştirmek.</p>

  <p>Ve Lilian irkiliyor, doğru mu duydum dercesine gözleriyle gençlerin oturduğu masayı arıyor (ben de oradayım). Bizi gördüğünde merhaba deyip muhtemelen reprodüksiyonlarından birini satmayı denemek için yanımıza geliyor ve ben bakışlarımı kaçırıyorum.</p>

  <p>Neden? Neden diğer tarafa bakıyorum?</p>

  <p>Çünkü hikâyesini biliyorum.</p>

  <p>Bu yüzden, oturan veya ayakta durmaya devam eden Lilian, sırayla beş veya daha fazla sayıdaki genç şairin her biriyle selâmlaşırken diğer tarafa bakıyorum ve sıra bana geldiğinde, bakışlarımı yerden ayırıp içimi tüketen bir yavaşlıkla başımı ona doğru çeviriyorum (daha hızlı çevirmek gelmiyor elimden) ve boynu bükük, selamına karşılık veriyorum.</p>

  <p>Zaman akıp gidiyor, Lilian bize röprodüksiyonları satmaya çalışmıyor, çünkü beş kuruşumuz olmadığını, olsa da onları almayacağımızı biliyor, ama bakmak isteyen olursa göstermekten mutluluk duyuyor; her biri şaşırtıcı ölçüde kaliteli röporodüksiyonlar, düzgün bir baskı makinesiyle kuşe kâğıda basılmışlar, bu da Carlos Coffeen Serpas veya annesinin iş anlayışıyla ilgili ipuçları veriyor; onlar, hayal etmemeyi tercih ettiğim bir ilham ânında sadece sanatlarıyla yaşamaya karar vermiş girişimci dilenciler. İnsanlar yavaş yavaş kafeden ayrılıyor veya masa değiştiriyor, ne de olsa belli bir saatten sonra Quito'da kalanların hepsi birbirini tanır ve karşılıklı üç beş laf etmek isterler. Bense bu bitmek bilmez muhabbetlerin ortasına hapsoluyor, yarısı boşalmış kahve fincanıma bakıyorum. Derken, aniden (sahne değişmişçesine) kaçmaya meyilli bir gölge, kaçıp gitme eğilimiyle kafedeki öteki gölgelerin dikkatini çeken bir gölge, masama yaklaşıp yanıma oturuyor.</p>

  <p>Nasılsın Auxilio, diyor Lilian Serpas'ın hayaleti.</p>

  <p>İyiyim, vakit öldürüyorum, diyorum.</p>

  <p>Ve zaman yeniden duruyor, zihnimde yıpranmış bir görüntü varsa o da bu, çünkü zaman ya hiçbir zaman durmamıştır ya da zaten akmıyordur; bu yüzden, durduğu bir an demeyelim de zamanın sürekliliğini bölen bir zelzele geçirdiği veya iki koca ayağım iki yana ayırıp öne eğilerek kafasını bacaklarının arasına soktuğu ve bana tersten bakıp göz kırptığı bir an diyelim. Belki de suç, Meksiko'nun büyüyen ya da küçülen dolunayının yeniden Felsefe ve Edebiyat Fakültesi'nin dördüncü katındaki kadınlar tuvaletinin fayanslarında dolaşmasındaydı ve sabah sessizliğinin Quito'ya çökmesiyle fısıltıları duymaya başladım, aralarında Lilian Serpas'ın da olduğu hayaletlerin sesleri ve bir kere daha zamanı kaybettim; 1968'de miyim 1974'te miyim, 1980'de miyim yoksa batan bir geminin gölgesi gibi hiç görmeyeceğim kutsal 2000 yılına doğru mu sürükleniyorum, bilmiyorum.</p>

  <p>Yanıt ne olursa olsun, zaman geçtikçe bir şeyler değişiyor. Bir şeyleri var edenin, değiştirenin, mekân değil zaman olduğunu biliyorum. Daha önce de pek çok şey oldu, ama bir anlamda her şey her zaman ilk kez olur, hep ilk defadır; bu yüzden deneyimin hiçbir anlamı yok, ki sonuçta böylesi daha iyi, çünkü deneyim genelde sahtekârlıktır.</p>

  <p>Ve sonra Lilian (tüm bunları çoktan yaşadığı için bu hikâyeden tek bir çizik dahi almadan kurtulacak tek kişi) benden bir iyilik istiyor, hayata boyunca benden isteyeceği ilk ve son iyilik.</p>

  <p>Geç oldu, diyor. Çok güzelsin Auxilio, diyor. Sık sık seni düşünüyorum Auxilio, diyor. Ona bakıyorum, Quito'nun tavanına, sağlam görünmeyen tahtaya tünemiş halde çalışmayı sürdüren veya çalışıyormuş gibi yapan iki gence bakıyorum ve sonra bakışlarım yeniden Lilian'a dönüyor: Benimle konuşuyor, ama bana değil, elimdeki büyük kahve fincanına bakıyor. Bir kulağımla onu dinliyorum, diğeriyle Quito'nun müdavimlerinin tavanı boyayan gençlerle şakalaşmalarını. Atılan laflar, erkeklere özgü bir kabul töreninin parçaları sanırım, içlerinde sevgi var, ama sadece tavanı boyayan iki ressamı (veya elektrikçiyi ya da tesisatçıyı, ne yaptıklarından emin değilim aslında, başımı kaldırdığımda oradaydılar ve hâlâ başımı kaldırdığımda, ay ışığı kadınlar tuvaletinin fayanslarında dolaşıp yavaş yavaş bütün kurtuluş ümitlerimi tüketirken —bu dehşet verici bir düşünce— onları görebiliyorum) etkilemekle kalmayıp hepimizi sarsacak bir felaketin habercisi bu şakalaşmalar. Öyle bir felaket ki bu, sadece ressamları değil onlarla dalga geçenleri, öğüt verenleri, kısaca hepimizi mahvedecek.</p>

  <p>Derken Lilian, bu gece eve dönemem, benim yerime evime gitmelisin, diyor, gidip Carlos'a yarın sabah erkenden evde olacağımı söylemelisin. İlk tepkim, bu ricayı hiç düşünmeden reddetmek. Ama sonra Lilian gözlerimin içine bakıp bana gülümsüyor (konuşurken veya gülümserken benim gibi ağzını örtmüyor, oysa örtmeli) ve ne diyeceğimi bilemiyorum, çünkü karşımdaki kadın, Meksika şiirinin anası, Meksika şiirinin sahip olabileceği en kötü ana, ama yine de onun tek gerçek anası. Bu yüzden, evet, diyorum, adresi verirse ve çok uzakta değilse, dairesine gidip ressam Carlos Coffeen'e annesinin gece dönmeyeceğini söyleyeceğim.</p>
</body>
</html>
