<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>11</h3>

  <p>O geceki halimi, Lilian Serpas'ın dairesine doğru yürüyüşümü gördüm, dostlarım, bir gizeme kapılmış sürükleniyordum ve o gizem belki Meksiko'nun geometrik deliklerle dolu kara rüzgârıydı, belki de tek vasfı gerçek olmamak olan boynu bükük sessizliği.</p>

  <p>Carlos Coffeen Serpas'la hiç tanışmamış olduğumu duymak sizi şaşırtabilir, kimse tanışmamıştı, daha açık konuşmak gerekirse birkaç kişi onu bilirdi ve onlar sayesinde, bazı versiyonlara göre annesinin İmparator Maximilian'ın tozlu anıt mezarını andıran, başka versiyonlara göre ise Burrón dairelerinin sevimli bir kopyası olan (Ah, ölümsüz Burrón ailesi, Tanrı razı olsun, ömrü uzun olsun; Meksika'ya ilk geldiğimde benimle sohbet etmeye çalışan ilk herif, hık demiş Borola Tacuche'nin burnundan düşmüşsün, demişti, ne yalan ama.) evinde yaşayan ve dışarı adım atmayan deli ressam efsanesi alıp başını gitmişti. Ne yazık ki hemen her zaman olduğu üzere, gerçek bu iki hayalî uç noktanın ortasındaydı: Ne dökülen bir saray ne de kiralık bir daireydi yaşadıkları. Republica de El Salvador Sokağı’nda, San Felipe Neri Kilisesi yakınlarında, dört katlı, eski bir binadaki bir daireydi.</p>

  <p>Carlos Coffeen Serpas kırkını geçmişti ve çevremdekiler uzun zamandır onunla hiç karşılaşmamıştı. Çizimlerini nasıl buluyordum? Dürüst olmak gerekirse pek sevmezdim. Aşırı zayıf, hasta görünüşlü figürler çizerdi. Hem de hep. Bazen gözlerinizin içine bakan, uçan ya da toprağa gömülmüş tipler. Çoğu zaman bir şeyler işaret ederlerdi. Örneğin parmaklarını dudaklarına götürüp sessiz olmanızı talep ederlerdi. Veya gözlerini örterlerdi. Veya avuçlarını size uzatırlardı. Tek söyleyebileceğim bu. Sanattan pek anlamam.</p>

  <p>İşte oradaydım, Lilian'ın apartmanının önünde. Ve bir yandan oğlunun çizimlerini, muhtemelen Meksika sanat piyasasının en ucuz eserleri olan o çizimleri düşünüyor, bir yandan da kapıyı açtığında Coffeen'e ne diyeceğime karar vermeye çalışıyordum.</p>

  <p>Lilian en üst katta oturuyordu. Zili defalarca çaldım. Açan olmadı, bir an Coffeen Serpas'ın yakınlardaki barlardan birine gittiğini düşündüm, iflah olmaz bir alkolik olarak adı çıkmıştı. Tam binanın önünden ayrılacakken, bir şey, ne olduğunu bilmiyorum, belki sezgilerim belki geceleri daha da güçlenen doğal merakımdı, beni sokağın karşısına geçip saklanmaya itti. Dördüncü katın ışıkları kapalıydı, ama birkaç saniye sonra perdenin kıpırdadığını gördüğümü sandım, sanki Meksiko sokaklarını terk etmiş olan rüzgâr, o karanlık daireye toplanmıştı. Bu kadarı bana yetti. Karşıya geçip yeniden zili çaldım. Sonra kapının açılmasını beklemeden sokağın diğer tarafına döndüm ve pencereleri gözetledim. Perdenin kenara çekildiğini gördüm. Bu sefer bir gölgeyi, bana bakan bir adamın siluetini de gördüm, onu görebildiğimi biliyor ama artık umursamıyordu ve o zaman, gölgenin Carlos Coffeen Serpas olduğunu anladım, bana bakıyor, kim olduğumu ve gecenin o saati orada ne aradığımı, ne istediğimi, ne gibi kötü haberler getirdiğimi merak ediyordu.</p>

  <p>Bir an kapıyı açmayacağını sandım. Lilian'ın oğlunun inzivaya çekildiği herkes tarafından bilinirdi. Zaten onu ziyaret etmek isteyen de yoktu. Bu yüzden, neresinden bakarsanız bakın garip bir durumdu.</p>

  <p>Ona el salladım.</p>

  <p>Ardından başımı eğip özgüven dolu görünmek için elimden geleni yaparak, dördüncü veya beşinci kez sokağı geçtim. Birkaç saniye sonra, holde yankılanan bir klik sesiyle kapı açıldı. Temkinli adımlarla dördüncü kata çıktım. Merdiven kötü aydınlatılmıştı. Carlos Coffeen Serpas dördüncü katın girişinde, aralık kapının arkasında durmuş beni bekliyordu.</p>

  <p>Neden hemen ona söylemem gerekenleri söyleyip eve dönmediğimi bilmiyorum. Coffeen uzun boyluydu, annesinden daha uzun; gençliğinde ince ve atletik olduğu anlaşılıyordu, ama şimdi şişman, daha doğrusu şişmiş birine dönüşmüştü. Geniş bir alnı vardı, ama zeki veya sağlam biri olduğunu gösteren geniş alınlardan değildi; savaşa katılmış ve savaşı kaybetmiş birinin alnıydı, yüzünün kalanı da bu düşünceyi destekliyordu: Kulaklarını örten yağlı ince saçlar, soylu bir kubbeden çok kenarları göçmüş bir kâseyi andıran kafatası, şüpheyle sıkıntı arası bir ifadeyle beni süzen açık renk gözler. Her şeye rağmen bana çekici geldi (doğuştan iyimserim ya).</p>

  <p>Çok yorgunum, dedim ona. Beni içeri davet etmeye yeltenmeksizin, birkaç saniye yüzümü inceledikten sonra kim olduğumu sordu. Lilian'ın arkadaşıyım, dedim. Adım Auxilio Lacouture, üniversitede çalışıyorum.</p>

  <p>İşin aslı, o dönemde üniversitede çalıştığım yoktu. En basit haliyle işsizdim. Ama Coffeen'in karşısındayken, üniversitede çalıştığımı söylemenin işsiz olduğumu itiraf etmekten daha rahatlatıcı olacağını düşündüm. Kim için rahatlatıcı? Aslında ikimiz için de: Benim için rahatlatıcıydı, çünkü bana hayalî bir statü kazandırıyordu, onun için rahatlatıcıydı, çünkü gecenin bir vakti, biricik korkutucu anasının daha genç bir versiyonu tarafından ziyaret edilmediği anlamına geliyordu. Gurur duyulacak bir yalan olmadığını biliyorum. Ama öyle söyledim ve sonra gözlerinin içine bakıp kenara çekilmesini bekledim.</p>

  <p>Coffeen'in, içeri girmek ister misin, diye sormaktan başka seçeneği yoktu, kız arkadaşı tarafından çat kapı ziyaret edilen ürkek bir oğlandan farksızdı. Elbette içeri girmeyi istiyordum. Böylece girdim ve Lilian'ın dairesini gördüm. Oğlunun çizimlerinin reprodüksiyonlarının yer aldığı kutularla dolu ufak bir giriş. Ardından, eski şairin ve eski ressamın içine düştükleri yoksulluğu açıkça sergileyen salona uzanan kısa karanlık koridor. Yanlış anlaşılmasın, yoksulluğa burun kıvırmam. Güney Amerika'da (belki bazı Şilililer hariç) yoksul olmaktan kimse utanmaz. Ama bu yoksullukta, karadeliği andıran bir taraf vardı: Lilian'ın dairesine girmek, Atlantik'in sularına dalmak gibiydi. Davetsiz misafirin, bir zamanlar canlı olan ana oğulun artık yosun tutmuş, planktonlarla kaplanmış, kömürleşmiş kalıntıları tarafından gözlemlendiği bir sükûnet; benim oğullarım gibi uydurma veya evlat edinilmiş değil gerçek bir oğul; karadelikten sızan fısıltılar gibi duvarlardan sızan, Lilian'ın âşıklarından, Carlitos Coffeen Serpas'ın ilkokul günlerinden, kahvaltılardan ve akşam yemeklerinden, kâbuslardan ve Lilian, benim gibi temizlik delisi birinin normalde bir saniye bile oyalanmadan indirip mutfak lavabosunda yıkayacağı leş gibi perdeleri açtığında içeri dolan günışığından bahseden geçmişin üstü örtülü bir envanteri veya karşı-envanteri. Ani bir hareketin, sessizliğin devam etmesine izin verdiğim takdirde varlığımı er geç kabullenmek zorunda kalacak olan ressamın bakışlarının sertleşmesine ve kaşlarının çatılmasına yol açacağından korkmasaydım, hiç tereddütsüz perde meselesine el atardım.</p>

  <p>Tek söyleyebileceğim bu. Kalmak istiyordum; kıpırdamadım, konuşmadım. Gözlerimle odayı içime sindirdim: Göçmüş kanepe, kâğıtlarla dolu orta sehpa, peçeteler ve kirli bardaklar, Coffeen'in duvarlarda asılı tozlu resimleri, annenin ve oğlunun odaları ve (yanıt vermeden önce kendi kendiyle veya Coffeen 2'yle ve hatta Coffeen 3'le fikir alışverişinde bulunan Coffeen'den izin alarak gittiğimde her açıdan oturma odası kadar berbat durumda olduğunu gördüğüm) tuvalet. Tuvalete uzanan karanlık koridorda ilerlerken (Lilian'ın dairesindeki bütün koridorlar karanlıktı) içerde ayna olmayacağını varsaymış ve yanılmıştım. Çünkü orada bir ayna vardı, ebatları her açıdan normaldi ve çoğu tuvalet aynası gibi lavabonun üstüne yerleştirilmişti; çişimi yaptıktan sonra arkası sırlanmış o aynada kendime, ince uzun yüzüme, Beyaz Atlı Prens sarısı kısacık saçlarıma ve dişsiz gülümsememe şöyle bir baktım, çünkü orada dostlarım, orada, Lilian Serpas'ın banyosunda, muhtemelen yıllardır bir ziyaretçi tarafından onurlandırılmamış o yerde, mutluluğu düşünürken buldum kendimi, birdenbire, daireyi kaplayan pisliğin içinde saklı olan mutluluğu düşündüm ve mutluysanız veya mutluluğun kaçınılmaz olduğunu hissediyorsanız aynada kendinize bakmaktan korkmazsınız, gerçekten de mutluyken veya kaderinizde mutluluk varsa gardınızı düşürür ve sırf meraktan bile olsa aynalarla yüzleşirsiniz —sanırım kendiniz olmaktan mutlu olduğunuz veya Montevideolu Fransızların (Tanrı hepsine uzun ömürler bahşetsin) sık sık söyledikleri gibi, "kendi derinizle kendinizi iyi hissettiğiniz" için. Böylece Lilian ve Coffeen'in tuvaletinin aynasında kendime baktım ve Auxilio Lacouture'yi gördüm ve o manzara, dostlarım, ruhumda çelişkili duygular uyandırdı, ne de olsa açık ve net olarak gördüğüm şeye, belli bir ölçüde komik bile denebilirdi: Tenim yorgunluğun ve alkolün etkisiyle kızarmıştı, ama gözlerim cin gibiydi (uykusuz kaldığımda gözlerim geçmişin parıltılı altınlarına değil de geleceğin hiçbir değer taşımayan alev rengi bozuk paralarına döner), faltaşı gibi açılmış, parlak, uyanık, Carlos Coffeen'in çalışmalarının sergilendiği geceyi takdir etmek için ideal gözler. Ama altta dudaklarımı, kontrolsüzce titreyen zavallı dudaklarımı görüyordum; sanki bana, delilik etme Auxilio, diyorlardı, aklından neler geçiyor senin, hemen çatı katındaki odana dön ve Lilian'ın bu şeytani dölünü unut, Republica de El Salvador sokağını unut, karşı-hayattan, karşı-maddeden, Meksika'nın ve Güney Amerika'nın karadeliklerinden beslenen, bir zamanlar yaşam dolu olsa da artık sadece ölmesini bilen bu daireyi unut.</p>

  <p>Ve sonra aynada kendime bakmayı bıraktım, göz pınarlarımda iki, belki üç damla yaş belirdi. Ah, kaç gecemi gözyaşlarını düşünmeye adadım ve hâlâ ne kadar az anlıyorum onları.</p>

  <p>Tuvaletten çıkıp oturma odasına döndüm, Coffeen hâlâ oradaydı, ayakta duruyor, boşluğa bakıyordu ve koridordan çıktığımı duyduğunda uzay gemisinden inen birine bakar gibi başını çevirip bana baktı, ama beni, yani davetsiz misafirini görmediğini hemen anladım, dışarıdaki dünyaya, parçası olmadığı halde ve tüm bu soylu kayıtsızlık numaralarına karşın, kendisini içten içe tüketen dünyaya bakıyordu. Ardından, arzudan çok inat yüzünden son köprülerimi de yaktım, davet edilmediğim halde yıpranmış kanepeye oturdum ve Lilian'ın söylediklerini tekrarladım, o gece eve dönmeyeceğini, Coffeen'in endişelenmemesi gerektiğini, annesinin ertesi sabah ilk iş olarak onun yanına geleceğini söyledim ve konuyla pek alakalı olmayan birkaç kelime ekledim, şairin ve ressamın eviyle ilgili sıkıcı yorumlar, ne kadar güzel bir yerdeymiş, hem merkezde hem sakin, sessiz bir sokakta; ve hazır oradayken, birkaç kişinin çalışmalarıyla ilgilendiği konusunda onu bilgilendirmekten de bir zarar gelmeyeceğini düşündüm; annesinin bana gösterdiği çizimleri <i>ilginç</i> bulduğumu söyledim, sıfata benzemeyen bir sıfattır <i>ilginç</i>, sıkıcı bulduğunuz ama öyle olduğunu itiraf etmek istemediğiniz bir filmi anlatmaktan, bir kadının hamileliğini değerlendirmeye kadar sayısız amaçla kullanılabilir. Ama ilginç, aynı zamanda gizemlinin de eşanlamlısıdır ve ben gizemden bahsediyordum. Gerçekten gizemden bahsediyordum. Coffeen'in bunu anladığını sanıyorum, çünkü sürgün gözleriyle tekrar beni süzdükten sonra bir iskemle çekti (bir an onu kafama atacağını sandım) ve ters çevirip minimalist bir mahkûm gibi arka demirlerinden tutarak oturdu.</p>

  <p>Av mevsiminin başladığını ilan eden silah sesini duymuştum sanki, aklıma ne geldiyse söylediğimi hatırlıyorum. Kelimelerim tükenene dek konuştum. Ara sıra Coffeen'in uyuyakalacağı hissine kapılıyordum, bazense öfkeden köpürüyormuşçasına ellerini yumruk yapıyor veya iskemlenin demir parmaklıklar gibi aramıza konuşlanmış arkalığını uçacakmış, patlayacakmış, parçalanacakmış gibi sıkı sıkı tutuyordu. Ama sonra, biraz önce de belirttiğim gibi kelimelerim tükendi.</p>

  <p>Gün doğumuna az kalmıştı. Sanırım.</p>

  <p>Derken Coffeen konuştu. Erigone'nin hikâyesini biliyor musun, diye sordu bana. Hayır, bilmiyorum ama isim tanıdık, dedim (nasıl yalan), çuvallamaktan korkuyordum. Bir an için, kalbim sızlayarak, bana eski bir âşığından bahsedeceğini sandım. Hepimizin, söylenecek söz kalmadığında, güneş yeni yeni doğarken, anlatacak eski aşk hikâyelerimiz vardır. Sonradan Erigone'nin, Coffeen'in eski sevgililerinden biri değil de Yunan mitolojisinden bir karakter olduğu ortaya çıktı. Aigisthos ve Klytaimestra'nın kızı. Ben bu hikâyeyi biliyorum. Biliyordum. Agamemnon Truva'ya gittiğinde, karısı Klytaimestra, Aigisthos'un metresi olur. Agamemnon Truva'dan döndüğünde Aigisthos ve Klytaimestra birlik olup onu öldürür, sonra da evlenirler. Agamennon ve Klytaimestra'nın çocukları Elektra ve Orestes babalarının öcünü alıp krallığın kontrolünü ele geçirmeye karar verir. Planları, Aigisthos'u ve öz annelerini öldürmektir. Korkunç. Bu kadarını biliyordum. Devamını da Coffeen Serpas anlattı. Klytaimestra ve Aigisthos'un kızlarından, Orestes'in üvey kardeşi Erigone'den bahsetti, Yunanistan'daki en güzel kadınmış, ne de olsa annesi, dillere destan Truvalı Helen'in kardeşiydi. Orestes'in intikamını anlattı. Akıl almaz bir kıyım, dedi. "Hecatombe" deriz ya İspanyolcada, bu kelimenin anlamı nedir biliyor musun, diye sordu. Nükleer savaşla ilgili olduğunu zannettiğim için, akıllılık edip yanıt vermedim. Ama Coffeen aynı soruyu tekrarlayıp durdu. Bir felaket, dedim, bir tür facia? Hayır, dedi Coffeen, "hecatombe", bir seferde yüz öküzün aynı anda kurban edilmesidir. Yunanca yüz anlamına gelen <i>hekaton</i> kelimesiyle, öküz anlamına gelen <i>bus</i> kelimesinin birleşiminden oluşur. Gerçi Eski Yunan'da beş yüz öküzün kurban edildiği <i>hecatombe</i>'ler de varmış. Hayal edebiliyor musun, diye sordu. Hayal gücüm sınır tanımaz, diye karşılık verdim. Yüz veya beş yüz öküzün kurban edilişi: İnsanlar, kilometrelerce öteden kanın kokusunu almıştır. Onca ölümü hayal edebiliyor musun, her yer cesetlerle kaplı, insanın kanını donduran bir manzaraydı herhalde. Evet, herhalde öyleydi, dedim. Orestes'in intikamı da öyleydi, dedi Coffeen. Ana katlinin dehşeti ve geri dönülemezliği, utanç ve panik, dedi. Ve o dehşetin ortasında: Seçkin, kusursuz Erigone, entelektüel Elektra'yı ve dillere destan kahraman Orestes'i seyrediyor.</p>

  <p>Entelektüel Elektra ve kahraman Orestes mi? Bir an Coffeen benimle kafa buluyor sandım.</p>

  <p>Ama hayır, öyle değildi. Aslında Coffeen ben orada yokmuşum gibi kendi kendine konuşuyordu: Ağzından çıkan her kelimeyle Republica de El Salvador Sokağı'ndaki daireden uzaklaşıyor, uzaklaşıyor, uzaklaşıyordum. Ama gerçek bir paradoksmuş gibi gelse de aynı zamanda yokluğumla her zamankinden daha fazla oradaydım, sanki mükemmel Erigone'nin hatları benim görünmez veya solmuş hatlarıma karışıyordu ve bu yüzden bir anlamda yok oluyor, bir anlamda bu yok oluşla birlikte, gölgem Erigone'nin hatlarına büründüğü için, Lilian'ın dairesinin kasvetli oturma odasında Coffeen'in ezberden döktürdüğü kelimelerle öteki dünyadan çağırdığı Erigone vücut buluyordu. (Bu tür hikâyelerden hoşlanan Julio Torri orada olsa, efsanenin kulağa fısıldanan bir dedikodunun yasak çekiciliğine sahip olduğunu söylerdi.) Coffeen benim endişeli bakışlarıma aldırmaksızın anlatmayı sürdürüyordu ve o gece oradan ayrılmaya isteksiz olsam da tuttuğu yolun, annesinin yokluğu veya benim beklenmedik gelişimle tetiklenen bir sinir krizine çıktığını kavramıştım.</p>

  <p>Coffeen hikâyesine devam etti.</p>

  <p>Böylece Aigisthos'un öldürülüşünden sonra Orestes'in kendini kral ilan ettiğini ve Aigisthos'un yandaşlarını sürgüne yolladığını öğrendim. Ama Erigone krallıkta kalmıştı. Heykel gibi hareketsiz Erigone, dedi Coffeen. Kendisini, Orestes'in ölümcül öfkesinden koruyacak güzelliğinden başka hiçbir şeyi olmayan kadın. Orestes'in donuk bakışları. Bir gece Orestes kontrolünü kaybeder ve kadının yatağına girip ona tecavüz eder.</p>

  <p>Ertesi sabah günün ilk ışıklarıyla uyanan adam, pencereye gider: Argos'a baktığı anda şüpheleri doğrulanır. Üvey kız kardeşine âşık olmuştur. Ama annesini öldüren bir erkek sevme yetisinden de yoksundur, dedi Coffeen, sıcak bir gülümsemeyle bana bakarak. Orestes, Aigisthos'un kanından gelen Erigone'nin kendisi için zehir olduğunu bilmektedir ve bu kadarı, kızın katlini haklı çıkarmaya yeter. Ama Orestes'in yandaşları, Aigisthosçuları yakalayıp ortadan kaldırırken Orestes kızın öldürülmesine izin vermez. Geceleri, bir uyuşturucu bağımlısı veya şarapçı gibi (Coffeen'in sözleri bunlar) Erigone'nin yatak odasına gider ve sevişirler. Sonunda Erigone hamile kalır. Bunu öğrenen Elektra, Orestes'in karşısına dikilip bu hamileliğin devlet için ne kadar kötü olduğunu açıklar. Erigone, Aigisthos'un torununu doğuracak, der Elektra. Argos'ta o zorbayla kan bağı olan tek bir erkek bile kalmadı. O ağacın tüm dallarını kesmeyi, kökünü kurutmayı görev belleyen Orestes, nasıl olur da merhamete gelip ağacın yeniden filizlenmesine izin verir? Ama o benim de çocuğum, der Orestes. Aigisthos'un torunu, diye ısrar eder Elektra. Böylece Orestes, ablasının öğüdünü tutup Erigone'yi öldürmeye karar verir.</p>

  <p>Ama son bir kez onunla yatmak ister ve öyle de yapar. Hiçbir şeyden şüphelenmeyen kadın kendini korkusuzca Orestes'e teslim eder, gençtir ama yeni kralın deliliğini idare etmesini çabucak öğrenmiştir. Sürekli ona ağabeyim, diye hitap eder, yalvarır, bazen onu görüyormuş gibi yapar ve bazen yatak odasının köşesine sığınmış karanlık ve yalnız bir gölge görüyormuş gibi davranır. (Coffeen'in erotizmden anladığı bu muydu?) Karasevdalı Orestes gün doğmadan hemen önce, oraya gelirken neler planladığını itiraf eder. Kadına bir seçenek sunar. Erigone hemen o gece Argos'u terk etmelidir. Orestes kadının yanına onu şehirden çıkarıp uzaklara götürecek bir rehber verecektir. Korku içindeki Erigone karanlıktaki adama bakar (yatağın iki ayrı ucuna oturmuşlardır), Orestes'in sözlerinin üstü kapalı bir ölüm emri olduğundan şüphelenir: Ya rehber aslında cellâdıysa?</p>

  <p>Korkudan ne yapacağını bilemeyen kadın şehirde kalmayı, Orestes'e yakın olmayı tercih ettiğini söyler.</p>

  <p>Orestes'in sabrı taşar. Burada kalırsan seni öldürürüm, der, tanrılar beni deli yaratmış. Bir kere daha suçundan bahseder ve Erinys denen intikam tanrıçalarından; kafasını toparladığında ve hatta toparlayamasa da nasıl bir hayat sürmek istediğini biliyordur, dostu Pylades ile Yunanistan'ı dolaşıp efsaneleşeçektir. Hiçbir bağları olmadığından hayatlarını sanat eserine dönüştüren beatnikler gibi.</p>

  <p>Ama Erigone, Orestes'in anlattıklarının tek kelimesini bile anlamaz, tüm bunların zeki Elektra'nın planının parçası olmasından korkar, bir tür ötenazi, genç kralın elini kana bulamasına gerek bırakmayacak, arkasında karanlıktan başka bir şey olmayan bir çıkış.</p>
</body>
</html>
