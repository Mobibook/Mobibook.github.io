<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>6</h3>

  <p>Aşk böyledir dostlarım, bana, bütün şairlerin anasının sözüne kulak verin. Aşk böyledir, argo böyledir, sokaklar böyledir, soneler böyledir ve sabahın beşinde gökyüzü böyledir. Dostluksa, tam aksine, böyle değildir. Dostu olan asla yalnız kalmaz.</p>

  <p>León Felipe ve Don Pedro Garfías'ın dostuydum, ama şairlerin en gençleriyle, aşkın ve argonun yalnızlığında yaşayan o çocuklarla da dosttum.</p>

  <p>Arturito Belano onlardan biriydi.</p>

  <p>Onunla tanıştım, arkadaş olduk ve Meksikalı olmasa da genç şairler içinde en sevdiğim oydu; "genç şairler" ve "yeni kuşak" tabirleri, genellikle Pacheco'yu veya dönek Guanajuatoluyu ya da Meksika hükümeti tarafından büyükelçi veya konsolos olarak bir yerlere atanmayı beklerken İçişleri Bakanlığı'nda vakit öldüren ufak tefek şişkoyu veya Neruda kıyametinin dört ya da üç veya beş (sayılarını unuttum şimdi) atlısı olarak bilinen Köylü Şairler'i tahtından indirmeye çalışan genç Meksikalıları tasvir etmekte kullanılır, oysa şairlerin en genci olan ve bir süre en genci olarak kalan Arturo Belano, en azından o dönemde Meksikalı değildi ve bu yüzden ne "genç şair" ne "yeni kuşak" kategorisine giriyordu, bu başlıklar Pacheco'nun, Guanajuatolunun, Aguascalianteslinin veya Iraputolunun ve zamanla iyice semirip (ki tüm şairler buna yatkındır) dalkavuğun tekine dönüşen ufak tefek şişkonun ayaklarının altındaki halıyı çekmeye hevesli, (edebi ve siyasi) bürokrasiye katıldıklarından, çeşitli yönetici pozisyonlarına yerleştirildiklerinden beri keyiflerinden başka bir şey düşünmeyen Köylü Şairler'in (aman ne diyorum ben böyle, onlar daha baştan oradaydı, semiriyorlardı) otladıkları verimli toprakları küçümseyen şekilsiz ama canlı bir kitleyi tasvir etmekte kullanılırdı ve genç şairlerin ya da yeni kuşağın yapmaya çalıştıkları bir zelzele yaratmaktı, toprağı sarsmak ve bu sayede, tipi devlet memuruna değil de şaire benzeyen Pacheco'nunki hariç tüm heykelleri parçalamaktı. Yanlış anlaşılmasın, içten içe Pacheco'ya da düşmandılar, kimseye müsamaha gösteremeyeceklerini, bu işin istisnasının olamayacağını biliyorlardı; bu yüzden onlara, ama José Emilio çok hoş, çok nazik, çok ilgi çekici ve üstelik gerçek bir centilmen, dediğimde, Meksika’nın genç şairleri (aslında onlardan olmayan Arturito da dâhil olmak üzere) bana, Felsefe ve Edebiyat Fakültesi'nin dördüncü katındaki cehennem çukurunu andıran kadınlar tuvaletinden gelen bu deli kadın neden bahsediyor, dercesine baktılar ve kendisine öyle bakıldığında insan çoğunlukla ne karşılık vereceğini bilemez ve boynunu büker, ama ben öyle yapmadım, ne de olsa analarıydım ve asla gözümü korkutamazlardı.</p>

  <p>Bir keresinde onlara José Emilio'nun anlattığını duyduğum bir hikâyeyi aktardım: Eğer Rubén Darío bu kadar genç, ellisini bile görmeden ölmeseydi Ezra Pound'un, W. B. Yeats ile tanışması gibi Huidobro ile Darío da tanışırdı. Bir düşünün: Huidobro, Darío'nun sekreterliğini yapıyor. Ama genç şairler, yaşlı Yeats ile genç Pound'un karşılaşmasının İngiliz şiiri için (hatta dünya şiiri için) ne kadar önemli olduğunu kavrayamayacak kadar toydu, bu yüzden Darío ve Huidobro'nun teorik karşılaşmalarının ve potansiyel arkadaşlıklarının ne kadar önemli olduğunu da kavrayamadılar; kaçırılmış fırsatların dilimiz şiirini nasıl etkilediğini algılayamıyorlardı. İddia ediyorum ki Darío, Huidobro'ya çok şey öğretirdi, ama Huidobro da Darío'ya birkaç şey öğretebilirdi. Usta çırak ilişkisi böyle yürür; bir şeyler öğrenen sadece çırak değildir. Hazır varsayım yürütüyorken, tanışmış olsalar, en önemli özelliklerinden biri de sınır tanımayan hevesi olan Pacheco da benimle hemfikir, kazançlı çıkan taraf Darío olurdu; belki o zaman İspanyol modernizmini kapatıp yeni bir sayfa açabilirdi, avangart olmasa da belki modernizm ile avangart arasında şimdi var olmayan ve ancak Darío ile Huidobro'nun hayali karşılaşması gerçekleşmiş olsa vücut bulabilecek, var olmayan köprü diyebileceğimiz, kelimelerden bir köprü kurardı; Huidobro'nun kendisiyse, Darío'yla verimli karşılaşmasının ardından, var olmayan avangart diyebileceğimiz daha da coşkulu bir avangart yaratabilirdi, ki var olmayan avangart var olsaydı bizleri farklı kişilere dönüştürür, hayatlarımızı değiştirirdi. José Emilio'yu yerden yere vurduklarında Meksikalı genç şairlere (ve Arturito Belano'ya) işte bunları söyledim, ama beni dinlemediler, sadece Darío ve Huidobro'nun seyahatleriyle, hastalıklarıyla, hastaneye yatışlarıyla ilgilendiler, ama onların, Güney Amerika'nın doğar doğmaz ölmeye mahkûm olan diğer yazarlarının aksine, başka türlü bir sağlığa vakıf olduğunu göremediler.</p>

  <p>Onlar Meksikalı şairleri kötülerken sesimi çıkarmadım, Darío ve Huidobro gibi ölü şairleri ve hiç gerçekleşmeyen karşılaşmalarını düşündüm. Gerçek şu ki tarihimiz gerçekleşmeyen karşılaşmalarla dolu. Bizim bir Pound'umuz veya Yeats'imiz yoktu, onların yerine tanışmayan Huidobro'muz ve Darío'muz vardı. Neyse oydu.</p>

  <p>Ve diğerleri görmese de zamanın sınırlarını aşan hafızam sayesinde bazı geceler arkadaşlarımın varlığından bile haberdar olmadığı başka şairleri de görüyordum: Çocukken, daha beş on yaşlarındayken veya doğumlarına birkaç ay kala ölen Güney Amerikalı şairleri. Böyle bir şeyi hayal etmenin kolay olmadığını ve faydalı gelmediğini biliyorum, ama mor tonlarının hâkim olduğu bazı gecelerde arkadaşlarımın yüzlerinde, asla büyümeyen bebeklerin küçücük yüzlerini görüyordum. Güney Amerika'nın ayakkabı kutularına veya beyaza boyanmış küçük ahşap tabutlara konulup gömülen küçük meleklerini görüyordum. Bazen şöyle diyordum kendime: Bu çocuklar bizim umudumuz. Başka zamanlarsa şöyle diyordum: Ne umut ama! Tek yapabildikleri José Emilio'ya küfretmek olan bir sürü ayyaş çocuk, misafirperverlik sanatında ustalaşmış, ama şiir sanatında ustalaşamamış sarhoşlar sürüsü.</p>

  <p>Ve sonra Meksikalı genç şairler derin ama çocuksu sesleriyle şiirlerden dizeler okumaya başlardı, o dizeler rüzgârla birlikte Meksiko'nun sokaklarına savrulurdu ve ben ağlamaya başlardım; Auxilio sarhoş oldu, derlerdi (budalalar, beni sarhoş etmek için bundan çok daha fazlası gerekir) veya, adı neydi, o adam onu bıraktığı için ağlıyor, derlerdi ve ne isterlerse söylemelerine izin verirdim. Veya bazen onlarla kavga ederdim. Veya onlara hakaret ederdim. Veya sandalyemden kalkıp tek kuruş ödemeden oradan ayrılırdım —zaten hiç veya neredeyse hiç hesap ödemezdim. Ben geçmişi görebilen kişiydim ve geçmişi görebilenler hiçbir zaman hesap ödemez. Ama geleceği de görebiliyordum ve öngörünün bedeli ağırdır: Bazen hayattır bu bedel, bazen akıl sağlığı. Yani kimse farkında olmasa da bir bakıma ben de ödememi yapıyordum, çoktan unutulmuş o gecelerde; sıraları geldiğinde şair olacak ve hiçbir zaman şair olamayacak bütün o çocukların hesabını peşinen ben ödüyordum.</p>

  <p>Hesabı ödemeden kalkardım, en azından dışarıdan bakan birine öyle görünürdü. Ödemek zorunda değildim, çünkü Meksiko'nun sokaklarını kasıp kavuran, binaların camlarını parçalayan sıcak bir rüzgârı andıran geçmişin hortumlarını görebiliyordum. Ama dördüncü kattaki kadınlar tuvaletindeki girişi kapalı mağaramdan geleceği de görebiliyordum ve bunun bedelini hayatımla ödüyordum. Yani çıkarken aslında ben de üstüme düşeni ödüyordum, ama kimsenin haberi yoktu. Kendim için, Meksikalı şairler için ve o gece oturduğumuz bardaki bütün adsız alkolikler adına bedel ödüyordum. Yalpalayarak, kendi kaypak gölgemin peşinden Meksiko'nun karanlık sokaklarına adım atıyordum, yapayalnız, gözleri yaşlarla dolu bir kadın, kendimi yeryüzündeki son Uruguaylı gibi hissediyordum, ki değildim elbette, ne büyük kibir, yüzlerce ayın, dünyanınkinin değil, Meksika'nın aylarının aydınlattığı kraterler arasında yolumu bulmaya çalışıyordum, ki bu size anlamdan yoksun bir ayrımmış gibi gelebilir, ama öyle değil.</p>

  <p>Ve bir gece, birinin beni takip ettiği hissine kapıldım. Nerede olduğumuzu hatırlamıyorum. Belki Guerrero Mahallesi'nde, belki La Villa eteklerindeki bir barda. Tek bildiğim ayak seslerimi takip eden ayak seslerine aldırmaksızın gölgelerin arasından geçip yürümeyi sürdürdüğüm. Gece çöker çökmez ağlamayı kestim, silkinip gerçek dünyaya geri döndüm ve beni takip eden kişi her kimse, ölümümü arzuladığını anladım. Veya hayatımı. Veya o dikkafalı kelimeler kadar katı olan, iğrenç gerçeklik karşısında döktüğüm gözyaşlarını. Durup beklediğimde ayak seslerimi yankılayan ayak sesleri de durdu, her kimse o da bekledi ve ben, birilerini görürüm umuduyla sokağa bakındım, belki koşup yardım isteyebileceğim bir yabancı, koluma girip benimle en yakın metro istasyonuna yürüyebilecek veya taksi beklerken yanımda kalabilecek biri, ama kimseyi göremedim. Ya da belki gördüm. Bir şey gördüm. Gözlerimi kapadım, açtım ve karşımda, dördüncü kattaki kadınlar tuvaletinin beyaz fayanslı duvarlarını gördüm. Sonra gözlerimi kapadım ve çok daha kıymetli yerlere layık bir çalışkanlıkla Felsefe ve Edebiyat Fakültesi'nin kampüsünün tozlarını süpüren rüzgârın sesini duydum. Şöyle düşündüm: Tarih bir korku hikâyesinden farksız. Gözlerimi açtığımda bir gölge, duvardan kopup on metre ötedeki kaldırıma adım attı, bana doğru yürümeye başladı, elimi çantama, daha doğrusu Oaxaca'dan aldığım el çantasına sokup şehrin tehlikelerine karşı her zaman yanımda taşıdığım çakıma uzandım, ama alev alev yanan parmaklarım sadece kâğıtlara, kitaplara, dergilere ve hatta (dördüncü katın tuvaletinin lavabolarından birinde sabun kullanılmaksızın, su ve irade gücüyle, elde yıkanmış) temiz bir iç çamaşırına değdiyse de çakıyı bulamadım, ah sevgili dostlarım, işte size sürekli tekrar eden korkunç bir Güney Amerika kâbusu daha: Silahınızı bulamamak; oraya koyduğunuzu bilirsiniz ama orada yoktur.</p>

  <p>Bizim hikâyemiz böyledir.</p>

  <p>Benim hikâyem de benzer bir sonla bitebilirdi, ama beni öldürmeyi veya acı çektirmeyi ve küçük düşürmeyi planlayan gölge, saklandığım kapı eşiğine yaklaştığında, o güne dek yürüdüğüm bütün korkutucu sokakların bileşimi haline gelen o sokakta, başka gölgeler de belirdi ve bana seslendiler: Auxilio, Auxilio, İmdat'cığımız, Biricik Remedios Lacouture nereye kayboldun? O sesler arasında zeki ve melankolik bir genç olan Julian Gómez'inkini hemen tanıdım, diğeri, daha neşeli olan, her zamanki gibi kavgaya hazır Arturito Belano'nun sesiydi. O zaman kaderimi mühürlemeye hazırlanan gölge durdu, başını çevirip seslerin geldiği yöne baktı ve önümden geçip gitti, sıradan bir tipti, varoşlardan bir Meksikalı ve geçerken dengemi bozan bir geometrisi olan yalnızlıklardan, şizofreniden ve kasaplıktan müteşekkil sıcak ve nemli rüzgârı da beraberinde götürdü. Kahrolası orospu çocuğu dönüp bana bakmadı bile.</p>

  <p>Sonrasında üçümüz şehir merkezine gittik ve Julian Gómez'le Arturito Belano şiir hakkındaki sohbetlerine devam etti. Encrudjada Veracruzana'da iki üç şair de bize katıldı, belki de sıradan gazeteciler veya geleceğin üniversite profesörleriydiler ve hep birlikte şiirden, yeni şiirden bahsetmeyi sürdürdüler, ama ben sohbete katılmadım, kalp atışlarımı dinliyordum, bu konuda tek kelime etmesem de gölgeyle karşılaşmamdan sonra hâlâ toparlanamamıştım, bu yüzden tartışmanın kavgaya dönüştüğünü fark etmedim, genç şairler birbirlerine bağırmaya, hakaretler yağdırmaya başlamıştı. Oturduğumuz bardan bizi attılar. Sabahın beşinde Meksiko'nun boş sokaklarında dolaştık ve insanlar birer birer dökülünce grubumuz küçüldü, herkes yavaş yavaş evinin yolunu tuttu. O zamanlar kendime ait bir yerim vardı, Roma Norte Mahallesi'nde, Tabasco Sokağı'nda çatı katında bir oda ve Arturito Belano, Juârez Mahallesi'nde, Versalles Sokağı'nda oturduğundan birlikte yürümeye devam ettik, gerçi eve kestirmeden gitmeyi isteseydi ben güneye doğru yoluma devam ederken batıya sapıp Glorieta de Insurgentes'e veya Zona Rosa'ya gidebilirdi, ne de olsa Versalles ve Berlin'in köşesinde oturuyordu. Ama Arturito Belano bana eşlik etmek için yolu uzatmayı seçti.</p>

  <p>Doğruyu söylemek gerekirse gecenin geç saatleriydi ve ikimiz de pek konuşkan değildik; arada bir Encrucijada Veracruzana'daki kavgayla ilgili yorumlar yapsak da çoğunlukla sadece yürüyor ve şafağın arındırdığı Meksiko havasını ciğerlerimize dolduruyorduk, derken Arturito en kayıtsız ses tonuyla, La Villa'dayken (demek La Villa'ydı) benim için endişelendiğini söyledi. Ona niçin endişelendiğini sorduğumda, meleğim kendisinin de peşimdeki gölgeyi fark ettiğini anlattı. Bütün soğukkanlılığımla elimi ağzıma götürdüm ve, ölümün gölgesiydi o, dedim. O zaman güldü, çünkü onun ölümün gölgesi olduğuna inanmıyordu ve Arturo'yu sevmeme karşın o gülüşte rahatsız edici bir yan vardı. Sanki, fena uçmuşsun Auxilio, diyordu. Elimi yeniden ağzıma götürdüm, yürümeyi kestim, eğer sen ve Julián olmasaydınız çoktan ölmüştüm, dedim. Bunları duymak istemeyen Arturito adımlarını hızlandırdı. Ona yetiştim, bir süre aynı hizada yürüdük ve sonrasında ara ara durup sohbet ederek veya hiç konuşmadan ilerleyerek, daha ne olduğunu anlamadan, oturduğum binanın kapısına vardık. Hepsi bu kadar.</p>

  <p>Çok sonra, 1973'te, devrime katılmak için ülkesine dönmeye karar verdiğinde, otogara (çünkü Arturito Belano karadan seyahat edecekti) onu yolcu etmeye, ailesi dışında sadece ben gittim. Güney Amerikalı yoksul gençlerin sürekli yanlış anladığımız veya hiç anlamadığımız absürd kıtamızı boydan boya geçtikleri bu uzun yolculuk, aslında bir tür kabul törenidir. Arturito otobüsün camından el salladığında annesi kendini tutamayıp ağladı, neden bilmem ama ben de ağladım, giden kendi evladımmış gibi gözlerim yaşlarla doldu ve onu bir daha görememekten korktum.</p>

  <p>O gece Arturo'nun annesi yalnız kalmasın diye onlarda uyudum; gece geç saatlere kadar kadınlara özgü konulardan bahsettiğimizi hatırlıyorum, hiçbiri alışkın olduğum konu başlıkları değildi. Çocukların büyüyüşünden, yuvadan uçup gidişlerinden; baba ocağından ayrıldıklarında nasıl hayatlar sürdüklerinden ve bilinmezin peşinde, fırsatlarla dolu dünyada savrulup gidişlerinden bahsettik. Sonra fırsatlarla dolu dünyanın kendisinden konuştuk. Dünya bizim için ne büyük fırsatlarla doluydu. Arturo'nun annesi tarot kartlarını çıkarıp falıma baktığında hayatımın değişmek üzere olduğunu söyledi ve ben de, ne güzel, dedim, tam da bir değişikliğe ihtiyacım vardı. Bu sözlerin ardından ikimize kahve yaptım, saat kaçtı bilmiyorum, tahminen geç olmuştu, ikimiz de yorgunduk ama belli etmiyorduk ve kahveleri alıp salona döndüğümde, Arturo'nun annesinin salondaki küçük masaya kartları dizdiğini gördüm, durup çıt çıkarmadan onu seyrettim: İşte oradaydı, yüzünde konsantre olduğunu belli eden bir ifadeyle (gerçi konsantrasyonun yanı sıra tedirginlik de görülüyordu o yüzde) kanepeye oturmuş, kartlara bakıyordu ve küçük eli ceset parçalarını andıran kartları çeviriyordu birer birer. Kendi falına baktığını hemen anladım, kartlarda ne görüyorsa korkunçtu, ama bir önemi yoktu. Önemli olan, anlaşılması ondan da güç bir şeydi. Önemli olan tek başına kalması ve beni beklemesiydi, önemli olan korkmamasıydı.</p>

  <p>O gece, keşke daha zeki bir kadın olsaydım dediğim gecelerdendir. Onu rahatlatabilmek isterdim. Oysa tek yapabildiğim kahve getirmek ve endişelenmemesini, her şeyin yoluna gireceğini söylemekti.</p>

  <p>Ertesi sabah yanından ayrıldım, üniversite veya her zamanki barlar, kafeler ve restoranlar dışında gidecek yerim olmasa da gitmem gerekiyordu, çünkü kimseye yük olmaktan hoşlanmam.</p>
</body>
</html>
