<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tılsım</title>
  <link href="../Styles/style.css" rel="stylesheet" type="text/css" />
</head>

<body>
  <h3>4</h3>

  <p>Ama yalnızca henüz dökülmemiş olan dişlerimi düşünmedim, başka şeyler de düşündüm, örneğin genç Arturo Belano'yu, ki tanıştığımızda 1970 yılıydı ve ben daha o zamandan Meksika şiirinin anasıydım, o ise içki içmesini dahi bilmeyen bir veletti ve uzaklardaki sevgili Şili'sinde, Salvador Allende'nin başkan seçilmesinden ne kadar gurur duyduğundan bahsederdi.</p>

  <p>Onunla tanıştım. Yitik şairlerin ayaküstü toplandıkları Encrucijada Veracruzana adlı bardaydık, umut vaat eden genç şairlerin ve artık pek genç olmasalar da hâlâ umudumuzu kesmediğimiz daha yaşlı şair güruhunun uğrak yeri olan bir çöplüktü. Umut vaat eden şairlerin en genci oydu. Daha on yedi yaşında olmasına karşın ilk romanını tamamlamıştı üstelik. Türünün tek örneğiydi. Sonradan kaybolan veya alevlerin yuttuğu ya da Meksiko'yu çevreleyen dev çöplüklerden birini boylayan bir roman; kaderi ne olursa olsun, onu okudum ve itiraf etmeliyim ki başlangıçta önyargılarım vardı, ama sonra sayfaları çevirmekten büyük bir zevk almaya başladım, roman iyi olduğundan değil, hayır, ama her sayfaya yansıyan kararlılığı sevmiştim, o sayfalarda gördüğüm, bir ergenin dokunaklı idealizmiydi. Roman kötüydü kötü olmasına, ama yazar iyiydi. Bu yüzden onunla arkadaş oldum. Meksikalıların arasında ikimizden başka Güney Amerikalı yoktu, bunun da yakınlaşmamızda etkisi olmuştur. Onunla arkadaş oldum, yanına gidip elimle ağzımı örterek konuştum onunla ve o da gözlerimin içine, elimin tersine baktı. Bana neden ağzımı örttüğümü sormadı, inanıyorum ki diğerlerinin aksine hemen tahmin etmişti, çünkü eylemin altında yatan nedeni, beni dudaklarımı örtmeye mecbur eden gizli gururu tanıyor ve elimle ağzımı örtmemi umursamıyordu.</p>

  <p>Aramızdaki yaş farkına ve diğer tüm farklara rağmen o gece onunla arkadaş olduk. Haftalar sonra onu Ezra Pound'un, William Carlos Williams'ın ve T. S. Eliot'ın şiirleriyle tanıştırdım. Bir keresinde, hasta ve sarhoş olduğu bir gün onu eve götürdüm, kemikli omzuma sarıldığında onu sıkı sıkı tutup evine kadar taşıdım ve annesiyle, babasıyla, kardeşiyle tanıştım, kız kardeşi çok nazikti, bütün aile çok nazikti.</p>

  <p>Annesine ilk lafım şu oldu: Oğlunuzla yatmadım Bayan Belano. Ben buyum, dürüst ve dobra insanlarla beraber olduğumda, dürüst ve dobra olmayı tercih ederim (gerçi bu alışkanlığım bana büyük acılar çektirmiştir). Ellerimi kaldırdım, gülümsedim ve sonra ellerimi indirip devam ettim konuşmama. Kadın bana oğlunun, bir hayvanın inini andıran odasında sızmış olan Arturito Belano'nun defterlerinden fırlamış bir karaktermişim gibi baktı. Dedi ki: Elbette yatmamışsındır Auxilio, ama bana bayan deme lütfen, tahminimce aynı yaşlardayız. Bir kaşımı kaldırıp en mavi gözümle, sağ gözümle ona bakarak, hatun haklı, muhtemelen aynı yaşlardayız, diye düşündüm. Ondan üç yaş daha küçük olabilirdim (veya iki ya da bir), ama aynı kuşağın insanlarıydık; aramızdaki tek fark, onun evinin, işinin ve maaşının olmasıydı, benim yoktu; tek fark, benim gençlerle, Arturito'nun annesinin ise kendi yaşında insanlarla çıkmasıydı; tek fark, onun ergenlik çağında iki çocuğunun olması, benimse hiç çocuğumun olmamasıydı, ama bunun da bir önemi yoktu, çünkü o dönemde aslında benim de çocuklarım vardı, çocuğum saydığım gençler, hem de yüzlerce.</p>

  <p>Böylece beni aile dostu bellediler. 1968 yılında Meksika'ya göç etmiş gezgin Şilililerden oluşan bir aile. Benim yılım. Bazen Arturo'nun annesine, siz taşınmaya hazırlanırken, ben UNAM'daki Felsefe ve Edebiyat Fakültesi binasının dördüncü katındaki kadınlar tuvaletinde mahpustum, derdim. Biliyorum Auxilio, derdi. İlginç değil mi, derdim. Elbette öyle, derdi. Sohbet gece boyunca böyle devam ederdi, müzik dinler, konuşur, kahkahalar atardık.</p>

  <p>O ailenin dostuydum. Davet ettiklerinde dairelerinde kalırdım, hem de uzun süreler boyunca, bir ay, iki hafta, bir buçuk ay. O dönemde pansiyonda kalacak veya tavanarasında bir oda tutacak kadar bile param yoktu, geceleri Meksiko'nun ana caddelerini ve arka sokaklarını süpüren rüzgâra kapılıp beni nereye götürürse oraya gidiyordum.</p>

  <p>Gündüzleri üniversitede kendimi meşgul edecek bir şeyler buluyor, geceleri bohem bir hayat sürüyordum; neresi denk gelirse uyurdum ve birkaç parça eşyam sonunda oraya buraya dağıldı, hepsini arkadaşlarımın evlerinde ve dairelerinde bıraktım: giysilerim, kitaplarım, dergilerim, fotoğraflarım. Ben Remedios Varo, ben Leonora Carrington, ben Eunice Odio, ben Lilian Serpas (ah zavallı Lilian Serpas, size onu mutlaka anlatmalıyım). Evlerinde konakladığım arkadaşlarım elbette sonunda benden sıkılır, gitmemi rica ederdi. Ben de giderdim. Vasat bir espri yapıp evlerinden ayrılırdım. Önemsiz bir şeymiş gibi davranmaya çalışarak giderdim. Başımı dik tutarak giderdim. Onları yanaklarından öper, teşekkür eder, öyle giderdim. Bazı kindar insanlar, gitmediğimi iddia edecektir. Yalan söylüyorlar. Ne zaman gitmem istendiyse gittim. Belki bir seferinde kendimi tuvalete kilitleyip birkaç damla gözyaşı dökmüşümdür. Bazı dedikoducular tuvaletlere zaafım olduğunu söylüyor. Ne kadar yanılıyorlar. Tuvaletler benim kâbusumdur, gerçi 1968 Eylül'ünden sonra kâbuslara alıştım. İnsanoğlu her şeye alışır. Tuvaletlere bile. Tuvaletleri severim. Arkadaşlarımın tuvaletlerini. Duş almayı ve güne temiz bir vücutla başlamayı severim, kim sevmez? Yatmadan önce duş almayı da severim. Arturo'nun annesi bana şöyle derdi: Senin için çıkardığım temiz havluyu kullan Auxilio. Ama ben hiçbir zaman havlu kullanmazdım. Tenim hâlâ ıslakken giyinmeyi tercih ederdim, bırakırdım damlalar vücudumun ısısıyla kurusun. İnsanlar bunu komik bulurdu. Beni de eğlendirirdi aslında.</p>

  <p>Gerçi, kafayı sıyırmış da olabilirdim.</p>
</body>
</html>
