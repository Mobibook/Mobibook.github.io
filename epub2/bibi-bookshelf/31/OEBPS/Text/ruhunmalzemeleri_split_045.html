<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ruhunmalzemeleri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_44">Akif İnan’ın Şiirleri Üzerine Genellemeler</h2>

  <p class="normal">Öyküyle ilgili bir yazımda “Öykü kuraldan önce gelir. Şiir için, öteki türler için de böyle değil mi?” diye bir soru ortaya koyuyordum.<sup class="calibre2"><a href="../Text/ruhunmalzemeleri_split_105.html#footnote-100-32" id="footnote-100-32-backlink">[32]</a></sup>Bununla da, şiirin olsun, öykünün olsun belli kurallara bağlanarak yazılmasının zorunlu olmadığını, önce edebiyat ürününün meydana getirilmesi, kuralların sonradan bu ürünlere bakarak konunun uzmanlarınca tespit edilebileceğini anlatmak istiyordum. Bu görüşüme şimdi de sahip çıkıyorum. Durum, tabiatın insandan önce var oluşu, fakat kurallarının sonradan keşfedilmesi olayına benziyor. Durumun özellikle <span class="ideitalik">avant-garde</span> (öncü, yenilikçi) ürünler için geçerli olduğunu söyleyebiliriz. Önce ürün gelir, arkasından kurallar belirlenir. Bu demek değildir ki, belirlenmiş kurallara göre verilen ürünler eski olur. Kimi zaman bunun tam tersini bile iddia edebiliriz. Belirlenmiş kurallara göre ürün verme çabasını gösterenler taşıdıkları yenilikleri öne çıkartabilmek için daha büyük çaba göstermek zorunda kalabilirler. Bunun Cumhuriyet dönemi Türk şiirindeki örneklerinden biri Necip Fazıl Kısakürek’tir. Klasik şiir ölçüleri (biçimleri) içinde öncü ve yeni bir muhtevayı dile getirme başarısını gösterebilmiştir. Günümüz Türk şiirinde ise aynı yolun (biçimde teamüllere bağlı, ama özde yeni olma yolunun) örneğini Akif İnan’ın şiirinde buluyoruz.</p>

  <p class="normal">Şimdi burada, bana ilgi çekici görünen bir tespiti hemen yapmalıyım: Akif İnan’ın şiirinin özde yeni olduğunu söylerken maksadımızın açıklanması gerekiyor. Çünkü onun şiirinde kullanılan temalara baktığımızda (zaman, ölüm, aşk tasavvuf gibi) temaların ondan önceki şairler tarafından da ele alınmış olduğunu herkes söyleyebilecektir. Buna rağmen, yani hem biçimdeki klasik tarza bağlı kalınması, hem bilinen temaların ele alınması hususlarına rağmen bu şiirdeki yenilik bir bakışta anlaşılabilmektedir. Acaba bunun sırrı nedir?</p>

  <p class="normal">Veya bu şiirler, böyle bir başarıyı neye borçlu olabilir? Hem öz yönünden, hem biçim yönünden kullanılmış olanla yetiniyor görünmelerine rağmen elle tutulur bir yenilikle karşı karşıya bulunmamıza getirilebilecek açıklama ne olmalı? Bu durumu ben bütün şiirlerin, hemen bütün mısralarında kullanılan yeni imajlarla yorumluyorum. Akif İnan şiirinin “püf noktasının” bu noktada bulunabileceğini düşünüyorum.</p>

  <p class="normal">Bu durum onun şiirlerinde hissedilen özenli işçiliğinde açıklamasını sağlıyor. Yeni imajlara ulaşabilmek için sarf edilen emek bu şiirleri aynı zamanda elle tutulur birer emek ürünü olarak karşımıza çıkartıyor. İşçiliğe aşırı önem verilmesi, onun bu tarzdaki şiirlerinin az olmasının sebebini de ortaya koymaktadır. Onun, yayınlanan iki şiir kitabındaki şiirlerinin toplamı 55’tir (Hicret’te<sup class="calibre2"><a href="../Text/ruhunmalzemeleri_split_106.html#footnote-100-33" id="footnote-100-33-backlink">[33]</a></sup>22, Tenha Sözler’de<sup class="calibre2"><a href="../Text/ruhunmalzemeleri_split_107.html#footnote-100-34" id="footnote-100-34-backlink">[34]</a></sup>33 şiir).</p>

  <p class="normal">Belirtilmeli ki, yeni imajların bulunması hususunda çekilen emekler Akif’i “zor” söyleyişlere ulaştırmıştır (veya itmiştir). Bu şiirlerde görünen sadeliğe kolay kolay “sehl-i mümteni” denilebileceğini sanmıyorum.</p>

  <p class="normal">Şiirlerin böyle emek mahsulü olarak ortaya çıkartılması, bu şiirlerin biçime ve kurala sıkıca bağlanmış olması, bu şiirlerle serazat söyleyişlere ulaşılmasını önleyen bir etken olarak da yorumlanabilir. Belki bu yüzden, bu şiirler, serbest çağrışımlara, kendini kapıp koyuvermelere de kendini kapamış gibi görünmektedir. Akif’in şiiri bu yönüyle, kendi kuşağının bir başka şairine, Cahit Zarifoğlu’nun şiirine benzemekten çok, Necip Fazıl’ınkiyle mukayese edilebilir. Bu ince ve yoğun işçiliğin eseri olan şiirler kalbin ve dilin fışkırışlarından çok, kalpte yetiştirilip büyütülmüş şiirler teşhisini yapmamıza yöneltiyor bizi. Gene aynı sebepten (bu şiirlerin işçilik gerektirmesi sebebinden) dolayı bu şiirlere aklın ve mantığın şiirleri olarak bakmamızın yanlış olmayacağını düşünüyorum.</p>

  <p class="normal">Biçimsel yönden bu şiirlerin heceyle yazılmış olduğunu da belirtelim. Şiirlerin tümüne, kesik, fakat aynı zamanda yumuşak bir eda hâkim.</p>

  <p class="normal">Acaba Akif İnan’ı, kuşağının öteki şairleri arasında biçime böylesine sadık kalmaya yönelten etken(ler) var mıydı?</p>

  <p class="normal">Ben bu sorunun cevabını Akif’in, daha ilk gençliğinden başlayarak divan edebiyatının ve halk şiirinin zevkini tatmış, dahası zevkini bu tatlarla beslemiş olmasında bulmak istiyorum. Lise sıralarında onun sınıf arkadaşlarının çoğu aruz vezninin mahiyetini kavramakta acze düşerken, o aruzla şiir örnekleri veriyor, ilk şiirlerini aruzla yazıyordu. Klasik şiirimizin belli başlı şiirleri olduğu kadar, son dönem aruz şairlerimizden de birçok şiiri ezbere okuyabiliyordu. Ahmet Haşim’in, sanıyorum, bütün şiirleri ezberindeydi. Aruzun ve hece vezninin zevki onda sonradan edinilmiş ve kafasının bir köşesine bırakılmış bir bilgi kategorisi değildi, onun kafa ve zevk eğitimi bu şiirlerin süzgecinden geçirilerek sağlanmıştı. Aynı kuşaktan rahmetli Zarifoğlu, Erdem Bayazıt, Alaeddin Özdenören günümüz edebiyatını tanıyarak şiir yazmaya başlamışlarken, Akif İnan klasik edebiyatımızı tanıyarak ve o edebiyatın zevkini tattıktan, yaşadıktan sonra şimdiki şiirine ulaşmıştı.</p>

  <p class="ortayazi"><span class="idebold">*</span></p>

  <p class="normal">Akif İnan’ın şiirleri anlam yönünden genelde iki katmanlıdır: bir görünen anlam, bir de dipte kalan (gizli) anlam. Mesela Hicret kitabında yer alan “Ağ”ı bu çift katmanlı anlam içeren şiirine bir örnek olarak gösterebiliriz. Bu şiirde kullanılan “yerli düşünce”den İslâm’a, “heykeller”den bir devletin ideolojisine, “haber”den (İslâmî) tebliğe, “beton, saksı, gökdelen” kelimelerinden çevreyle ilgili tepkilere, “ağ” kelimesinden çağdaş insanın tutsaklığına, çaresizliğine veya bunun zıddı olarak kendini dışarıya karşı koruma altına almasına ulaşmamızı sağlayabilecek iç anlamları bulabilmekteyiz. Nitekim adı geçen şiirin son mısraında geçen “ağ” kelimesini, aynı kitabın ilk şiiri olarak yer alan “Umut Gazeli”nin son mısraı ile bir arada düşündüğümüzde (burada Akif İnan şiirine bütünsel olarak bakıyoruz), “Bir zırha büründüm bu çağa karşı” mısraını yorumumuzu doğrular nitelikte buluyoruz. “Urfa bir dağ gönlüm bir ağ içinde” derken, çağa karşı kendini bir ağ içinde korumaya almışlığın ifade edildiğini görebilmekteyiz. Daha ileri giderek “zırh”ın anlamını da sorabiliriz. Zırhın anlamını ve şairin kendisini çağa karşı niçin bir zırha bürünmek zorunda hissedişini...</p>

  <p class="normal">Akif’in şiiri alegori yönünden de zengindir. Buna Hicret kitabındaki bir kelimeyi, sadece “Hicret” kelimesini örnek vermekle yetinmek istiyorum. Bu kelime çeşitli şiirlerde, çeşitli anlamlara karşılık gelecek biçimde kullanılmıştır (Akif’in şiirinin işçilik ürünü olduğu hususundaki sözümüzün de kanıtı diye ele alınabilir bu örneğimiz). Şöyle ki:</p>

  <p class="normal">• El Gazeli’nin son mısraında geçen “göçetsem” kelimesi lügat anlamında,</p>

  <p class="normal">• Kaside (s. 22) şiirinin 13. beytindeki “hicret ettim” fiili mecâzî anlamda, aynı şiirin 23. beytindeki “taşınmak” kelimesi keza mecâzî ve remzî bir anlamda.</p>

  <p class="normal">• Zaman (s. 34, beyit: 17) şiirinde geçen “Göklerin yolunu sorabilirim” ifadesi, tasavvuftaki seyr-i sulûk anlamında,</p>

  <p class="normal">• Ölüm (s. 40, beyit: 2) şiirinde geçen “göç” hem ölüm, hem de tasavvufta vahdet-i vücut anlamında,</p>

  <p class="normal">• Toprağın Babası (s. 55, beyit: 4) şiirinde geçen “hicret” tarihî ve ıstılahî anlamında,</p>

  <p class="normal">• Sensin (<span class="ideitalik">Tenha Sözler</span>, s. 31, beyit: 7) şiirinde geçen “hicretim” kelimesi hem sevgiliye sığınış, hem gene tasavvufta fenafişşeyh anlamında, Davet (<span class="ideitalik">Tenha Sözler</span>, s. 43 mısra: 5) şiirinde geçen “hicret” kelimesi sevgilinin memleketine gitmeyi veya ölümü veya şairin kafasında geliştirdiği bir ütopya yolculuğu ifade edebilecek bir anlamda, kullanmıştır diye yorumlanabilecek bir anlam spektrumu içinde sunulmaktadır.</p>

  <p class="normal">Akif’in şiirinde kullanılan “aşk” kavramı da çift katmanlıdır; tensel aşk ve ilâhî aşk birbirinin yerine geçebilecek biçimde kullanılmıştır. Kimi zaman aşk kelimesinin kullanılmasından bile kaçınılarak bu kelimenin yerine mesela “ilgi” kelimesinin tercih edildiği olmuştur (<span class="ideitalik">Hicret</span>, s. 19).</p>

  <p class="normal">Aşk yönünden yapacağımız bir karşılaştırma ilginç olacaktır: Mesela Erdem Bayazıt’ın şiirinde reel aşk yüceltilmiş, neredeyse bir “ideoloji” haline getirilmiştir. Onun şiirindeki her kavram gibi, aşk da yüksek tonda seyreder (Sana, Bana, Vatanıma... Dair şiirini örnek gösterebiliriz).</p>

  <p class="normal">Cahit Zarifoğlu’nda tasavvufî anlamdaki aşkla tensel aşkın yeri ayrı ayrı belirlenmiştir. Mesela Menziller’deki şiirlerinde tasavvufî aşk retoriği yoğunluktayken, ilk kitabı İşaret Çocukları’nda açık kalplilikle tensel aşk dile getirilmiştir (Berdücesi, Delikanlılar vb.) Onun bazı şiirlerinde, tensel aşkın melankoliye dönüşmüş biçimlerini de bulabiliriz (Berdücesi).</p>

  <p class="normal">Alaeddin Özdenören’de ise aşk, neredeyse günlük yaşantının rutinleri arasında yer almaktadır.</p>

  <p class="normal">Akif İnan ise zaman zaman aşkı telaffuz etmekten mahcubiyet hissine kapılmaktadır. O, reel aşkı, kimi zaman ilâhî aşka dönüştürüyor; kimi zaman da ilâhî aşk söylemi içinde kalması düşünülebilecek aşkı hayata müncer kılıyor, fakat tensel olarak değil, yücelterek... Burada şöyle bir genelleme yapmaktan kendimi alıkoyamıyorum: Hicret’teki şiirlerde dünyevî aşk tasavvufa dönüştürülebilirken, Tenha Sözler’de yer alan şiirlerdeki aşkı dünyevîliğe irca etmek mümkün görünmektedir. Bunun sebebini Akif İnan’ın aşk anlayışının daima yüceltilmiş olarak dışa vurduğu noktasında arayabiliriz.</p>

  <p class="normal">Bu şiirler, zaman, ölüm, tasavvuf, büyük insanlar, şehirler, günümüz ve günlük yaşantı ile ilgili temalarla zenginleştirilmiştir. Ama asıl ağırlığın aşkta ve özellikle tasavvufî anlamdaki aşkta tecelli ettiğini söyleyebiliriz. O kadar ki, bu kitaplarda (<span class="ideitalik">Hicret</span> ve <span class="ideitalik">Tenha Sözler</span>) yer alan bütün şiirlerin alt yapısını, temel malzemesini aşk teşkil ediyor desek mübalağa etmiş sayılmayız. Bu iki kitapta yer alan şiirler toplamına ben bir ad veriyorum: “Aşk’ın Kitabı”.</p>

  <p class="sagnormal">Haziran 1992</p>

  <div class="clrb"></div>
</body>
</html>
