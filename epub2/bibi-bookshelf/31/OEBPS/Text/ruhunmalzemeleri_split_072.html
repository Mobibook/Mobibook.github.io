<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ruhunmalzemeleri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_69">Tercüme Faaliyeti</h2>

  <p class="normal">Ülkemizde, bir fikrin doğruluğunu kanıtlamak için Batılı bir yazara atıfta bulunmak geçerliliğini daha uzun yıllar koruyacağa benzer.</p>

  <p class="normal">Bir görüşün nereden alındığına kaynak göstermek öncelikle fikir namusu ile ilgili bir meseledir. Bu, Müslümanların yabancısı olmadığı bir konudur. Özellikle Hadis ravileri bu hususta hassasiyet göstermişlerdir. Hadisi rivayet eden kimse onu zincirleme olarak Resulullah’a kadar dayandırmak zorundadır. Arada bir kesinti varsa, hatta ravilerden biri hakkında şüphe izhar ediliyorsa, o Hadis-i Şerif rivayetine itibar edilmez. Hadis usulünün genel bir kuralıdır bu. Başka bir söyleyişle, Hadis ravileri kaynak göstermek zorundadır. Kaynak gösterilmediği takdirde ya da kaynaklarda tereddüt olduğu zaman rivayetin inanılırlığı da kaybolur.</p>

  <p class="normal">Tekrar sözümüzün başına dönersek, kaynak göstermek yani bir fikrin, bir görüşün nereden alındığını belirtmek aynı zamanda fikir namusu ile de ilgilidir. Kaynak göstermek, sadece insanın ileri sürdüğü görüşlerin başkaları tarafından da benimsendiğini göstermek, dolayısıyla kendi fikrine kanıt aramak kaygısından doğmaz; aynı zamanda müellifin telif hakkına duyulan saygının ifadesi olarak da kullanılır.</p>

  <p class="normal">Ne var ki, bizde Batılılara özenmeye başladığımız tarihlerden bu yana Batılı bir müellifi kaynak olarak göstermek genellikle “yerli yazarın” kendi fikrini bir Batılı uzmana onaylatma sadedinde kullanılmaktadır. Son 40 yıldan beri Batı ülkelerinden yapılan tercümelerde aynı anlayış hâkimdir.</p>

  <p class="normal">Bu tercümelerle Batıyı “tanımak”tan çok onu benimseme, özümleme kaygısı öne çıkmaktadır. Özellikle son on yıl içinde Türkçe, şimdiye kadar tarihinin hiçbir döneminde geçirmediği bir tercüme faaliyetini denedi. Bu faaliyetin özünde, bizim dışımızda neler olup bitiyor, ondan haberdar olma kaygısı değil, fakat dışarda olup biten, gelişmekte olan fikir cereyanlarını kendi hayatımıza geçirebilme hevesi yatıyor.</p>

  <p class="normal">Attila İlhan, kendisiyle yapılan bir konuşmada bu durumu şöyle dile getiriyor: “Fransa’da ya da İngiltere’deki eski Sömürgeler Bakanlıkları, ekonomisini ve kültürünü denetledikleri ülkeler için çeviri dergisi çıkaracak olsalar, başka türlü mü çıkarırlardı? <span class="ideitalik">Yazko Çeviri</span>’nin İnönü Cumhuriyeti’nde çıkan <span class="ideitalik">Tercüme</span> dergisinden farkını bana kim anlatacak?” (<span class="ideitalik">Yazko Çeviri</span>, sayı: 10, s. 108). Aynı konuşmanın şimdi alıntıladığımız cümlelerinin hemen önünde de şu soru cümleleri yer alıyor: “Yazko Çeviri benim şiirlerimi şu ya da bu batılı dile çevirecek, barış ya da gösterge bilim yazılarıyla uğraşacak yerde, eski harflerde kalmış, bu yüzden de genç nesillerin asla ulaşamayacağı nice Türk eserini yeni harflerle yayınlasa daha yararlı bir iş yapmış olur. Bu Türk yazarları, Perulu ya da Paraguaylı yazarlar kadar dahi ilgimizi çekmemeli midir? Hem siz bu dergide, doğu İslâm edebiyatından, dişe dokunur kaç çeviri okudunuz Allah aşkına?”</p>

  <p class="normal">Bu cümleleri elbette belli bir derginin itham edilmesi anlamına çekmiyoruz, münhasıran bu anlamda anlamıyoruz.</p>

  <p class="normal">Fikir ve sanat dergiciliğimiz, büyük kesimi itibariyle uzun yıllardan beri Batı fikriyatının ülkemize aktarılmasıyla meşgul olmuşlardır. Hâlâ da aynı işi sürdürüyorlar. Gazetelerimiz ise, dış haberlerinde, belli başlı birkaç dış haber ajansının verdiği haberlerle bağımlıdır. Komşumuz olan Arap ülkelerinden bile henüz dolaysız biçimde haber alabilme imkânlarından mahrum haldeyiz.</p>

  <p class="sagnormal">Ocak 1983</p>

  <div class="clrb"></div>
</body>
</html>
