<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ruhunmalzemeleri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_30">Roman Ne Zaman Ölür?</h2>

  <p class="normal">G<span class="ideitalik">erçek</span> dergisinin Eylül 1979 tarihli 15. sayısında, Cemil Meriç’in Türk Edebiyatı Vakfı’nda yaptığı bir konuşmasından oldukça uzun bir alıntıya yer verilmiş. Konuşmanın önemli bir bölümü romanla ilgili.</p>

  <p class="normal">O uzun konuşmada “ilginç” bulduğum için altını çizdiğim bazı noktalara değinmek istiyorum.</p>

  <p class="ortayazi"><span class="idebold">1. Roman Ölecektir</span></p>

  <p class="normal">Sayın Meriç, romanın öleceğine dair bir kehanet ileri sürüyor. Gerekçesi şu: “... Edebiyat demek roman demek haline geldi. Halbuki edebiyat demek roman demek değildir. Roman ancak, geniş kalabalıklara seslenen bir edebiyat nevi’dir. Elbette ki geri toplumlarda büyük yeri olan fakat netice itibarıyla ilerleyen bir toplumun itibar etmeyeceği bir edebiyat nevi’dir. Yani roman ölmektedir ve ölecektir. Çünkü romanın konusu insandır. İnsan tabiatını psikoloji işler, psikiyatri işler, psikanaliz işler, sosyoloji, antropoloji işler vs. İnsan ilimleri geliştikten sonra romanın sahası kalmamış, muhtevası kalmamış. Roman sadece sinema gibi aylak tecessüsleri avlayan bir nevi’dir.”</p>

  <p class="normal">Konuşma, bundan sonra başka bir alana kaydığı için burada keselim. Öteki bölümler için aşağıda ayrıca değinmelerde bulunacağız. Fakat acaba, şimdi yukarıya aldığımız cümlelerin hangisini ele almalı, neresinden tutmalı? Sayın Meriç, romana, keyfine göre bir işlev yüklüyor, sonra da bu işlevin, adını saydığı bilimler veya yöntemler aracılığıyla yerine getirildiğini belirterek romanın sahası kalmadığı sonucuna balıklama atlıyor. Fakat “insan tabiatı”nı incelediğini ileri sürdüğü ilimleri saymakla bitirememiş de cümlesini “vesaire” diyerek noktalamak zorunda kalmış. Şimdi, Cemil Meriç’e göre, ortak nitelikleri “insan tabiatını” incelemek olan bu kadar çok ilim dalı, asla birbirinin alanına tecavüz etmeden aynı konuyu işleyebiliyor da, alanı hiç de ilimle çakışmak zorunda olmayan romana sıra gelince mi alan birdenbire tükeniveriyor? Kaldı ki, romana, münhasıran “insan tabiatını” incelemek gibi bir görev yüklenmesi de Sayın Meriç’in koyduğu bir kural. Romanın, insan tabiatını incelemek gibisinden bir görevi, bir işlevi yoktur. Roman olsa olsa, insan tabiatını sergiler. Bunu da ister yapar, ister yapmaz. Yani romanın uğraşacağı bir alanın ortadan kalkması diye bir şey söz konusu olmaz. Fransa’daki “yeni roman” akımının bazı ürünlerine bakılırsa, romanın bu gün, hangi alanlara ulaştığı, hangi yeni alanlarda konuştuğu çok iyi görülür. İşin tuhaf tarafı şu ki, günümüzde, romanın en yetkin ürünleri de, Cemil Meriç’in “ileri” diye nitelediği ülkelerde veriliyor. Roman verimi de gitgide yoğunlaşıyor; gevşemiyor... Sayılan bilim dallarının çeşitlenmesine, incelmesine, ilerlemesine rağmen, her şeye rağmen...</p>

  <p class="normal">Romanın, sinema gibi aylak tecessüsleri avlayan bir tür olduğu iddiasına gelince... İlkin belirtilmeli ki, sinema, Cemil Meriç’in küçümsemesine müstahak bir sanat değildir. Sinemanın da, kötüye kullanılması bakımından diğer türlerden daha iyi bir durumda olduğu söylenemez. Nasıl ki kalitesiz şairler var diye, tür olarak şiiri toptan mahkûm etmek kimsenin aklına gelmezse, sinema için de aynı şey... Böyle toptancılıklar, yazanı güç durumlarda bırakabilir.</p>

  <p class="normal">Biz konumuza dönelim. Roman ilerde ölür mü, kalır mı bilemem. Böyle bir kehanette bulunmak da istemem. Fakat Sayın Meriç’in kehaneti doğru çıksa da, roman günün birinde ölse bile, bunun, ileri sürülen sebepten dolayı, yani artık romana saha kalmayacağı için olacağını sanmıyorum. Romanın, kendi alanı içinde kullanabileceği imkânlar bilimin imkânlarından daha kısıtlı değildir.</p>

  <p class="ortayazi"><span class="idebold">2. Bizde Roman Niçin Doğmadı?</span></p>

  <p class="normal">İşte bu sorunun izahı: “Bizde roman doğmayışı sebepsiz değildir. Çok daha ciddi işlerle uğraşan Türk İslâm aydınları, romanla uğraşmak ihtiyacını duymamışlardır.”</p>

  <p class="normal">Görüyorsunuz, mesele ne kadar basite indirgenivermiş! Biz de, konuyu, farklı kültürlere ait bir mesele gibi görüp meğer bilmeden kafaları karıştırırmışız. Cemil Meriç, meseleyi, şıp diye çözüverdi. Konunun bu kadar basite indirgenmesini anladım ama gene de kafama sorular takılıyor. Haydi, diyelim, Türk İslâm aydınları başka ciddi işlerle uğraşmaktan romana fırsat kalmadı. Fakat Çinliler, Japonlar, Koreliler, Hintliler, bütün bir Arap dünyası, Afrikalılar, onlar hangi ciddi iş üzerindeydiler de, romanı doğurtmaya fırsat bulamadılar? Acaba bütün dünyada aylakça tecessüslerini gidermeye çalışan bir Avrupalılar mı vardı? Ama o zaman, Cemil Meriç’in, yukarda adlarını saymakla bitiremediği bilim dalları da hep bu aylak tecessüsün ürünü mü oluyor? Nedir? Velhasıl bir karışıklık var bu işin içinde.</p>

  <p class="normal">Gerçi biz de, bir yazımızda:<sup class="calibre2"><a href="../Text/ruhunmalzemeleri_split_092.html#footnote-100-19" id="footnote-100-19-backlink">[19]</a></sup>“Bizde roman olmalı mı?” diye bir soru getirmiştik. Fakat o soru büsbütün ayrı bir düzlemde ele alınıyordu. Romanın, Batı kültürüne özgü bir edebî tür olduğu ve bize oradan aktarıldığı gerçeğinden hareket ederek böyle bir sorunun tartışılabileceğini söylemiştik. Hadiseye, bir kültür meselesi olarak bakıyorduk. Cemil Meriç’se, iyice farklı bir aralıktan bakıyor konuya: romanı aylak tecessüsünü avlayan bir meşgale diye gördüğü için bırakılacağını ve zaten bunun için bizde doğmadığını söylüyor.</p>

  <p class="ortayazi"><span class="idebold">3. Roman Neyi Halledecek?</span></p>

  <p class="normal">Cemil Meriç’in üzerinde ısrarla durduğu sorulardan biridir bu. Aslında hep bu soru çevresinde dönenip duruyor. Kendine özgü bir beklentisi var romandan. Diyor ki: “Roman buhranlar içinde çırpınan bir çağa, henüz ilimlerin gelişmediği zamana mahsus bir edebî türdür.” İyi ama ya öteki edebî türler? Onlar hangi çağa özgü şartlarda ortaya çıktı, gelişti? Bir roman mı var, o çağda gelişen tür olarak? Neyse, devam edelim: “İlimler geliştikten sonra, psikoloji bir ilim hüviyeti kazandıktan sonra roman neyi halledecek, neyle meşgul olacaktır?” Buyrun şimdi cenaze merasimine: “Çünkü ilim demek laboratuar demek, ilim demek kendine mahsus bir dil demek. Roman itibardadır, çünkü cahiliz, ciddi değiliz. Roman itibardadır çünkü mesuliyetimiz yoktur, hepimiz mesuliyetten kaçarız. Düşüncelerimizi başka kahramanlara söyletmek, muhayyel şahıslar çıkartmak, onları konuşturmak mesuliyetten kaçmaktır.”</p>

  <p class="normal">Bu cakalı iddiaların, bu toptancı yargıların üzerinde de bir nebze duralım. Demek ki, Cemil Meriç, romanı, “psikoloji”nin meşgul olduğu bir alanın gasp edicisi sanıyormuş. Alanın asıl sahibi gelince, gasıp oradan kovulacak! Cemil Meriç’in durmadan kafasını karıştıran asıl nokta şudur: O, romanı; tarihin, sosyolojinin, psikolojinin halletmeye uğraştığı meseleleri halletmekle görevli sanıyor. Bir takım meseleleri halletmek zorunda sanıyor. Bu yüzden de, romanı, bir türlü bir yere koyamıyor. Romanın kendine mahsus bir alanı olabileceğini kabule yanaşmıyor. Bu alanın, adını saydığı bilimlerin verilerinden yararlansa, zaman zaman o alanlara sarksa bile, onlardan büsbütün bağımsız bir alan olabileceğini fark etmek istemiyor. Kaldı ki, roman için söz konusu olan bu durum, bilimlerin kendi içinde de geçerlidir. Bu gün, kim iktisat ilminin matematikten yahut sosyolojiden, psikolojiden, tarihten vs. yararlanmadığını söyleyebilir? Bu anlamda her bilim dalının bir ötekine nispeti vardır, bununla beraber her biri kendi alanının bağımsızlığını da korur. Burada, bütün mesele, romanı, daha geniş anlamıyla sanatı, edebiyatı, ilimle özdeş sayan faraziyenin yanlışlığından ileri geliyor. Sayın Meriç ise muhakemesinin tümünü bu yanlış faraziye üzerine bina ediyor.</p>

  <p class="normal">Burada, bir noktaya daha değinelim: Cemil Meriç, romancının, düşüncelerini başka kahramanlara söylettiğini iddia ederek çok yaygın olan bir yanlış kanaati daha dile getiriyor. Biz, romancı ile kişileri arasındaki ilişkiler üzerinde başka yazılarımızda durmuştuk. Burada, o yazılarda söylenenleri tekrarlamak istemiyoruz. Dileyenler o yazılara ve özellikle “Gerçekliğin Anlaşılması Açısından T.S. Eliot’ın ‘Nesnel Karşılık’ Kuramı ve Hamlet Eleştirisi” başlıklı yazıya müracaat edebilir. Burada, şu kadarcığını belirtelim ki, romancının kendi düşüncelerini kahramanlarına söylettiği iddiası, romancı ile kahramanını özdeş (aynı) sayan bir faraziyeden kaynaklanmaktadır. Böyle bir faraziye doğru olduğu sürece, ondan çıkarılacak sonuçlar da doğrudur. Ne var ki, bu faraziye, “her zaman” “her yerde” yani mutlak anlamda genelgeçer değildir. Başka bir deyişle, romancı, mutlak olarak kendini kahramanının yerine geçirir diye bir kural yoktur. Romancı, romanının mahiyeti gerektiriyorsa bu yönteme başvurur, değilse o yöntemi kullanmaz. Bazı romancılar, hep bu yöntemi deniyorlarsa, bu, onların da meseleye nüfuz edememelerinden ileri gelmektedir. Kötü örnek emsal teşkil etmez.</p>

  <p class="normal">Kaldı ki şu noktayı görmezlikten gelmek mümkün değil: romanın, bütün olarak bize iletmek istediği bir “mesaj” varsa, o “mesaj” roman kahramanının veya kahramanlarının konu içinde söylediklerinden büsbütün farklı bir şey olabilir. Raskolnikof, işlediği cinayeti haklı çıkartmak için pürüzsüz bir mantık yürütür, şimdi buna bakarak Dostoyevski’nin her okuyucusunun eline bir cinayet gerekçesi tutuşturduğu nasıl söylenebilir?</p>

  <p class="normal">Yanlış bir faraziyeyi mesnet ittihaz ederek romancının mesuliyetten kaçtığı sonucuna varmak, bilmem ki, dünyayı amuda kalkıp seyretmek gibi bir şey olmuyor mu?</p>

  <p class="ortayazi"><span class="idebold">4. Romancı Nedir, Ne Değildir?</span></p>

  <p class="normal">Cemil Meriç devam ediyor: “Romancı tarihçi değildir, psikolog da değildir.” Bu cümleyi alabildiğine uzatmak mümkün elbet. Roman dışındaki akla gelen her disiplini sayarak romancının o olmadığı söylenebilir. Romancı iktisatçı değildir, hukukçu değildir, sosyolog değildir gibi. Demek ki, Sayın Meriç de, bulanık bir biçimde, romancının romancı olduğunu kabul ediyor! Fakat gene de, romanın bağımsız bir edebiyat türü olabileceğini, bütün bu bilim dallarından farklı bir amaca yönelik olduğunu teslim etmekten kaçınıyor. Nitekim bu cümlesi şöyle bir yargıyla tamamlanmakta: “Psikoloji geliştikten sonra romanın sahası kalmıyor.” Meseleyi hep aynı noktaya tıkamak istiyor. Romancı, psikolog değilse, nasıl oluyor da, psikoloji gelişince romana yer kalmasın? Anlaşılır bir mantık değil bu. Romancı, yukarda değindiğimiz gibi, psikolojiden yararlansa bile, bu, onun o alana tecavüz ettiği anlamına gelmez. Psikolojiye gerek kullanma amacı, gerek yöntem bakımından psikologla romancının yaklaşım tarzları tamamen farklıdır ve ilgisizdir.</p>

  <p class="ortayazi"><span class="idebold">5. Roman Niçin Okunur?</span></p>

  <p class="normal">İşte cevabı: “Sadece üslûbuyla kendini okutan bir edebiyat türüdür. Bu üslûbu, psikoloji ve psikanaliz de gösterebilirse elbette ki romanın yerini alabilir.”</p>

  <p class="normal">Bu da, teyzemin sakalı olsa idi dayım olurdu türünden bir mantık. Peki, romanın psikolojinin, psikanalizin alanına tecavüz ettiğini kabul ediyoruz da, bu durumda, o bilim dallarının romanın alanına tecavüz etmediğini nasıl kabul etmiyoruz? Sonra, “romanın üslûbunu” kullanan bir psikoloji, bir psikanaliz acaba nasıl bir psikoloji ve nasıl bir psikanaliz olur? Bu sefer, roman ortadan kalkıyor derken, yoksa yeni bir roman türü mü ortaya çıkar?</p>

  <p class="normal">Üstelik romanın tek ayırt edici niteliğinin “üslûp” olduğu da nerden çıkıyor? O zaman “mensur şiir”e ne olmuş?</p>

  <p class="normal">Ama acele etmeyelim. Romanın sırf üslûp hatırı için okunduğu görüşü kendisini de tatmin etmemiş olmalı ki, Sayın Meriç, bir başka faktör daha ileri sürüyor: “Romanla televizyon ve sinema arasında büyük bir benzerlik vardır. Bunların hepsi bizi tecessüsümüzden yakalayıp ve sadece vakit geçirmeye yarayan, vakit öldürmeye yarayan birer parazit tür haline gelecektir.”</p>

  <p class="normal">İçinde bulunduğumuz yüzyılda, roman tekniği ile sinema tekniğinin birbirini karşılıklı etkiledikleri doğrudur. Söz gelimi, bu günkü sinema, Dos Passos’un romanından çok etkilenmiştir. Fakat Sayın Meriç bu nokta üzerinde değil. O, benzerliği, büsbütün ayrı bir alana kaydırıyor. Benzerliğin “tecessüs” noktasında olduğunu ileri sürüyor. Diyelim ki, sinemayla roman arasında böyle bir ortak nitelik var. Ya ayrılıkları ne yapmalı? Ayrılık, yalnız sinemayla roman arasında değil; sinemayla televizyon bile birbirinden farklı şeyler. Ortak yanları, ikisinin de göze hitap etmesi. Ama sinema ile televizyon filmleri kastediliyorsa, bilenler bilir ki, bu iki tür film arasında bile, harcıâlem bir bakışla sanılabileceği gibi, sırf benzerlikler değil; farklar da mevcuttur.</p>

  <p class="normal">Tecessüs konusuna gelince, ben kendi payıma, tecessüslerini gıcıkladığım halde bazı kimselere ne Dostoyevski okutabilmişimdir, ne Faulkner, ne Balzac. Onlar, roman adı altında başka şeyleri okumayı tercih etmiştir. Başka bir deyişle, insana roman okutan saiklardan birinin de tecessüs olduğu kabul edilse bile, bu tecessüs, Sayın Meriç’in aylak tecessüsü dediği cinsten bir tecessüs değildir, yüksek düzeyli, kaliteli bir tecessüstür. Aylakça tecessüslerini tatmin etmek isteyenler, bizim “roman” adını verdiğimiz kitaplara hiç yanaşmıyor. Bu işin istimnasını yapan eserler onlara yetiyor da, artıyor da.</p>

  <p class="ortayazi"><span class="idebold">6. Roman Nasıl Okunur?</span></p>

  <p class="normal">“Romanı tecessüsümüze hitap ettiği için, büyük fedakârlığa ihtiyacı olmadığı için odanıza çekilip, sedire uzanarak, sigaranızı yakar, kahvenizi içer okursunuz.”</p>

  <p class="normal">Bu, bir alışkanlık meselesi. Dileyen, Sayın Meriç’in tasvir ettiği pozisyonda okuyabilir. Roman okurken, sigara içme diye bir mecburiyet yok. Sigara alışkanlığı olmadığı halde roman okuyanlar da var, ben biliyorum. Kaldı ki, tasvir edilen pozisyonda, sosyoloji, tarih, psikoloji okunmaz diye yasaklayıcı bir kural da mevcut değil.</p>

  <p class="normal">Sayın Meriç, romanı bir kez küçümsemeye karar vermiş ya, bu edanın kaynağı odur. Yoksa meselâ benim gibi, her türden kitabı genellikle masada oturup okuma alışkanlığı olanların durumu neyle, nasıl izah edilir? Bunlar da, Sayın Meriç’in şakasına karşı şaka sayılsın... Tabiî, sahiden şaka yapıyorsa...</p>

  <p class="ortayazi"><span class="idebold">7. Kanunsuz Tür</span></p>

  <p class="normal">“Edebiyat nevileri içinde kanunu olmayan tek nevi romandır. Yani cinnete de açıktır, ahlâka da. Her türlü cesarete açıktır. Sayfası da belli değildir, konusu da. Bütünüyle mutlakı kucaklamak kabiliyetinde, emperyalist bir edebiyat türüdür.”</p>

  <p class="normal">Şu cakalı, fiyakalı lâf etme hevesi var ya, bütün bu iddialar o hevesin başının altından çıkıyor. Ama bu türden lâfların altı biraz kurcalandığında, ortaya uygunsuz, yersiz yargılardan başka bir şey konulmadığı hemen belli olur.</p>

  <p class="normal">Şimdi, romanın, kanunu olmayan bir tür diye ileri sürülmesi, onun cinnete de, ahlâka da açık olması bağlamı içinde ele alınıyor. İyi de, bu bağlam içinde, hangi edebiyat türünün kanunu olduğu söylenebilir? Şiirin cinnete veya ahlâka açık olmayacağı hususunda bir yasak mı var? Şiir, hangi cesarete kapatılmış? Hangi şiir için bir konu sınırlaması getirilmiş? Vs. vs. Ama roman, öteki edebiyat türlerinden farklıdır denilmek isteniyorsa, orası zaten malûm. Bu sözü söylemek için, o kadar lâf etmeye değer mi?</p>

  <p class="ortayazi"><span class="idebold">8. Felsefenin Akıbeti</span></p>

  <p class="normal">“...Fakat beşerî ilimler geliştikçe romanın muhtevası azalmaktadır. Felsefenin başına gelen akıbet, romanın da başına gelecektir diye düşünüyorum.”</p>

  <p class="normal">Felsefenin başına ne gelmiş ki? Doğrusu meraka sezadır. Acaba Cemil Meriç, vaktiyle felsefe kapsamı içinde ele alınan bazı konuların, bu gün bağımsız disiplinler haline gelmiş olmasını, felsefenin ortadan kalkmış olduğu anlamına mı çekiyor? Bunlar cüretli, fakat dayanıksız, gerçeksiz, gerekçesiz iddialardır.</p>

  <p class="normal">Bir görüş, bir kanaat olarak felsefenin veya romanın ortadan kalkmasını temenni etmek başka, bunlar ortadan kalkmıştır veya kalkacaktır diye iddialarda, kehanetlerde bulunmak başkadır.</p>

  <p class="ortayazi"><span class="idebold">9. Gene Üslûp</span></p>

  <p class="normal">Adı geçen yazıda, Sayın Meriç’in altını çizdiğim cümlelerinin hepsine değinmek fırsatı bulamayacağımı anlıyorum. Bu bakımdan, sedire uzanarak sigara içerken biraz hoşça vakit geçirmek isteyenler o yazının tümünü bulup okusun. Biz, son kez, Sayın Meriç’in şu “önemli” dikkatine değinip geçelim. İddia ediliyor: “Romanı okutan maceradır, üslûp değildir.”</p>

  <p class="normal">Böylece, demek ki, romanın “sadece üslûbuyla kendini okutan bir edebiyat türü” olduğu iddiasından vazgeçiyor. Tecessüsü de, macera kapsamı içinde değerlendirmemize müsaade ederlerse, bu durumda, ortaya romanın sırf maceraya tecessüsü olanlar tarafından okunduğu ve onlar için yazıldığı gibisinden bir sonuç çıkıyor.</p>

  <p class="normal">Sayın Meriç’in bu neticeye hangi dağınık muhakeme tarzıyla ulaştığına değinmiyorum. Dediğim gibi, tecessüs edenler, bulup okusun o yazıyı.</p>

  <p class="ortayazi"><span class="idebold">10. Sonuç Yerine</span></p>

  <p class="normal">İtiraf edeyim ki, yukarda ancak bir bölümüne değinebildiğimiz iddialar, Cemil Meriç gibi bir kişiye ait olmasaydı, üzerinde bile durmaz, gülüp geçerdik.</p>

  <p class="normal">Fakat gene de, bize, edebiyatla bilimin ayrı ayrı şeyler olduğunu, çok ayrı bağlamlar içinde değer ifade ettiğini tekrarlama fırsatını verdiği için, Cemil Meriç’e teşekkürlerimizi sunalım.</p>

  <p class="normal">Roman ve felsefe ölür veya kalır. Ölürse, ancak işlevini yitirdiğinde ölür. Fakat roman söz konusuysa, romana, keyfimize göre bir takım farazî işlevler yükler, sonra da aynı işlevlerin başka disiplinler tarafından yerine getirildiği gerekçesiyle bir sonuca varmak istersek, yanlış, tutarsız, geçerliği olmayan şeyler söylemiş oluruz.</p>

  <p class="normal">Fakat romanın kendine özgü işlevini, bilimsel disiplinlerden farklı bir işlevi olduğunu kabul edersek, romanın öleceği hususundaki görüşümüzü ancak bu işlevin ortadan kalkacağı yolundaki bir gerekçeye dayandırmak zorunda kalırız.</p>

  <p class="normal">Sanatın, edebiyatın, bilimden çok farklı, kendine özgü işlevleri var. Bir romancı, bir hikâyeci, bir şair, bilimin verilerinden yararlanmış olsa bile, yapmak istediği şey bilime katkı diye düşünülemez. Onun yapmak istediği şey, bilimin ötesinde veya dışında kalan bir alanla ilgilidir. Sanatçı, evreni anlamak hususunda, bilim adamından çok ayrı bir bağlam içindedir. Konu burada, sanatın mahiyeti ve anlamı ile ilgili çok ayrı bir düzleme geçtiği için, bu kadarcık bir değinmeyle yetinmiş olalım.</p>

  <p class="sagnormal">Ekim 1979</p>

  <div class="clrb"></div>
</body>
</html>
