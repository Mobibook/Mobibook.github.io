<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter18">
  <div class="html5_section">
    <h1>ERGENLİK TAKSİMİ!</h1>

    <p>Lefteri hapisten çıktı. Kış günü. Bindi vapura doğru Boğaz köyüne.</p>

    <p>Kimseye haber vermeden çıktı içeriden. Yıkıntılar birikmiş insanlardan üstüne. Sokak aralarında, deniz kıyılarında, koruluklarda kancıklar görmüş, kansızlar görmüş, geçirmiş. Pandik pandik üstüne gelmiş, kendilerine asırlık ahlaklar yüklediği beton vücutlu herkül yürekli arkadaşlarından.</p>

    <p>Yorgundu Lefteri.</p>

    <p>Hapishane gözaltına çimentolu torbalar, avurtlarına çekiçli yontular vermiş. Yüzü bozulup şekillenmiş ama gözünün feri, içinin ateşi akıntıya karşı durmuştu...</p>

    <p>Eski depremlerden geliyor Lefteri. Göçük altından sağ salim çıkmış. Sırtı kamburlaşmış. Dört yıl sabah akşam zincirleme esrar bağlamış. Yutkunamıyordu.</p>

    <p>İcadiye Caddesi’ne girerken külhanların ellerini öp tü, Avram’dan makas aldı. Veletler önünü kesip paçasını tuttular. Atkestanesi ağaçları salkım saçak hoş geldin çekti. Çocuk masalları ürktü gelişinden külhanın. Çan kuleleri sallandı. Minareler aleykümesselam. Aterina balıkları çiftetelli turkiko oynamaya başladı. Balıkçıların dörtlü iğneleri boş çıktı. Koço Meyhanesi’nde kalamata zeytinleri sıçradı. Rakılar gerdan kırdı. Rum delikanlılar bıyık büktü, Ermeni ustalar, “Ahbarig, hoş geldin,” buyurdu.</p>

    <p>Amigo şarap uzattı şişeden. Vurdular mala afyonla karışık.</p>

    <p>Amigo çok özlemişti Lefteri’yi... Uzun ve durgun cümleler kurdular dudaklarını uzata uzata...</p>

    <p class="margin">Melina Ratsis tam Kör Bakkal’ın karşısında sağır manavın üstündeki cumbada nenesiyle oturmaktadır bu sırada.</p>

    <p>Nene tentene danteller. Kömür sobası çöküntü yaparken dibe Melina sıcak kalçalarını kıvıra kıvıra üç bodur odun salladı sobaya. Oda çıtır çıtır odun. Tik tak tik tak! Saat sesi. Gri oda.</p>

    <p>Nenenin ensesinden eflatun ışıklar girmiş Melina’nın bacak arasını yalıyor sessizce, sinsice, nefes nefese. Islak.</p>

    <p class="margin">Melina dirseğini dayadı cumba penceresine. Köşede Lefteri, Amigo’yla şişe düzmekte. “Gelmiş!” diye küçük bir çığlık attı. Nenesi yerinden sıçradı. “Orospu,” dedi somurtup Rumca.</p>

    <p>Lefteri’nin kılları tavuk götüne döndü. İçi çekildi. Kasıkları kaynadı. Kafayı kaldırıp cumbaya baktı. Kirpiklerine baktı, kaşlarına, dudaklarına Melina’nın. Göz göze gelmeye korktular bir süre. Delikanlılık edip bakamadı Lefteri. Melina deldi içinin korkusunu, dikti gözünü Lefteri’ye.</p>

    <p>Ters dönmüş köpekler gibi kilitlendiler. Aradan hiç bir canlı yaratık geçemedi. Polenler minik alev parçaları halinde parkelere düştü. Yollar şirazeden çıktı.</p>

    <p>“Öf ulaaaaaan!” diye bağırdı Lefteri başını göklere verip. “Yandım ulaaaaaan!” diye bağırdı. Melina’nın yüreği hopladı. Gözlerine yaş oturdu, kalçaları fıkırdadı. Memelerinin ucu sertleşti. Dudaklarını yaladı. Odasına geçip yatağa gömüldü.</p>

    <p>Elini bacak arasına soktu.</p>

    <p>Lefteri ağır ağır yürüyüp çarşıyı geçerken kediler köpekler, ağaçlar böcekler, külhanlar, haytalar, veletler, yedi millet sustu. Ayağa kalktı köy yaşayanları.</p>

    <p>Evine girdi Lefteri.</p>

    <p>Kaynayan kasıklarına soktu elini.</p>

    <p>Melina’nın vücudu sindi üstüne.</p>

    <p>Melina eliyle bacak arasını açtı Lefteri için.</p>

    <p>Bağıra bağıra, inleye inleye.</p>

    <p>Geceye çıktı Lefteri.</p>

    <p class="margin">Koço Meyhanesi ağzına kadar dolu. Manav Horolumbos, karısı Aliki, kızı Melina Ratsis’le beraber oturmakta. Faça bir masada duziko devirmekte bukali bukali. Melina’nın kan bağsız kuzeni Aris, Baba Horolumbos tarafından tam karşısına oturtulmuş. Göbeğini sağa yaymış, börkeneğe taramalar gönderip şaraplar dökmekte. Arada Melina’ya mesnetsiz kesikler göndermekte.</p>

    <p class="margin">Melina üstüne Lefteri sinmiş üzüm üzüm durmakta. Horolumbos yavaşça Melina’ya eğilip, “Vre, Aris’e alaka göstersene kızım,” dedi.</p>

    <p>Melina omuzlarını yukarıya itince Rumcaya geçip kalabalık bir küfür salladı Horolumbos, “Evleneceğin adam o. O kadar!” dedi. Melina kafasını kaldırdı babasına. Boynunu büküp sağa devirirken gözü doldu, gönlü kırıldı.</p>

    <p>Köylüler sofrasında kulağı kesik melankolik köylüler rakı pişirmekteler suskun suskun.</p>

    <p>Buzukiciler Lesbos, Khios, Simi türküleri çalmaktalar.</p>

    <p>Berber Dimitri boyalı parmak uçlarını şıkırdatıp gözü yaşlı çiftetelliler döndürüyor ağır ağır.</p>

    <p>Dışarıda lodos, Marmara’dan gelip Karadeniz’e yorgun sersem suları itiyor, dip balıkları yüze çıkmış, çerçöp karıştırıyorlardı.</p>

    <p>Suların üstü kabardı, yapraklar hışır hışır Rumeli türkülerine geçti. Bulutlar güneyden gelenlere kafa tuttu. Kuzeyli bulutlardan en babası, sarımtırak olanı, bir kafa vurdu lodosun bulutuna, şimşekler çaktı. Gökyüzü ağlamaya başladı bu amansız kavgaya. Yağmur yağıyor seller akıyor, oldu birden şehrin üstü. Civelek kuşlar kanat ıslattı, karabataklar dubaların üstüne tüneyip Tanrı’ya şükranlarını sundu.</p>

    <p>Lefteri, Koço Meyhanesi’ne girdiğinde donuna kadar ıslanmıştı.</p>

    <p class="margin">Melina, Lefteri’nin girdiğini gördüğünde eğilerek istavroz çıkarttı babasına çaktırmadan. Kadehler kendiliğinden kalktı, havada şöyle bir göğüs vurup birbirlerine gırtlaklara süzüldüler üzüm üzüm.</p>

    <p>Lefteri afili bir jestle göğsüne vurdu sağ elini, “Eyvallah ustalar, muhabbetiniz daim olsun,” deyip çöktü köylüler sofrasına. Hoppala faça façaya geldiler önce Melina’yla, sonra Horolumbos’la. Baba bir kıza, bir Lefteri’ye baktı. Kadehi ağzına sokup kallavi bir yudum vurdu.</p>

    <p>“Aris, mağaza nasıl gidiyor?” dedi.</p>

    <p>Çarşı-pazar anlatmaya başladı baharat kokulu ticaret hayatını Aris...</p>

    <p>Sultanhamam muhabbeti sırasında sirtakiye geçti buzukiler.</p>

    <p>Rumlar birer-ikişer dökülmeye saçılmaya başladılar meyhanenin pistine. Melina’yı kolundan tutup Aris’le birlikte piste çekti Horolumbos.</p>

    <p>Melina miskin miskin kollarını açtı. Sirtakiye bağlandılar.</p>

    <p>Müzik çiftetelliye inene kadar tepinip hopladı Rumlar. Lefteri masanın üstüne kapatmış dünyasını. Kara kara yer diplerine baktı. Bir ufağı boğup ikincisine sek geçti.</p>

    <p>Aris kıvrak kıç hareketleriyle göbeğini tutup Melina’yı karşısına aldı.</p>

    <p>Melina zorla salındı pistte, içinden geçeni oyuna dökecek, kalçalarını Lefteri için devirecekti.</p>

    <p>Aris, kadehi kafasına koyup diz çöktü. Kollarını bir sağa, bir sola döndüre döndüre Melina’yı koynuna alacağı akşama ayetler çekti.</p>

    <p>Meyhane sustu. Melina dudaklarını büze büze, belini kıra kıra Lefteri’ye verdi vücudunu.</p>

    <p>Lefteri koca akşamda kafasını ilk kez kaldırdı. Melina’ya baktı. Aris’in ıslanmış kellesine baktı.</p>

    <p>Yerinden kalktı. Ağır adımlarla piste geldi.</p>

    <p>Meyhane büzüldü. Horolumbos’un dudaklarından rakılar döküldü. Çenesi seğirtti.</p>

    <p>Anne Aliki ellerini kavuşturup masaya eğdi başını. Lefteri kemerini oturtup sol omzunu ileriye verdi. Kaslarını gevşetip kollarını kaldırdı. Topuğunda dönerek zeybekikoya vücut verdi. Horolumbos’un rakısını aldı. Başında çevirip rüzgârladı. Bir dikişte dibine vurdu. Aris yan yan pavurya gibi masaya tünedi. Gözlerine kan oturdu.</p>

    <p>Melina ve Lefteri birbirlerinin etrafında yüreklerini tavaf ettiler. Ayağa kalktı meyhane. Buzuki çalanların elleri titremeye başladı.</p>

    <p>Tahta sandalyeler gıcırdadı. Masalar, “Yasu vre Lefteri mu!” diye keyiflendi.</p>

    <p>Başlarını kaldırdı oynayanlar. Birbirlerine baktılar. Göz göze. Minik bir gökkuşağı tepelerin ardından kanatlı atlarla meyhaneye girdi. Kuruldu Melina’yla Lefteri’nin başına, harelendi bakışlar, sarardı yüzler. Gülümseyip daldılar içlerine birbirlerinin. Şimşekler çaktı şehrin üstünde.</p>

    <p>Cereyanlar gitti Koço Meyhanesi’nde. İlan-ı aşka karanlıkta tanık oldu tüm köy.</p>

    <p>İlahiler başladı yüksek manastırlarda.</p>

    <p>Takımadalarda sular çekildi. Bütün Marmara, Ege, hatta Akdeniz’in bütün dipte yaşayanları, “Vuslat yakın,” dediler.</p>

    <p>BATI ANADOLU YÜKSEK SESLE BAĞIRDI:</p>

    <p>“VUSLAAAAAAT YAKIIIIN!”</p>

    <p>Gemiciler sahile inip beklemeye koyuldu. Bütün melankolik kediler deniz kıyılarına bağdaş kurup oturdular ellerinde tespih, istavroz, buhurdanlık.</p>

    <p>Ya sabır ya selamet...</p>

    <p>Meyhane kapanıp insanlar yataklarına çekilirken sokak duvarlarına tek bir slogan yazıldı: “Vuslat yakın!”</p>

    <p>Lefteri, geceye imzasını atmıştı. “Melina benden başkasına yâr olamaz,” demiş, hançerini pistin göbeğine çakmıştı.</p>

    <p>Eflatun mevsimi yakında karlar altında kalacak.</p>

    <p>Lefteri naralanarak Çit Palas’a attı kendini. Çit Palas’ta (evsizler, külhanlar, paparozcular geceleri Arnavut’ un bahçesinde çimlere uzanıp yıldızlara çıkar, eğreti çitlerle çevrilmiş bahçeye Çit Palas derlerdi) Kangallar bulutları yırtıyor. Aradan şimşekler çakılıyor ağır kafalara.</p>

    <p>Lefteri yattığı yerden semalara dalıp, “Melinaa,” diye mırıldanırken orospu rüzgâr, bacaklarını sonuna kadar açarak Lefteri’ye verdi. Bu çimenlerin üstünde. Bu Çit Palas’ta. Kıkır kıkır güldü çocuğa. Kafası ağırdı Lefteri’nin.</p>

    <p>Melina’yı babası Horolumbos dövüyordu gece. Köy inliyordu. Çığlıklar. Köy yıkılıyordu.</p>

    <p>Melina ellerini apışarasına sokmuş. Büzülmüş. Kıçını vermiş babasının ağır kemerine, Türkçe inliyordu: “Vurma baba. Öldüm.”</p>

    <p class="margin">Lefteri, Melina’nın evinin kapısına inmiş, gömleğinin düğmelerini yırtmış, göğsünü göklere vermiş, çığlığını bastırarak bağırıyordu:</p>

    <p>“Vurma canıma orospu çocuğuuuuuuu! Aç kapıyı, amına koyacağım senin ulaaaaan!”</p>

    <p>Melina duymasın diye babası sevdiğinin küfürlerini, çığlık çığlık bağırıyordu.</p>

    <p>Mezarlık köpekleri ağladı.</p>

    <p>Cinler periler saçak altlarına kaçıştı.</p>

    <p>Görünmez yaratıkların dudakları uçukladı.</p>

    <p>Köy çığlık çığlıktı.</p>

    <p>Horolumbos’un kaçakçı yeğenleri ve büyük oğlu Kirpi Sinon, Eflatun Vasili’nin kardeşi Foti burunlarında beyazlık, kafalarında yüksek doz gece kesimine iştahlanmış aşağı mahalleden geliyorlardı.</p>

    <p>Evin önünden koparttılar Lefteri’yi. Sessiz sedasız jiletlerle paraladılar vücudunu... Korunun harabelerine devirdiler külhan vücudu. Topuklarla ezdiler şakak kemiklerini, parmaklar soktular burun deliklerine, taşağını büzüp bağırttılar, Ortaçağ’ın ağır tezgâhlarından geçirdiler Lefteri’yi. Devirip danayı toprak altı uykularına bıraktılar. İki gün iki gece uykusunda rüzgârları düzdü, sorakanlarla boğuştu, açık denizlerden takımadalardan kırılarak gelen dev dalgalarla boğuştu.</p>

    <p>Yüksek manastırların rahibeleri ağıt yaktı külhana.</p>

    <p>Rüyasında kalçalarını öptü, göğüslerini öptü, gözyaşlarını öptü, içini temizledi, ruhunu sevdi Melinası’nın Lefteri.</p>

    <p class="margin">Melina bir sabah kadınlar hamamında bilekleri kesilmiş bulundu. 17 kişinin kesiminden çıkacak kan gölü vardı hamamın mermerlerinde, sisler içinde... Sessizce gömdüler Melina’yı...</p>

    <p>Yer dibinde yaşayanların, pes kısık ve ciğerlerden gelen seslerden yeryüzünde cam üzerinden yapılmış ne var ne yoksa şıngırdayarak sallanıyordu. Rezonans bütün canlıları sokaklara atıyor, kümes hayvanları, atlar, köpekler daha önce duyulmadık çığlıklar atıyorlardı kısık sesle.</p>

    <p class="margin">Lefteri üç gün toprak altında kalmıştı... Sırtında kırbaç izleri. Sırtı paramparça. Karnını deşip kemiğe saplanmış lakerda bıçağı.</p>

    <p>Başı gökyüzüne bükülmüş gözlerini dağlamışlar.</p>

    <p>Karlar yağıyor, Allah’ın çiçekleri yağıyor gözlerine, yaralarına, böğrüne, serinliyor, serinliyor. Arkasında tüm köyün kadınlar korosu ağıtlar yaka yaka Rum Mezarlığı’ na çıkıyorlar. Kargalar mezar kazıyor. Kozalaklar, çam dalları, şapellerin üzüm kabartmaları, istavrozlar, kırmızı soğanlar, rakılar taşıyor martılar. Bir bir düzenek içinde yerleştiriyorlar kırlangıçlar mezarın içine. Sevdalanmış midyeler, denizanaları, istavrit balıkları sıçraya sıçraya mezara koşuyor. Cenaze namazını kıldırmaya mahalle kedileri onlu gruplar halinde geliyorlar ellerinde Tevrat. Kuran. İncil. Zebur.</p>

    <p>Köpekler burunlarını toprağa vermiş, en pes seslerden ağlıyor. Denizkızları bir bir gırtlaklarını kesip kayalara vuruyor diri bedenlerini.</p>

    <p>“Ave Maria” söylüyor koro.</p>

    <p>“Allahümme salli âlâ seyyidina Muhammed,” diye bağırıyor kurbanlık koyunlar.</p>

    <p>Karlar örtüyor eflatun şallarını köyün üstüne.</p>

    <p>Lefteri’yi çarmıha gerdiler.</p>

    <p>Ve o hiçbir şey demedi.</p>

    <p>Rakılar, esrarlar ağladı.</p>

    <p>“Ölüm Allah’ın emri ayrılık olmasa,” dedi kedi imam.</p>

    <p>Helal ettiler haklarını.</p>

    <p>Lefteri gömüldü.</p>

    <p>Sevgilisi Melina Ratsis’in yanına.</p>

    <p>Sarıldılar.</p>

    <p>Bıçağı söktü aldı karnından Melina. Bir bir yaralarını sevdi okşadı. Gözlerini öptü.</p>

    <p>Saçlarını koparıp bedenine sürdü. Mezarın diplerine çekti Lefteri’yi. Çekildikçe su geldi çekildikçe deniz, indikçe tuz geldi burnuna. Balıklar öptü gözlerini. “Derin nefes al sevgilim,” dedi Melina. Son nefesini aldı Lefteri.</p>

    <p>Daldılar derinlere derinlere. Denizkızı Melina sevdasına kavuştu. Denizin bittiği yerlere gittiler, Karya mezarlarına, yüksek manastırlara...</p>

    <p>Onlar çağırmadı bu olup biteni.</p>

    <p>Bu felaket klavyeleri. Bu yarılmış kar tepelerinden fırlamış ten kokusu.</p>

    <p>Oluk oluk.</p>

    <p>Onlar bağırmadı.</p>

    <p>(Sabahlara kadar bağıramadılar gözyüzünün bir yerlerinde bitmiş yürüyen merdivenden.)</p>

    <p>Teker teker inmek merdivenlerden. Gerisingeriye yeryüzüne doğru on binlerce basamak inmek. İnmek. Korkuyorlar ve bağıramıyorlardı. Bağıramıyorlardı.</p>

    <p>Yürüyen merdiven, tam onlar yükselirken istediklerine, birden durdu gökyüzünde. Birden durdu. Merdiven.</p>

    <p>Davetsiz geldiler.</p>

    <p>Takımadalardan geldiler. Yüksek manastırlardan.</p>

    <p>Kartal yuvalarından, volkanik dağlardan. Gri oldu pastırma yazları. Sonra karardı telleri, akort görmemiş Hıristiyan çalgılarının.</p>

    <p>Dudaklarını kenetlediler birbirlerine. Kıpırdamadan durdular sabah horozları ötene kadar. Sırtlarından hançer yemiş gibi. İç çeke çeke ağladılar...</p>

    <p>Öyle durdular. Öpüşerek.</p>

    <p>Onlar çağırmadı çaresizliği. Bile bile gözlerini kör etmediler.</p>

    <p>Yürüyen merdivenlerden aşağı.</p>

    <p>Davetsiz geldiler. Takımadalardan, yüksek manastırlardan.</p>

    <p>Çok eski zamanlardan geldiler. Takımadalardan. Yüksek manastırlardan...</p>

    <p>Boşuna gözlerini kör etmediler.</p>

    <p>Yaprak kokulu torik lakerdaları bastılar yaralarına.</p>

    <p>Kocaman öpüştüler. Çok etli. Uzun zamanlardan, uzak mekânlardan kalakalmış, duraduran bir yürekler öpüşmesi. Bu koku. Bu ten. Bu çok eski. Bu çok hisli. Yaylı sazlar. Fırtınalar. Denizler azmış köpük köpük. Siyah ejderhaların gökyüzüne uzanan boynu. Ateşler tayfunu. Dilin buluşması. Kafa dilinin. Ruh dilinin. Çok etli kapanamayan dudaklar. Uzun zamandan beri unutmuşlar içlerinin bedenini. Sıvı.</p>

    <p>Başka zamanların sıvaları bu duvar.</p>

    <p>Takımadaların, yüksek manastırların.</p>

    <p>Bütün melankolik kediler deniz kıyılarına bağdaş kurup oturdular ellerinde tespih, istavroz, buhurdanlık.</p>

    <p>Ya sabır ya selamet...</p>

    <p>Koro yüksek sesle bağırdı: Eflatun mevsimi yakında karlar altında kalacak.</p>
  </div>
</body>
</html>
