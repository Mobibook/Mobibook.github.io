<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter23">
  <div class="html5_section">
    <h1>ÇIĞLIK</h1>

    <p>Ayakkabıcı Mustafa ve karısı Rojda ve çocukları Ali. Kürt Ali. Kürt Ali ailenin tek çocuğu. Mahallenin tek Kürt’ü. Kimsenin kimseye ne olduğunla seslenmeyen bu mahallede tek Kürt o olduğu için adı Kürt Ali. Kızıl-sarı, mavi gözlü, sütlü kahve kirpikli, çilli, zayıf. Kavi dağtekeleri gibi suskun ve durgun ve ayağına çabuk. Yedisinde ve korkarak gittiği ilkokulun en yabani çocuğu.</p>

    <p>Ali, çok hızlı koşan, çok nişancı, güreşlerde çok çevik, cesur ve kederliydi. Kederi bir, topu olmaması; iki, topla becerikli olmaması; üç, mahalle oyunlarına çağrılmamasıydı.</p>

    <p class="margin">Tam dere kenarındaki toprak sahada, meşin top koca abilerin güçlü bacaklarında bir yukarı bir aşağı sıçrayıp durur, bazen kanalizasyona kaçardı. Hızlı ve kavi mahalle çocuklarından biri yılan gibi süzülerek künklere dalar, hızla 200-300 metre denize doğru gidip bir taşa takılan topu alır, götün götün geri çıkarıp sahanın ortasına atardı. Bir şişe Fruko’yu mideye indirirdi topu çıkaran.</p>

    <p class="margin">Kürt Ali, künklerden içeriye hızla dalıp topu çıkartmaya çok hevesliydi. Ama hiç becerememişti... Korkuyordu kafası kadar lağım farelerinden, karanlık tünellerden. Hele bilinmeyen yer dibi yaratıklarının yaşadığı dehlizler! Hatta minik bir kız çocuğunun kanalizasyonda şarkı söyleyen ruhunun dolaştığı söylentisi! “İki gözüm önüme aksın ki,” diye başlardı çocuk yeminleri, “ekmek çarpsın ki” küçük kızı görenler olmuştu topa dalanlar arasında. Bu esrarengiz köyün yer altına süzülmek dört kere korkutuyordu onu.</p>

    <p class="margin">Yukarı mahallenin kavruk tepe çocukları, aşağı mahallenin deniz çocuklarından hep beş yerdi. Belki bir yarım asırdır, yukarı mahalle galip ayrılmamıştı toprak sahalardan.</p>

    <p class="margin">O gün bir ilk oluyordu. Aşağı mahallenin 11 Yıldız’ı yukarı mahalleden 5 yemiş ve maçın bitiş düdüğüne çok az kalmıştı. Skor 5-2. Kürt Ali ağaç tepesindeki çocuklarla sesi kısılıp nefesi tükenene kadar bağırmıştı. Yukarı mahallenin yedi milleti camlara çıkmış tezahürat yapıyorlardı.</p>

    <p class="margin">Yukarı mahalle futbolcusu Sucu Abdullah’ın oğlu Çılgın Firuz’un hakiki bir bazuka gücünde vurduğu meşin top kaleye doğru giderken önce rakip oyuncunun sırtına çarpmış, oradan Madam Sara’nın duvarına, oradan şimşir bir langırt topu gibi kanalizasyona sızmıştı seke seke.</p>

    <p>Meşin top kırmızı-siyah benekliydi ve aşağı mahallenin armatör çocuklarından birine aitti.</p>

    <p>Maç durdu. Mahallenin yılankavi çocuklarından en hızlısı Keke Suat kertenkele gibi süzüldü kanalizasyona...</p>

    <p>Futbolcular kafalarını çeşmenin yalağına daldırıp çıkarıyorlar, seyirciler bitiş düdüğünü bekliyorlardı.</p>

    <p>Suat götün götün hızla çıktı künklerden. Ellerini iki yana açtı, “Yoook!” dedi. Azılı bir abi “siktir” çekti. Suat küs küs baktı abiye. “Yuttuk mu abi topu? Yok, diyoruz. Kör Bakkal’ın oraya kadar indim. Yok!” dedi.</p>

    <p>Azılı abi daha irice bir veletin ensesine ince bir şaplak çakıp kanalizasyona gönderdi. Çocuk sızdı ağır lağım kokulu fareli ve esrarengiz kanala.</p>

    <p>“Yok mu lan kimsede toop, bitirelim şu maçı?” diye seslendi yukarı mahalle oyuncularından biri konu komşu bakkal çakkala... Kimseden ses çıkmadı. İtfaiyeci Rasim birkaç yanı pırtlamış fakir fukara topunu hiç sesini çıkarmadan çocukların ayaklarına attı bahçesinden. Bahçesi kıymetliydi İtfaiyeci’nin. Kazayla çiçeklerinin üstüne gelmiş meşin topları kasap satırıyla keserdi lötöf! Yukarı mahallenin galibiyeti bütün nemrut ihtiyarları bile gururlandırmıştı. Toptan topçudan nefret eden herkes, yan gözle galibiyet maçının sonucunu bekliyordu. Bitsin de skor belli olsun derdindeydi millet. Sahaya atılan top tam osuruktan tayyareydi. Sağlam bir voleye diklenecek hali yoktu. Ancak mahallenin süs köpekleri bir ileri bir beri koştururdu arkasından. Sokak itleri yüzüne bile bakmazdı böyle dandik bir aletin...</p>

    <p>Topçular uzaktan bakıp geri pasıyla İtfaiyeci’nin bahçesine şandellediler topu. İtfaiyeci Rasim de gençlerin geçmişlerine söverek topu ortadan ikiye bölüp dere yoluna attı...</p>

    <p class="margin">Hops! İkinci velet de elleri boş döndü kanaldan Babilliler!.. Duydunuz mu?</p>

    <p class="margin">Topçuların terleri soğudu. Adaleler kasıldı. Bıraktılar maçı. Aşağı mahallenin çocukları hızla evlerine kaymaya başladı. Yukarı mahallenin yıvışık seyircilerinden biri, beş golü kolay çıkaramayacakları yolunda aşağıkilere mavra kaydı. Aşağıkilerden sadece biri eliyle, babayı alın türünden bir işaret çekti. Öyle gürültüsüz tantanasız saha boşaldı.</p>

    <p>Herkes evlerine siftindi.</p>

    <p>Köy nemini komaya başlamıştı.</p>

    <p class="margin">Kürt Ali ağaçta asılı kaldı. Dalgın dalgın oturuyor, boşluğa bakıyordu atkestanelerinin içinde koca ağacın gövdesinde. Uzandı dala, küçük bir boa yılanı gibi sarılıp kaldı öylece. Gözlerini kanalizasyonlara dikmişti...</p>

    <p>İki giriş vardı. İki künk. Bunlar Kör Bakkal’ın orada bir olup geniş dört yol ağzına bağlanırdı. Karanlık künklerin içinden koca kafalı fareleri püskürterek duvar örümcekleri gibi süzülüyordu içeride. Kör Bakkal’ın orayı geçmişti. Kanal, İliya’nın bostanına yani Simitçi Tahir Sokağı’na geldiğinde, tepelerden gelen kanallarla birleşir, büyük bir kavşak oluştururdu. Dört yol ağzında yer dibi yaratıkları vardı. Tam kuzey ağzına doğru yöneldiğinde Rum Mezarlığı’nın yerdibi yaratıklarının sesini duyardın. Biraz rampa yukarı çıkarsan yaratıkların siluetleri belirirdi zııp vııızttt. Hızla görünüp kaybolurlardı. Bir “çığlık” tablosu gibiydi yeni insanları gören yerdibi yaratıklarının yüzleri yer altında. Elleri başlarında dehşet içinde koşuştururlardı. Batı ağzında beyaz tüllerle uçuşan zebaniler, doğu ağzında bir tabur cin, bir bölük peri tepeden tepeye sıçramaktan bezgin uykulardaydılar. Uyurken kusmuk sesi çıkarır ve inim inim inlerlerdi. Güney ağzında sürüler halinde çuval giymiş siluetler geçerdi. Aramca duyulurdu gece kanal diplerinden. Fiyortlardan sesler taşırdı deniz ağzı. Takımadalardan. Otuz iki kollu deniz yaratıkları, koca gözlü kuyruklular ve mavi ilahiler duyulurdu başını kuma sokmuş ecinnilerin iç organlarından. Kör Bakkal’ın oradan denize kadar kanal nehri başında topu görmüştü Kürt Ali. Suya hamle etti. Yüzmesini bilmiyordu. Ayağını soktu önce kırmızı suya. Sonra bastı zemine, dizine geliyordu. Sonra. Beline geldi ve koşarak koşarak ve yüzerek kırmızı-siyah meşin topa ulaştı. Denize vardı topla. Salyalarla akan denizde tam iskelenin orada bir yelkenli duruyordu. Müsü Cassavetes’i almaya gelen yelkenliden onu da çağırdılar. Elinde meşin topla koşarak geçti yelkenlinin pasarellasından. Önce Müsü’nün elini öptü ve teknenin koca ambarına indi. Ali topa her vuruşunda tahta yelkenliden yedi âlemlere defalarca yankılanan top sesleri geliyordu. Ve bütün dünya duyuyordu. Yüzlerce top dönüyordu önünde Ali’nin...</p>

    <p>Höh babalar!</p>

    <p class="margin">Durgun bir lodos akşamı sokaklara ıslak ıslak çöküyordu. Kızartmalar kokusunu verdi. Yediveren gülleri boyunlarını büktü. Kahverengi bir pus çöktü toprak kokan akşama... Rüzgârlar evlerin yüzlerine yapışıp kaldı. İhtiyarların tansiyonları fırladı. Astımlılar tıknefese vites verdi. Kıçlar, başlar ağrımaya başladı. Boğaz suyu tersin tersin akıntıdaydı kıyıda. Tat kaçırırdı böyle akşamlar, serin suyun kenarında, kuzey rüzgârlarıyla yaşayanları köşeye sıkıştırırdı böyle nem akşamları... Gece bülbülleri bile Eyüp sürahileri gibi içine kaçık yapmışa benzer makara çekerlerdi. Çak çak çak açagülgülülübübübülüüülüüffff!</p>

    <p class="margin">Bütün tahta sazların akordu düşer piyanolar o akşama dair kapalı kalırdı. Piyano akortçularına gün doğardı böyle sulu gecenin sabahında. Arrigo absolut kulaklarını tıkayarak dinlerdi kursa gelmiş çocukların düşük akortlu etütlerini. Uzun arşelerle iç çekiş zamanları dertli olanların...</p>

    <p class="margin">Ayakkabı tamircisi Kürt Mustafa, karısı Rojda’nın yaptığı yoğurt, ekmek, biber salçası, maydanoz, kuru kekik paparasına daldırıyordu kaşığını. Elleri yüzlerce yarık ve cilalı boyalı, simsiyah jilet araları.</p>

    <p>Kuru! Odun ekmeğini su bardağında yumuşatıp çay kaşığıyla yiyecek kadar dişsiz. Yutkunamayacak kadar uzun boyunlu ve karnı acıkan bir adamdı. Suskundu. Hiç konuşmayandı. Karısı da iki kaşık suya dalgın dalgın bakanıydı Kürt’ün. Hep bir boşluğa, bir kırık arasından gelen ince suya bakanıydı kadınların. Dedesi gibi gür kaşları vardı ve hiç cımbız değdirmemişti. Kara, çekik dudaklı. Ruhu ıslak bir kadındı Rojda.</p>

    <p>Hiç konuşmazlardı karıkoca ve çocukları. Herkes boşluğun ve floresan lambaların cızırtısıyla uykuya dalıyordu böyle evlerin toprak ve nem kokan yataklarında.</p>

    <p>Kürt Mustafa başını bir bezgin deve gibi kaldırdı ve “Çocuk nerede?” diye sordu... Rojda, oğlunun çat kapı içeri dalmasını tırnaklarını işaretparmağına bandırarak, derin izler açarak ve kalbi çarparak bekliyordu. Sadece su bardağına bakıp dudağının kenarını kemiriyordu kadın. Ali hiç babasından sonra girmemişti eve. Gece köseleleri suya o basardı hep. Yavrum Ali!</p>

    <p>Mustafa dışarıya çıkıp oğlunu çığırdı mahalle evlerinin duvarlarına. Utandı. Kendi sesini kıstı, yine çığırdı karga gibi iç yakıcı, tedirgin ve korkak. Çeşme başına gidip tekrar bağırdı meydanda. Tüm dinlerin insanları, bu gece çığırmasından irkilmişlerdi. Bu sesi çıkmayan adam birden hırlar gibi, yabankuşları gibi çocuğuna çığırıyordu, korkutucu. İtfaiyeci Rasim, “Oğlun ağacın üstünde maç seyrediyordu, en son orda gördüm!” dedi babasına. “Bu saatte çocuğu bırakmayacaksın sokağa, sonra da azim azim bağırmayacaksın bozacılar gibi!” dedi. Kürt Mustafa dişsiz kuru damağını şaplattı son kez İtfaiyeci’ye bakarak bağırdı oğlunun adını, “Aliiii. Oğluumm Aliii!”</p>

    <p>Eve gitti Mustafa. Çocuk yoktu. Rojda’ya dedi: “Oğul kayıp.” Bir zaman oturdular öyle. Floresan cızırdıyordu bir tek. Köpekler eve yakın ulumaya başladılar. Rojda başını dikti. Köpekler kapıya kadar gelmişlerdi. Uluyorlardı. Ayağa kalkıp başının örtüsünü düzeltti.</p>

    <p>Rojda sokaklara koştu.</p>

    <p>Mustafa, oğlunun yatağının kenarında duran siboplu pompayı aldı eline. Ali gelince dizine yatırıp pompayla dövecekti oğlunun kuru kıçını. Dizine vura vura dolanmaya başladı evin içinde. Bir gelsin bak nasıl dövecekti oğlunu.</p>

    <p>Sokaklar başka ülke gibiydi bu saatte Rojda’ya. Şu bakkal bile ışıklarını söndürünce eski kabirler gibiydi. O meydandaki dut ağacı. Rojda ağacın altına gitti. Gövdesine dokundu. Eline reçine yapıştı. Koyuydu gece... Bir kere bağırdı meydanda. Bağırmasından korktu. Vahşi geldi sesi kendine... Kâbusunda ve bağıramıyor gibiydi. Sokak aralarına girdi... Hızla duvardan duvara savrulmaya başladı...</p>

    <p>Dişi ve ürkek çığırıyordu martı gibi isterik ve biteviye...</p>

    <p>Aliiiiyyyhhh! Aliyyyyhhhhhh!</p>
  </div>
</body>
</html>
