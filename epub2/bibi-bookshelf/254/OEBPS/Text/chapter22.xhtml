<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter22">
  <div class="html5_section">
    <h1>ÇİZGİ</h1>

    <p>mekân/yanmış sannazaro köşkü/bir yaz sabahı.</p>

    <p>köy bütün toksinlerini atmaya hazır bir nemi karşılarken olağanüstü bir mucizeyle sarsıldı. köşk artık bir iskelete dönmüştü. oysa kömürlükte atan bir kalp vardı. küllerin üstünde kömürlerin içinde atıyordu kalp. yamyam kadınlar elleşemediler. akrepler, solucanlar, bu mor kırmızı sarı kanlı ve etli butlu eşkenar üçgeni yoklamak istediler. arrigo kalbini kömürlükte buluştuğu yer dibi kızı için bırakmıştı. geceleri yatağında üşüdüğü zaman kanalizasyonlardan yanına gelip birlikte uyudukları küçük kız çocuğu. can çekişen kalp artık soluksuz kalmıştı. yavaş yavaş mor rengine çalmıştı. mor. ölümün gülsuyu kokan rengi.</p>

    <p>“ölüm islam gibi kokuyor,” dedi kendi kendine arrigo’nun yüreği. limon kolonyası.</p>

    <p>sonra buhurdalıklardan geldi kokular, mumlardan...</p>

    <p>islam, hıristiyan, judeo.</p>

    <p>kırlangıçbalığı renginde geldi sabah.</p>

    <p>sıcak yapışkan bir tükürük gibi geldi gün. “günaydın,” dedi bütün köyün uyananları bostanlık mezarlık arka mahalle kuşları. saçak, döşek hayvanları birbirlerine günaydın.</p>

    <p>çita, sıçraya sıçraya mocan korusu’na çıktı. o, sabah güneşini önce üçfıstık tepesi’nden karşılardı. sonra vadiden zıplaya mocan korusu’na. sultanın tepesi’ne koşar, pusuya yatardı. güneş doğar. sonra üskü’nün yalısına zıplaya, pusuya yatar güneş doğardı. oyun bittiğinde güneş +25 santigradı bulurdu.</p>

    <p>güneş o sabah tam mor rengindeyken birden tam sırtından güneşin, bir siyah, simsiyah nokta dünyaya süzülmeye başladı.</p>

    <p>sannazaroların köşkü’ne beyaz bembeyaz saçlı, pespembe yüzlü, beyaz entarili, beyaz pamuk sakallı bir noel dede indi. sadece burnu kırmızıydı ve elinde papazkarası şarabı vardı dedenin. güneşin ardından bir yerlerden süzülerek gelen noel dede yorgundu ve içkiliydi. önce köşkün kömürlüğüne girdi ve arrigo’nun kalbine masaj yaptı. kalp kendini bulup zonklayınca misyoner dede uzandı küllerinin üstüne, osura osura uyudu.</p>

    <p>çita bu apollo on dört’ü üçfıstık tepesi’nde çakozlamıştı. bu köyün üstüne gelen nesnenin ne olduğunu çakmak için önce mocan korusu’na sıçramış, sonra sultanın tepesi’ne, üskünün yalısında kerterizi yanlış anladığını çakmış ve hızla sannazaro köşkü’ne yollanmıştı. “allah bu gökler âleminden köyümüze mucizevi bir kemik mi yolluyor yarabbim,” şeklinde kulaklarını ağır çekim sallaya sallaya köşke vardığında, “gökten düşen nesne nerede,” diye kokunurken burnuna osuruk kokusu geldi. kokuyu takip etti. kömürlükte. “aaa, bu hıristiyan kiliselerinin kubbelerindeki adamlardan biri değil mi?” dedi kendi kendine ve hızla ayios pandeleimon kilisesi’ne koştu. zangoca görünmeden kiliseye sızdı ve kubbedeki tasvire baktı. oydu. o şu isa’nın arkasındaki on iki kişilik korumalardan biriydi. ve elinde yine şarap vardı... “ne kadar yaşlanmış,” diye düşündü. çita. sonra kimseye çaktırmadan köşke çıktı ve noel baba’ya benzeyen bu havari dedeyi beklemeye koyuldu. Uyansın da etrafında bir tavaf edeyim, koklayıp da şöyle bir endamını göreyim, şeklinde ön ayaklarını upuzun uzatıp üçgen başını bacaklarına yaslayıp bir oturuşla beklemeye koyuldu.</p>

    <p>akşam, balıkçı ampulleriyle yandı köyün göbeğinde. diller kıpırdandı. şiveler raks etti. vapurlar cakalı cakalı serin serin fiyorda daldılar.</p>

    <p>yalı yaşayanları kadehleri semaya kaldırırken.</p>

    <p>tangolar çalmaya başladı tepelerden. promenade’a çıktı ekalliyet.</p>

    <p>evlerin mutfakları kızartma, sofraları rakı koktuğu saatler.</p>

    <p>küçük sinemacı çocukların gökyüzüne baktığı saatler.</p>

    <p>“akşam oldu hüzünlendim ben yine,” söylenen arsaların, çilingir kurulmuş çekek yerlerinin saatleri. hayatı sahiden yaşayanların efkâr zamanları.</p>

    <p>karbonmonoksit kokusu ağırına gitti noel dede’nin, uyandı, baş ağrılarıyla çıktı kömürlükten avluya. rönesans marka piyano iskeletinin üstünde bir köpek uyuyakalmıştı.</p>

    <p>“çita,” dedi semalar âleminden gelmiş adam. “sana bobi’nin, sana babanın selamı var,” dedi çita’ya. çita, başını bir kont zarafetiyle aşağıya indirerek uyandı uykudan, “aman efendim aleykümesselam,” dedi. “ben sizden uyanık olmalıydım,” terennüm etti.</p>

    <p>elinde koca bir kalp vardı noel dede’nin.</p>

    <p>“bana kanalizasyonu gösterir misin çita,” dedi. çita yaşlı adama heyecana vermeyecek bir tempoda köye doğru tırıs yürümeye başladı.</p>

    <p>bir ingiliz tazısı kadar ince ve çalımlı hareket ediyordu noel adam’ın yanında çita. birden tam yokuşun başında köyün tüm elektrikleri gitti. bembeyaz sakallı, kırmızı burunlu adamın içinde bir ışık yandı. köy zifirî karanlıktı. yürümeye başladı adam, uzak tepelerden bakanlar bir insan büyüklüğünde mum gördü. yürüyordu mum. pespembe simlerle fosforlu bir köpek kılavuzluk ediyordu mumun önünde.</p>

    <p>evlerin patikalarından geçerken mum, yatağa bağlanmış ölümü bekleyenler dirildi ıslak döşeklerden. kan hastaları, iç hastaları öksürüklerini dindirdi. mum hangi evin önünden geçerse dirim veriyor iç huzuru bırakıyordu ardında.</p>

    <p>elinde kan rengi bir kalple yürüyordu mum. köşkü yakan tüm kalabalıkları secdeye, istavroza vermişti bu yürüyüş. “ilahlar geliyor!” diye kulağa geldi hülasa haykırışlar.</p>

    <p>ilahlar geliyor!</p>

    <p>bütün köyün derileri çekildi. iskelet yüzüne döndü yüzleri. şaşkına çevirdi köyden çıkan dualar gökler âlemini.</p>

    <p>“hayret-ül hayret abiler,” dedi mao çit palas’tan. “bu içtiğimiz hangi yörenin?” diye kükredi külhanlar. “gördüğünüz hayal değil gerçek ustalar,” dedi mao.</p>

    <p>“hayatın gerçeği olmaz,” diyorduk bakın. “işte gördüğümüz içimize su serpmeli, bazen hayat kafamızdan iyi!”</p>

    <p>şu gördüğümüzü hayal sanırdı insanlarımız. cümle âlem şahit, bu akşam ilahlar köyümüzü ziyaret etti. böyle apaçık göz önünde. ihtiyar mum, mao’nun yanından geçerken göz kırptı. mao serin bir öpücük attı bu resmî geçide. çita’yla ne kadar gurur duysam azdır. işini ne kadar ciddiye alıyor. bak bir kere dönüp de yalakalık etmedi bana, dedi külhanlara, usullacık külhanlar ayılıp bayıldılar, jilet ustura salladılar bedenlerine.</p>
  </div>
</body>
</html>
