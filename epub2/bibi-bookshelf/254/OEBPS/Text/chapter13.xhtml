<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13">
  <div class="html5_section">
    <h1>MAVRA</h1>

    <p>Dünyanın en sessiz adamlarından biriydi. Bir gün Kalemiye köyüne kadar yürüyesi tuttu Mavra’nın. Bu yolu eşekle çok zahmetsiz kat edecekken yürümeyi seçmişti. Çok kederliydi son günlerde. Tam kırk beş yaşına gelmişti. Bir kadını olamamıştı. Çocukları da. O yüzden yanına katığını ve şarabını alır, eşeği Dionysos’a binip Ağladağı’na çıkar ve ağlardı. Bazen tepelerden ta böğürlerden gelen yanık çığırtıları duyardı insanlar.</p>

    <p>Kimi zaman Symirnalı Dalgas kadar güzel gazeller çıkıyordu Mavra’nın bağrından.</p>

    <p>Mavra o gün öğle sıcağına aldırmadan kendini yollara vurmuştu. Mermeros’un Kole Burnu’nu döndü, Kalemiye’ye kadar 7 mil daha vardı. Az ilerideki büyük incir ağacının altına çöktü. Ekmek ve yeşil zeytin çıkardı torbasından. Zeytinleri çekirdeğiyle yutuyordu. Uzun yutkunmalarla çenesini göğsüne değdirerek kuru ekmeği, zeytini yedi bitirdi. Kel ve kuru kafasından löp löp damlayan iri ter boncukları toprağı serinletiyordu. Deniz lacivert, gökyüzü turkuvazdı. Tek bir yaprak kımıldamıyordu. Bir sahil meyhanesinden ince ince buzuki sesi geliyordu. Kerkeroslu balıkçılar, duziko içip öğlen sıcağında sarhoşluyordu. Bukali bukali.</p>

    <p>Mavra gerisingeri dönmek istedi ama ne ileri ne geri gidecek takati kalmıştı. Kıçını devirip incir gölgeliğinde ossura ossura uyudu.</p>

    <p>Ada on binlerce yıllık huzuruyla ağustos ayını ağırlıyordu.</p>

    <p>Bu ay ada tepelerinde, deniz kıyılarında büyük düğünler kurulurdu. Mavra bu yazı da düğünsüz derneksiz geçiriyordu.</p>

    <p>Prostia’dan münasip bir kız bulamamıştı. Çirkin ve kavruk bedeninin ardından kızlar bakakalmamış; bakire dedikodularında, azmış kadınlar periyotlarında bahsi geçmemiş; hayatı boyunca boş yataklarda, loş helalarda otuzbir paralamıştı.</p>

    <p>Cevval, civelek Rum ihtiyar Tavşan Mano bütün dağları tepeleri dolaşıp bekârlara gelin-damat arıyordu. Ama ne yapıp ettiyse Mavra’ya bir gelin bulamadı. Kalemiye köyünden Fırıncı Hristo’nun kızı Anastasia babasınca müsaitti. İyi ve dindar bir Rum yeterliydi kızıyla evlenmesi için. Münasebetler, görüşmeler, hem kıza hem erkeğe fısıldandı. Arabulucular heyecana kapıldı. Anastasia boynunu büktü. Çünkü bir kere Mavra’yı görmüştü evlerinin avlusunda. Mavra iri bacaklı çekirgelere benziyordu. İçi çekilmişti bu Prostialı uzun insan kavurmasından. Sahiden Mavra, postu yüzülüp çınar ağaçlarına çengellerle asılıp köylüye satılan tavşanlar gibiydi. Asırlarca güneşte kavrulmuş ilk insan mumyalarını andırıyordu.</p>

    <p>Mavra da oralı olmamıştı. Hatta Anastasia’ya itiraz etmişti. Çöpçatanlar, Mavra’nın itirazına anlam vermemekle beraber çok da seslerini çıkaramıyorlardı. Çünkü Anastasia’nın iki bacağı neredeyse belinden aşağı inceliyor ve dizleri birbirlerine çarpacak bir biçimde yürüyordu. Çocuk felci geçirmişti Anastasia. Yüksek dalgalar arasında kalmış minik kayıklar gibi bir sağa, oradan büyük bir yaylanmayla sola yıkılıyordu yürürken. Mavra, “Gelinin elinden tutup kiliseye girerken her sol ayağını bastığında omzuma kafa yemek istemiyorum,” demişti Tavşan Mano’ya.</p>

    <p>Yıllar önce bu sözlerle kapanıp gitmişti evlilik defteri. Hasılı, ne Mavra’ya ne de Anastasia’ya kısmet çıkmıştı.</p>

    <p>Aradan yıllar geçmiş Tavşan Mano ölüm döşeğinde Mavra’nın elini tutup, “Onunla evlenseydin Tanrı seni bu köyün kralı yapacaktı,” demişti.</p>

    <p>Mavra, Tavşan’ın cenazesinin ardından aylarca kara kara düşünmüştü.</p>

    <p>Lafın hikmetini elinin tersiyle itmiş ama için için, “Acaba gaflet içkileri mi beni üşütüp soğuttu bu öğütten?” diye gece gündüz düşünmüştü...</p>

    <p>Nihayet o gün adeta karnından ensesine doğru dürtmüştü süt tenli melekler. İçinde tarif edemediği bir his vardı. Bir asilzade amiral gibi iskele başından karşı takımadalara bakıp düşündü. Dalgınlıktan denize düşecek hale geldiğinde yollara vurup uzun bacaklarını, Kalemiye’ye gitmeye karar verdi. Anastasia’yı uzaktan bir görecekti... Yollarda ellerini kollarını sallaya sallaya ve yüksek sesle Tanrı’yla konuşa dertlene dört koy üç tepe kat etti. Meraklı kargalar, bu kendilerine benzer iki ayaklı kanatsızı, Mermeros’a kadar takip ettiler. Sonra Ayios Nikolaos’un yüksek çınarlarına tüneyip yaratığın ufukta kayaların ardından kayboluşunu izlediler.</p>

    <p class="margin">Mavra’nın Kalemiye’ye girmesi ikindiyi bulmuştu...</p>

    <p>Agoraya girer girmez şarap tüccarı Çorbacı Niko’ yu gördü. Tüccar, Mavra’yı yol ortasında durdurup uzun uzun baktı, sonra başını Mavra’nın omzuna yaslayarak dualar okudu. Mavra, bu manasız karşılamaya hiçbir sebep bulamamıştı. Çorbacı Niko vücudunu geriye çekip Mavra’ya tekrar uzun uzun baktı. “Sen benim en sevdiğim insanlardan birinin oğlusun. Öylesine babana benziyorsun ki. Birden o çıktı karşıma zannettim,” dedi ve bir avuç kâğıt parayı Mavra’nın gömlek cebine sıkıştırdı. Mavra hazır ol vaziyette ufuklara baktı.</p>

    <p>Tavşan Mano’nun söyledikleri aklına geldi. Daha kızı almaya henüz niyetlenmişken bile karşısına kısmet çıkmıştı.</p>

    <p>Mavra önce suya girip, sokak itleri gibi serinleyip, kumlara bulaşmadan silkinip üzerinden tuzları attı. Sonra köy berberine girip sinekkaydıya oturdu. Berber Foti, tıraş esnasında bütün köyün dedikodusunu yetiştirdi Mavra’ya. Fırıncı Hristo yorgan döşek sonbaharı bekliyormuş ölmek için. Anastasia’ya birkaç kısmet çıkmışmış ama o kız talihsizmiş.</p>

    <p>Berber Foti’nin bir sözü kulaklarından gitmedi çarşıda yürürken: “Bence Tanrı o kıza başka bir güzellik vermiş. Kızın ilahî bir eski zaman güzelliği var. Kilise korosunda okurken dikkat ettim, koca kalabalığın arasında Tanrı’sına yakaran billur sesli bir meleğe benziyordu. Onunla evlenenin hayatında önemli şeyler olacaktır.” Tavşan Mano’yla birebir aynı ruhani titreşimden konuşuyordu Berber Foti’de.</p>

    <p class="margin">Mavra’nın adımları hızlanmıştı. Anastasia’nın evinin bulunduğu meydana varmadan gömlekçiye uğrayıp üzerine masmavi çivitten çıkmış bir gömlek yakıştırdı. Mavra, pamuk ve sıcak kömür ütüsü kokan dükkânın aynasına uzun uzun baktı ve pudralı yüzünü sağa sola çekiştirdi, parmaklarını ıslatıp kaşlarının ucunu kıvırdı. Çıplak ayaklarının ucuna basa basa elleri pantolon cebinde esintili sokak aralarına daldı. Cebinde parası, üzerinde yeni gömleğiyle kendini Keltepe’nin ilahlarına benzetti. Bunu hayatında ilk kez hissediyordu ve kimseye anlatamayacağı duygular için çeşme başında Tanrı’sına şükür etti.</p>

    <p>Başını, Fırıncı Hristo’nun evine doğru çevirdiğinde pencerede Anastasia’yı gördü. Anastasia pike silkeliyordu... Birden kızın iri memelerine takıldı gözü Mavra’nın. Memelerin her biri 45 okka çekerdi ve iri olmasına karşın Kırkağaç kavunları kadar kavi olarak resmetti manzarayı Mavra.</p>

    <p>Çeşme başında su bekleyen saka eşekleri gibi anırmak istedi. Bunun muazzam bir şaka olacağını düşündü ve gülümsedi Mavra. Kıza, seni istiyorum, demek olacaktı bu komik anırtı ve kız da bu şakaya gülecekti. Bunu yapacaktı ama kendini zor tuttu. Anastasia çeşme başındaki bu kendisine huzurla gülümseyen mavi gömlekli adamı önce tanımadı. Sonra şaşırarak Mavra olduğunu gördü. Tanrı Poseidon’un karşı adalardan gelen akşam rüzgârları arka mahallelere kadar ani bir anaforla döndü ve Anastasia’nın saçlarını yaladı. Saçları genç bir kız gibi dimdik duran memelerini örttü.</p>

    <p>Mavra için ilahî bir andı bu ve sahiden tahrik olmuştu kadından. Evin avlusuna girdiğinde Mavra’nın bacakları titriyordu. Anastasia pencereden sıyırıp balkona çıkarken sehpaların üzerinde ne kadar takım taklavat varsa devirdi götüyle. Ağır katanalar gibi sağına soluna yalpalanıp balkona vardı. Aşağıda Mavra, ilahların verdiği bir cesaretle dimdik duruyordu. Pantolonunun önünde eliyle kapatamayacağı bir kabartı olmuştu. Vücudu zangırdıyordu. Gözlerini, Anastasia’nın gözlerine nişanlayıp, “Seninle evlenmek istiyorum,” dedi. Anastasia, “Babama sorayım,” diyerek içeri kaçtı. Kaçışı birkaç tabağın sofralara gelmesini engelleyecekti. Poli’den ısmarlanan tabak çanak ve likör takımını paramparça etmişti götünün darbesiyle.</p>

    <p class="margin">Mavra, sevinçle tepe yollarından sakin koyların zeytinliklerinden yavru tekeler gibi sıçraya sıçraya Prostia’ya dönüyordu. Kole Burnu’na gelirken tekrar gündüz dinlendiği incir ağacının altına çöktü. Bu defa muzaffer bir komutan gibiydi. Ağaca sırtını yaslayıp elini tek dizinin üzerine koyup ufuklara bakıyordu. Tek tek mavnalar vardı denizin üstünde. Alacakaranlık vaktiydi. Etrafta cırcırböceği bile yoktu. Anastasia’nın hayali ve iri göğüsleri onu çileden çıkartmıştı. Abazan eşekler gibi dudaklarını tepelere verip malafatı sıyırdı. Otuzbire kuruldu. Çocuk gibi coşkulu, bir ergen gibi azgındı.</p>

    <p>Birden incir ağacının üzerinden kafasının keline bir insan sıçmığı hacminde macun gibi bir bok düştü. Bu, olsa olsa ağustos ayına kadar dalda asılı kalıp pelteye dönmüş ihtiyar bir incirdi. Mavra kafasına sıçılmış gibi bir iğrenti içindeydi. Küfürlerle kafasındaki iğrenç balçığı sıyırdı. Dev ağacın dallarına baktı, hiçbir yaratık yoktu. Fakat balçık bir incir tortusu değildi. Düpedüz bok kokuyordu. Sanki ağaca tünemiş fil büyüklüğünde ishalli bir inek sıçmıştı kafasına. Masmavi gömleği de bok içinde kalmıştı.</p>

    <p>Mavra koşarak deniz kıyısına indi, başını çeşme yalaklarına daldırırcasına sulara sokup çıkardı. Balıkçıl kuşları gibi başını denize daldırırken en uzun ve çetrefilli küfürleri saydırıyor, suyun içinde gargaralarla küfre devam ediyordu.</p>

    <p class="margin">Anastasia kendini iç odaların loş köşelerine atmış ağlıyordu. Kırk yaşındaydı ve ilk kez hayatında biri gelmiş balkonunun önünde ona evlilik teklif ediyordu. Uzun uzun hem kendisine hem de Mavra’ya ağladı. Kendisi topal, şişman; kocası olacak adam çirkindi. Bunu düşündükçe katlana katıla ağlamasını sürdürdü. Bir yandan da Tanrı’sına dua ediyordu. Kendilerini reva gördüğü sakatlık, çirkinlik, bir nedenden dolayı olsa gerektir, diye düşünüp hızla kiliseye koştu.</p>

    <p>Kilisede, İsa Hazretleri’nin önüne diz çöktü, koca bir mumla beraber.</p>

    <p>Hızlı fısıltılarla dişlerini şakırdatarak dualar geçmeye başladı. Duası şapelin duvarlarında şışı-pışı geziniyordu...</p>

    <p>Mavra küfürlerle suya daldırdığı başını bir süre suda tuttu. Daha doğrusu her daldırışında dişleri şakırdayan bir kadının dualarını duyuyordu. Başını çıkardı, etrafı dinledi, sonra tekrar daldırdı suya koca pençeli kulaklarını. Evet, suyun içinden dualar duyuluyordu. Su altında koca bir pinaya tutunup iyice daldı ve duayı dinlemeye koyuldu.</p>

    <p class="margin">Anastasia duasını bitirdi. Mavra’yı eş olarak kabul etmesini ve her ikisine de mucize vermesini istemişti.</p>

    <p class="margin">Mavra sudan çıkıp huzur içinde köyün yoluna koyulurken birden eşeği Dionysos, önüne çıkıp develer gibi diz çöktü ve kalın bir sesle Rumca konuşmaya başladı. Üstüne binmesini istiyordu sahibinden. Onu yorulmadan köye götürecekti. Mavra siktir çekecek oldu eşeğe ama hayatında ilk defa bir eşeğin Rumca konuştuğunu duyuyordu. Kısa bir pişmanlık ve tövbe duası etti hızla, diz çökmüş eşeğin üstüne oturdu. Eşek Dionysos şaşkındı çünkü sahibi kendisini çağırmadan yollara düşmüştü. Ve eliyle koyduğu gibi bulmuştu onu. Korku içindeydi Dionysos. Daha doğrusu şaşkınlık içindeydi. Çünkü sahibi Mavra’nın başının üzerinde çivit renginde bir hale görülüyordu.</p>

    <p>Dionysos, sahibinin bir aziz olduğunu düşündü. Öyleydi Mavra. Kendisine bir kere bile ters konuşmamış, kalçasına ince sopalarla vurmamıştı. Hep karnını doyurmuş, Ağladağı’na çıkarken yorulduğunda üstünden inip kendisine yardım etmişti. Şimdi daha iyi anlıyordu onu Dionysos.</p>

    <p>Evet, sahibi Mavra bir azizdi.</p>

    <p class="margin">Bunu köyde ilk önce hayvanlar fark edip sessizce yol açtı kendisine. Akşam bayır düzündeki otlaktan evlerine dönen inekler büzüklerini sıkıp, boklarını saklayıp yol kenarından yürümeye başladı. Köpekler kendi aralarında anlaşıp Mavra’nın etrafında geniş bir dikdörtgen oluşturup yürüyüşüne eşlik etmeye karar verdi. Balıklar, Mavra olta salladığında kendilerini kurban etti boş iğnelere...</p>

    <p>Mavra tüm kara ve deniz hayvanlarından derin saygı görmeye başladı önce.</p>

    <p>Sonra bütün köylüler, başındaki haleyi fark edip birbirlerini dürttüler. O günden sonra kimse Mavra’yla konuşmaya cesaret edemedi. Köylüler onu gördüklerinde hızla istavroz çıkarıp çağanozlar gibi yan yan, yanından seğirtiyorlardı. Bu durumu bir tek eşek Dionysos suistimal etti. O Rumca konuşabilen bir aziz eşeği olarak bütün civar köylerdeki eşekleri teklifsiz, mevsimsiz sikip durdu. Bütün dişi eşeklerin yuvaları dağıldı...</p>

    <p class="margin">Evlendikleri gün Mavra’nın başının üstünde görülen mavi simli hale Anastasia’nın başında da görülüyordu. Bütün Ada köylüleri diz çöküp tanrılara ilahiler okurken Mavra ve Anastasia’nın haleleri birleşti ve simli gökkuşağına döndü.</p>

    <p class="margin">Yaşadıkları sürece sessiz kumsallarda, durgun sularda, ilahların bahçelerinde, ahırlarda samanların üstünde, loş yatak odalarında, kolalı çarşaflarda düzüştüler. Organları paralanana kadar. Beş çocuk yaptılar alelacele...</p>

    <p>Oturdukları evin üzerinde gökkuşağı, mahzenlerinde Harun altınları, sofralarında tanrıların şarapları hiç eksilmedi.</p>

    <p>Bu ganimetlerin nereden, kimler tarafından geldiği ne bilinecek ne de cesaret edilip sorulacaktı...</p>

    <p>Uzun saplı buzukiler yıllarca Anastasia ve Mavra’nın üzerine ezgiler yakacaklardı.</p>

    <p>Mutlu çocuk şarkıları gibi.</p>
  </div>
</body>
</html>
