<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15">
  <div class="notitle html5_section">
    <p>“Tanrı koca elini uzatmış dünyayı tutmuş,” derdi böyle geceler için ihtiyar balıkçılar. Köyün önündeki su, bir siyah çöl gibiydi. Ve karşı takımadalara kadar görülüyordu çölün durgunluğu. Köylüler “yal gibi” derdi böyle bir denize.</p>

    <p>Ayın dolunaylarında ay, bu yalın üstünde koca beyaz bir delik gibi dururdu. Köylüler sandallarla Ege türküleri okurlardı Rumca. Sandallar mum. Sahil meyhanesinde buzukiler çalınır ve balıkçılar ağlardı.</p>

    <p>Öyle gecelerde Maşatlık Tepesi’ne en güzel sesli delikanlıyı çıkartırlardı. Ve bütün köy onu dinlerdi:</p>

    <p>“Pekse buzuki mu pisto.”</p>

    <p>Sonra Arabi bir gazelle biterdi ve bütün kocalarını bekleyen kadınlar, ölümün yaklaştığını hisseden sarhoşlar ağlardı.</p>

    <p>Bu, her ayın dolunayında böyleydi.</p>

    <p>Ve sonra büyük sesin yaklaştığı saat gelir çatardı. Köylüler yavaşça kovuklarına çekilirlerdi bütün deniz kabuklularıyla beraber.</p>

    <p>Kuşlar iyice kanatlarının altına siner, gecenin en esrarengiz öteni puhu, koca kafasını saklayacak yer arardı. Başta zeytin ağaçları, iğdeler, mimozalar ve cümle âlem, ağaçların dallarını toprağa kadar büküp ince hastalıklı bir titremeyle pusarlardı.</p>

    <p>Deniz diplerine kadar bir gergin bekleyiş başlardı ve kimse uyuyamazdı.</p>

    <p>Ve İlahlar Tepesi’nden koca bir köpek havlaması duyulurdu. Ses tok ve tek seferde “hoph” şeklinde duyulurdu. Sadece kocaman bir “hoph”. Belki binlerce kalın sesli dağ köpeğinin bir araya gelip de çıkaramayacağı kadar güçlüydü bu tek havlayış. Ses 9 mil ötedeki karşı takımadaların dağına tepesine çarpar, dönüp dolaşır, denizin en soğuk olduğu yerde suya gömülürdü.</p>

    <p>Bütün uykuya dalamamış köylüler, bu sesi çıkaran hayvanı kocaman sarkık kulaklı, siyah gözlü, beyaz toprak renkli ve en az Ağladağı kadar büyük bir köpek olarak hayal ederlerdi. Ay mehtabında belirirdi köpek. Keltepe kadar ulu köpek.</p>

    <p>Bir-iki saat bu büyük köpek karşı adalardan gelecek yankıların ahengine uyarak havlardı ve her yankısına karşı yeni ve tehditkâr bir ses verirdi. Bu ses bir süre sonra müzikal bir oyuna dönüşürdü. Bütün insanların korkup sindiği bütün âlemlerin hâkimi bir sesti bu. Sadece büyük bir, “Hoph!”</p>

    <p>Yal gibi denizin üstü ürperirdi.</p>

    <p>Biteviye ve yanında uyuyana sarılacak kadar serin bir korku.</p>
  </div>
</body>
</html>
