<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yağmur Kesiği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19">
  <div class="html5_section">
    <h1>ADIOS!</h1>

    <p>Müsü Cassavetes, akşamüzerleri Eduardo Sannaza ro’yla cin-tonik içip her gün yeni bir pipo doldurmayı çok seviyordu. 92 yaşındaydı Müsü. Ve üşenmeden Jardin Sineması’nın yanındaki evinden ağır adımlarla Üçfıstık Tepesi’ne çıkıyordu. Havalar kıyamet kopartmadıkça yağmur kar demeden bu yolculuğu yapıyordu her akşam. İlkçağ felsefesi üzerine konuşmak, oradan dünya savaşlarına kadar gelmek... Hispanik şiirler, Gal hikâye leri, haikular, barok müzik... Ağız kurutan, bedenine heyecanlar veren sohbetlerdi bunlar. Aynı hazzı Sinyore Eduardo da duyuyordu. Müsü Cassavetes’le sözcükleri birbirlerine bağlanıyor, Sinyora Donatella ve oğlu Arrigo, bu vanilya aromalı tütünlü alkollü kelimeler gökyüzüne karışırken Meryem’le İsa huzurunda dinliyorlardı konuşulanları kucak kucağa. Her akşam karanlık çökene, köy esrarengiz haline bürünene kadar üç kadeh cintonik, iki dolum pipo, çam odunu tütsülü tütünü bitirir ve bostan korkuluğu heybetiyle dört yüz yıllık bir kalın derili hayvan yavaşlığında evinin avlusuna varırdı Müsü Cassavetes. O sonbahar artık bacaklarının kendini çekemeyeceğini ve bir dahaki bahar mevsimini göremeyeceğini biliyordu. Sannazaro Köşkü’nden her ayrılışında bir akşam sonrasında görüşemeyecek gibi veda etmeye başlamıştı Sannazarolara, Müsü. İki gece önce görülmedik bir yağmur bütün köyü bataklığa çevirmişti ama buna rağmen Müsü köşke varmıştı. Gündüz Eflatun Vasili toprağa verilmişti. Hemen çabucak derdest edilip defnedilmişti mevta. Bir günahkârdı Eflatun.</p>

    <p>Katillerin sevilmediği bir dünyada köyün belalılarına, canilerine gönülden bir bağlılık ve saygı duyuyordu Cassavetes. Onların masum insanlardan bir farkı olmadığını düşünüyordu. Aralarındaki fark, korku ve cesaret üzerineydi. “Caniler cesur, korkaklar masumdur,” diyecek herhangi biriyle konuşmaya açık bir adamdı Müsü.</p>

    <p>Eflatun öldürülmüştü ve çabucak anlaşılmıştı cinayete kurban gittiği. Karakoldaki polisler teşhis etmişlerdi. “Gırtlağı kesilip suya atılmış,” yazıldı sarı kâğıtlara...</p>

    <p>Köyde bir katilin elini kolunu sallayarak dolaştığı ve karanlık sokaklardan aniden insanların önüne çıkacağı haberi duvardan duvara çarparak köyün korkaklarına yayıldı. Cinayet söylenceleri Müsü’yü de tedirgin etmişti. Durup durup arkasına bakacak kadar ürküyordu. Hatta birinin kendini öldüreceğinden korkuyordu o akşam Müsü. Hislerinden korkuyordu en çok Müsü... Bir yeraltı hayvanı kadar önsezileri vardı. Havanın kokusuna burnunu iri ve uzun köpekler gibi uzatır. Esen yelden, gökyüzünden, lodosun neminden, karayelin serinliğinden gelecek günlerin, hatta yakın zamanların fetvasını verirdi. Arap yellerinden, uzak iklimlerin tütün verimini, Balkan rüzgârlarından Anadolu şaraplarının kalitesini hesaplardı. O, ölümün, dirimin, lezzetin, hastalığın ve hayata dair tüm insani ve –saklasa da– ruhani tasavvurların adamıydı.</p>

    <p>Hasılı hissi kablel vuku adamıydı Mösyö Raul Jimenez Cassavetes. Koca başı hafifçe sallanıyordu yokuştan aşağı inerken. Uzun dişleri arasından kuş gagası geçecek kadar yaşlanmıştı. Kolları neredeyse dizlerine değiyor ve sırtını dikleştirecek mecali bulamıyordu artık kendinde.</p>

    <p>Melodika ve akordeonla bir sessiz melodi çalıyordu Rus ikiz kardeşler, Fıstıkağacı’ndan aşağı Hamam Yokuşu’ndaki ahşap evlerinde. Uzuuun akorlar ve sesler basıyorlardı. Suskunluk ve büyük ruh ağırlığı. İnsanı kederden nefessiz bırakan eski Rus tangoları...</p>

    <p>Bu sesleri duyduğunda yere çöktü Müsü. Köyün tepesinden bir yerde bu müziği dinlemek daha iyi geldi ona. İkizler çok kederli çalıyorlardı. Eski Rus kentleri görmeye başladı düşünde Müsü.</p>

    <p>Başka bir yüzyılda kahverengi kulelerdi bu gördükleri. Kulelerden uzun elbiseli, beyaz başörtülü, kırmızı önlüklü kadınlar kendilerini atıyorlardı boşluğa.</p>

    <p>Çok yavaş düşüyorlardı aşağılara.</p>

    <p>Küçük çocuklar ve anneleri kendilerini atıyordu boşluklara.</p>

    <p>Sankt Petersburg’un büyük şatolarının kulelerinden kendilerini atıyordu kadınlar ve ardından küçük çocuklar.</p>

    <p>Yüzlerce ve binlerce defa aynı insanlar kendilerini atıyorlardı boşluğa ve tekrar duyuyordu akordeonla melodikanın ezgisini tam beyninin içinde büzülmüş bir koskaca dünyadan Müsü.</p>

    <p>Kahverengi ve tütün kokuyordu burun delikleri.</p>

    <p>Bir sokak köpeği gibi ölümü hissetti Müsü.</p>

    <p>Bu şimdi yersiz ve zamansızdı çünkü yatağında duymak isterdi ölümün ayak seslerini Müsü.</p>

    <p>Birden kendisinin göremediği kara gövdeli büyük ağaçlardan birinden bir sapan gerildi. Bir karga başı kadar büyük taş yerleştirdi kuru, uzun, güçlü eller sapanın lastiğine. Sinagoğa kadar yürümek istedi sadece ve yerinden doğrulmaya kalktı. Uğursuz tarlakuşu gözüne benzer bir surat, derin bir nefes alıp lastiği gerdi dallar arasından. Akordeon sesleri ve büyük sessizlik köyün üstündeydi. Taş bütün yolculuğunu pişmanlık üzerine yaptı ve Müsü’nün sağ şakağına çakıldı. Müsü’nün başı bir bezbebek gibi toprağa çarptı. Kan yoktu. Sadece boşluğa bakan gözler ve şakakta mor, alaca bir karanlık.</p>

    <p class="margin">“Sinagoğa kadar yürüyebilsem,” diye düşündü tekrar Müsü. Şakağında ağrı yoktu ve doğruldu göklere doğru. Caddeye varıp dört yüz yıllık bulvardan aşağı yürürken bütün İsrailoğulları cumbalardan, açık pencerelerden bir ileri bir geri sallanmaya başlamışlardı. İhtiyarlar sallanan sandalyelerinden, diğer kıçı üzerine oturup ayaklarını yere basanlar bellerinden dizlerine kadar sallanıyor ve dualar okuyorlardı. Bütün köyde üç evden birinde, üç erkekten biri, iki kadından ikisi hızla sallanarak öne arkaya, öne arkaya biteviye dua okuyorlardı. Diğer dinlerin insanları bu kendini kaybetmiş, cadde kenarında çınar ağaçlarının ardında dua okuyan insanlardan ürküyorlardı. Mırıldanarak dua okuyan bu insanlardan. Mırıltı büyüyor, büyüyordu. Bütün Judeo-Espanyollar burunlarından okudukları dualarla Mösyö Cassevetes’e en görkemli cenaze merasimini sunuyordu. Bütün dinler bayraklarını indirdi ve yedi rekât ara verildi dualara, secdelere. Bobi koşarak taaa aşağı mahallerden Müsü’nün yanına gelmiş ve onu seyrede seyrede yürümeye başlamıştı. Vakarlı bir yürüyüş çakıyordu Bobi. Çünkü Müsü’ nün yanında yürüyen tüm melekleri, onun yakınına varıp zehirli iğnelerini vücuduna saplayacak yer altı yaratıklarını, arka saflarda yürüyen ölüm çalgıcılarını görüyordu Bobi. Cassavetes’in hasarsız bir şekilde pembe dualarla ve yumuşacık düşerek yatağında öleceğini biliyordu. Ve sonra Müsü’nün beyaz, uzun, uçuşan çarşaflara sarınmış koşarak dışarıya, köyün anacaddesine fırlayacağını, yavaş, çoook yavaş çekimlerle İlkçağ’ın insanlarının arasından, bembeyaz pembe yanaklı, şarap ve tütün kokularıyla alnına yücelerden damlayan gülsuyu kokusuyla çoook yavaş koşarak ve alnına düşen koca damlaları seyrederek alabildiğine güneşli ve zeytinyağı kokulu uzun bir atlayışla ölüm yelkenlisine bineceğini biliyordu Bobi.</p>

    <p>“Höh Babalar! Hassiktirin,” diye inledi âlemlerin külhanları yıkık yalıda aynı manzarayı görerek. Merakla fırladılar yerlerinden, Amigo, Sik Vartan, Çilingir Arif, Mao...</p>

    <p>İskeleye doğru yanaşan bembeyaz yelkenlerini açmış mor renkli tekneyi izlemeye koyuldular. Tekne otuz iki metre yüz boyunda, onlarca kürekçinin çektiği masif ağaçlardan derlenmiş muazzam bir Kuzey yapısıydı ve kıç omuzlukta taht kurmuş ecinniler, Ortaçağ’ın en duyulmadık requiem’lerini okuyorlardı.</p>

    <p>Külhanlar birbirlerini dürtüp çekidüzen verdi kendilerine ve götün götün incir gölgeliklerine çekildiler. Bu kafa onları aşıyordu.</p>

    <p>Bobi huzurla Cassavetes’i izliyordu. Külhanların tarihe, “İki yüz kişilik kanoydu ve yüzlerce kürekçi vardı,” diye nakledecekleri manzara o kadar görkemli değildi. Mor tekne, yelkenlerini indirerek yanaştı limana. Müsü geriye dönüp son kez baktı köyüne. Koca ellerini kaldırdı. Uzun ve suskun bir gülümseme bıraktı köyün fotoğrafi arşivine.</p>

    <p>Fedya’nın aryaları başlıyordu Üçfıstık Tepesi’nde. Mehtap tepelerden gözükmüştü Müsü Cassavetes yelkenliye binerken.</p>

    <p>Ellerinden tutup yumuşacık pembe yastıklara oturttular Müsü’yü. Vanilyalı tütününü eline sıkıştırdılar. Pipoya baktı Müsü, Saint Claude ustalarının elinden çıkan ilk pipolardan biriydi elindeki. Her şeyi hissediyordu Müsü. Eline tutuşturulmuş Pinar del Rio konyağını ve bütün yeryüzü purolarının kocaman yapraklarını. Koku da alabiliyordu. “Ve ölüm meğer alacakaranlıkta gelecekmiş,” dedi Müsü.</p>

    <p>Demek artık korkulacak bir şey yoktu. Demek ölüm Yahudileri de kayırabiliyordu ve inancı o yüzdendi belki de Tanrı’ya. Mor gemi beyaz yelkenlerini şişirdi. Kuzey batı rüzgârını tam pupasından alarak açık denizlere doğru kaydı, takımadalara doğru, cennetin diyarlarına doğru süzüldü ve yok oldu ufuklarda.</p>

    <p>İki gün sonra bütün Fener, Balat, Galata seçkini gökler insanı, toplandılar şehrin en ünlü ve mübarek sinagoğunda. Duaları okundu. Hamam Sokağı’nın başında dutların altında Gözlüklü Firuz Bey’in evinin önünde dualarla uğurlandı Yahudi Maşatlığına Müsü. Ahmet Bey’in eşi Rum kırması Rana Hanım, fatihalar okuyordu Yahudi cenazesine.</p>

    <p>Güle güle Mösyö Raul Jimenez Cassavetes. Hayat ne matrak değil mi?</p>
  </div>
</body>
</html>
