<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">ARIZONA - O AKŞAM</h1>

  <p class="calibre1">Jonathan sırtını yastığa dayamış, bacaklarını önüne uzatmış, yatakta oturuyordu. İkinci sigarasını sarıp diliyle yapıştırdı, sonra yakmayı unutarak gitgide koyulaşan karanlığa bakmayı sürdürdü.</p>

  <p class="calibre1">Miles'ın defterini nasıl düreceğini düşünüyordu. Onaylama hedefine kimliğini açık etmeden ondan kurtulma şansı yoktu. İsviçre'de herşey Araştırma'nın adamın kimliğini bir an önce ortaya çıkarmasına bağlıydı.</p>

  <p class="calibre1">Jonathan kapıda belli belirsiz bir ses duyunca dikkatini hemen kapıya yöneltti. Yavaşça yataktan kalktı, yataktaki yayların sesini azaltmak için elleriyle yatağa bastırarak döndü. Kapıya usulca vuruldu; kapıdaki, Jonathan uyuyorsa onu uyandırmamak için kapıyı hafifçe çalmıştı. Miles'ın bu kadar çabuk harekete geçmesini beklemiyordu. Silahı olmamasına üzüldü. Kapı yeniden vuruldu ve gene metal ses duyuldu. Sürüne sürüne kapının kenarına geldi. Kilitte bir anahtar döndü ve kapı aralandı. Jonathan gerildi ve bekledi. Kapı iyice açıldı ve dışarıdaki biri fısıltıyla konuştu. İki gölge halıda ilerledi. Gölgelerden biri erkek, diğeri başının üstünde kocaman bir disk tutan bir yaratıktı. Gölgeler ilerlerken Jonathan kapıyı tekmeleyerek kapattı, sonra tüm ağırlığıyla kapıya yaslandı. Dışarıda bir gürültü, metal ve camların şakırtısı duyuldu. Jonathan o zaman neler olduğunu anladı.</p>

  <p class="calibre1">Kapıyı mahcup bir tavırla açıp dışarı bakındı. Ayı Ben koridordaki duvara yaslanmıştı, yerli bir garson da yerde şaşırmış bir şekilde oturuyordu. Önünde gümüş tabak çanak kırıkları vardı. Beyaz ceketine bütün yemekler dökülmüştü.</p>

  <p class="calibre1">"Şimdi inanmayacaksın ama eski dostum, aç olmadığı zaman bunu belirten insanlar vardır."</p>

  <p class="calibre1">"Seni başkası sandım."</p>

  <p class="calibre1">"Evet. Şey, umarım öyledir!"</p>

  <p class="calibre1">"İçeri gir."</p>

  <p class="calibre1">"Bu sefer kafandan neler geçiyor? Başıma çekmeceleri mi atacaksın?" Ben yerdeki kırıkların temizlenmesini ve yeni bir yemek servisi yapılmasını emretti, sonra Jonathan'ın odasına girerek kapıdan hızla geçti ve hemen ışığı yaktı. Başına bir şey daha gelmesinden korkuyordu.</p>

  <p class="calibre1">Jonathan ciddi bir tavır takındı. Çünkü karanlıkta otururken yaptığı bir plan üzerinde çalışmak ve bu son potu unutturmak istiyordu.</p>

  <p class="calibre1">"Ben, Eiger'a birlikte tırmanacağımız üç kişi hakkında elinde hangi bilgiler var?"</p>

  <p class="calibre1">"Fazla bilgi yok. Tırmanışla ilgili birkaç mektup sadece."</p>

  <p class="calibre1">"Bu mektupları görebilir miyim?"</p>

  <p class="calibre1">"Elbette."</p>

  <p class="calibre1">"İyi. Şimdi, bir şey daha. Buranın ayrıntılı bir haritası var mı?"</p>

  <p class="calibre1">"Elbette."</p>

  <p class="calibre1">"Görebilir miyim?"</p>

  <p class="calibre1">"Elbette."</p>

  <p class="calibre1">"Batımızda ne var?"</p>

  <p class="calibre1">"Hiçbir şey."</p>

  <p class="calibre1">"Yukarıdan da öyle görünüyor. Hiçbir şey ne demek?"</p>

  <p class="calibre1">"Gerçekten berbat. Kayalar, kum ve başka bir şey yok. Her yer aynı. Ölüm Vadisi bile onun yanında vahaya benzer. Oradan asla sağ çıkamazsın, eski dostum. İnsan orada iki günde ölür. Yılın bu vaktinde ısı gölgede altmış derecedir ve gölge de yoktur."</p>

  <p class="calibre1">Ben telefonu kaldırıp bürosundan bir harita, mektup paketi ve altılık bira kutusu istedi. Sonra kül tablasını dökmek için banyoya giden Jonathan'a seslendi.</p>

  <p class="calibre1">"Burada neler döndüğünü anlıyorsam kör olayım! Elbette istemiyorsan bana anlatmak zorunda değilsin."</p>

  <p class="calibre1">Jonathan da öyle yapacaktı zaten.</p>

  <p class="calibre1">"Hayır. Bana anlatmak zorunda değilsin? Ne olmuş ki? Salonumda bir adama tokat at. Barımda birinin kafasını kır. Tabaklarımı kır. Bunların hiçbiri beni ilgilendirmez."</p>

  <p class="calibre1">Jonathan odaya döndü.</p>

  <p class="calibre1">"Yanında birkaç silah var, değil mi Ben?"</p>

  <p class="calibre1">"Vay vay vay."</p>

  <p class="calibre1">"Çiften de var mı?"</p>

  <p class="calibre1">"Şimdi, bir dakika bekle eski dostum..."</p>

  <p class="calibre1">Jonathan, Ben'in karşısındaki iskemleye oturdu.</p>

  <p class="calibre1">"Zor durumdayım. Yardıma ihtiyacım var." Sesinin tonu, yardımı bir dosttan beklediğini gösteriyordu.</p>

  <p class="calibre1">"Biliyorsun ki sana elimden gelen yardımı yapabilirim, Jon. Fakat burada birileri öldürülecekse, belki neler olduğunu bilmem gerekir."</p>

  <p class="calibre1">Kapıya vuruldu. Ben kapıyı açınca garson bira, dosya ve haritayla içeri girdi. Garson ancak dikkatle içeri bakındıktan sonra içeri girdi ve mümkün olduğu kadar çabuk çıktı.</p>

  <p class="calibre1">Ben, "Bira ister misin?" diye sordu bir biranın kapağını açarken.</p>

  <p class="calibre1">"Hayır, teşekkürler."</p>

  <p class="calibre1">"Çok iyi. Burada yalnızca altı bira var."</p>

  <p class="calibre1">"Miles Mellough hakkında ne biliyorsun, Ben?"</p>

  <p class="calibre1">"Konuştuğun adam mı? Fazla bir şey bilmiyorum. Üç kağıtçı birine benziyor. Bütün bildiğim bu kadar. Daha bu sabah geldi. Onu kapı dışarı etmemi ister misin?"</p>

  <p class="calibre1">"Oh, hayır. Burada kalmasını istiyorum."</p>

  <p class="calibre1">Ben kıkırdadı.</p>

  <p class="calibre1">"Evlat, birçok kızın düşlerini süslediği kesin. Adamın penis konusunda patenti varmış gibi çevresine üşüşüyorlar. George'un bile onu süzdüğünü gördüm."</p>

  <p class="calibre1">"Hayal kırıklığına uğrar."</p>

  <p class="calibre1">"Evet, tahmin etmiştim."</p>

  <p class="calibre1">"Ya diğeri? İri yarı sarışın nasıl?"</p>

  <p class="calibre1">"O da bu sabah geldi. Odaları birbirine bitişik. Kasabadan doktoru çağırıp burnuna baktırttım, fakat senin yakın arkadaşlarından biri olacağını sanmıyorum." Ben elindeki boş bira kutusunu sıktı ve düşünceli düşünceli bir kutu daha açtı. "Biliyor musun, Jon? Bu kavga beni gerçekten kaygılandırdı. Yaşlı bir profesöre oranla o adama ustaca saldırdın."</p>

  <p class="calibre1">"Forma girmemi sağladın ya."</p>

  <p class="calibre1">"Hı-mm. Hayır, hiç de böyle değil. Sanki bu tür kavgalara alışıkmış gibi davrandın. O kadar şaşırdı ki hiç şansı yoktu. Yiyecek olmadan ıssız bir adada seninle olmak istemediğimi söylediğimi hatırlıyor musun? Şey, bu tür şeyleri kastediyordum. O iri yarı adamın burnunu ezmek gibi. Oysa ona söyleyeceğini söylemiştin. Acımasız bir yanın var."</p>

  <p class="calibre1">Ben'in en azından sınırlı bir açıklamaya ihtiyaç duyduğu açıktı.</p>

  <p class="calibre1">"Ben, bu insanlar benim bir arkadaşımı öldürdü."</p>

  <p class="calibre1">"Ya?" Ben düşündü.</p>

  <p class="calibre1">"Polisin bundan haberi var mı?"</p>

  <p class="calibre1">"Polisin yapabileceği hiçbir şey yok."</p>

  <p class="calibre1">"Nasıl oldu?"</p>

  <p class="calibre1">Jonathan başını salladı. Bu konuda daha fazla konuşmak istemiyordu.</p>

  <p class="calibre1">"Hey, bir dakika! Aklıma bir şey geldi. Birden herşeyin Eiger tırmanışıyla ilgili olduğu duygusuna kapıldım. Yoksa senin burada olduğunu nereden bileceklerdi?"</p>

  <p class="calibre1">"Bu işe karışma, Ben."</p>

  <p class="calibre1">"Şimdi, beni dinle. Dağ zaten başını yeterince derde sokacak, başka dertlere ihtiyacın yok. Bunu sana daha önce de söylemiştim, fakat bir kez daha söylesem iyi olacak. Gerçekten iyi çalıştın ve hâlâ yetenekli bir dağcısın. Fakat dürüst olmak gerekirse, Eiger'da en iyi olasılıkla yüzde elli şansın var. Bu da birilerini öldürmeye çalışmaman, birilerinin de seni öldürmeye çalışmaması koşuluyla. Senin güvenini sarsmak istemiyorum, eski dostum, fakat bu bilmen gereken bir şey."</p>

  <p class="calibre1">"Teşekkürler, Ben."</p>

  <p class="calibre1">Bir garson kapıya vurdu ve ikisi için eğitim yemeği getirdi. Ben ile Jonathan yemeklerini sessizce yerken Jonathan haritaya baktı, Ben de biralarını bitirdi.</p>

  <p class="calibre1">Yemek bittiğinde Jonathan haritayı katlayıp cebine soktu. Ben'i diğer dağcılar konusunda soru yağmuruna tutmaya başladı.</p>

  <p class="calibre1">"Onlarla yazışmalarında neler vardı?"</p>

  <p class="calibre1">"Özel bir şey yok. Her zamanki şeyler: otel, yiyecekler, ekibe gereken ip ve demirler, gazetecilerle nasıl konuşulacağı. En çok Alman ile yazıştım. Tırmanışı planlayan oydu ve lider olmak istiyor. Bu arada aklıma ne geldi? Oraya birlikte gitsek nasıl olur?"</p>

  <p class="calibre1">"Olmaz. Orada buluşalım. Dinle, Ben, onlardan biri... Hepsinin sağlıkları iyi mi?"</p>

  <p class="calibre1">"Hiç değilse senin kadar iyiler."</p>

  <p class="calibre1">"Son zamanlarda kaza geçiren var mı? Ya da yaralanan?"</p>

  <p class="calibre1">"Yaralanan mı? Bildiğim kadarıyla hayır. Bir tanesi —Alman olan— bu ayın başında düştüğünü yazmıştı. Fakat ciddi bir şey değilmiş."</p>

  <p class="calibre1">"Nasıl bir düşme?"</p>

  <p class="calibre1">"Bilmiyorum. Sanırım bacağını burkmuş."</p>

  <p class="calibre1">"Topallayacak kadar mı?"</p>

  <p class="calibre1">"Şey, adamın el yazısından bunu anlamak zor. Hey, bütün bu saçmalığı neden soruyorsun?"</p>

  <p class="calibre1">"Boşver. Bu mektupları bana bırakabilir misin? Yeniden okumak, bu adamları daha iyi tanımak istiyorum."</p>

  <p class="calibre1">"Bana ne." Ben doymuş bir ayı gibi gerinip homurdandı. "Sabah iğneye tırmanmayı hâlâ düşünüyor musun?"</p>

  <p class="calibre1">"Elbette. Neden tırmanmayacak mışım?"</p>

  <p class="calibre1">"Şey, biraz zor olabilir, hele elinde bir çifte varsa."</p>

  <p class="calibre1">Jonathan güldü.</p>

  <p class="calibre1">"Bu konuda kaygılanma."</p>

  <p class="calibre1">"Şey, bu durumda, gidip biraz uyusam iyi olacak. Bu iğne çadır direği değil, bunu biliyorsun."</p>

  <p class="calibre1">"Karyola direği demek istiyorsun."</p>

  <p class="calibre1">"İkisi de değil."</p>

  <p class="calibre1">Ayı Ben gittikten biraz sonra Jonathan yatağa oturarak diğer dağcıların mektuplarını okumaya başladı. Hepsinin ilk mektupları nazikti. Ben'in cevaplarının doğru olduğu açıktı, çünkü diğer mektuplar tırmanışın teknik sorunlarıyla doluydu: hava raporları, yamaçtaki koşullara ilişkin gözlemler, son eğitim tırmanışlarının anlatılması, teçhizat önerileri. Mektuplardan birinde Alman düştüğünü ve ayağını burktuğunu yazıyordu. Fakat Eiger'a gelene kadar iyileşecekti.</p>

  <p class="calibre1">Jonathan satır aralarını okumaya çalışarak mektuplara gömülmüşken, George Hotfort'un kapıyı tırmalar gibi vurduğunu işitti.</p>

  <p class="calibre1">Mellough ile karşılaşması nedeniyle önlemli olmaya başlamıştı. Okuma ışığını söndürüp kapıya gitti. George karanlıkta çekinerek odaya girdi, fakat Jonathan kapıyı kızın arkasından kilitleyerek onu yatağa götürdü. Kızı cinsel aspirin olarak kullanmak, öğleden sonranın geriliminden kurtulmak istiyordu, fakat yalnızca boşalacağını, hiçbir heyecan duymayacağını da biliyordu.</p>

  <p class="calibre1">Bütün sevişme boyunca George'un gözleri onun üstündeydi. Saldırgan ve istekli bedeni dışında tamamen ifadesizdi.</p>

  <p class="calibre1">Bir süre sonra Jonathan uyurken, kız da tek söz etmeden odadan çıktı.</p>
</body>
</html>
