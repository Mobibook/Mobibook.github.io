<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">ARIZONA - 28 HAZİRAN</h1>

  <p class="calibre1">Jonathan o gün harika bir tırmanış yapacağını sezinliyordu. Uyandıktan hemen sonra Ayı Ben İğnesi'ne çıkmak için içinde büyük bir istek duydu. Dağcılık kariyerinde zaferin kokusunu bir iki kez önceden duymuştu: Grand Teton'a tırmanırken ve Dru'ya çıkan yeni bir yolu dağcılık defterine yazarken. Elleri güçlü, bacakları canlı ve rahattı. Bu tırmanışa elleriyle o kadar hazırdı ki, ellerini oğuşturdu.</p>

  <p class="calibre1">Duş aldıktan sonra ne tıraş oldu ne de saçlarını taradı. Kayayla karşılaştığı zaman kaba ve dağınık olmayı tercih ediyordu.</p>

  <p class="calibre1">Ben kapıya vurduğu zaman botlarının bağcıklarını bağlıyor ve hayran hayran seyrediyordu: Son eğitim tırmanışlarında kırılmışlardı, fakat kelepçeleri harika durumdaydı.</p>

  <p class="calibre1">"Hazır görünüyorsun." Ben yataktan yeni kalkmıştı ve üzerinde hâlâ pijamaları vardı. Saçlarını taramamıştı ve elinde günün ilk birası vardı.</p>

  <p class="calibre1">"Kendimi harika hissediyorum, Ben. Şu senin iğne gününü görecek."</p>

  <p class="calibre1">"Oh, tırmanış bittiğinde yüzündeki ışıltı solarsa hiç şaşmam. Neredeyse yüz yirmi metre yüksekliğinde ve çok dik."</p>

  <p class="calibre1">"Aşçılarına öğle yemeğine döneceğimizi söyle."</p>

  <p class="calibre1">"Bundan kuşkuluyum. Özellikle arkanda yorgun ve yaşlı bir adamı sürüklemek zorunda olduğun göz önüne alınırsa. Odama gel de giyineyim."</p>

  <p class="calibre1">Jonathan koridorda onun peşinden giderek odasına girdi. Odada bira teklifini reddetti ve oturup şafağın sökmesini seyretti. Ben de bu arada yavaş yavaş tırmanış takımlarının çeşitli malzemelerini arayıp buluyordu. Arama kolay değildi ve Ben çekmecelerin altını üstüne getirir, <span class="calibre7">kutuları karmakarışık yatağının üstüne boşaltırken homurdanıyor ve sürekli küfrediyordu.</span></p>

  <p class="calibre1">"Sen arkamdan mı geleceksin, Ben? Senin önde gideceğini sanıyordum. Ne de olsa yolu sen biliyorsun. Daha önce oraya çıktın."</p>

  <p class="calibre1">"Evet, fakat bütün eğlenceyi tek başıma yaşamak istemem. Çorabın diğer tekini buluyorsam kör olayım! Eş olmayan çorap giymeye tahammül edemem. Dengemi bozar. Hey! Belki sakat ayağıma daha hafif bir çorap giyerek parmaklarımın yokluğunu telafi edebilirim! Ama o zaman da diğer bacağım topallar. Belki yerden birkaç santim yükselirim. Hey, kıçını kaldır da şu yığını araştırıp tırmanma kazağımı bul. Eski yeşil kazağı."</p>

  <p class="calibre1">"Üstünde ya."</p>

  <p class="calibre1">"Ah, evet. Ben böyleyim işte. Fakat şuna bak! Kazağın altına gömlek giymemişim."</p>

  <p class="calibre1">"Bu benim suçum değil."</p>

  <p class="calibre1">"Pek yardımcı olduğun söylenemez."</p>

  <p class="calibre1">"Korkarım odanın ortasına gelirsem beni bir daha bulamazlar."</p>

  <p class="calibre1">"Oh, George gelip bütün bu karışıklığı topladığı zaman seni bulur."</p>

  <p class="calibre1">"Senin odanı George mu temizliyor?"</p>

  <p class="calibre1">"Benim adamım o ve aldığı parayı hak etmek için spermlerine yuva olmaktan daha fazla şey yapması gerekiyor."</p>

  <p class="calibre1">"Müthiş bir hayal gücün var, Ben."</p>

  <p class="calibre1">"Yalan mı? Peki, vazgeçiyorum. Botlarımı buluyorsam kör olayım. Neden seninkileri ödünç vermiyorsun?"</p>

  <p class="calibre1">"Çıplak ayakla mı tırmanayım?"</p>

  <p class="calibre1">"Kendini ne kadar harika hissettiğin göz önüne alınırsa, fark edeceğini sanmam."</p>

  <p class="calibre1">Jonathan iskemleye yaslanıp şafağı seyretti.</p>

  <p class="calibre1">"Kendimi gerçekten iyi hissediyorum, Ben. Uzun süredir böyle hissetmemiştim."</p>

  <p class="calibre1">Ben'in her zamanki homurdanır tavrı bir anlığına değişti.</p>

  <p class="calibre1">"İyi. Memnun oldum. Eskiden ben de böyleydim."</p>

  <p class="calibre1">"Tırmanmayı özlüyor musun, Ben?"</p>

  <p class="calibre1">Ben yatağın kenarına oturdu.</p>

  <p class="calibre1">"Biri kamışını alıp kaçsa özlemez miydin? Elbette özlüyorum. On sekiz yaşımdan beri tırmanıyorum. Başta ne yapacağımı bilemedim. Fakat sonra..." Dizlerine vurup ayağa kalktı. "Sonra buraya geldim. Şimdi iyi para kazanıyorum. Gene de..." Ben gardrobun yanına gitti. "İşte botlarım! Kör olayım!"</p>

  <p class="calibre1">"Neredelermiş?"</p>

  <p class="calibre1">"Ayakkabı bölümünde. Onları oraya George koymuş olmalı, Allah onu kahretsin."</p>

  <p class="calibre1">Boş lokanta mutfağında kahvaltı ederlerken Jonathan, Miles Mellough'un kavgadan sonra ilgi çekici bir şey yapıp yapmadığını sordu.</p>

  <p class="calibre1">"Seni endişelendiriyor mu, Jon?"</p>

  <p class="calibre1">"Şu anda yalnızca tırmanışla ilgileniyorum. Fakat geri döndükten sonra onunla ilgilenmem gerekecek."</p>

  <p class="calibre1">"Önce o senin icabına bakmazsa."</p>

  <p class="calibre1">"Anlat bakalım."</p>

  <p class="calibre1">"Şey, adamlarımdan biri, Mellough ile arkadaşının odalarında dalaştıklarını duymuş."</p>

  <p class="calibre1">"Adamın zamanının çoğunu kapı dinleyerek mi geçiriyor?"</p>

  <p class="calibre1">"Her zaman değil. Fakat bu adamlara dikkat etmemi isteyeceğini düşündüm. Her neyse, yakışıklı olan, diğerine onu hakladığın için kızmış. İri yarı adam da bir dahaki sefere sonucun farklı olacağını söylemiş. Sonra kasabadan kiralık bir araba istediler. Araba şimdi ön kapıda."</p>

  <p class="calibre1">"Belki de kıra gitmek istiyorlardır."</p>

  <p class="calibre1">"Bizim konuk arabalarımızın suyu mu çıktı? Hayır, aceleyle bir yere gitmek istiyorlar sanırım. Belki utanılacak bir şey yaptıktan sonra. Birini öldürmek gibi."</p>

  <p class="calibre1">"Neden birini öldüreceklerini düşünüyorsun?"</p>

  <p class="calibre1">Ben sustu.</p>

  <p class="calibre1">"Garson iri yarı adamın silahı olduğunu söyledi." Jonathan bütün dikkatini kahvesine vermişti ve Ben'e beklediği tepkiyi göstermedi. Ben bir bira açtı. "Silahlı adamdan pek korkmuş görünmüyorsun."</p>

  <p class="calibre1">"Silahı olduğunu biliyordum, Ben. Ceketinin altından görmüştüm Bu nedenle burnunu ezdim. Böylece doğru dürüst göremeyecek. Zamana ihtiyacım vardı."</p>

  <p class="calibre1">"Ben de senin acımasız olduğunu düşünüyordum. Yapman gerekeni yapmışsın oysa."</p>

  <p class="calibre1">"Kendinden utanmalısın."</p>

  <p class="calibre1">"Senin hakkında kötü bir şey söylerse bu dili keserim, eski dostum."</p>

  <p class="calibre1">"Yalnızca hayatta kalmaya çalışıyordum."</p>

  <p class="calibre1">"Bu nedenle mi çifte istedin?"</p>

  <p class="calibre1">"Hayır, korunmak için değil. Çifteye, saldırmak için ihtiyacım var. Haydi! Tepe dışarıda erozyona uğruyor. Oraya gittiğimizde geriye pek bir şey kalmamış olacak."</p>

  <p class="calibre1">Jonathan'ın botları, başlarının üzerinde yükselen iğnenin altındaki gevşek kayalarda çatırdayarak ilerledi. Tepenin batı yamacı sabahın erken saatlerinde hâlâ karanlıktı. Bir kaya delgisi, bir çekiç ve sekiz kilo ağırlığındaki pitonlar ve çok sayıda halka beline bağladığı ağ kemerden sarkıp şakırdıyordu.</p>

  <p class="calibre1">Önceki gün incelediği uzun bir dikey yarığa dikkatle bakarak "Tam burası" dedi. Yamaca buradan tırmanmaya başlayacaktı. Çok geçmeden mantarlara rastladılar, sonra tırmanma tehlikeli olmaya başladı.</p>

  <p class="calibre1">"Sen de buradan mı çıktın, Ben?"</p>

  <p class="calibre1">"Bu da bir yol"</p>

  <p class="calibre1">İpleri açtılar. Jonathan, "Fazla yardımcı olma niyetinde değilsin, değil mi?" diyerek gevşek kangalı Ben'e uzattı.</p>

  <p class="calibre1">"Benim pratiğe ihtiyacım yok. Ben eğlenmeye geldim."</p>

  <p class="calibre1">Jonathan, Ben'in eğitim için taşımasında ısrar ettiği hafif çantanın askılarını düzeltti. Kayaya tırmanmadan hemen önce yere tuvaletlerini yaptılar. Çok sayıda insan aşağıya toplanmıştı. Hepsi de coşkuyla onları seyrediyordu. Bu koşullarda tek çözüm başarmaktı.</p>

  <p class="calibre1">"Tamam, haydi gidelim."</p>

  <p class="calibre1">Yarıktan hızla ve olaysız çıktılar. Jonathan düşüşü kolaylaştırmak için her otuz metrede bir piton çakıyordu.</p>

  <p class="calibre1">Kayayı hissetmek hoşuna gitti. Kişiliği olan bir tepeydi bu. Tutunması kolaydı. Fakat piton çakacak fazla yer yoktu. Pitonların arası çok açıktı. Bir süre sonra Jonathan kaya delgisini ve halkaları kullanması gerektiğini düşündü. Piton ile halka arasında her zaman düz bir çizgi çekmişti. Pitonlar sayesinde yamacın fethedilmesinin bir çekiciliği vardı.</p>

  <p class="calibre1">Büyük bir uyum içinde hareket ediyorlardı. Ben kendini bağladı ve arkada kaldı. Jonathan ise Ben'i yukarı çekmek için uygun yerler arıyordu. Ben onu iyi bir uzaklıktan izliyordu. Psikolojik bir üstünlüğe sahipti; Jonathan'ın uğraştığı yerlere alışkındı.</p>

  <p class="calibre1">Yarık bittikten sonra ilerlemeleri yavaşlayınca bile Jonathan'ın yenilmezlik duygusu silinmedi. Yamacın her metrekaresi taktik bir oyundu: kayanın saf değiştirmeye hazır olduğu kaygısız yerçekimi gücüne karşı bir savaş.</p>

  <p class="calibre1">Yukarı çıktılar. Ben'in ipteki deneyimli ve sempatik baskısı Jonathan'a çok yardımcı oluyordu. Bir süre her ikisi de birbirlerinden bağımsız olarak hareket ettiler.</p>

  <p class="calibre1">Jonathan yorulmaya başladı; çantasının ağırlığı ve uyluklarındaki baskı sürekli kendilerini hatırlatıyordu. Fakat elleri hâlâ güçlüydü ve kendisini iyi hissediyordu. Özellikle kayaya dokunmak hoşuna gidiyordu; kaya güneşin değdiği yerlerde ılık, gölgelerde serindi. Hava o kadar açıktı ki, otların kokusunu alabiliyordu ve terinin tuzlu tadı bile güzeldi. Gene de üç saat yamacın üçte ikisini tırmandıktan sonra Ben mola verdiğinde itiraz etmedi.</p>

  <p class="calibre1">Topuklarını yerleştirecek bir yarık bulmaları on beş dakika aldı. Jonathan birkaç piton daha çaktı ve yan yana iplere asılı halde sallandılar. Yüzleri dağa dönük değildi ve bacaklarını dinlendirmek için kendilerine çekmişlerdi. Ben çantasıyla bir süre mücadele ettikten sonra Alp geleneği uyarınca yanında taşıdığı ekmekle kaim bir peynir tekerleğini çıkardı. Yavaş yavaş, tadını çıkararak yediler, iplerine yaslanıp, salondaki biri bu inanılmaz görünen sütunun üstündeki insanları görür görmez tepenin eteğine biriken heyecan meraklılarına baktılar.</p>

  <p class="calibre1">"Kendini nasıl hissediyorsun, eski dostum?"</p>

  <p class="calibre1">"Çok iyi, Ben."</p>

  <p class="calibre1">"İyi tırmanıyorsun. Gördüğüm en iyi tırmanışın bu."</p>

  <p class="calibre1">"Evet. Biliyorum." Jonathan kendine dışarıdan bakıyormuş gibi içten bir hayranlık duydu.</p>

  <p class="calibre1">"Eğitim ve havanın verdiği bir rastlantı olabilir, fakat şimdi Eigerwand'da olsaydım..." Eiger'ın ünlü engellerini nasıl aşacağını düşünüp sustu.</p>

  <p class="calibre1">Ben hemen eski konuya girdi.</p>

  <p class="calibre1">"Neden gidiyorsun, Jon? Neyi kanıtlamak istiyorsun? Bu harika bir tırmanış. Burada kalsın."</p>

  <p class="calibre1">Jonathan güldü.</p>

  <p class="calibre1">"Eiger'a gitmemi istemiyorsun."</p>

  <p class="calibre1">"Kötü bir önsezi var içimde. O sana göre bir dağ değil, eski dostum. Daha önce seni iki kere yendi. Allah kahretsin! Herşey çok saçma. O yakışıklı aşağıda seni vurmak için bekliyor. Ya da sen onu vurmak için bekliyorsun. Hangisi olursa olsun. Ve hepsi de birlikte tırmanacağın insanlarla ilgili. Neler döndüğünü bilmiyorum ve bilmek istediğimi de sanmıyorum. Fakat aklın başka şeylerdeyken Eiger'a tırmanırsan, o tepe seni kayalara fırlatacak. Birkaçını attığını çok iyi biliyorsun!"</p>

  <p class="calibre1">Jonathan bunları konuşmak istemiyordu. İpe yaslandı.</p>

  <p class="calibre1">"Aşağıya bak, Ben. Minyatür insanlar. Japonların yavaş yavaş cesaret ve bireyselliği alma yöntemiyle minyatürleşmiş insanlar."</p>

  <p class="calibre1">"Evet, fazla değiller, değil mi? İkimizden biri düşmeyegörsün, çok eğlenirler. Onlara öğleden sonra konuşacak bir konu verelim." Ben ko<span class="calibre7">l salladı. "Merhaba, köpekler!"</span></p>

  <p class="calibre1">Aşağıdakiler onu duyamadığı için heyecanla el sallayıp sırıttılar.</p>

  <p class="calibre1">"Bir biraya ne dersin, eski dostum?"</p>

  <p class="calibre1">"Hoşuma gider. Neden oda servisini çağırmıyorsun? Elbette oğlana iyi bir bahşiş vermek gerekir."</p>

  <p class="calibre1">"Biramız var."</p>

  <p class="calibre1">"Umarım şaka yapıyorsundur."</p>

  <p class="calibre1">"Asla. Ben aşk, hayat, nüfus patlaması, atom bombaları ve böyle boktan şeyler konusunda şaka yapabilirim, fakat asla bira konusunda yapmam."</p>

  <p class="calibre1">Jonathan ona kulaklarına inanamadan baktı.</p>

  <p class="calibre1">"Bu kayanın tepesine altı kutuyu taşıdın. Sen çılgınsın."</p>

  <p class="calibre1">"Belki çılgınım, fakat aptal değilim. Biraları ben taşımadım. Sen taşıdın. Senin çantana koydum."</p>

  <p class="calibre1">Jonathan gövdesini eğip sırt çantasından bira kutusunu çıkardı.</p>

  <p class="calibre1">"Allah beni kahretsin! Sanırım seni aşağıdakilerin üstüne fırlatacağım!"</p>

  <p class="calibre1">"Bu biramı bitirene kadar bekle bari."</p>

  <p class="calibre1">Jonathan bir bira kutusunun kapağını açarak köpüğünü yaladı.</p>

  <p class="calibre1">"Ilık."</p>

  <p class="calibre1">"Üzgünüm. Fakat buzu da taşımana gönlüm elvermedi." Sessizlik içinde yemeklerini yiyip biralarını içtiler. Jonathan ara sıra aşağıya bakarken midesinde kasılmalar hissediyordu. Bütün tırmandığı yıllar boyunca midesindeki bu kasılmalar geçmemişti. Hoş bir duygu değildi bu.</p>

  <p class="calibre1">"Ne kadar yükseklikteyiz sence Ben?"</p>

  <p class="calibre1">"Hemen hemen üçte ikisini tırmandık. Zamanın da yarısı bitti." Jonathan aynı fikirde olduğunu belirtmek için başını salladı. Önceki gün tırmanışın son kısmını incelemişlerdi. En tepedeki mantara benzeyen kısmın tırmanışın en zor bölümü olduğuna karar vermişlerdi. Jonathan oraya varmak için can atıyordu.</p>

  <p class="calibre1">"Haydi gidelim."</p>

  <p class="calibre1">"Daha biramı bitirmedim!" Ben'in kızgınlığı içtendi.</p>

  <p class="calibre1">"İki bira içtin."</p>

  <p class="calibre1">"Ben üçüncüden söz ediyordum." Kutuyu açarak içi boşalana kadar başına dikti. Büyük yudumlar alıyor, ağzının kenarlarında bira köpükleri kalıyordu.</p>

  <p class="calibre1">Daha sonraki üç saatte taktik sorunlarla uğraştılar. Sorunların biri bitince diğeri başlıyordu. Jonathan'a göre o an dünyada kendisiyle kayadan başka bir şey yoktu: bir sonraki hareket, pitonun durumu, saçındaki terler. Düşme tehlikesine karşılık tam bir özgürlüğü satın almıştı. Kanatları olmayan bir hayvan için tek uçma yolu buydu.</p>

  <p class="calibre1">Son bir buçuk metre hayli zordu.</p>

  <p class="calibre1">Yamacın tepesinde rüzgar kayaları ufalamıştı. Çok dikti, kayalar çürümüş ve parçalanıyordu. Jonathan yapabildiği kadar hızlı hareket etmeye çalıştı, fakat pitonlar için sağlam bir yer bulamadı. Ben'in tam üstünde ipin çevresinde döndü.</p>

  <p class="calibre1">Ben aşağıdan seslendi.</p>

  <p class="calibre1">"Neler oluyor?"</p>

  <p class="calibre1">"Yol bulamıyorum! Sen nasıl çıktın?"</p>

  <p class="calibre1">"Oh, cesaret, yetenek, kararlılık ve ustalık. Bunun gibi bir şey."</p>

  <p class="calibre1">"Canın cehenneme."</p>

  <p class="calibre1">"Hey bak eski dostum. Hızlı hareket etme. O piton yalnızca göstermelik."</p>

  <p class="calibre1">"Ben aşağıya düşersem senin biralar da düşer."</p>

  <p class="calibre1">"Aman Allahım."</p>

  <p class="calibre1">Jonathan yamaca yapışıp sorunu düşünürken küfretti. Aklına olanaksız bir fikir geldi."</p>

  <p class="calibre1">"İpi biraz gevşet" diye bağırdı.</p>

  <p class="calibre1">"Aptalca bir şey yapma, Jon. Buraya kadar güzel bir tırmanış oldu."</p>

  <p class="calibre1">"Yolun yüzde doksan dokuzunu tırmanmak başarısızlıktır. Şu Allahın belası ipi gevşet!"</p>

  <p class="calibre1">Jonathan başının üstündeki kayadan bir rafa benzeyen yere ellerini y<span class="calibre7">eştirdi. Bacaklarıyla elleri arasına sürekli bir baskı uygulayarak zorlukla kendini yukarı çekti. Vücudunun açısı büyüdükçe, kendini pitona doğru çekmek için gereken güç de artıyordu. Sonunda kendini boşluğa fırlatmamak için yukarıdaki kayadan elini çekmesi olanaksız hale geldi. Kayaya o kadar sıkı tutunuyordu ki, kayanın yüzeyi kan dolmuştu. Sonunda bacakları yorgunluktan titrerken parmakları bir çıkıntı buldu. Çıkıntının sağlamlığını tahmin etmesi mümkün değildi ve dizlerini kendisine doğru çektiği zaman vücudunun sallanıp aşağıya yuvarlanmasının mümkün olduğunu biliyordu. Fakat artık karar verecek durumda değildi. Ne geri dönebilir, ne de orada daha fazla asılı durabilirdi. Gücü neredeyse tükenmişti.</span></p>

  <p class="calibre1">Parmak kemikleri kayaya değene kadar kendini sıktı. Sonra kendisini serbest bırakıp kayayı kucakladı.</p>

  <p class="calibre1">Bir an çıkıntının üzerinde yalnızca bacakları vardı; vücudunun daha ağır kısmı ve çantası onu aşağıya doğru çekmeye başladı, baş aşağıydı. Yerçekimine karşı koyan umarsız bir hayvan gibi inceliğe de tekniğe de aldırmadan kendisini kayanın üzerine attı.</p>

  <p class="calibre1">Yüzükoyun uzandı, soluk soluğaydı, ağzından akan salyalar kayaya düşüyordu. Kalbi sanki kulaklarında atıyordu, elleri etine saplanan kıymıklar yüzünden acıyordu. Hafif bir rüzgar terden sırılsıklam başını serinletti. Kendisini topladıktan sonra oturdu ve bütün bu çabanın amacı olan çıplak kayaya baktı. Fakat kendini harika hissediyordu,. Zafer duygusuyla kendi kendine sırıttı.</p>

  <p class="calibre1">"Hey! Jon." Ben'in sesi çıkıntının altından geliyordu. "Kendine hayranlığın bitince beni de yanına çek."</p>

  <p class="calibre1">Jonathan kayanın üstünden ip sarkıtarak Ben'i yukarı çekti.</p>

  <p class="calibre1">On dakika kadar konuşmadılar. Tırmanış yüzünden yorgundular ve Çevrelerindeki manzara onları büyülemişti. Vadinin en yüksek noktasındaydılar. Batıda çöl sonsuza dek uzanıyordu. Tepeden Ben'in çiftliğini görebiliyorlardı. Yüzme havuzu güneşte parlayan kırık bir ayna gi<span class="calibre7">biydi. Zaman zaman esen rüzgar kayanın aşırı sıcaklığını serinletiyor ve terli gömleklerini kurutuyordu.</span></p>

  <p class="calibre1">Geriye kalan iki birayı açtılar.</p>

  <p class="calibre1">"Tebrikler eski dostum. Buraya da ilk tırmanan sen oldun."</p>

  <p class="calibre1">"Ne demek istiyorsun?" Jonathan birayı büyük bir keyifle yudumladı.</p>

  <p class="calibre1">"Bu iğneye kimsenin tırmanamayacağını sanıyordum."</p>

  <p class="calibre1">"Fakat sen tırmandın ya."</p>

  <p class="calibre1">"Bunu kim söyledi?"</p>

  <p class="calibre1">"Sen söyledin."</p>

  <p class="calibre1">"Benim gibi ünlü yalancıları dinleyerek hayatta başarılı olamazsın."</p>

  <p class="calibre1">Jonathan bir süre sustu.</p>

  <p class="calibre1">"Peki. Anlat bakalım Ben."</p>

  <p class="calibre1">"Oh, ters tepen bir komplo. Bu tepeye son derece iyi dağcılar tırmanmaya çalıştı. Fakat tepe bakir kaldı. Onları durduran son kısım oldu. Hayli zor olduğunu sen de kabul etmelisin. Aslında aklı başında hiçbir adam buraya çıkmaya kalkışmazdı. Özellikle ipin diğer ucuna bağlı bir dostu varsa."</p>

  <p class="calibre1">"Özür dilerim, Ben. Konuya bu açıdan bakmamıştım."</p>

  <p class="calibre1">"Bakacak bir tip değilsin zaten. Her neyse, benim gibi topal birinin tırmandığını sandığın bir yere tırmanamazsan, Eiger'e gitmeyi gözden geçireceğini düşünmüştüm."</p>

  <p class="calibre1">"Yani gitmemi bu kadar istemiyordun."</p>

  <p class="calibre1">"İstemiyorum. Ben Eiger'dan korkuyorum, eski dostum." Ben iç çekip bira kutusunu ezdi. "Fakat, dediğim gibi, geri tepen bir komplo oldu. Bu tırmanışı başardıktan sonra, dünyadaki hiçbir şey Eiger'a tırmanmaktan seni alıkoyamaz sanırım."</p>

  <p class="calibre1">"Seçeneğim yok, Ben. Herşey bu tırmanışa bağlı. Evim, tablolarım."</p>

  <p class="calibre1">"Duyduğuma göre dostum, ölülerin eve ve tablolara ihtiyacı olmuyormuş."</p>

  <p class="calibre1">"Bak. Belki şimdi söyleyeceklerim içini rahat ettirir. Herşey yolunda giderse, tırmanmak zorunda kalmam. İşimi tırmanış başlamadan önce bitirme olasılığım var."</p>

  <p class="calibre1">Ben başını salladı.</p>

  <p class="calibre1">"Hiç anlayamıyorum. Bütün bunlar benim için çok karışık."</p>

  <p class="calibre1">Jonathan acı hissedip hissetmediğini anlamak için ellerine dokundu. Yaralardan akan sıvı pıhtılaşmıştı, fakat fazla acı vermiyordu.</p>

  <p class="calibre1">"Haydi geri dönelim."</p>

  <p class="calibre1">Tepeye daha sonra tırmanacak dağcılar için pitonları bıraktılar ve aşağıya kırk dakikada indiler. Altı saat tırmanıştan sonra kötü bir süreydi bu.</p>

  <p class="calibre1">Aşağıya iner inmez çevrelerini saran meraklılar onlara içki önerisinde bulundular ve dağcı olsalardı nasıl tırmanacakları konusunda yorumlar yaptılar. Kollarını iki güzel genç kıza sarmış olan Ben kalabalığı salona götürdü; birden güçten düşmüş olan Jonathan ise ağır ağır grubu izledi. Miles Mellough'nun onları karşılayan grubun dışında durduğunu görünce şaşırdı. Miles mavi ipek bir elbise giymiş, tüyleri taranmış Pomeranian'ı kollarında tutuyordu. Jonathan'ın yanına geldi.</p>

  <p class="calibre1">"Etkileyici bir gösteri. Biliyor musun, Jonathan, arkadaş olduğumuz sıralar seni tırmanırken seyretmemiştim. Gerçekten zarif."</p>

  <p class="calibre1">Jonathan cevap vermeden yürümeye devam etti.</p>

  <p class="calibre1">"Son kısmı özellikle heyecanlıydı. Tüylerim diken diken oldu. Fakat gene de basardın. Sorun ne? Bitkin görünüyorsun."</p>

  <p class="calibre1">"Buna güvenme."</p>

  <p class="calibre1">"Oh, seni küçümsemem." Köpeği öbür koluna aldı. Jonathan, Miles'ın elbisesi gibi kravatının da aynı mavi ipekten yapıldığına dikkat etti. "Beni küçümseyen asıl sensin."</p>

  <p class="calibre1">"Adamın nerede?"</p>

  <p class="calibre1">"Odasında. Herhalde somurtarak oturuyor ve seninle bir daha karşılaşmaya can atıyor."</p>

  <p class="calibre1">"Karşılaşmasa daha iyi olacak. Onu bir daha gördüğüm taktirde köpek maması haline gelir."</p>

  <p class="calibre1">Miles, Faggot'un tüylerinin arasına burnunu sokarak mırıldandı.</p>

  <p class="calibre1">"Bunu bir saldırı sanma küçük oğlum. Dr. Hemlock senden söz etmiyor. Mesleğindeki kabalıklardan birini kullanıyor."</p>

  <p class="calibre1">Köpek inledi ve Miles'ın burun deliklerini yaladı.</p>

  <p class="calibre1">"Umarım yeniden düşünmüşsündür, Jonathan." Miles'ın ses tonundaki profesyonellik, köpeği rahatlatırken kullandığı ses tonundan çok farklıydı. Jonathan, Miles'ın efemine görüntüsünden dolayı kaç erkeğin ona kandığını merak etti.</p>

  <p class="calibre1">Durup dönerek Miles'a baktı.</p>

  <p class="calibre1">"Konuşacak bir şeyimiz kaldığını sanmıyorum."</p>

  <p class="calibre1">Miles duruşunu düzeltti. Elbisesinin çizgilerinin görünmesi için ağırlığını bir ayağına verdi.</p>

  <p class="calibre1">"Bir dağcı olarak Jonathan, önsezilerin hayli güçlenmiş. Benimle anlaşma yapmaktansa bilinmeyen bir hedefle karşılaşmayı istediğini mi söylüyorsun? Peki. O halde bedeli biraz artıracağım. Hedefle ilişki kurup senin kimliğini ona açıkladığımı varsayalım. Böylece o gölgede kalır, sen ortaya çıkarsın. Bu nasıl? Normal gidişin ilginç bir şekilde değişmesi, değil mi?"</p>

  <p class="calibre1">Jonathan bu olasılığı düşündü.</p>

  <p class="calibre1">"Sandığın kadar iyi bir bahisçi değilsin, Miles. Araştırma adamın kimliği üzerinde çalışıyor."</p>

  <p class="calibre1">Mellough gevrek gevrek güldü. Ses Faggot'u şaşırttı.</p>

  <p class="calibre1">"Bu çok güzel, Jonathan! Yaşamını CIIın etkinliğine mi bırakacaksın? Berberin de sana ameliyat yapar mı?"</p>

  <p class="calibre1">"Hedefle daha önceden ilişkiye geçip geçmediğini nereden bilebilirim?"</p>

  <p class="calibre1">"Son kozumu da boşa harcamak için mi? Haydi oradan Jonathan!" Sonra burnunu Faggot'un tüylerinin arasına soktu ve sırtını kaşıdı. Jonathan salonda yürüyerek uzaklaştı. Miles onun arkasından seslendi. "Bana pek seçenek tanımıyorsun,<span class="calibre7">Jonathan!" Sonra Faggot'un kulağını öptü. "Babanın başka seçeneği yok, değil mi? Dr. Hemlock'u ele vermek zorunda." Uzaklaşan Jonathan'a baktı. "Ya da onu öldürecek."</span></p>

  <p class="calibre1">Ben yemek sırasında çok az konuştu, fakat bol bol yemek yiyip bira içti. Jonathan onunla konuşmaya kalkışmadı ve çoğu zaman gözlerini belirsiz bir noktaya dikip kalıyordu. Sonunda boş bakışlarını çekmeden konuştu.</p>

  <p class="calibre1">"Telefon operatöründen bir haber geldi mi?"</p>

  <p class="calibre1">Ben başını salladı.</p>

  <p class="calibre1">"Kastettiğin buysa ikisi de kimseyi aramadı. Telgraf da çekmediler. Hiçbir şey yapmadılar."</p>

  <p class="calibre1">Jonathan onaylar gibi başını salladı.</p>

  <p class="calibre1">"İyi. Ne yaparsan yap, Ben, onların dışarıyla temas kurmalarına izin verme."</p>

  <p class="calibre1">"Burada neler döndüğünü anlamak için cehennemdeki ön koltuktan kesinlikle vazgeçerdim."</p>

  <p class="calibre1"><span class="calibre7">Jonathan uzun bir süre ona baktı, sonra "Yarın senin Land-Rover'ını ödünç alabilir miyim?" diye sordu.</span></p>

  <p class="calibre1">"Elbette. Nereye gidiyorsun?"</p>

  <p class="calibre1">Jonathan soruyu duymazlıktan gedi.</p>

  <p class="calibre1">"Bana bir iyilik yap, olur mu? Adamlarından birine depoyu doldurmalarını ve arka koltuğa bir teneke benzin ve bir teneke su koymalarını söyle."</p>

  <p class="calibre1">"Bunun şu Mellough ile bir ilgisi var mı?"</p>

  <p class="calibre1">"Evet."</p>

  <p class="calibre1">Ben bir an sessiz durdu.</p>

  <p class="calibre1">"Peki, Jon. Neye ihtiyacın varsa söyle."</p>

  <p class="calibre1">"Teşekkür ederim."</p>

  <p class="calibre1">"Başını belaya sokmana yardım ettiğim için teşekkür etmek zorunda değilsin."</p>

  <p class="calibre1">"Dün sözünü ettiğimiz çifteyi biliyorsun. Onu da doldurup Land Rover'a koyar mısın?"</p>

  <p class="calibre1">"Sen nasıl istersen." Ben'in sesi sertti.</p>

  <p class="calibre1">Uyuyamayan Jonathan, gecenin geç saatinde yatağına oturdu ve bir aydır kafasını meşgul eden Lautrec makalesini yazmaya çalıştı. Geor<span class="calibre7">ge'un kapıyı tırmalayarak çalması makaleyi bir kenara bırakması için geçerli bir mazeret oldu. Her zamanki gibi kızın üzerinde kot pantolon ve gömlek vardı, uzun siyah saçlarının altında yakasını kaldırmıştı, gömleğinin üstündeki üç düğme açıktı ve sutyensiz göğüsleri açıklıktan görünüyordu.</span></p>

  <p class="calibre1">"Bu akşam nasılsın, George?"</p>

  <p class="calibre1">Kız yatağın kenarına oturup ona büyük, kara gözleriyle boş boş baktı.</p>

  <p class="calibre1">"Bugün Ben ile benim tırmanmamı seyrettin mi? Başarılıydı değil mi?" Jonathan sustu, sonra onun yerine cevap verdi. "Evet, başarılıydı." Kız ayakkabılarını çıkardı, sonra pantolonunun fermuarını açtı. Bütün bunları çok meşgul bir işadamı ciddiyetiyle yapıyordu.</p>

  <p class="calibre1">"Öyle görünüyor ki yarın ya da öbür gün gideceğim. Seni özleyeceğim, George."</p>

  <p class="calibre1">Kız pantolonunu çıkardı.</p>

  <p class="calibre1">"Kimse ilişkimizi gereksiz konuşmalar ve yapışkan duygularla kirlettiğini söyleyemez. Ben de bunu takdir ediyorum."</p>

  <p class="calibre1">Kız bir an durdu, sonra gömleğinin düğmelerini çözmeye başladı. Sakin gözleri Jonathan'ın üzerindeydi.</p>

  <p class="calibre1">"Bir fikrim var, George. Neden bu saçma gevezeliği bir kenara bırakıp sevişmiyoruz?" Kız üstüne abanmadan önce yataktan notlarını kaldırıp ışığı söndürecek zamanı ancak bulabildi.</p>

  <p class="calibre1">Jonathan yüzükoyun yatıyordu. Kollarını açmıştı. George'un parmakları boynunda gezinirken bütün kasları gevşemişti. Belinde, iki yanında ve kollarında gezinen kızın parmaklarının verdiği zevkle uyumaya başladı. Birkaç kez teşekkür niyetine mırıldandı.</p>

  <p class="calibre1">Kız onu okşamaktan vazgeçince Jonathan uykuya dalar gibi oldu.</p>

  <p class="calibre1">"Ah!"</p>

  <p class="calibre1">Omuzunda bir iğne acısı duydu. George yataktan fırlayıp odanın karanlık köşesine sindi. Jonathan ışığı yaktı ve ani ışıktan dolayı gözlerini <span class="calibre7">kısarak çevresine baktı. Tamamen çıplak olan George köşeye sinmişti, enjektör hâlâ elindeydi, kendisini koruyacakmış bir silahmış gibi enjektörü ona doğrultmuştu.</span></p>

  <p class="calibre1">"Seni küçük orospu." Kendisi de çıplak olan Jonathan ona doğru yürüdü.</p>

  <p class="calibre1">Kızın gözlerinde öfke ve nefret vardı. Enjektörle Jonathan'a saldırdı. Jonathan onu bir vuruşta duvara çarptı. George duvarın kenarına büzüldü. Ağzının köşesinden ve bir burun deliğinden kan akıyordu. Jonathan onu cezalandırmak için ilerlerken kulaklarındaki uğultu midesine yerleşti ve sendelemesine neden oldu. Kapıya doğru döndü, şimdi kapıyı da bulanık görüyordu, fakat kapıya asla gidemeyeceğini anladı. Telefona doğru sendeleyerek yürüdü. Masanın kenarına çarparak üstündeki lambanın büyük bir gürültüyle patlamasına neden oldu. Uğultu daha da arttı.</p>

  <p class="calibre1">Kırık camların arasından ince, sıkıntılı bir ses yükseldi.</p>

  <p class="calibre1">"Resepsiyon." Kör gibi ahizeyi bulmaya çalışarak yerde süründü.</p>

  <p class="calibre1">"Resepsiyon." Sırtının her yerine sancılar giriyordu ve bu küçük orospunun korku dolu bir öfkeyle kendisini tekmelediğinin farkındaydı.</p>

  <p class="calibre1">"Resepsiyon." Sesi sabırsızdı. Tekmelerden kurtulamıyordu; bütün yapabildiği telefonun yanına kıvrılıp eline almaktı. Acı hafifledi.</p>

  <p class="calibre1">"Resepsiyon." Jonathan'ın dili kendisine yabancı geliyordu. Kendisine itaat etmeyen dudaklarıyla konuşmaya çalıştı.</p>

  <p class="calibre1">"Ben!" Titreyen bir fısıltıyla bağırdı ve ılık kapkara bir suyun içine daldı.</p>
</body>
</html>
