<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">NEW YORK - 14 HAZİRAN</h1>

  <p class="calibre1">"... etin getirdiği zorluklar, ha Hemlock?" Dragon'un sesi yorgun ve bitkindi. Siyah ipek çarşafların altındaki bedeni inceydi; ince kemikli başı beyaz saçlarının yayıldığı siyah yastığı çukurlaştıramıyordu. Jonathan, uzun kemikli ellerin çarşafı yorgun bir şekilde çekiştirmesini seyretti. Tıbbi gereksinimlerini karşılamak için gelenlere hafif de olsa bir ışık gerekliydi ve Dragon'un bu ışıktan etkilenmemesi için gözlerinin üstüne kalın bir siyah maske takılmıştı.</p>

  <p class="calibre1">Bayan Cerberus onun üzerine eğildi, Dragon'un kalçasından kocaman bir iğneyi çekerken kırış kırış yüzünde endişe vardı. Dragon yüzünü buruşturdu, fakat hemen bu ifadeyi zayıf bir gülüşe dönüştürdü. Jonathan ilk kez Dragon'un bürosunun arkasındaki yatak odasına giriyordu. Oda küçüktü ve tamamen siyaha boyanmıştı. Hastane kokusuna dayanılacak gibi değildi. Jonathan yatağın yanındaki tahta bir iskemlede hareket etmeden oturdu.</p>

  <p class="calibre1">"Kan naklinden sonraki birkaç gün beni suni olarak besliyorlar. Şeker ve tuz solüsyonu. İyi bir yemek listesi değil elbette." Dragon yastıkta başını çevirdi, siyah bantı Jonathan'a yöneltti.</p>

  <p class="calibre1">"Sessizliğini acı ve cesur mizah duygumdan etkilenmediğin anlamında yorumluyorum."</p>

  <p class="calibre1">Jonathan cevap vermedi.</p>

  <p class="calibre1">Dragon elini belli belirsiz sağlayarak Bayan Cerberus'a çıkmasını işaret etti. Bayan Cerberus da üniformasını hışırdatarak Jonathan'ın önünden geçti.</p>

  <p class="calibre1">"Genellikle sohbetlerimizden hoşlanıyorum, Hemlock. Senin bu konuşmalardan hoşlanmaman daha da zevkli hale getiriyor." Dura dura soluk alarak konuşuyor, hayli güçlük çekiyordu.</p>

  <p class="calibre1">"Fakat bu durumda <span class="calibre7">uygun bir entelektüel rakip değilim. Bu yüzden konuya hemen girdiğim için</span> <span class="calibre7">kusura bakma. Bayan Brown nerede?"</span></p>

  <p class="calibre1">"Oh! Adı gerçekten bu mu?"</p>

  <p class="calibre1">"Evet. Nerede?"</p>

  <p class="calibre1">"Bunu bilmediğini mi söylüyorsun?"</p>

  <p class="calibre1">"Dün parayı Pope'a getirdi. Ondan sonra da yok oldu. Senden kuşkulandığım için beni bağışla."</p>

  <p class="calibre1">"Nerede olduğunu bilmiyorum. Fakat ilgimi çekiyor. Öğrenince bana da söyle."</p>

  <p class="calibre1">"Anlıyorum. Unutma Hemlock, o bizim adamımız. Adamlarımıza zarar verenlerin başına neler geldiğini iyi bilirsin."</p>

  <p class="calibre1">"İşten söz edelim."</p>

  <p class="calibre1">"Bayan Brown'in başına hiçbir şey gelmemeli, Hemlock."</p>

  <p class="calibre1">"İşten söz edelim."</p>

  <p class="calibre1">"Çok iyi." Dragon büyük bir çaba sarfederek iç çekti.</p>

  <p class="calibre1">"Fakat sportmenliğini kaybetmene üzülüyorum. Amerikalılar nasıl derler? Birkaç zafer kazanırsın..."</p>

  <p class="calibre1">"Gençken sineklerin kanatlarını koparır miydin, Dragon?"</p>

  <p class="calibre1">"Kesinlikle koparmazdım! Sinekleri değil."</p>

  <p class="calibre1">Jonathan bu konuyu sürdürmemeye karar verdi.</p>

  <p class="calibre1">"Onaylamanın Montreal'deki ikinci adamla ilgili olduğunu sanıyorum. Adı her neyse onunla boğuşurken yaralanan adamla."</p>

  <p class="calibre1">"Ajan Wormwood. Evet. Seni Montreal'e yolladığımız sırada, Araştırma ikinci adam hakkında neredeyse hiçbir şey bilmiyordu. Ondan sonra bilgi kırıntılarını birleştirdik: söylentiler, not defterlerinde kalmış izler, muhbirlerden gelen bilgiler, kaydedilmiş telefon konuşmaları, suçluya ait küçük bilgiler. Doğrusunu söylemek gerekirse, elimizde her zamankinden daha az bilgi var. Fakat bu adamın onaylanması kesinlikle yaşamsal önem taşıyor. Ve hemen yapılması gerek."</p>

  <p class="calibre1">"Neden? Adamlarınızın eli boş dönmesi ilk kez olmuyor ki. Bu adam neden bu kadar önemli?"</p>

  <p class="calibre1">Dragon'un fosforlu alnı konuyu düşünürken kırıştı, sonra,</p>

  <p class="calibre1">"Tamam, sana anlatacağım" dedi. Belki de sana karşı neden bu kadar sert davrandığımızı o zaman anlarsın. Belki de bu adama ilişkin kaygımızı paylaşırsın." Söze nasıl başlayacağını düşünerek sustu.</p>

  <p class="calibre1">"Söyle bana Hemlock. Ordu İstihbaratı deneyiminden ideal bir biyolojik silahı nasıl tanımlarsın?"</p>

  <p class="calibre1">"Gevezelik mi ediyoruz?"</p>

  <p class="calibre1">"Konuyla bağlantılı bir şey."</p>

  <p class="calibre1">Jonathan ezbere konuşmaya başladı.</p>

  <p class="calibre1">"Hastalık öldürmeli, fakat hemen değil. Hastalığın bulaştığı insanların hastanede bakım görmesi gerekli, böylece kurbanla birlikte birkaç kişi daha hastalığı kapmalı. Temas yoluyla bulaşmalı ve saldırı bölgesinde hızla yayılmalı, böylece panik yaratmalı. Kendi güçlerimizi koruyabileceğimiz bir hastalık olmalı."</p>

  <p class="calibre1">"Kesinlikle. Kısacası, Hemlock, bazı veba türleri bu iş için idealdir. Şimdi, diğer taraf yıllardır vebaya dayalı bir biyolojik silah geliştirme üzerinde çalışıyor. Hayli ilerleme kaydettiler Virüsü geliştirdiler; ideal karakteristiklere sahip virüs türünü diğerlerinden ayırdılar ve kendi güçlerine bağışıklık kazandıracak aşı da geliştirdiler."</p>

  <p class="calibre1">"Sanırım onların üstüne işememeliyiz."</p>

  <p class="calibre1">Dragon acıyla yüzünü buruşturdu.</p>

  <p class="calibre1">"Ah, gecekondunun izleri. İzler pek derinde değil galiba. Neyse ki bizim adamlarımız da aylak aylak gezinmediler. Önemli başarılar elde ettik."</p>

  <p class="calibre1">"Tabii ki savunma amacıyla."</p>

  <p class="calibre1">"Bir misilleme silahı."</p>

  <p class="calibre1">"Kesinlikle. Ne de olsa biz beyaz şapka giyiyoruz."</p>

  <p class="calibre1">"Korkarım anlamadım."</p>

  <p class="calibre1">"Bir Amerikan deyimi."</p>

  <p class="calibre1">"Anlıyorum. Şimdi, her iki taraf da çıkmaz sokağa girdi. Bizim <span class="calibre7">adamlarımız virüse karşı bağışıklık geliştiremiyor. Diğer taraf da virüsü kıtalar arası füzelerde olan aşırı sıcaklık ve şoka dayanacak kültüre sahip değiller. Biz onların bağışıklık, sürecini bulmaya çalışıyoruz, onlar da bizim kültürün kompozisyonunu bilmek istiyorlar."</span></p>

  <p class="calibre1">"Değiş tokuş yapmayı düşündünüz mü?"</p>

  <p class="calibre1">"Lütfen küçük şakalarla hastalığımı hafifletmeye çalışma, Hemlock."</p>

  <p class="calibre1">"Bütün bu büyüleyici işin benimle ilgisi ne?"</p>

  <p class="calibre1">"CII'ye diğer tarafın ilerlemesini geciktirme görevi verildi."</p>

  <p class="calibre1">"Görev CII'ye mi verildi? Küba Saldırısı'nı yapan CII'ye? Gazze olayını yapan CII'ye? Casus Gemileri'nin CIIsine? Hükümetimiz otomatik bir tabancayla Rus ruleti oynasa daha iyi eder."</p>

  <p class="calibre1">Dragon'un sesi sert çıktı.</p>

  <p class="calibre1">"Aslında onların tüm biyolojik savaş programlarını negatif etkileme konusunda önemli gelişmeler kaydettik."</p>

  <p class="calibre1">"Bu harika işi nasıl başardınız?"</p>

  <p class="calibre1">"Onların bizim kültür formülünü ele geçirmelerini sağlayarak." Dragon'un sesinde belirgin bir gurur vardı.</p>

  <p class="calibre1">"Fakat gerçek formülü değil."</p>

  <p class="calibre1">"Fakat gerçek formülü değil" diye tekrarladı Dragon.</p>

  <p class="calibre1">"Onlar da bunu anlayamayacak kadar aptal."</p>

  <p class="calibre1">"Bunun aptallıkla ilgisi yok. Kültür her laboratuvar testinden geçiyor. Bizim adamlar bunu rastlantıyla bulduklarında..."</p>

  <p class="calibre1">"Tam bizim adamlara göre."</p>

  <p class="calibre1">"... bizim adamlar kültürü bulduklarında, virüsün her koşulda yaşayacağının anahtarını bulduklarına inandılar. Ayrıntılı testler yaptık. Savaş koşullarında deneme şansımız olmasaydı, farkı asla anlayamazdık."</p>

  <p class="calibre1">"Savaş koşullarında mı?</p>

  <p class="calibre1">"Bu seni ilgilendirmez." Dragon bunu ele verdiği için kızgındı.</p>

  <p class="calibre1">"Beyaz şapkalarla ilgili herhalde."</p>

  <p class="calibre1">Dragon yorgunluktan yatağa büzüldü, fakat hiç hareket etmemişti. Yüzü ufalmış, göğsü küçülmüş gibiydi. Birkaç kez derin derin soluk aldı. <span class="calibre7">Kendini topladıktan sonra devam etti.</span></p>

  <p class="calibre1"><span class="calibre7">"O halde, Hemlock, acele etmemizin nedenini anlıyorsun."</span></p>

  <p class="calibre1">"Doğrusunu söylemek gerekirse anlamıyorum. Bu rekabette bu kadar ileri gitmişsek..." Omuzlarını silkti.</p>

  <p class="calibre1">"Büyük bir sorun yaşıyoruz. En önemli bilimadamlarımızdan üçü geçen ay öldü."</p>

  <p class="calibre1">"Öldürüldü mü?</p>

  <p class="calibre1">"Hayır." Dragon rahatsız oldu.</p>

  <p class="calibre1">"Henüz etkili bir bağışıklık sistemi oluşturamadığımızı söylemiştim ve... Bu gülünecek bir konu değil, Hemlock!"</p>

  <p class="calibre1">"Özür dilerim." Jonathan gözlerinden akan yaşları sildi ve kendini kontrol etmeye çalıştı.</p>

  <p class="calibre1">"Fakat şiirsel adalet..." Gene güldü.</p>

  <p class="calibre1">"Herşeye gülebiliyorsun." Dragon'un sesi buz gibiydi.</p>

  <p class="calibre1">"Devam edebilir miyim?"</p>

  <p class="calibre1">Jonathan elini salladı ve kendi kendine mırıldandı.</p>

  <p class="calibre1">"Kültürün düşmanın eline geçmesini sağlama yöntemimiz pek parlaktı. Kültürü ajanlarımızdan birine, Montreal'deki şu Wormwood'a verdik."</p>

  <p class="calibre1">"Ve diğer tarafa bu bilgiyi sızdırdınız."</p>

  <p class="calibre1">"Bundan daha ince bir yöntem kullandık, Hemlock. Karşı tarafın eline geçmesini önlemek için herşeyi yaptık. Tek bir farkla: İş için beceriksiz bir ajan kullandık."</p>

  <p class="calibre1">"Bu herifi ortaya atıp diğer tarafın onun peşine düşmesini sağladınız."</p>

  <p class="calibre1">"Wormwood tehlikeli derecede sınırlı yetenekleri olan bir adamdı. Er ya da geç..." Kaçınılmaz anlamına bir hareket yaptı.</p>

  <p class="calibre1">"Bu noktada sahneye sen girdin. Küçük komplomuzun başarılı olması için Wormwood'un intikamının diğerleri gibi ciddiyetle alınması gerekiyordu. Gerçekten de, bilginin önemini düşünürsek, diğer taraf onaylamanın her zamankinden daha şiddetli olmasını bekliyordu. Ve onları hayal kırıklığına <span class="calibre7">uğratmamalıyız. CII, cinayete katılan iki adamın da onaylanmasını ülke savunması için yaşamsal önemde görüyor. Başka nedenlerle ikinci onaylamayı yapabilecek tek insan sensin." Dragon sustu, matematiksel kafası konuşmayı gözden geçirerek önemli bir noktayı gözden kaçırıp kaçırmadığını araştırıyordu.</span></p>

  <p class="calibre1"><span class="calibre7">"Neden sana bu kadar alışılmadık bir baskı uyguladığımızı anladın mı?"</span></p>

  <p class="calibre1">"Neden bu onaylamayı yapabilecek tek insan benim?"</p>

  <p class="calibre1">"İlk olarak, bu görevi kabul ediyor musun?"</p>

  <p class="calibre1">"Kabul ediyorum."</p>

  <p class="calibre1">Pamuk gibi bembeyaz kaşlar kalktı.</p>

  <p class="calibre1">"Bu kadar mı? Hiç itiraz yok mu?"</p>

  <p class="calibre1">"Bunun için para ödeyeceksiniz."</p>

  <p class="calibre1">"Bunu bekliyordum. Fakat elbette fazla değil."</p>

  <p class="calibre1">"Göreceğiz. Bana hedefi anlat."</p>

  <p class="calibre1">Dragon güç toplamak için sustu.</p>

  <p class="calibre1">"Önce Wormwood'un öldürülmesinin ayrıntılarıyla başlayacağım. Cinayete iki adam dahil oldu. Asıl rolü artık bizimle olmayan Garcia Kruger üstlendi. İlk darbeyi indiren muhtemelen oydu; Wormwood'un gırtlağını ve yuttuğu çikleti çıkarmak için midesini çakıyla kesen de hemen hemen kesin olarak oydu. İkinci adamın bu düzeydeki bir şiddete hazır olmadığı açık. Olaydan etkilendi; yere kustu. Bunu sana ilgileneceğin adamı tanıman için anlatıyorum. Odada ve daha sonra yaptıklarından, Araştırma onun diğer taraf adına çalışan bir profesyonel olmadığını varsayıyor. Muhtemelen para için bu işe girmiş: senin sempatiyle baktığın bir neden bu."</p>

  <p class="calibre1">"Hedefin adı ne?"</p>

  <p class="calibre1">"Bilmiyoruz."</p>

  <p class="calibre1">"Şimdi nerede?"</p>

  <p class="calibre1">"Onu da bilmiyoruz."</p>

  <p class="calibre1">Jonathan gittikçe artan bir kuşkuyla sordu.</p>

  <p class="calibre1">"Sizde bir tanımı var, <span class="calibre7">değil mi?"</span></p>

  <p class="calibre1">'Yalnızca belli belirsiz şeyler korkarım. Hedef erkek, Kanada vatandaşı değil ve kesinlikle başarılı bir dağcı. Ayrıldıktan sonra kaldığı otele gelen bir mektuptan ancak bu kadarını öğrenebildik."</p>

  <p class="calibre1">"Çok hoş. Benden Kanadalı olmayan her dağcıyı öldürmemi istiyorsunuz."</p>

  <p class="calibre1">"O kadar değil. Adamımız bu yaz Alpler'e tırmandı."</p>

  <p class="calibre1">"Bununla elimizde üç ya da dört bin dağcı kalıyor."</p>

  <p class="calibre1">"Bundan daha az, Hemlock. Hangi dağa tırmanacağını biliyoruz."</p>

  <p class="calibre1">"Hangisi?"</p>

  <p class="calibre1">"Eiger." Dragon sözlerinin etkisini görmek için sustu.</p>

  <p class="calibre1">Dağcılık kariyerindeki en dehşete düşürücü anlardan birini düşünerek susan Jonathan kaderine razı olarak konuştu.</p>

  <p class="calibre1">"Elbette Kuzey tarafı."</p>

  <p class="calibre1">"Doğru." Dragon, Jonathan'ın sesindeki belirgin kaygının keyfini çıkardı. Jonathan'ın daha önce o tehlikeli tarafa iki kere tırmandığını, ikisinde de canını zor kurtardığını biliyordu.</p>

  <p class="calibre1">"Bu adam Eigerwand'a tırmanacaksa, işin benden önce yapılması olasılığı fazla." Jonathan her kimse hedefe hayranlık duydu.</p>

  <p class="calibre1">"Ben panteist değilim, Hemlock. Tanrı bizim tarafımızda, fakat doğadan o kadar emin değiliz. Ne de olsa o yüze iki kez tırmandın ve gene de hayattasın." Dragon, Jonathan'a bunu hatırlatmaktan hoşlandı.</p>

  <p class="calibre1">"Elbette her iki tırmanış da başarısızdı."</p>

  <p class="calibre1">"İki kez o yüzden sağ döndüm. Eigerwand için bu da bir başarıdır." Jonathan işe geri döndü.</p>

  <p class="calibre1">"Söyle bana, şimdi Kuzey tarafına tırmanmak için kaç ekip hazırlanıyor?"</p>

  <p class="calibre1">"İki. Bir tanesi bir İtalyan ekibi."</p>

  <p class="calibre1">"Bunu unut. '57'deki olaydan sonra aklı başında hiçbir adam İtalyan bir ekiple o tepeye tırmanmaz."</p>

  <p class="calibre1">"Araştırmacılarım da bana aynı şeyi söyledi. Diğer ekibin tırmanmasına altı hafta var. Uluslararası Alp Derneği Almanya, Avusturya, Frans<span class="calibre7">a Ve ABD'nden temsilci dağcıların yapacağı bir iyi niyet tırmanışını finanse ediyor."</span></p>

  <p class="calibre1">"Bunu okumuştum."</p>

  <p class="calibre1">"Amerikalı temsilci Bay Lawrence Scott olacaktı."</p>

  <p class="calibre1">Jonathan güldü. "Scotty'yi iyi tanırım; birlikte tırmanmıştık. Onun Montreal işiyle ilgisi olduğunu düşünüyorsan çıldırmışsın demektir."</p>

  <p class="calibre1">"Çıldırmadım. Benim rahatsızlığım delilik değil. Bay Scott'un masum olduğu yolundaki düşünceni paylaşıyoruz. O Amerika temsilcisi olacaktı dediğimi hatırla. Ne yazık ki dün bir araba kazası geçirdi ve yıllarca dağcılık yapamayacak, belki de hiç yapamayacak."</p>

  <p class="calibre1">Jonathan Scotty'nin balerin gibi matematiksel stilini hatırladı.</p>

  <p class="calibre1">"Gerçekten de bok soyusunuz, bunu biliyorsun."</p>

  <p class="calibre1">"Belki de öyledir, Amerikan Alp Derneği Bay Scott'un yerini alman için seninle ilişkiye geçecek. Uluslararası dernek buna itiraz etmeyecek. Bir dağcı olarak ünün senden önde gidiyor."</p>

  <p class="calibre1">"Alp Derneği benimle ilişki kuramaz. Yıllardır dağcılık yapmadım. Bunu biliyorlar. Eiger'e tırmanmaya hazır olmadığımı biliyorlar."</p>

  <p class="calibre1">"Gene de seni arayacaklar. Dışişleri Bakanlığı bunu sağlamak için biraz baskı uyguladı. Yani Hemlock..." Dragon'un sesinde görüşmenin bitmiş olduğunu belirten bir ton vardı.</p>

  <p class="calibre1">"Hedefin ya Fransız, ya Alman ya da Avusturyalı. Tırmanma başlamadan önce kim olduğunu bulmaya çalışacağız. Fakat senden kuşkulanmamaları için gerçekten tırmanacakmış gibi eğitim alacaksın. Ayrıca onaylamanın tırmanış sırasında olma olasılığı da var. Bu arada, eski bir arkadaşın da İsviçre'de seninle birlikte olacak: Bay Benjamin Bowman."</p>

  <p class="calibre1">"Ayı Ben mi?" Koşullara rağmen Ayı Ben ile yeniden bira içip şakalaşmak Jonathan'ın hoşuna gitti.</p>

  <p class="calibre1">"Fakat Ben tırmanamaz. Eiger için fazla yaşlı. Aslında ben de yaşlıyım ya."</p>

  <p class="calibre1">"Alp Derneği onu dağcı olarak seçmedi. Ekip için donanım ve diğer işlerle ilgilenecek. Bunun için bir sözcük vardı."</p>

  <p class="calibre1">"Yer adamı."</p>

  <p class="calibre1">"Tamam, yer adamı. Umarım Bay Bowman senin bizimle birlikte çalıştığını biliyordur. Ona söyledin mi?"</p>

  <p class="calibre1">"Tabii ki söylemedim."</p>

  <p class="calibre1">"Yazık. Tırmanma başlamadan önce hedefin kim olduğunu bulamazsak, sana sadık bir arkadaşının olması yararlı olurdu. Ona söylemen iyi olabilir."</p>

  <p class="calibre1">Jonathan bu öneriyi hemen reddetti. Ayı Ben basit ve katı ahlak duygusuyla para için adam öldürmeyi asla anlamazdı. Spor için birinin hayatını riske atmak farklı bir konuydu. Bu Ben'e müthiş gelirdi.</p>

  <p class="calibre1">Dragon'un eski bir tanıdığıyla karşılaşacağını söylemesi, Jonathan'ın aklına hemen Miles Mellough'u getirdi. Son görüşmelerinde Dragon'un ondan söz ettiğini hatırladı.</p>

  <p class="calibre1">"Mellough'un bu işteki rolü ne?"</p>

  <p class="calibre1">"Bunu soracağını tahmin ediyordum. Doğrusunu söylemek gerekirse emin değiliz. Wormwood'un öldürülmesinden iki gün önce Montreal'e geldi ve bir gün sonra da ayrıldı. Her ikimiz de bunu bir rastlantı saymayacak kadar Bay Mellough'u tanıyoruz. Kültür formülü için kurye olduğunu tahmin ediyorum. Doğal olarak bilgiyi iletene kadar ona karışmadık. Şimdi iş bittiğine göre epik sadakat ve onur duyguna kurban olmasına bir itirazım yok —şu Yunanlı gibi. Gerçekten de, Bay Mellough'u sana bir tür yan ücret olarak veriyoruz."</p>

  <p class="calibre1">"Altı hafta." Jonathan kendi kendine konuşuyordu. "Koşullanmam için çok sıkı çalışmam gerek."</p>

  <p class="calibre1">"Bu senin bileceğin bir şey."</p>

  <p class="calibre1">"Ayı Ben'in Arizona'da bir eğitim okulu var. Bir aylığına oraya gitmek istiyorum."</p>

  <p class="calibre1">"Nasıl istersen."</p>

  <p class="calibre1">"Masraflar size ait."</p>

  <p class="calibre1">Dragon'un sesi adamlarının zalimce içgüdülerine ayırdığı alaycılıkla ağırlaşmıştı.</p>

  <p class="calibre1">"Doğal olarak, Hemlock." Bayan Cerberus'u çağırmak için <span class="calibre7">üstündeki zile uzandı. Ona göre konuşma sona ermişti. Jonathan yardım teklifinde bulunmadan Dragon'un zile uzanma çabasını izliyordu.</span></p>

  <p class="calibre1"><span class="calibre7">"Artık herşeyi biliyorsun, Hemlock. Bu onaylamayı gerçekleştirmek için neden sana —ve yalnızca sana— ihtiyacımız olduğunu takdir edebilirsin. Dağlara tırmanmaya alışıksın ve bu işe bir şekilde tanıdığın birçok kişi de karışmış görünüyor. Kader ağlarını örüyor."</span></p>

  <p class="calibre1">Bayan Cerberus üniformasını hışırdatarak aceleyle içeri girdi. İri kalçasıyla geçerken Jonathan'ın oturduğu iskemleye çarptı. Jonathan bu ikisinin sevişip sevişmediğini merak etti. Dragon'un elinde başka kim olabilirdi ki? Onlara baktı ve çocukları olsaydı Hieronymus Bosch'a modellik edebilecek bir yaratık yapacaklarına karar verdi.</p>

  <p class="calibre1">Dragon, "Gerekli gördüğüm herşeyi sana bildireceğim" dedi.</p>

  <p class="calibre1">"Ödeme konusunu atladığımızın farkında mısın?"</p>

  <p class="calibre1">"Oh, elbette. Görevin zorluklarını ve küçük irade savaşımızdaki duygusal zorlukları dikkate alarak bu olayda özellikle cömert davranacağız. Onaylamanın sonucunda otuz bin dolar alacaksın. Senden çalınan yirmi bin dolar şu anda evine doğru gidiyor bile. Pissarro'ya gelince, Bayan Brown önceki gün ancak tabloyu hediye olarak sana vermeye söz verirsek görevini yapacağını açıkça söyledi. Biz de öyle yapacağız. Bunun beklediğinden daha fazla olduğuna eminim."</p>

  <p class="calibre1">"Dürüst olmak gerekirse, sizin önereceğinizi beklediğimden daha fazla. Fakat alacağımdan daha az."</p>

  <p class="calibre1">"Ya?" Bayan Cerberus onun tansiyonunun çıkmasından korkarak elini Dragon'un koluna koydu.</p>

  <p class="calibre1">"Evet." Jonathan kolayca konuşmaya devam etti.</p>

  <p class="calibre1">"Pissarro'yu hemen alacağım, iş bitince de yüz bin dolar alacağım. Tabii ki artı masraflar."</p>

  <p class="calibre1">"Bunun insafsızca olduğunu biliyorsun değil mi?"</p>

  <p class="calibre1">"Evet. Fakat bunu bir emeklilik ikramiyesi olarak görüyorum. Bu sizin için yapacağım son görev olacak."</p>

  <p class="calibre1">"Elbette bu senin kararın. Diğer taraftakiler gibi, bize karşı sevgin bittikten sonra seni tutma gibi bir istek duymayız. Fakat seni ömür boyu desteklemek niyetinde de değiliz."</p>

  <p class="calibre1">"Yüz bin dolar bana yalnızca dört yıl yeter."</p>

  <p class="calibre1">"Ondan sonra?"</p>

  <p class="calibre1">"Sonra bir şeyler düşünürüm."</p>

  <p class="calibre1">"Bundan kuşkum yok. Fakat yüz bin dolar sözkonusu olamaz."</p>

  <p class="calibre1">"Oh, hayır, sözkonusu. Onaylama gereksinimini ve bana olan ihtiyacınızı sabırla dinledim. Bu işi benden başka kimse yapamaz. İstediğim parayı vermekten başka seçeneğiniz yok."</p>

  <p class="calibre1">Dragon bir an durdu.</p>

  <p class="calibre1">"Bizi Bayan Brown yüzünden cezalandırıyorsun, değil mi?"</p>

  <p class="calibre1">Jonathan öfkeyle parladı.</p>

  <p class="calibre1">"Bana paramı ödeyin yeter."</p>

  <p class="calibre1">"Bir süredir örgütten ayrılmanı bekliyorduk, Hemlock. Bay Pope ile ben daha bu sabah bu olasılığı düşündük."</p>

  <p class="calibre1">"Bu başka bir konu. Pope'un başına bir şey gelmesini istemiyorsanız, onu yolumun üstüne çıkarmayın."</p>

  <p class="calibre1">"Öfkenden sağa sola saldırıyorsun, değil mi?" Dragon bir an susup durumu düşündü.</p>

  <p class="calibre1">"Kafanda başka şeyler de olmalı. Çok iyi biliyorsun ki, şimdi söz verebilirim, sonra ya parayı vermem ya da verdikten sonra bir şekilde geri alırım."</p>

  <p class="calibre1">"Bu bir daha olmayacak." Jonathan soğuk bir tarzda konuştu.</p>

  <p class="calibre1">"Parayı şimdi alacağım. Bankama bir çek gönderilecek ve oraya gittiğim zaman ya da sizin yeni bir talimatınızla yedi hafta sonra bana ödenecek. Onaylamayı başaramazsam muhtemelen ölmüş olacağım, çek de paraya çevrilmeyecek. Başarırsam parayı alır emekli olurum. Başaramazsam, öldüğümü kanıtlayarak paranın geri ödenmesi için talimat verebilirsin."</p>

  <p class="calibre1">Dragon kalın bantı gözlerine bastırdı ve Jonathan'ın söylediklerinde zayıf bir nokta olup olmadığını düşündü. Sonra elleri siyah çarşafların <span class="calibre7">üstüne düştü. Üç kere "ha, ha, ha" diye güldü.</span></p>

  <p class="calibre1"><span class="calibre7">"Biliyor musun, Hemlock? Sanırım sen kazandın." Sesinde hem endişe hem de hayranlık vardı.</span></p>

  <p class="calibre1"><span class="calibre7">"Çek söylediğin gibi bankana gönderilecek; tablo döndüğün zaman evinde olacak."</span></p>

  <p class="calibre1"><span class="calibre7">"İyi."</span></p>

  <p class="calibre1">"Senin dostluğunun zevkine son kez varıyorum sanırım. Seni özleyeceğim, Hemlock."</p>

  <p class="calibre1">"Yanında her zaman Bayan Cerberus var ya." Dragon'un cevabında hafif bir üzüntü vardı.</p>

  <p class="calibre1">"Doğru." Jonathan gitmek üzere ayağa kalktı, fakat Dragon'un son sorusuyla durdu.</p>

  <p class="calibre1">"Bayan Brown'in kayboluşuyla bir ilgin olmadığına emin misin?"</p>

  <p class="calibre1">"Kesinlikle eminim. Fakat çok geçmeden döneceğini bekliyorum."</p>
</body>
</html>
