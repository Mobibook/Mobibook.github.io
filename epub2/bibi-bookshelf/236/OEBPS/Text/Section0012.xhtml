<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">LONG ISLAND - 12 HAZİRAN</h1>

  <p class="calibre1">Jonathan çıplak ayakla yatak odasına doğru gitti. Bütün dikkatini elindeki kahve fincanına vermişti, fakat gene de birkaç damlasını döktü. Büyük iki kulplu bir cafe au lait fincanıydı ve birkaç dakika duvara dayanarak çevresine gurur ve hazla baktı. Salonda sabah güneşinin ışıkları oynaşıyordu. Ancak ev kendisini bir zırh gibi sardığı zaman huzurlu oluyordu. Düşünceleri Jemima'yı zevkli bekleyişiyle Dragonla son karşılaşmasının verdiği rahatsızlık arasında gidip geliyordu.</p>

  <p class="calibre1">Daha sonra, galeriye indiği zaman cesaretini topladı ve Lautrec makalesi üzerinde çalışmayı denedi. Birkaç not aldı, fakat sonra kurşun kalem kırıldı. Ne yapalım. Kader böyle istedi. Kalem kırıldıysa suç onun <span class="calibre7">değildi.</span></p>

  <p class="calibre1">Masasının üzerinde Dragon'dan aldığı, içinde onbin dolar bulunan mavi ödeme zarfı duruyordu. Zarfı alıp güvenli bir yer aradı. Gözleriyle bir yer bulamayınca tekrar masanın üzerine bıraktı. Para kazanmak için böyle aşırılıklar yapan bir adam için Jonathan cimri değildi. Paranın onun gözünde bir çekiciliği yoktu. Eşyalar, rahatlık ve mülkler başka bir konuydu. Yarın öğleden sonra Pisarro'yu alacağını düşünerek sevindi. Pisarro'yu nereye asacağına karar vermek için duvarlara baktı, gözleri Henri Baq'in Budapeşte'de doğumgünü hediyesi olarak onun için çaldığı Cezanne'a takıldı: Henri'nin Basklılar'a özgü çarpık şakacılığı... birbirlerine maceralarını anlatırken gülüşmeleri... ceketleriyle boğa güreşi yaptıkları ve trafiği birbirine kattıkları Arles'deki sarhoşlukları. Henri'nin öldüğü günü hatırladı: Henri eliyle dışarı çıkmaması için bağırsaklarını tutuyor, şaka yapmaya çalışıyordu.</p>

  <p class="calibre1">Jonathan bu görüntüleri kafasından atmak için başını salladı, ama boşuna. Piyanonun başına oturdu ve parmaklarını amaçsızca üzerinde dolaştırdı. Onlar bir ekipti: kendisi, Henri ve Miles Mellough. Miles Araştırma, Jonathan Onaylama, Henri de CII'ın Fransız eşdeğeri için çalışıyordu. Görevleri beceriyle hızla yerine getiriyorlar ve barlarda oturup sanat ve cinsellikten ya da başka konulardan söz etmek için hep zaman buluyorlardı.</p>

  <p class="calibre1">Sonra Miles, Henri'nin ölümünü hazırladı.</p>

  <p class="calibre1">Jonathan bir parça Handel çaldı. Dragon, Jonathan'ı zorlamaya çalıştığı onaylama işinde Miles'ın da olduğunu söylemişti. Jonathan neredeyse iki yıldır Miles ile yeniden karşılaşacağı günü bekliyordu.</p>

  <p class="calibre1">Bunu düşünme. Jemima geliyor.</p>

  <p class="calibre1">Odadan çıktı, kapıyı kilitledi ve Jemima'nın gelişini beklerken zaman geçirmek için bahçede oyalandı. Hafif bir esinti vardı ve çınar ağaçlarının yaprakları güneşte parlıyordu. Gökyüzü yukarıda masmaviydi, fakat kuzey ufkunda o gece fırtına olacağını haber veren koyu bulutlar vardı. Jonathan fırtınaları severdi.</p>

  <p class="calibre1">Resmi havalı İngiliz bahçesine girdi. Labirenti çevreleyen çitler yeni budanmıştı. Labirentin derinliklerinden Bay Monk'un öfkeli şık şıklarını duyabiliyordu.</p>

  <p class="calibre1">"Ah! İşte orada!" Şık! "Bu sana ders olsun, seni geri zekalı çalı!" Şık! Şık! "Pekala, ukala dal! Uzan bakalım, ben de seni böyle keserim! Aynen böyle!" Şık!</p>

  <p class="calibre1">Jonathan sesin geldiği yeri saptamaya çalıştı, böylece Bay Monk ile karşılaşmaktan kurtulurdu. Fazla ses çıkarmamak için parmak uçlarına basarak yürüdü.</p>

  <p class="calibre1">"Onlardan hoşlanmadın mı?" Bay Monk'un sesi bal gibi tatlıydı. 'Oh, arkadaşlıklarından hoşlanmadın. Anlıyorum. Sen böyle uzak durursan, ben de seni keserim." Sonra birden kükredi. "Gurur! Senin sorunun bu! Ben gururu iyileştirmesini bilirim!" Şık! "İşte!"</p>

  <p class="calibre1">Jonathan hareket etmeye cesaret edemeden duvarın kenarına büzüldü, Bay Monk'un sesinin nereden geldiğini tahmin edemiyordu. Uzun bir sessizlik oldu. Sonra Jonathan kendi halini düşündü. Bahçıvanıyla karşılaşma düşüncesinden ürken bir adam. Gülümsedi, başını salladı ve ayağa kalktı.</p>

  <p class="calibre1">"Burada ne yapıyorsunuz Dr. Hemlock?" Bay Monk'un sesi hemen arkasından geliyordu.</p>

  <p class="calibre1">"Oh! Şey! Merhaba." Jonathan kaşlarını çattı ve ayak parmağını bir tarha soktu. "Bu —ah— buradaki otlar, Bay Monk. Onları inceliyordum. Bana komik geldiler. Siz de öyle düşünmüyor musunuz?"</p>

  <p class="calibre1">Bay Monk buna dikkat etmemişti, fakat büyüyen şeyler konusunda en kötü düşüncelere inanmaya her zaman hazırdı.</p>

  <p class="calibre1">"Nasıl komik Dr. <span class="calibre7">Hemlock?"</span></p>

  <p class="calibre1">"Şey... her zamankinden daha yeşil. Olması gerekenden daha yeşil. Tabii ne demek istediğimi anlıyorsunuz."</p>

  <p class="calibre1">Bay Monk otları inceledi, sonra yakındaki diğer otlarla karşılaştırdı.</p>

  <p class="calibre1">"Öyle mi?"</p>

  <p class="calibre1">Saldırgan otlara doğru hamle yaparken gözleri öfkeyle büyüdü.</p>

  <p class="calibre1">Jonathan kararlı bir rahatlıkla patikada ilerledi ve ilk köşeyi döndü. Eve hızla yürürken labirentten Bay Monk'un sesini duyabiliyordu.</p>

  <p class="calibre1">"Sizi aptal otlar! Hep büyürsünüz! Kahverengi olamazsanız, fazla yeşil olursunuz! Pekala, bu aklınızı başınıza getirir!" Şık!</p>

  <p class="calibre1">Jonathan istasyona giden ağaçlıklı yolda arabasıyla gidiyordu. Tren muhtemelen rötar yapacaktı. Bu Long Island'ın geleneğiydi, fakat Jemima'yı bekletme riskine atılmak istemiyordu. Arabası Avanti markaydı: lüks yaşamına uyan bir araba. Arabanın hali kötüydü, çünkü arabaya hiç dikkat etmiyor ve kötü sürüyordu, fakat arabanın çizgileri ve zarifliği ona hitap ediyordu. Araba sonunda işe yaramaz olduğu zaman evin önündeki çimenliğe koyarak çiçek ekecekti.</p>

  <p class="calibre1">Platforma yakın bir yere park etti, arabanın çamurluğu gri, güneş<span class="calibre7">ten solmuş tahta zemine değiyordu. Ilık güneşin etkisiyle tahtadan hoş bir koku geliyordu. Pazar günü olduğu için platform ve park yeri boştu. Koltuğa yaslanıp uyuşuk bir şekilde beklemeye başladı. Kendini treni ayakta beklerken düşünemiyordu, çünkü...</span></p>

  <p class="calibre1">... Henri Baq, Gare St. Lazare'nin beton geliş peronunda öldürülmüştü. Jonathan sık sık büyük çelik kubbeli istasyonun dumanlı halini düşünüyordu. Sırıtan dev palyaçoyu da.</p>

  <p class="calibre1">Henri gafil avlanmıştı. Bir görevi henüz bitirmişti ve karısıyla çocukları olmadan ilk kez tatile çıkıyordu. Jonathan onu geçirmeye geleceğine söz vermiş, fakat Place de L'Europe'daki trafik yüzünden geç kalmış<span class="calibre7">tı.</span></p>

  <p class="calibre1">Henri'yi uzaktan gördü ve kalabalık başların üzerinden birbirlerine el salladılar. Saldırgan bıçağı tam o sırada Henri'nin midesine saplamış olmalıydı. Hoparlörün sesi, tren sesleri ve bagaj vagonlarının gürültüsü yüzünden duyulmuyordu. Jonathan kalabalığı yararak Henri'nin yanına vardığında Henri, Kış Sirki'nin dev posterine yaslanmıştı.</p>

  <p class="calibre1">Jonathan, "Qu'as-Xu?" diye sordu.</p>

  <p class="calibre1">Henri'nin çekik Basklı gözleri son derece hüzünlüydü. Bir eliyle ceketinin önünü tutmuş, yumruğunu midesine bastırmıştı. Aptal aptal gülümsedi ve "buna inanamıyorum" anlamında başını salladı, sonra gülümseme acı dolu bir sırıtışa dönüştü, kayarak yere oturdu, ayakları bir çocuk gibi önünde düz duruyordu.</p>

  <p class="calibre1">Jonathan, Henri'nin nabzına bakmak için boğazına dokunduktan sonra ayağa kalktı, posterdeki palyaçonun delice sırıtışıyla karşı karşıya kaldı.</p>

  <p class="calibre1">Marie Baq ağlamadı. Jonathan'a gelip ona haber verdiği için teşekkür etti, konuşmak için çocukları başka bir odaya aldı. Geri döndüklerinde çocukların gözleri kırmızı ve şişti, fakat hiçbiri ağlamıyordu. En büyük oğlan —onun adı da Henri'ydi— babasının rolünü üstlenerek Jonathan'a aperatif alıp almayacağını sordu. Jonathan kabul etti ve daha <span class="calibre7">sonra onları yakınlardaki bir kafeye yemeğe götürdü. Neler olduğunu tam olarak kavrayamayan en küçük çocuk büyük bir iştahla yedi, fakat diğerleri ellerini bile sürmediler. En büyük kız bir kere kontrolünü kaybetmiş gibi burnundan bir hırıltı çıkardı ve kadınlar tuvaletine koştu.</span></p>

  <p class="calibre1">Jonathan o gece Marie ile birlikte oturup kahve içti. Hayalci çocukların parçalar kestikleri muşambayla kaplı mutfak masasında pratik ve mali konuları konuştular. Sonra uzun bir süre konuşacak hiçbir şey bulamadılar. Tan ağaracağı sırada Marie derin bir iç çekişle iskemleden kalktı.</p>

  <p class="calibre1">"Yaşamak zorundayız, Jonathan. Çocuklar için. Gel. Benimle yatağa gel."</p>

  <p class="calibre1">Sevişmek kadar hayata bağlayıcı başka bir şey daha yoktur. Potansiyel intiharcılar hiçbir zaman sevişmezler. Jonathan, Baq'lar ile iki hafta kaldı ve Marie her gece onu ilaç gibi kullandı. Bir akşam sakin bir şekilde "Artık gitmelisin, Jonathan. Artık sana ihtiyacım olduğunu sanmıyorum. Sana ihtiyacım bittikten sonra devam edersek, anlamı farklılaşır" dedi.</p>

  <p class="calibre1">Jonathan başını salladı.</p>

  <p class="calibre1">En küçük oğlan, Jonathan'ın gideceğini duyunca hayal kırıklığına uğradı. Jonathan'a kendisini Kış Sirki'ne götürmesini istemeyi planlıyordu.</p>

  <p class="calibre1">Birkaç hafta sonra Jonathan cinayeti Miles Mellough'ın yaptırdığını öğrendi. Miles CIIdan o sırada ayrılmış olduğu için, Jonathan onaylamayı hangi tarafın yaptırdığından asla emin olamadı.</p>

  <p class="calibre1">Jemima şoförün yanındaki koltuğun penceresinden dışarı bakarak, "Treni karşılaman güzeldi" dedi.</p>

  <p class="calibre1">Jonathan şaşırdı. "Özür dilerim. Geldiğini fark etmedim." Bomboş platformu düşünerek bunun ne kadar saçma olduğunu kavradı.</p>

  <p class="calibre1">Jonathan'ın evine doğru giderlerken, Jemima elini pencereden çıkararak çocuklar gibi avucuna hava doldurmaya başladı. Jonathan, kızı yüksek yakalıklı beyaz keten elbisesiyle güzel ve taze göründüğünü dü<span class="calibre7">sündü. Kız ne tamamen rahat ne de tamamen kayıtsız olan bir tavırla koltuğa gömüldü.</span></p>

  <p class="calibre1">Jonathan başını ona doğru çevirerek, fakat gözünü yoldan ayırmadan "Yanında getirdiğin tek elbise bu mu?" diye sordu.</p>

  <p class="calibre1">"Evet, kesinlikle. Bahse girerim geceliğimi sinsice kahverengi kesekağıdında taşıyacağımı bekliyordun."</p>

  <p class="calibre1">"Herhangi bir renkte olabilir. Aldırmazdım." Fren yapıp yan yola saptı, sonra yeniden otoyola döndü.</p>

  <p class="calibre1">"Bir şey mi unuttun?"</p>

  <p class="calibre1">"Hayır. Köye geri dönüyoruz. Birkaç elbise almak için."</p>

  <p class="calibre1">"Bunu sevmedin mi?"</p>

  <p class="calibre1">"Yo sevdim. Fakat çalışmak için uygun değil."</p>

  <p class="calibre1">"Çalışmak mı?"</p>

  <p class="calibre1">"Elbette. Bunun bir tatil olduğunu mu sandın?"</p>

  <p class="calibre1">Kız kaygıyla "nasıl bir iş?" diye sordu.</p>

  <p class="calibre1">"Bana bir kayığı boyamamda yardım etmekten hoşlanırsın diye düşünmüştüm."</p>

  <p class="calibre1">"Tuzağa düştüm."</p>

  <p class="calibre1">Jonathan düşünceli düşünceli başını salladı.</p>

  <p class="calibre1">Pazar günü köyde açık olan tek dükkânın önünde durdular: şehirden haftasonu için gelen turistleri cezbetmek için konulan balık ağları ve cam toplarla dekore edilmiş uyduruk bir Cape Cod yapısı. Dükkânın sahibi fazla konuşkan değildi; kırk beş yaşlarında, kilo almaya eğilimli, Edward tarzı dar bir takım elbise ve kalın bir kravat takmış ciddi bir adamdı. Konuştuğu zaman alt çene kemiği öne çıkıyor ve hecelerin üstüne basa basa konuşuyordu.</p>

  <p class="calibre1">Jemima dükkânın arkasında şortlar, bir gömlek ve bir çift kanvas ayakkabı seçerken, Jonathan da dükkân sahibinin ölçü tahminlerini dikkate alarak başka şeyler aldı. Dükkân sahibinin öğütleri hiç de nazik değildi; sesinde bir hayal kırıklığı seziliyordu.</p>

  <p class="calibre1">"Oh, sanırım on numara" <span class="calibre7">dedikten sonra dudaklarını büzerek gözlerini kaçırdı. "Tabii birkaç çocuk doğurunca ölçüleri değişiyor. Bu tipler hep böyledir." Kaşları sürekli hareket halindeydi, birbirlerinden bağımsız hareket ediyorlardı.</span></p>

  <p class="calibre1">Jonathan ile Gem arabayla bir süre ilerledikten sonra, Gem, "İlk kez bir önyargının kurbanı oluyorum" dedi.</p>

  <p class="calibre1">Jonathan dükkân sahibini taklit ederek "Birçok kadınla tanıştım ve onlara hayran oldum" dedi. "En iyi arkadaşlarımdan bazıları kadındır..."</p>

  <p class="calibre1">"Fakat erkek kardeşinin evlenmesini istemezdin, değil mi?"</p>

  <p class="calibre1">"Şey, biliyorsun ki çevreye bir kadın geldiği zaman toprak fiyatlarına ne olduğunu bilirsin."</p>

  <p class="calibre1">Yoldaki ağaçların gölgeleri asfaltta dans ediyor, güneş ışığı gözlerine giriyordu.</p>

  <p class="calibre1">Gem paketlerden birini sıktı. "Hey, bu nedir?"</p>

  <p class="calibre1">"Özür dilerim, fakat kesekağıtları yoktu."</p>

  <p class="calibre1">Gem bir an sustu. "Anlıyorum."</p>

  <p class="calibre1">Araba yoldan saptı ve kiliseyi gözlerden uzak tutan ağaçlı yola girdi. Kapıyı açtı ve geçmesi için Gem'e yol verdi. Gem salonun ortasında durdu ve çevresine bakındı.</p>

  <p class="calibre1">"Burası bir ev değil, Jonathan. Bir film seti."</p>

  <p class="calibre1">Jonathan, Gem'in ne halde olduğunu görmek için kayığın yan tarafına geçti. Gem'in burnu tahtadan çok az uzaktaydı ve dilini dikkatle dişlerinin arasına sıkıştırmıştı. Küçücük bir yerle uğraşıp duruyordu.</p>

  <p class="calibre1">Jonathan, "uygun yeri bulmuşsun" dedi, "fakat kayığı atlamışsın."</p>

  <p class="calibre1">"Çeneni kapa. Gidip kendi bölgeni boya."</p>

  <p class="calibre1">"Hepsini bitirdim."</p>

  <p class="calibre1">Gem dudak büktü. "Uyduruk iş yaptın herhalde."</p>

  <p class="calibre1">"Kış gelmeden bitirme imkânın var mı?"</p>

  <p class="calibre1">"Beni merak etme. Ben amacına ulaşmak için azimli biriyim. İş bitene kadar devam ederim. Hiçbir şey beni işimi yapmaktan alakoyamaz."</p>

  <p class="calibre1">"Öğle yemeği önermek üzereydim."</p>

  <p class="calibre1">"Satıldı." Fırçayı tiner kutusuna batırdı ve ellerini bir parça bezle sildi.</p>

  <p class="calibre1">Gem banyo yapıp giysilerini değiştirdikten sonra yemek öncesi martini almak üzere Jonathan'ın yanına bara geldi.</p>

  <p class="calibre1">"Küvet müthiş."</p>

  <p class="calibre1">"Benim de hoşuma gidiyor."</p>

  <p class="calibre1">The Better 'Ole'de yemek yemek için adanın öteki tarafına gittiler; yemekte deniz ürünleri ve şampanya vardı. Lokanta hemen hemen boştu ve gölgeli bir yerde olduğu için serindi. Çocuklukları konusunda sohbet ettiler ve Chicago cazının San Francisco cazına üstünlüklerini konuştular. Underground filmlerinden ve yemeğin üstüne soğuk karpuz yemekten hoşlandıklarından söz ettiler.</p>

  <p class="calibre1">Sıcak kumun üzerinde yan yana yatıyorlardı. Gökyüzü artık parlak mavi değildi, kuzeyden kaçınılmaz bir şekilde ağır gri bulutlarla kaplanıyordu. İş giysilerini giymişlerdi, fakat çalışmaya gitmediler.</p>

  <p class="calibre1">Jemima sonunda "Bu kadar güneş ve kum yeter" dedi ve oturdu. "Fırtınaya yakalanmak da istemiyorum, bu yüzden kalkıp evde gezineceğim. Tamam mı?"</p>

  <p class="calibre1">Jonathan uykulu uykulu mırıldandı.</p>

  <p class="calibre1">"Bir telefon edebilir miyim? Havayollarına nerede olduğumu söylemem gerek."</p>

  <p class="calibre1">Jonathan gözlerini açmadı, zevkini çıkardığı şekerlemesinin dağılmasından korkuyordu.</p>

  <p class="calibre1">"Üç dakikadan fazla konuşma" dedi, ağzını bile zor oynatıyordu.</p>

  <p class="calibre1">Gem onun rahatlamış dudaklarından hafifçe öptü. Jonathan, "Peki" dedi. "Fakat dört dakikadan fazla değil." Jonathan eve döndüğü zaman akşam olmak üzereydi ve bulut küfesi bütün ufku kaplamıştı. Jemima'yı kütüphanede dolaşırken buldu, bir Hokusai baskısını inceliyordu. Jonathan bir süre onun omuzundan <span class="calibre7">baktı, sonra bara gitti.</span></p>

  <p class="calibre1"><span class="calibre7">"Hava soğuyor. Biraz sherry ister misin?" Sesi salonda yankılandı.</span></p>

  <p class="calibre1">"İyi fikir. Bu arada, barını sevmedim."</p>

  <p class="calibre1">"Ya?"</p>

  <p class="calibre1">Gem onun yanına geldi. "Bu nanik yapmak gibi bir şey. Anladın <span class="calibre7">mı?"</span></p>

  <p class="calibre1">"A, büyümüş dizesindeki gibi mi?"</p>

  <p class="calibre1">"Evet. O dizedeki gibi." Gem şarap kadehini alıp mihraba oturdu. Jonathan onu kendi malıymış gibi zevkle seyretti.</p>

  <p class="calibre1">"Oh! Bu arada!" Gem birdenbire içmeyi bıraktı. "Topraklarında deli bir adamın olduğunu biliyor musun?"</p>

  <p class="calibre1">"Öyle mi?"</p>

  <p class="calibre1">"Evet. Buraya gelirken onunla karşılaştım. Mezara benzeyen bir delik kazarken öfkeyle küfrediyordu."</p>

  <p class="calibre1">Jonathan kaşlarını çattı. "Kim olabilir ki?"</p>

  <p class="calibre1">"Kendi kendine de mırıldanıyordu."</p>

  <p class="calibre1">"Öyle mi?"</p>

  <p class="calibre1">"Evet. Gerçekten de küfrediyordu."</p>

  <p class="calibre1">Jonathan başını salladı. "Buna bir bakacağım."</p>

  <p class="calibre1">Jonathan biftekleri kızartırken Gem de salatayı yaptı. Meyvaları eve geldikleri zaman buzdolabına koymuşlardı ve yağmur yağma olasılığına karşın bahçede harap haldeki demir bir masaya yerleştikleri sırada üzümler buz kesmişti bile. Jonathan bir şişe Pichon-Longueville-Baron açtı ve gece ağaç tepelerinden gelen ışığı masadaki lambaların titrek ışığına dönüştürürken yemeklerini yediler. Titreme durdu, hava yoğun ve sakin bir hal aldı, kuzeyden şimşekler görüldü. Gökyüzünün kararmasını seyrederken rüzgarı içlerine çektiler. Jonathan daha sonra Jemima sigara yaktığı zaman sigarasının meteor izi gibi göründüğünü uzun bir süre hatırlayacaktı.</p>

  <p class="calibre1">Jonathan uzun bir sessizlikten sonra konuştu.</p>

  <p class="calibre1">"Benimle gel. Sana bir şey göstermek istiyorum."</p>

  <p class="calibre1">Jemima onun peşinden gitti. Jonathan mutfak çekmecesinin arkasından anahtarı alıp merdivenlerden aşağı inerken, kız, "bu biraz korkutucu görünüyor" dedi. "Yeraltı mezarlarına mı iniyoruz? Belki de kireç dolu bir çukur da vardır. Aslında senin hakkında ne biliyorum ki? Belki yolumu bulayım diye yere ekmek parçaları atsam iyi olacak."</p>

  <p class="calibre1">Jonathan ışıkları yakıp yana çekildi. Jemima onun yanından geçerek içeri girdi, duvarlarda ışıldayan tablolara doğru gitti.</p>

  <p class="calibre1">"Oh, tanrım! Oh, Jonathan!"</p>

  <p class="calibre1">Jonathan masasının kenarındaki iskemleye oturarak kızın tablodan tabloya hızla gidişini izledi. Jemima bir resmin yanından ayrılmak istemeden diğerinin çekiciliğine kapılıyordu. Tek başına kahvaltı eden bir çocuk gibi hafif hayranlık ve haz sesleri çıkarıyordu.</p>

  <p class="calibre1">Gözlerini faltaşı gibi açarak piyanonun üstüne oturdu ve bir süre Kaşan halıya baktı.</p>

  <p class="calibre1">"Sen tuhaf bir adamsın, Jonathan Hemlock."</p>

  <p class="calibre1">Jonathan başını salladı.</p>

  <p class="calibre1">"Bütün bunlar yalnızca senin. Bu megaloman ev; bunlar..." eliyle ve gözleriyle odayı gösterdi. "Ve bütün bunları sırf kendine saklıyorsun."</p>

  <p class="calibre1">"Ben benzeri bulunmayacak derecede bencil bir adamım. Biraz daha şampanya?"</p>

  <p class="calibre1">"Hayır."</p>

  <p class="calibre1">Gem başını üzgün üzgün sallarken yere baktı.</p>

  <p class="calibre1">"Bütün bunlar senin için çok önemli. Bay Dragon'un bana anlattığından da önemli."</p>

  <p class="calibre1">"Evet, önemli, fakat..."</p>

  <p class="calibre1">... Bir süre hiçbir şey söylemediler. Jemima başını kaldırmadı, Jonathan da ilk şok olmuş bakıştan sonra gözlerini tablolara dikerek öfkesiyle şaşkınlığını dindirmeye çalıştı.</p>

  <p class="calibre1">Sonunda iç çekip iskemleden kalktı.</p>

  <p class="calibre1">"Pekala bayan, seni götürsem iyi olacak. Şehre giden son tren..." Sesi hafifledi.</p>

  <p class="calibre1">Jemima uysal bir tavırla Jonathan'ın ardından gitti. Onlar galerideyken fırtına şiddetle patlamıştı. Şimdi yağmurun sesini, rüzgarın uğuldamasını, gökgürültüsünün uzaktaki sesini duyabiliyorlardı.</p>

  <p class="calibre1">Mutfakta Jemima "Bana önerdiğin şampanya için zamanımız var mı?" diye sordu.</p>

  <p class="calibre1">Jonathan incinmiş duygularını buz gibi bir naziklikle korudu.</p>

  <p class="calibre1">"Elbette. Kütüphanede mi içmek istersin?"</p>

  <p class="calibre1">Kızın üzüldüğünü biliyor ve yapay sosyal çekiciliğini bir silah gibi kullanıyordu. Long Island'daki evinden şehre gidip gelmenin zorluğu ve yağmurun yarattığı özel zorluklar üzerine sohbet ediyordu. Yağmur vitrayların üzerine yağar ve duvarlarda kırmızı, yeşil ve mavi ışıklar oynaşırken ağır deri iskemlelerde birbirlerine dönük olarak oturmuşlardı. Jemima, Jonathan'ın konuşmasını yarıda kesti.</p>

  <p class="calibre1">"Sanırım böyle damdan düşer gibi söylememeliydim, Jonathan."</p>

  <p class="calibre1">"Ya? Nasıl söylemeliydin, Jemima?"</p>

  <p class="calibre1">"Böyle devam etmesine izin veremezdim. Yani sen gerçeği bilmeden bizim böyle devam etmemize izin veremezdim. Ve sana anlatmaktan daha ince bir yol bulamadım."</p>

  <p class="calibre1">Jonathan, "Bana bir tuğlayla vurabilirdin" diye önerdi. Sonra güldü.</p>

  <p class="calibre1">"Gözlerim kamaşmış olmalı. Sen gerçekten gözleri kamaştıran birisin. Karşılaşmamızın rastlantı olamayacağını anlamalıydım. Montreal'den bindiğim uçaktaydın. O taksiyle Dragon'un bürosunun önünden geçtin. Ne yapman gerekiyordu, Jemima? Beni arzuyla yakıp sonra Dragon'un istediği onaylamayı yapmayı kabul edene kadar vücudundan beni mahrum mu bırakacaktın? Yoksa sevişme sonrası savunmasızlık halindeyken kulağıma ikna edici sözler mi fısıldayacaktın?"</p>

  <p class="calibre1">"Hiçbiri değil. Son görevin için verilen parayı çalmam söylendi."</p>

  <p class="calibre1">"Kestirme bir yol."</p>

  <p class="calibre1">"Aşağıdaki masada durduğunu gördüm. Bay Dragon senin paraya fena halde ihtiyacın olduğunu söyledi."</p>

  <p class="calibre1">"Haklı. Neden sen? Neden onun diğer uşaklarından biri değil?"</p>

  <p class="calibre1">"Benim sana çabucak yaklaşabileceğimi düşündü."</p>

  <p class="calibre1">"Anlıyorum. Ne kadar zamandır Dragon için çalışıyorsun?"</p>

  <p class="calibre1">"Aslında onun için çalışmıyorum. CII'denim, fakat Araştırma ve İnfaz'dan değilim. Tanımanı önlemek için bölüm dışından birini seçtiler."</p>

  <p class="calibre1">"Çok hassasça. Ne iş yaparsın?"</p>

  <p class="calibre1">"Kuryeyim. Hostes kılıfı bu iş için uygun."</p>

  <p class="calibre1">Jonathan başını salladı.</p>

  <p class="calibre1">"Bunun gibi çok sayıda görevin oldu mu? Birini elde etmek için vücudunu kullanmak."</p>

  <p class="calibre1">Jemima düşündü, sonra kolayca yalan söyledi.</p>

  <p class="calibre1">"Birkaç kez." Jonathan bir süre sessiz kaldı. Sonra güldü.</p>

  <p class="calibre1">"İlginç bir çift oluşturuyoruz. Bencil bir katil ve yurtsever bir fahişe. Çocuklarımızın nasıl olacağını görmek için çiftleşmeliyiz. Bencil fahişelere diyeceğim yok, fakat yurtsever katiller en kötü türdür."</p>

  <p class="calibre1">"Jonathan." Aniden öfkelenen Jemima öne doğru eğildi.</p>

  <p class="calibre1">"Bay Dragon'un almanı istediği bu görevin ne kadar önemli olduğunu biliyor musun?"</p>

  <p class="calibre1">Jonathan ona karşılık vermedi; hiçbir şeyi kolaylaştırmaya niyeti yoktu.</p>

  <p class="calibre1">"Sana ayrıntıları anlatmadığını biliyorum. İşi alacağından emin olana kadar anlatamaz. Fakat tehlikede olanın ne olduğunu bilseydin, kesinlikle işbirliği yapardın."</p>

  <p class="calibre1">"Kuşkuluyum."</p>

  <p class="calibre1">"Keşke sana anlatabilsem. Fakat bana verilen emirler..."</p>

  <p class="calibre1">"Anlıyorum."</p>

  <p class="calibre1">Jemima biraz sustuktan sonra</p>

  <p class="calibre1">"Bu işten sıyrılmaya çalıştım" dedi.</p>

  <p class="calibre1">"Ya? Öyle mi?"</p>

  <p class="calibre1">"Bu öğleden sonra kumsalda yatarken çok çirkin bir şey olacağını kavradım, şimdiki halimiz..."</p>

  <p class="calibre1">"Ne olmuş şimdiki halimize?" Soğuk bir merakla kaşlarını kaldırdı. Jemima'nın gözlerinde üzgün bir ifade belirdi.</p>

  <p class="calibre1">"Her neyse, yanından ayrılıp Dragon'a telefon etmeye gittim, beni bu işten almasını rica ettim."</p>

  <p class="calibre1">"Herhalde reddetti."</p>

  <p class="calibre1">"Benimle konuşamazdı. Kan nakli yaptırıyordu. Fakat adamı reddetti —adı her neyse."</p>

  <p class="calibre1">"Pope." Jonathan şarabını bitirdi ve bardağı masanın üzerine kararlı bir şekilde koydu.</p>

  <p class="calibre1">"Bunu anlamak benim için biraz zor, biliyorsun. Bir süredir —Montreal'den beri— bu işin üzerindesin. Ve bu görevi almam gerektiği konusunda ikna olmuş görünüyorsun—"</p>

  <p class="calibre1">"Almalısın, Jonathan!"</p>

  <p class="calibre1">"... ve bütün bunlara rağmen güzel bir öğleden sonranın fikrini değiştirttiğine inanmamı bekliyorsun. Sanırım bir tuzakçıyı tuzağa düşürme hatasına düşüyorsun."</p>

  <p class="calibre1">"Fikrimi değiştirmedim. Yalnızca ben yapmak istemedim. Ve bunun yalnızca güzel bir öğleden sonra olmadığını biliyorsun."</p>

  <p class="calibre1">Jonathan kıza baktı, gözleri kızın bir gözünden diğerine gidip geliyordu. Sonra başını salladı.</p>

  <p class="calibre1">"Evet, güzel bir öğleden sonradan daha öte <span class="calibre7">bir şeydi."</span></p>

  <p class="calibre1">"Benim için herşey bu öğleden sonra başlamadı. Günlerce senin kayıtlarını inceledim, dosyan utanç verecek derecede tamam. Çocukluğunun nasıl olduğunu biliyorum. CII'ın seni nasıl ele geçirdiğini biliyorum. Fransa'da arkadaşının öldürülmesini biliyorum. Hatta bu görevden önce televizyonda eğitsel bir programda seni izledim." Sırıttı. "Sanat hakkında ukala bir tavırla ders veriyordun. Oh, seninle karşılaşmadan önce yüzde doksan sana tutuldum. Sonra aşağıdaki odada —<i class="calibre6">beni oraya davet etmenden gerçekten memnun oldum</i>— dilimi tutamadım. Kayıtlardan oraya kimseyi götürmediğini biliyordum. Her neyse, odada sen o kadar mutlu bir şekilde otururken ve bütün o güzel resimler, ma<span class="calibre7">sanın üzerinde korunmasız bir şekilde duran para dolu mavi zarf... sana herşeyi anlatmak zorundaydım."</span></p>

  <p class="calibre1">"Söyleyecek başka bir şeyin var mı?"</p>

  <p class="calibre1">"Hayır."</p>

  <p class="calibre1">"Ayakkabılar, gemiler ya da balmumundan da mı söz etmek istemiyorsun?"</p>

  <p class="calibre1">"Hayır."</p>

  <p class="calibre1">"O halde." Kızın yanma gelip elleriyle onu iskemleden kaldırdı.</p>

  <p class="calibre1">"Merdivenlerde yarış yapalım."</p>

  <p class="calibre1">"Sen kazandın."</p>

  <p class="calibre1">Jemima'nın gözlerine yağmurun parlattığı bir ışık huzmesi geliyor, şaşırtıcı anlarda altın benekleri ortaya çıkarıyordu. Jonathan alnını ona doğru eğdi, gözlerini kapadı, doyum ve hazla boğuk bir ses çıkardı. Sonra onu daha iyi görebilmek için geriye çekildi.</p>

  <p class="calibre1">"Sana bir şey söyleyeceğim" dedi, "fakat gülmemelisin."</p>

  <p class="calibre1">"Söyle."</p>

  <p class="calibre1">"Çok güzel gözlerin var."</p>

  <p class="calibre1">Jemima kadınlara özgü bir sakinlikle ona baktı.</p>

  <p class="calibre1">"Çok tatlı sözler bunlar. Neden güleyim?"</p>

  <p class="calibre1">"Bir gün anlatırım." Onu yavaşça öptü. "Belki de anlatmam. Fakat gülme konusundaki uyarı gene de geçerli olur."</p>

  <p class="calibre1">"Neden?"</p>

  <p class="calibre1">"Çünkü gülersen beni kaybedersin."</p>

  <p class="calibre1">Bu görüntü kızı eğlendirdi, dolayısıyla güldü ve onu kaybetti.</p>

  <p class="calibre1">"Seni uyarmıştım, değil mi? Gerçi fazla önemli değil ama, pek iyi değildim herhalde."</p>

  <p class="calibre1">"Bundan söz etmeyelim."</p>

  <p class="calibre1">Jonathan güldü.</p>

  <p class="calibre1">"Bilmiyor musun? Bu seni çok şaşırtacak. En büyük özelliğim dayanıklılığımdır. Şaka yapmıyorum. Kendi hakkımda tavsiye edeceğim özellik dayanıklılıktır. Buna gülecek misin?"</p>

  <p class="calibre1">"Zamanımız çok. En azından sigaraya uzanmadın."</p>

  <p class="calibre1">Jonathan sırtüstü uzanarak tepelerindeki karanlığa doğru, "Herşeyi düşünecek olursak, doğanın gerçekten kaprisli bir orospu olduğu açık. Birlikte olduğum kadınlara hiçbir zaman aldırmadım. Genellikle fazla bir şey hissetmem. Bu nedenle de kontrolüm tamdır. Fakat seninle — önem verdiğim ve önemli olduğu zaman ve çünkü önem verdiğim ve önemli olduğu için— birdenbire doğudaki en hızlı silah haline geldim. Dediğim gibi doğa bir orospudur."</p>

  <p class="calibre1">Gem ona döndü. "Hey, bütün bunlar ne demek oluyor? Herşey bitmiş gibi konuşuyorsun. Bense iki sevişme arasında olduğumuzu umuyordum."</p>

  <p class="calibre1">Jonathan yataktan fırladı.</p>

  <p class="calibre1">"Haklısın! Sevişme arası. Canlandırıcı şampanyadan getirene kadar burada bekle."</p>

  <p class="calibre1">"Hayır, bekle." Gem yatağa oturdu, gümüşümsü ışık vücudunu aydınlattı.</p>

  <p class="calibre1">"Buraya gel de konuşalım."</p>

  <p class="calibre1">Jonathan yatağın kenarına uzanarak yanağını onun ayağına dayadı.</p>

  <p class="calibre1">"Ciddi görünüyorsun."</p>

  <p class="calibre1">"Ciddiyim. Bay Dragon'un işi hakkında..."</p>

  <p class="calibre1">"Lütfen, Gem."</p>

  <p class="calibre1">"Hayır. Hayır, bir an sessiz dur. Diğer tarafın çalıştığı biyolojik bir aygıt var. Çok çirkin bir şey. Biz yapmadan önce aygıtı bitirirlerse... Korkunç bir şey olur, Jonathan."</p>

  <p class="calibre1">Jonathan kızın ayağını kendine çekti.</p>

  <p class="calibre1">"Gem, bu tür bir yarışta kimin önde olduğu önemli değil. Çok korkmuş iki oğlanın el bombalarıyla düello etmelerine benziyor bu. Pimi ilk kimin çektiğinin gerçekten önemi yok."</p>

  <p class="calibre1">"Pimi çeken biz olmazsak önemi olur!"</p>

  <p class="calibre1">"Seattle'daki sıradan bir dükkân sahibinin insancıl biri olduğunu söylüyorsan, bu yüzde yüz doğrudur. Fakat Petropavlovsk'daki sıradan dükkân sahibi de öyledir. Gerçek şu: Pim Dragon gibi insanların elinde,<span class="calibre7">hatta daha da kötüsü yeraltındaki bir bilgisayarın kısa devresinin insafında."</span></p>

  <p class="calibre1">"Fakat, Jonathan..."</p>

  <p class="calibre1">"O işi almayacağım, Gem. Yaşamak için yeterli param olduğu zaman onaylama işleri almam. Ve artık bu konudan söz etmek istemiyorum. Tamam mı?"</p>

  <p class="calibre1">Gem sustu. Sonra kararını verdi.</p>

  <p class="calibre1">"Tamam."</p>

  <p class="calibre1">Jonathan onun ayağını öpüp ayağa kalktı.</p>

  <p class="calibre1">"Şimdi şampanyaya ne dersin?"</p>

  <p class="calibre1">Kızın sesi merdivenlerin başında onu yakaladı.</p>

  <p class="calibre1">"Jonathan."</p>

  <p class="calibre1">"Madam?"</p>

  <p class="calibre1">"Seviştiğin ilk siyah kadın mıyım?"</p>

  <p class="calibre1">Jonathan geriye döndü.</p>

  <p class="calibre1">"Önemli mi?"</p>

  <p class="calibre1">"Elbette önemli. Senin resim koleksiyoncusu olduğunu biliyorum ve merak ettim de..."</p>

  <p class="calibre1">Jonathan yatağın kenarına oturdu.</p>

  <p class="calibre1">"Kıçına bir şaplak indirmek gerek."</p>

  <p class="calibre1">"Afedersin."</p>

  <p class="calibre1">"Hâlâ şampanya istiyor musun?"</p>

  <p class="calibre1">Gem kollarını açıp parmaklarıyla işaret etti.</p>

  <p class="calibre1">"Daha sonra."</p>
</body>
</html>
