<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">KLEİNE SCHEİDEGG - 10 TEMMUZ</h1>

  <p class="calibre1">Jonathan geç kalktı. Güneş çoktan doğmuş, battaniyesinin üzerinde oynaşıyordu. Günü karşılamaya can atmıyordu. Geç saatlere kadar yemek salonunda oturarak pencerenin siyah dikdörtgeninden görünmeyen Eiger'a bakmıştı. Düşünceleri tırmanıştan, onaylamaya, oradan Jemima'ya dolaştı durdu. Sonunda uyumak için odasına gitmek üzere kendini zorla kaldırdığında, koridorda Anna ile karşılaştı; Anna, Karl'ın oda kapısını kapatıyordu.</p>

  <p class="calibre1">Saçının tek bir teli yerinden oynamamıştı, elbisesinde tek bir buruşukluk yoktu, Jonathan'a sakin bir şekilde baktı.</p>

  <p class="calibre1">Jonathan iterek oda kapısını açarken, "Size bir içki ikram edebilir miyim?" diye sordu.</p>

  <p class="calibre1">"İyi olur." Jonathan'dan önce odaya girdi.</p>

  <p class="calibre1">Sessizce Laphroaig içtiler: birbirlerine karşı hiçbir tehdit oluşturmadıklarını karşılıklı anlamalarına dayanan tuhaf bir yoldaşlık bağı. Hiçbir zaman sevişmeyeceklerdi; paylaştıkları ve hayran oldukları duygusal uzaklık ve insanları sömürme nedeniyle birlikte olamazlardı.</p>

  <p class="calibre1">Anna mırıldandı, "Tanrı uysalları kutsasın, çünkü onları miras aldık."</p>

  <p class="calibre1">Jonathan aynı fikirde olduğunu belirtmek için gülümserken birdenbire durup uzaktaki bir gürültüyü dinlemeye başladı.</p>

  <p class="calibre1">Anna, "Gökgürültüsü mü?" diye sordu.</p>

  <p class="calibre1">Jonathan başını hayır anlamında salladı.</p>

  <p class="calibre1">"Çığ."</p>

  <p class="calibre1">Ses iki kez daha güçlü bir şekilde tekrarlandı, sonra kesildi. Jonathan içkisini bitirdi.</p>

  <p class="calibre1">Anna, "Siz oradayken çok korkutucu olmalı" dedi.</p>

  <p class="calibre1">"Öyledir."</p>

  <p class="calibre1">"Jean-Paul'ün bu yaşında bu tırmanışı yapmak için neden ısrar ettiğini anlamıyorum."</p>

  <p class="calibre1">"Anlamıyor musun?"</p>

  <p class="calibre1">Kadın ona kuşkuyla baktı.</p>

  <p class="calibre1">"Benim için mi?"</p>

  <p class="calibre1">"Çok iyi bildiğin gibi."</p>

  <p class="calibre1">Kadın gür kirpiklerini yere indirdi ve viski bardağına baktı. Sakin bir şekilde "Pauvre Etre (Zavallı Yaratık)" dedi.</p>

  <p class="calibre1"><br class="calibre2" /></p>

  <p class="calibre1">Kahvaltı masasında gruptakilerin duygularında önemli değişiklikler vardı. Ben'in korkusu uçup gitmiş ve tipik mizah duygusu geri gelmişti. Güzel hava ve yüksek basınç merkezinin kuzeye hareket etmesi tırmanışın başarısı konusunda umutlarını harekete geçirmişti. Yüksek buz tarlalarındaki son kar eriyecek zaman bulamamıştı, fakat hava güzel gittiği sürece önemli bir çığ tehlikesi yoktu.</p>

  <p class="calibre1">Karl "Tabii bir foehn gelmezse" dedi.</p>

  <p class="calibre1">Foehn tehlikesi her dağcının aklının bir köşesinde dururdu, fakat bundan söz etmenin bir yararı yoktu. Bern Oberland'ına sık sık gelen bu sıcak hava akımlarını önceden tahmin etmek de, ondan korunmak da olanaksızdı. Foehn yamaca korkunç fırtınalar getirir ve karları yumuşatır, çığlara neden olurdu.</p>

  <p class="calibre1">Karl'ın ruh hali de bir önceki akşama oranla değişmişti. Tipik sinirli saldırganlık bir tür somurtkanlığın yerini almıştı. Jonathan bunun nedeninin, Jonathan'ın ayaklarının altına serdiği duygusal çöplüğüne pişman olması olduğunu tahmin etti. Kısmen de Anna ile sevişmesiyle ilgiliydi. Günahtan korkan Protestan ahlak anlayışı ertesi sabah kocasının karşısına çıkmayı kendine yediremiyordu.</p>

  <p class="calibre1">Jean-Paul de o sabah keyifsizdi. Gergin ve huzursuzdu. Hiçbir zaman beceri ve akıl timsali olmayan garsondan hıncını çıkardı. Jonathan, Jean-Paul'ün tırmanış anı yaklaşırken yaşı ve yeteneği konusunda <span class="calibre7">iç kuşkularıyla boğuştuğunu tahmin etti.</span></p>

  <p class="calibre1">Yüzünde bir gülümseme olan Anderl yoga yaparcasına bir sakinlik içindeydi. Kendi içine dönüktü. Jonathan, onun yalnızca on sekiz saat sonraki tırmanış için duygusal olarak kendini hazırladığını tahmin etti.</p>

  <p class="calibre1">Jonathan ile Anna'nın gevezelik etme yükünü omuzlamaları sosyal bir gereklilik oldu bu yüzden. Anna bir cümlenin yarısında birdenbire durdu, gözlerine yemek salonunun girişindeki biri takılmıştı. Elini Jonathan'ın koluna koyarak hafifçe "Tanrım" dedi.</p>

  <p class="calibre1">Jonathan dönüp, bir gün önce Eiger Kuşları'na katılmak üzere gelen uluslararası ünlü karı kocayı gördü. Girişte durarak yarı boş salonda uygun bir masa arıyorlardı. Sonunda önemsiz kişilerin kendilerini rahatsız etmeyeceklerini sandıkları bir masayı seçtiler. Bir garson koşarak yanlarına gitti ve onları dağcılara yakın bir masaya götürdü. Koca beyaz bir Nehru ceket giymiş ve boncuk takmıştı. Bu da orta yaşlı yüzüyle çelişiyordu. Saçlarına kasten rüzgarla dağılmış havası verilmişti. Karısı parlak renkli bir bluz ve bol bir pantolon giymişti. Göğüslerinin arasında koskocaman bir mücevher takılıydı. Fakat gözleri güzeldi.</p>

  <p class="calibre1">Kadın gürültüyle oturduktan sonra, adam Jonathan'ın yanına gelerek masaya eğildi ve bir elini Anderl'in omuzuna, bir elini Ben'in omuzuna koydu.</p>

  <p class="calibre1">"Size tüm dünyadaki en büyük şansı diliyorum" sözlerini büyük bir içtenlik ve dikkatle söyledi. "Birçok açıdan size imreniyorum." Açık mavi gözleri konuşulmayan kişisel üzüntülerle gölgeliydi. "Yapabileceğim bir şeydi... bir zamanlar." Sonra üzüntünün yerini kahramanca bir gülümseme aldı. "Ah, iyi." Elinin altındaki omuzları sıktı. "Bir kez daha, iyi şanslar." Yanmamış bir sigarayı sabırsızca sallayan karısının yanına gitti. Kadın kocasının sigarasını yakmasını teşekkür etmeden kabul etti.</p>

  <p class="calibre1">Ben kısık bir sesle, "Ne oldu?" diye sordu.</p>

  <p class="calibre1">Jonathan, "Galiba kutsandık" dedi.</p>

  <p class="calibre1">Karl, "Her neyse" dedi. "Bir süreliğine gazetecilerin ilgisini kendiler<span class="calibre7">ine çekerler."</span></p>

  <p class="calibre1">Jean-Paul, "Allahın belası garson da nerede kaldı?" diye söylendi. "Bu kahve geldiği zaman bile soğuktu!"</p>

  <p class="calibre1">Karl diğerlerine göz kırptı.</p>

  <p class="calibre1">"Anderl. Garsonu bıçağınla tehdit et. O zaman koşarak gelir."</p>

  <p class="calibre1">Anderl kızararak başını çevirdi. O zaman Jonathan, Freytag'ın şaka yapma niyetiyle pot kırdığını anladı. Masada esen ani soğuk havadan utanan Karl, Alman içgüdüsüyle durumu düzelteyim derken daha da kötüleştirdi.</p>

  <p class="calibre1">"Bilmiyor musun, Herr Doktor? Meyer yanında her zaman bıçak taşır. Bahse girerim şu an da ceketinin altında bir bıçak var. Çıkar da görelim, Anderl."</p>

  <p class="calibre1">Anderl başını sallayıp başka yöne baktı. Jean-Paul, Freytag'ın kabalığını yumuşatma çabasıyla Jonathan ile Ben'e hemen açıklama yapmaya girişti.</p>

  <p class="calibre1">"Doğrusu şu ki, Anderl dünyanın birçok kısmında dağa tırmandı. Genellikle tek başına. Hamal olarak tuttuğu köylüler de fazla güvenilir insanlar değildir, özellikle Güney Amerika'da. Kuşkusuz bunu siz de iyi bilirsiniz. Şey, geçen yıl zavallı Anderl And dağlarında tek başına tırmanırken yiyecek çalan bir hamalla aralarında bir olay geçti ve —her neyse— hamal öldü."</p>

  <p class="calibre1">Ben bir şey söylemiş olmak için, "Kendini savunmak aslında cinayet değildir" dedi.</p>

  <p class="calibre1">Anderl, "Adam bana saldırmadı" diye açıklamada bulundu. "Yiyecekleri çalıyordu."</p>

  <p class="calibre1">Freytag yeniden konuşmaya girdi.</p>

  <p class="calibre1">"Sen de hırsızlık için en uygun cezanın ölüm olduğunu düşündün."</p>

  <p class="calibre1">Anderl ona masum bir şaşkınlıkla baktı.</p>

  <p class="calibre1">"Anlamıyorsun. Altı gündür dağlardaydık. Yiyeceğimiz olmadan tırmanamazdım. Bu güzel bir şey değil. Aslında beni hasta etti. Fakat öbür türlü dağdaki şansımı kaybedecektim." Bunu tatminkar bir gerekçe olarak gördüğü açıktı.</p>

  <p class="calibre1">Jonathan, yoksul Anderl'in Eiger tırmanışı için nereden para bulduğunu merak etti.</p>

  <p class="calibre1">Jean-Paul, açık ki konuyu değiştirmek için, "Şey, Jonathan" dedi, "dün gece iyi uyudun mu?"</p>

  <p class="calibre1">"Çok iyi uyudum, teşekkür ederim. Ya sen?"</p>

  <p class="calibre1">"Fazla iyi değil."</p>

  <p class="calibre1">"Üzgünüm. Belki de öğleden sonra biraz dinlensen iyi olur. İstersen bende uyku hapı var."</p>

  <p class="calibre1">Bidet sert bir şekilde "Ben asla hap kullanmam" dedi.</p>

  <p class="calibre1">Karl konuştu. "Kampta uyurken de hap kullanır mısın, Herr Doktor?"</p>

  <p class="calibre1">"Genellikle."</p>

  <p class="calibre1">"Neden? Rahatsızlıktan mı? Korku mu?"</p>

  <p class="calibre1">"Her ikisi de."</p>

  <p class="calibre1">Karl güldü. "İlginç bir taktik! Sakin bir şekilde korktuğunu kabul ederek bize çok akıllı ve cesur bir adam olduğun izlenimini veriyorsun. Bunu aklımda tutmam gerek."</p>

  <p class="calibre1">"Ya. İhtiyacın mı olacak?"</p>

  <p class="calibre1">"Muhtemelen hayır. Ben de kampta iyi uyuyamam. Fakat korkudan değil. Tırmanışın heyecanıyla fazla dolu olurum. Şimdi Anderl de burada! Şaşılacak bir insan. Evinde kuş tüyü bir yatakta yatarmış gibi dimdik yamaca kendini bağlayıp uyuyor."</p>

  <p class="calibre1">Anderl, "Neden olmasın?" diye sordu. "En kötüsünü düşünürsek düşerken uyanık olmanın ne yararı var ki? Manzaraya son bir kez bakmak mı?"</p>

  <p class="calibre1">"Ah!" Jean-Paul bağırdı. "Sonunda garsonumuz bize ayıracak zaman buldu!"</p>

  <p class="calibre1">Fakat garson Jonathan'a küçük bir gümüş tepside not getiriyordu.</p>

  <p class="calibre1">"Şuradaki beyefendiden" dedi.</p>

  <p class="calibre1">Jonathan gösterilen yere baktı ve şok oldu.</p>

  <p class="calibre1">Clement Pope'du. Spor bir ceket ve sarı kravatıyla yakınlarındaki bir masaya oturmuştu. Jonathan'a el salladı. Jonathan'ın kimliğinin ortaya çıkmasına neden olduğunu çok iyi biliyordu. Jonathan midesindeki büzüşmeyi kontrol altına alırken hafifçe gülümsedi. Masadaki diğer insanlara bakarak yüzlerinde bir tanıma ya da endişe olup olmadığını anlamaya çalıştı. Hiçbir şey göremedi. Notu açtı, göz attı, sonra başını sallayıp garsona teşekkür etti.</p>

  <p class="calibre1">"Bay Bidet'ye de yeni bir kahve getirin."</p>

  <p class="calibre1">Jean-Paul, "Hayır, istemez" dedi. "Artık kahve istemiyorum. Bana izin verirseniz odama gidip biraz dinleneceğim." Böyle diyerek öfkeli bir şekilde salondan çıktı.</p>

  <p class="calibre1">Jonathan, Anna'ya usulca, "Jean-Paul'ün nesi var?" diye sordu.</p>

  <p class="calibre1">Anna o sıra kocasına aldırmayarak omuz silkti.</p>

  <p class="calibre1">"Size not gönderen adamı tanıyor musunuz?" diye sordu.</p>

  <p class="calibre1">"Onunla bir yerlerde tanışmış olabilirim. Hatırlamıyorum. Neden?"</p>

  <p class="calibre1">"Onu bir daha görürseniz, giysilerine çeki düzen vermesini söyleyin. Elbette bir müzikhol şarkıcısı ya da bir Amerikalı gibi görünmek istemiyorsa."</p>

  <p class="calibre1">"Olur. Onu bir daha görürsem söylerim."</p>

  <p class="calibre1">Anderl'in dikkatini önceki gün karşılaştığı iki kız çekti. Kızlar pencerenin önünden geçerken ona selam verdiler. Anderl kaderine razı bir şekilde omuz silkerek masadakilerden izin istedi ve kızların yanına gitti.</p>

  <p class="calibre1">Hemen ardından Karl, Anna'yı köyde yürüyüşe davet etti.</p>

  <p class="calibre1">Pope'un ortaya çıkışından sonraki üç dakika içinde masa yalnızca Jonathan ile Ben'e kalmıştı. Bir süre sessizce oturup soğumuş kahvelerini içtiler. Sonra çevresine bakman Jonathan, Pope'un gitmiş olduğunu fark etti.</p>

  <p class="calibre1">"Hey, eski dostum. John-Paul'e ne oldu?" Ben, Jean-Paul'ün adını gene yanlış telaffuz ediyordu.</p>

  <p class="calibre1">"Sanırım biraz sinirli."</p>

  <p class="calibre1">"Sinirlilik bir dağcıda iyi bir niteliktir. Fakat o sinirliden de öte. Bir şeye çok kızmış. Karısıyla kırıştırıyor musun?"</p>

  <p class="calibre1">Jonathan bu açık soru karşısında gülmekten kendini alamadı.</p>

  <p class="calibre1">"Hayır, Ben. Kırıştırmıyorum."</p>

  <p class="calibre1">"Emin misin?"</p>

  <p class="calibre1">"Kesinlikle."</p>

  <p class="calibre1">"Evet, herhalde. Siz erkeklerin en az ihtiyacı olan şey düşmanlık. Sizi yamaçta birbirinize buz baltalarıyla saldırırken düşünüyorum da."</p>

  <p class="calibre1">Bu görüntü Jonathan'a da yabancı değildi.</p>

  <p class="calibre1">Ben bir süre sessiz kaldıktan sonra, "Biliyorsun, biriyle bu dağa çıkacak olsaydım —senin dışında elbette— bunun Anderl olmasını isterdim" dedi.</p>

  <p class="calibre1">"Mantıklı. Fakat çapkınlık yapmasan daha iyi olur."</p>

  <p class="calibre1">"Evet. Ya buna ne demeli? Anderl bir dağa tırmanmaya karar verdiği zaman, çevrede aptal aptal gezinmez."</p>

  <p class="calibre1">"Kesinlikle doğru." Jonathan ayağa kalktı. "Odama gidiyorum. Yemekte görüşürüz."</p>

  <p class="calibre1">"Öğle yemeğinde mi?"</p>

  <p class="calibre1">"Hayır. Köyde olacağım."</p>

  <p class="calibre1">"Seni orada bekleyen biri mi var?"</p>

  <p class="calibre1">"Evet."</p>

  <p class="calibre1">Jonathan odasında pencerenin yanına oturarak dağa baktı ve düşüncelerini düzenlemeye çalıştı. Pope'un aniden ortaya çıkışma şaşırmıştı; bir an dengesini kaybetmişti. Dragon'un kimliğini açığa vurma nedenleri üzerine düşünecek zamanı olmamıştı. Dragon, New York'taki karanlık, antiseptik hücreye kendisini kapattığı için, Aİ Bölümü'nün bilinen yüzü Clement Pope'du. Böyle göstere göstere bağlantı kurmasının tek bir nedeni olabilirdi. Jonathan bunu anlayınca çok öfkelendi.</p>

  <p class="calibre1">Beklediği gibi kapı çalınınca Jonathan kapıyı açtı.</p>

  <p class="calibre1">"Nasıl gidiyor, Hemlock?" Pope büyük elini Jonathan'a uzattı, fakat Jonathan görmezden gelerek kapıyı kapattı. Pope, Jonathan'ın biraz önce oturduğu iskemleye homurdanarak oturdu.</p>

  <p class="calibre1">"Güzel bir yer. Bana bir içki ikram edecek misin?"</p>

  <p class="calibre1">"Konuya gir, Pope."</p>

  <p class="calibre1">Pope'un gülüşü neşesizdi.</p>

  <p class="calibre1">"Peki dostum, oynamak istediğin oyun buysa kabul ediyorum. Formaliteleri bir yana bırakıp konuya girelim. Tamam mı?"</p>

  <p class="calibre1">Pope ceketinin cebinden küçük bir not paketi çıkarırken, Jonathan onun şişmanlamaya başladığını fark etti. Kolej günlerinde atlet olan Pope hâlâ güçlüydü, fakat Jonathan onu kolayca saf dışı edebileceğini tahmin etti. Bunu yapmak da istiyordu, fakat gerekli bilgileri verene kadar bekleyecekti.</p>

  <p class="calibre1">"Önce havuzdaki küçük balıkları temizleyelim, Hemlock sonra tarlayı yangından kurtarabiliriz."</p>

  <p class="calibre1">Jonathan kollarını kavuşturup kapının yanındaki duvara yaslandı.</p>

  <p class="calibre1">"İstediğin kadar benzetme yapabilirsin."</p>

  <p class="calibre1">Pope birinci nota bir göz attı.</p>

  <p class="calibre1">"365/55 nolu aktif ajanın —Jemima Brown— nerede olduğu konusunda yeni bir haber var mı?"</p>

  <p class="calibre1">"Yok."</p>

  <p class="calibre1">"Her şeyi olduğu gibi anlatsan iyi olur dostum. Bay Dragon ona zarar verdiğini keşfederse canına okur. Kız yalnızca bizim emirlerimize uyuyordu. Şimdi ortadan kayboldu."</p>

  <p class="calibre1">Jonathan, Jemima'nın köyde olduğunu ve bir saat içinde onunla buluşacağını düşündü.</p>

  <p class="calibre1">"Korkarım onu hiç bulamayacaksınız."</p>

  <p class="calibre1">"Buna güvenme, bebek. Aİ'nin kolları uzundur."</p>

  <p class="calibre1">"İkinci kart."</p>

  <p class="calibre1">Pope üstteki kartı en alta koyarak ikinci nota baktı.</p>

  <p class="calibre1">"Oh, evet. Başımıza bayağı büyük bir dert açtın, bebek."</p>

  <p class="calibre1">Jonathan gülümsedi, gözlerinde yumuşak bir sakinlik vardı.</p>

  <p class="calibre1">"Bana ikinci kez 'bebek' diyorsun."</p>

  <p class="calibre1">"Bu da canını sıkıyor, değil mi?"</p>

  <p class="calibre1">"Evet. Evet, canımı sıkıyor." Jonathan sakin bir dürüstlükle bunu kabul etti.</p>

  <p class="calibre1">"İşler zorlaştı, dostum. Duyguların konusunda endişe ettiğimiz günler çoktan geride kaldı."</p>

  <p class="calibre1">Jonathan kendini kontrol etmek için derin bir soluk aldı.</p>

  <p class="calibre1">"Başınızı derde soktuğum konusunda bir şeyler söylüyordun."</p>

  <p class="calibre1">"Evet. Neler olduğunu bulmak için bütün çöle timler yolladık."</p>

  <p class="calibre1">"Buldunuz mu?"</p>

  <p class="calibre1">"İkinci gün arabayla ve vurduğun adamla karşılaştık."</p>

  <p class="calibre1">"Ya diğeri?"</p>

  <p class="calibre1">"Miles Mellough mu? Onu bulmadan önce oradan ayrılmak zorunda kaldım. Fakat New York'a dönmeden önce timlerden birinin onu bulduğunu duydum."</p>

  <p class="calibre1">"Herhalde ölü olarak."</p>

  <p class="calibre1">"Hayli ölü. Sıcak, açlık, susuzluk. Önce hangisinin onu öldürdüğünü bilmiyorlar. Fakat kesinlikle ölüydü. Onu çöle gömdüler." Pope pis pis güldü.</p>

  <p class="calibre1">"Tuhaf iş."</p>

  <p class="calibre1">"Tuhaf mı?"</p>

  <p class="calibre1">"Sonlara doğru çok acıkmıştı anlaşılan."</p>

  <p class="calibre1">"Ya?"</p>

  <p class="calibre1">"Evet. Bir köpek yemiş." Jonathan bakışlarını yere indirdi.</p>

  <p class="calibre1">Pope devam etti. "Bize kaça patladığını biliyor musun? Bu araştırmanın ve herşeyi düzene koymanın."</p>

  <p class="calibre1">"Hayır, fakat bana söyleyeceğini tahmin ediyorum."</p>

  <p class="calibre1">"Hayır, söylemeyeceğim. Bu bilgi gizlidir. Fakat siz serbest çalışanların boş yere para harcamalarından biraz usandık artık."</p>

  <p class="calibre1">"Bu da senin canını her zaman sıkmıştır, değil mi Pope? Üç yılda kazandığın parayı benim gibi insanların bir işte kazanması."</p>

  <p class="calibre1">Pope pis pis güldü, yüzündeki ifade özellikle bu pis gülüşe çok uygundu.</p>

  <p class="calibre1">Jonathan, "Sizin sürekli Aİ'de çalışan ajanlarınızın onaylama işini yapmaları herhalde daha ekonomik olurdu" dedi. "Fakat bu iş beceri ve biraz cesaret gerektiriyor. Bu özellikler de hükümetin iş formlarında bulunmuyor."</p>

  <p class="calibre1">"Bu iş için alacağın paraya kızmıyorum. Bu kez hak etmek için çok çalışacaksın, bebek."</p>

  <p class="calibre1">"Sonunda konuya girdin."</p>

  <p class="calibre1">"Tahmin etmişsindir, senin gibi büyük bir üniversite profesörü tahmin etmese ayıp olur zaten."</p>

  <p class="calibre1">"Senden işitmek bana zevk verecek."</p>

  <p class="calibre1">"Nasıl istersen. Herkesin zevki farklı herhalde." Bir sonraki karta geçti. "Araştırma hedefinin kimliğini saptayamadı. Burada olduğunu biliyoruz. Seninle birlikte dağa tırmanacak. Fakat hangisi olduğunu tam olarak bilmiyoruz."</p>

  <p class="calibre1">"Miles Mellough biliyordu."</p>

  <p class="calibre1">"Sana söyledi mi?"</p>

  <p class="calibre1">"Önerdi. Bedel çok yüksekti."</p>

  <p class="calibre1">"Ne istiyordu?"</p>

  <p class="calibre1">"Yaşamak."</p>

  <p class="calibre1">Pope başını karttan kaldırdı. Başını ciddi bir şekilde sallarken soğukkanlı bir profesyonel gibi görünmek için elinden geleni yaptı. Fakat kartlar dizinden düştü ve onları toplamak için yerlerde gezinmek zorunda kaldı.</p>

  <p class="calibre1">Jonathan onu tiksintiyle seyretti.</p>

  <p class="calibre1">"Hedefin kim olduğunu anlamak için beni ortaya çıkarmaya karar verdiniz, değil mi?"</p>

  <p class="calibre1">"Başka yolu yoktu, ahbap. Hedefin beni bir görüşte tanıyacağını tahmin ettik. Şimdi sen Onaylama'nın adamı olarak ortaya çıktın. Sen onun işini bitirmeden önce o sana saldırmak zorunda kalacak. Saldırdığı zaman da kim olduğunu anlayacağım."</p>

  <p class="calibre1">"O beni öldürürse, onaylamayı kim yapacak?" Jonathan, Pope'a baktı. "Sen mi?"</p>

  <p class="calibre1">"Bunu yapamayacağımı mı düşünüyorsun?"</p>

  <p class="calibre1">Jonathan gülümsedi.</p>

  <p class="calibre1">"Kilitli bir dolapta belki. Elinde bir el bombasıyla."</p>

  <p class="calibre1">"O kadar emin olma dostum. İşi yapması için başka bir Onaylama adamı getiririz."</p>

  <p class="calibre1">"Sanırım bu senin fikrindi."</p>

  <p class="calibre1">"Dragon bunu okeyledi, fakat fikir benden geldi."</p>

  <p class="calibre1">Jonathan'ın yüzünde yumuşak savaş gülümsemesi belirdi.</p>

  <p class="calibre1">"Kim olduğumun ortaya çıkması gerçekten önemli değil, artık sizinle çalışmamaya karar verdim."</p>

  <p class="calibre1">"Tamamen doğru." Pope, bunca yıl Jonathan'ın açık aşağılamasına katlandıktan sonra bu zafer anının zevkini çıkarıyordu.</p>

  <p class="calibre1">"Ya çekip gider ve herşeyi bir yana bırakırsam?"</p>

  <p class="calibre1">"Yapamazsın, dostum. Yüzbin dolar alamazsın; evini kaybedersin; tablolarına el koyarız ve muhtemelen tabloları ülkeye kaçak sokmaktan biraz hapiste yatarsın. Köşeye kıstırılmak nasıl bir duygu dostum?"</p>

  <p class="calibre1">Jonathan kendine Laphroaig koydu. Sonra yüksek sesle güldü.</p>

  <p class="calibre1">"İyi iş yaptın, Pope. Gerçekten çok iyi! İçki ister misin?"</p>

  <p class="calibre1">Pope bu ani nezakete nasıl karşılık vereceğinden emin değildi.</p>

  <p class="calibre1">"Şey, çok naziksin, Hemlock." Bardağı alırken güldü. "Hey, sana çok naziksin dedim. Bahse girerim bu Jemima Brown sana böyle dememiştir. Doğru mu?"</p>

  <p class="calibre1">Jonathan gülümsedi. "Hayır. Hiç söylemedi."</p>

  <p class="calibre1">"Hey, söyle bana. Siyahlar nasıl? Güzeldir, ha?"</p>

  <p class="calibre1">Jonathan bardağının yarısını içti ye Pope'un karşısındaki iskemleye oturarak arkasına yaslandı.</p>

  <p class="calibre1">"Biliyorsun, Pope, seni biraz bitirme niyetinde olduğumu sana baştan söylemeliyim." Neşeli bir şekilde göz kırpti. "Böyle bir durumda bunu anlarsın, değil mi?"</p>

  <p class="calibre1">"Bitirmek mi? Ne demek istiyorsun?"</p>

  <p class="calibre1">"Oh, Batı Yakası argosu. Bak, Dragon onaylamayı benim yapmamı istiyorsa —öyle olduğunu sanıyorum— biraz daha bilgiye ihtiyacım olacak. Montreal olayını bana anlat. Şu adama —adı neydi— vuran iki kişi vardı, değil mi?"</p>

  <p class="calibre1">"Adı Wormwood'du. İyi bir adamdı. Sürekli ajanlarımızdan." Pope birkaç kart çıkarıp hızla göz attı.</p>

  <p class="calibre1">"Bu doğru. İki adam var."</p>

  <p class="calibre1">"Şimdi, emin misin? Bir adamla bir kadın olmasın?"</p>

  <p class="calibre1">"İki erkek diyor."</p>

  <p class="calibre1">"Peki. Wormwood'un adamlardan birini yaraladığına emin misin?"</p>

  <p class="calibre1">"Rapor böyle diyor. Erkeklerden biri otelden çıkarken topallıyor<span class="calibre7">muş."</span></p>

  <p class="calibre1">"Fakat yaralandığına emin misin? Daha önce kaza geçirmiş olamaz <span class="calibre7">mı? Belki bir dağ kazası?"</span></p>

  <p class="calibre1">"Rapor topalladığını yazıyor. Neden soruyorsun? Ekipteki adamlardan biri kaza mı geçirmiş?"</p>

  <p class="calibre1">"Karl Freytag geçen ay düşüp ayağını burktuğunu söylüyor."</p>

  <p class="calibre1">"O halde Freytag olabilir."</p>

  <p class="calibre1">"Muhtemelen. Araştırma adam hakkında başka neler buldu?"</p>

  <p class="calibre1">"Hemen hemen hiçbir şey. Bir profesyonel olamaz. Profesyonel olsaydı onu bulmuş olurduk."</p>

  <p class="calibre1">"Wormwood'un boğazını kesen adam olabilir mi?"</p>

  <p class="calibre1">"Belki. Her zaman bu işi Kruger'in yaptığını düşündük. Onun yöntemine benziyordu. Fakat diğeri de olabilir. Neden?"</p>

  <p class="calibre1">"Dağcılardan biri bir adamı bıçakla öldürecek tipte. Çok az insan böyle bir şey yapabilir."</p>

  <p class="calibre1">"Belki adam odur. Kim olursa olsun, midesi bu işi kaldıramamış."</p>

  <p class="calibre1">"Kustuğu için mi?"</p>

  <p class="calibre1">"Evet."</p>

  <p class="calibre1">"Bir kadın kusabilir."</p>

  <p class="calibre1">"Bu işte bir kadın mı var?"</p>

  <p class="calibre1">"Bidet'nin karısı. Erkek giysisi giymiş olabilir. Topallama da merdivenlerden inerken ayağını burkması nedeniyledir."</p>

  <p class="calibre1">"Çok karışık bir iş, bebek."</p>

  <p class="calibre1">Jonathan, son iki gecedir kafasında dönüp duran bu düşünceleri Pope'a anlatmaktan bazı nedenlerle hoşlanıyordu.</p>

  <p class="calibre1">"Oh, sandığından da daha karışık. Bütün bu olayların nedeninin bir bakteri olduğunu düşünürsek, adamlardan birinin aerosol üreten bir şirketin sahibi olduğu da ilginç."</p>

  <p class="calibre1">"Hangisi?"</p>

  <p class="calibre1">"Bidet."</p>

  <p class="calibre1">Pope öne doğru eğildi, gözlerini kıstı.</p>

  <p class="calibre1">"Haklı olabilirsin."</p>

  <p class="calibre1">Jonathan kendi kendine gülümsedi. "Olabilir. Fakat bir diğeri de böcek ilacı işinde ve savaş sırasında da daha pis işler yapmışlar."</p>

  <p class="calibre1">"İkisinden biri, tamam mı? Sen de böyle mi düşünüyorsun?" Pope birden başını kaldırdı, aklına bir fikir gelmişti. "Belki de ikisi birden!"</p>

  <p class="calibre1">"Bu da olabilir, Pope. Fakat o zaman neden? İkisinin de paraya ihtiyacı yok. İşi yapması için birini kiralayabilirlerdi. Üçüncü dağcıya gelince —Meyer— yoksul. Bu tırmanışı yapmak için paraya ihtiyacı vardı."</p>

  <p class="calibre1">Pope başını salladı.</p>

  <p class="calibre1">"Meyer bizim adam olabilir." Sonra Jonathan'ın gözlerine baktı ve onun ne yapmaya çalıştığını öfkeyle anlayarak kızardı. İçkisini bir dikişte içti.</p>

  <p class="calibre1">"Ne zaman harekete geçeceksin?"</p>

  <p class="calibre1">"Oh, hedefin hangisi olduğunu öğrenene kadar beklemeyi düşündüm."</p>

  <p class="calibre1">"İş bitene kadar otelde olacağım."</p>

  <p class="calibre1">"Hayır, olmayacaksın. Hemen Amerika'ya döneceksin."</p>

  <p class="calibre1">"Olmaz ahbap."</p>

  <p class="calibre1">"Görürüz. Gitmeden önce bir şey daha. Mellough bana, Henri Baq'in onaylanması için senin ona ödeme yaptığını söyledi. Doğru mu?"</p>

  <p class="calibre1">"Baq'in iki taraflı ajan olduğunu öğrendik."</p>

  <p class="calibre1">"Fakat ölümünü hazırlayan sendin."</p>

  <p class="calibre1">"Bu benim işim, ahbap."</p>

  <p class="calibre1">Jonathan gözlerinde dalgın bir bakışla başını salladı.</p>

  <p class="calibre1">"İyi, sanırım bu kadar." Pope'u kapıya kadar geçirmek için ayağa kalktı. "Kendinle övünmelisin. Köşeye kıstırılan kişi ben olsam bile, becerine hayran olmaktan kendimi alamıyorum."</p>

  <p class="calibre1">Pope odasının ortasında durarak Jonathan'a baktı. Gözlerini kısmış, kendisiyle gene alay edip etmediğini anlamaya çalışıyordu. Alay etmediğine karar verdi.</p>

  <p class="calibre1">"Biliyor musun, ahbap? Belki birbirimize bir şans tanısak dost olabilirdik."</p>

  <p class="calibre1">"Kim bilir, Pope?"</p>

  <p class="calibre1">"Ah. Silahın. Resepsiyona bir silah bıraktım. Seri numarası olmayan ve susturuculu standart bir CII silahı. Hediye paketi şeklinde sarılı."</p>

  <p class="calibre1">Jonathan, Pope'un çıkması için kapıyı açtı. Pope adımını attıktan sonra geri döndü. Ağırlığını kapı pervazına vermişti ve bir eli pervazdaydı.</p>

  <p class="calibre1">"Bitirme konusunda söylediklerin neydi?"</p>

  <p class="calibre1">Jonathan, Pope'un parmaklarının kapının üstünde olduğunu fark etti. Pope'un canı yanacaktı.</p>

  <p class="calibre1">"Gerçekten bilmek istiyor musun?"</p>

  <p class="calibre1">Gene bir alay olduğunu sezen Pope en sert ifadesini takındı.</p>

  <p class="calibre1">"Aklında tutman gereken bir şey var, bebek. Söz konusu kişi ben olduğum sürece, siz serbest çalışanlar kağıt prezervatiflerden de daha değersizsi<span class="calibre7">niz.</span></p>

  <p class="calibre1">"Doğru."</p>

  <p class="calibre1">Jonathan kapıyı üstlerine kapayınca Pope'un parmaklarından ikisi kırıldı. Kapıyı tekrar açtığında, Pope'un gözlerinde bir çığlık vardı, fakat bu çığlık gırtlağına kadar yükselemedi. Çünkü Jonathan, Pope'un <span class="calibre7">kemerinden yakaladı ve adama tekme vurdu. Şanslı bir vuruş oldu bu. Jonathan adamın kasığının yumuşaklığını hissetti. Pope burnundan tuhaf bir ses çıkararak iki büklüm oldu. Sümükleri çenesine aktı. Jonathan adamı ceketinden yakalayarak odaya çekti, kafasını duvara vurdu. Pope'un dizleri büküldü, fakat Jonathan onu ayağa kaldırdı. Pope kendisinden geçmeden kareli ceketinin kollarından tuttu. Pope yüzükoyun yatağa devrildi. Jonathan Pope'un kaburgalarının hemen altındaki yere vurabileceğini hissederken parmakları kaskatı kesildi. Fakat bunu yapmadı.</span></p>

  <p class="calibre1">Şaşkın şaşkın durakladı. Sanki içi birdenbire boşalmıştı. Pope'u bırakacaktı. Bunu biliyordu, fakat inanamıyordu. Henri Baq'in ölümünü Pope planlamıştı. Hedefi bulmak için Jonathan'ı yem gibi kullanmaya kalkmıştı. Hatta Jemima hakkında da bir şeyler söylemişti.</p>

  <p class="calibre1">Ve Pope'u bırakacaktı. Baygın adama, o gülünç spor cekete, gevşek bacaklarına baktı, ama savaşırken kendisine yardımcı olan o soğuk nefreti duymuyordu artık. İçindeki bir şey kaybolmuştu.</p>

  <p class="calibre1">Jonathan, Pope'u çevirerek banyoya gitti. Bir havluyu klozetteki suya batırdı. Sonra odaya dönerek bir ucundan tuttuğu havluyu Pope'un yüzüne attı. Baygın adam soğuk su yüzünden bir an sarsıldı. Sonra Jonathan bir bardağa iki parmak Laphroaig koydu. Tekrar koltuğa oturarak Pope'un kendine gelmesini bekledi.</p>

  <p class="calibre1">Pope bir erkeğe yakışmayacak kadar boğuk iniltilerle ayıldı. İki defa doğrulup oturmaya çalıştı. Ancak üçüncü girişiminde başarılı olabildi. Acı çekiyordu. Parmakları, kasığı, başı öylesine ağrıyordu ki, ceketini bile düzeltemedi. Yataktan yere kayarak orada şaşkın şaşkın oturdu.</p>

  <p class="calibre1">Jonathan sakin sakin, "İyileşeceksin, Pope" dedi. "Belki birkaç gün tuhaf bir biçimde yürüyeceksin, ama iyi bir doktor çağırdığın taktirde hiçbir şeyin kalmaz. Fakat artık burada bir işe yaramazsın. Onun için mümkün olduğu kadar çabuk Amerika'ya döneceksin. Beni anlıyor musun?"</p>

  <p class="calibre1">Pope, yuvalarından fırlamış patlak gözleriyle ona şaşkın şaşkın baktı. Başına ne geldiğini hâlâ anlayamıyordu.</p>

  <p class="calibre1">Jonathan ağır ağır konuştu.</p>

  <p class="calibre1">"Amerika'ya geri döneceksin. Hemen ve bir daha da gözüme gözükmeyeceksin. Anlıyorsun değil mi? Dediğimi yapacaksın."</p>

  <p class="calibre1">Pope ağır ağır başını salladı.</p>

  <p class="calibre1">Jonathan, Pope'u yerden kaldırdı. Neredeyse kapıya kadar taşıdı. Pope düşmemek için kapı pervazına tutundu.</p>

  <p class="calibre1">Jonathan ders verir gibi, "Batı Yakası'nda bitirmek bu anlama gelir, <span class="calibre7">bebek" dedi.</span></p>

  <p class="calibre1">Pope sendeleyerek dışarı çıktı. Jonathan kapıyı kapattı.</p>

  <p class="calibre1">Jonathan portatif daktilonun arkasını açarak sigara sarmak için gerekli malzemeleri aldı. Koltuğa oturarak sigara içti. Henri Baq onun arkadaşıydı ve Pope'un gitmesine izin vermişti.</p>

  <p class="calibre1">Jemima loş kahvede Jonathan'ın karşısında oturuyordu. On beş dakikadan beri hiç konuşmuyordu. Jonathan'ın yüzünü, yüzündeki o soğuk ve karmaşık ifadeyi inceliyordu.</p>

  <p class="calibre1">Sonunda, "Beni sıkan sessizlik değil" diye açıkladı. "Bu nezaketin." Jonathan kendisini zorlayarak ona döndü.</p>

  <p class="calibre1">"Özür dilerim." Kız kederle gülümsedi.</p>

  <p class="calibre1">"İşte ben de bunu kastetmiştim." Jonathan derin bir nefes alarak dikkatini Jemima'ya yöneltti.</p>

  <p class="calibre1">"Afedersin. Aklım yarında."</p>

  <p class="calibre1">"Böyle şeyler söyleyip duruyorsun. Afedersin, özür dilerim, lütfen tuzluğu verir misin ve beni en çok kaygılandıran ne biliyor musun?"</p>

  <p class="calibre1">"Ne?"</p>

  <p class="calibre1">"Aslında tuzluğun bende olmaması." Jonathan güldü.</p>

  <p class="calibre1">"Olağanüstü bir insansınız, madam."</p>

  <p class="calibre1">"Evet, ama bu sayede elime ne geçiyor? Özür dilemeler, pardonlar, afedersinler."</p>

  <p class="calibre1">Jonathan gülümsedi.</p>

  <p class="calibre1">"Haklısın. Can sıkıcı bir arkadaşım. Ben..."</p>

  <p class="calibre1">"Yine özür dilersen ayak bileğine tekmeyi yersin."</p>

  <p class="calibre1">Jonathan, Jemima'nın parmaklarına dokundu. Kızın o şakacı hali hemen kayboldu. Masanın altında Jonathan'ın ayağını kendisininkilerin arasına sıkıştırdı.</p>

  <p class="calibre1">"Beni ne yapacaksın, Jonathan?"</p>

  <p class="calibre1">"Ne demek istiyorsun?"</p>

  <p class="calibre1">"Ben seninim be adam! Beni öpebilirsin, elimi sıkabilirsin ya da benimle sevişirsin, benimle evlenirsin. Benimle konuşursun ya da döversin. Ama başını hayır der gibi iki yana sallıyorsun. Bu da beni dövmek ya da benimle sevişmek niyetinde olmadığını gösteriyor. Öyle değil mi?"</p>

  <p class="calibre1">"Amerika'ya dönmeni istiyorum, Jem."</p>

  <p class="calibre1">Kız adama bakakaldı. Gözlerinde hem kırgınlık hem de gurur vardı.</p>

  <p class="calibre1">"Allah belanı versin, Jonathan Hemlock! Sen Tanrı filan mısın? Birtakım kurallar koymuşsun. Biri seni kırdı mı ya da aldattı mı, kaderin silahıymışsın gibi onun üzerine saldırıyorsun." İstememesine rağmen gözleri dolduğu için öfkelendi. Elinin tersiyle yaşlarını sildi. "Miles Mellough ile benim gibi biri arasında hiç fark görmüyorsun. Seni seven biri arasında." Sesini yükseltmemişti, fakat öfkeyle konuşuyordu.</p>

  <p class="calibre1">Jonathan aynı sert sesle karşılık verdi.</p>

  <p class="calibre1">"Haydi, haydi! Paramı çalmasaydın şimdi bu işe karışmazdım. Seni evime götürdüm. Sana tablolarımı gösterdim. Kısa bir süre için sana âşık oldum. Ya sen ne yaptın? Dragon'a bu görevi kabul etmemi sağlaması için bir silah verdin. Üstelik bu işten sağ çıkma olasılığı da çok az! Haydi bana aşktan söz et bakayım!"</p>

  <p class="calibre1">"Ama o görevi kabul ettiğim sırada seninle henüz tanışmamıştım."</p>

  <p class="calibre1">"Paramı o sabah çaldın. Seviştikten sonra."</p>

  <p class="calibre1">Jemima'nın sessizliği bu suçlamanın doğru olduğunu açıklıyordu. Kız bir süre sonra açıklamaya çalıştı, fakat bir iki kelime söyledikten sonra vazgeçti.</p>

  <p class="calibre1">Garson kahve getirdiği zaman ikisi de sıkıntılı bir sessizliğe hüründüler.</p>

  <p class="calibre1">Garson gittikten sonra Jemima derin bir nefes alarak duygularına hakim oldu.</p>

  <p class="calibre1">"Çok üzgünüm Jonathan" diyerek gülümsedi.</p>

  <p class="calibre1">"Bir daha üzgünüm dersen tekmeyi yersin."</p>

  <p class="calibre1">Artık didişmeyeceklerdi.</p>

  <p class="calibre1">Jemima kahvesini yudumladı.</p>

  <p class="calibre1">"Bu iş kötü mü gidiyor? Dağdaki şu görev."</p>

  <p class="calibre1">"O iş yaş."</p>

  <p class="calibre1">Jemima titredi.</p>

  <p class="calibre1">"O sözcükten her zaman nefret etmişimdir. Yaş iş. Benim yapabileceğim bir şey var mı?"</p>

  <p class="calibre1">"Hiçbir şey yok, Jemima. Sen bu işe karışma. Amerika'ya dön."</p>

  <p class="calibre1">Kız tekrar konuşmaya başladığı zaman sesi ifadesizdi. Sorunu uzaktan, tarafsızca inceliyordu.</p>

  <p class="calibre1">"Korkarım her şeyi mahvedeceğiz, Jonathan. Bizim gibi insanlar ender âşık olurlar. Bizim gibi insanların âşık olduklarını düşünmek bile tuhaf, ama oldu bir kere! Birbirimize âşık olduk. Çok yazık. Bir daha böyle bir şey olamaz. Yani..." Omuzunu silkerek önüne baktı.</p>

  <p class="calibre1">"Jem, bana bir şeyler oluyor. Bugün Pope'un gitmesine izin verdim" Jonathan bu açıklamayı yaparken utanç duydu. "Bunun nedenini bilmiyorum. Yalnızca birdenbire hiçbir şeyin önemi kalmadı."</p>

  <p class="calibre1">"Ne demek istiyorsun? Pope'un gitmesine izin verdim ne demek?"</p>

  <p class="calibre1">"Ayrıntılar önemli değil, fakat tuhaf... rahatsızlık verici... bir şeyler oluyor. Belki birkaç yıl sonra..."</p>

  <p class="calibre1">"Olmaz!"</p>

  <p class="calibre1">Kızın bu ani tepkisi Jonathan'ı şaşırttı.</p>

  <p class="calibre1">"Olmaz, Jonathan. Ben olgun, istek uyandıran bir kadınım. Oturup senin gelmeni ve kapıma vuracak kadar olgunlaşmanı ya da yorulmanı bekleyemem."</p>

  <p class="calibre1">Jonathan cevap vermeden önce bu sözleri düşündü.</p>

  <p class="calibre1">"Mantıklı bir söz bu, Jem."</p>

  <p class="calibre1">Konuşmadan kahvelerini içtiler. Sonra Jemima, Jonathan'a baktı. Altın benekli gözlerinden durumu giderek daha iyi kavradığı anlaşılıyordu. Şaşkın şaşkın, "Aman tanrım" diye fısıldadı. "Bu gerçekten olacak... Ayrılacağız... Vedalaşacağız... Ve herşey böylece sona erecek."</p>

  <p class="calibre1">Jemima dikkatini dizlerinin üzerindeki peçeteye vermişti. Peçeteyi avuçlarıyla bastırıp duruyordu. "Bilmiyorum... Herhalde..."</p>

  <p class="calibre1">Jonathan ayağa kalktı. Kızın yanağını okşadı. Sonra kafeden çıktı.</p>

  <p class="calibre1">Dağcıların birlikte yedikleri son yemek sıkıntılı geçti. Anderl dışında kimse fazla bir şey yemedi. Avusturyalı endişeli bir tip değildi. Ben'in de iştahı yerinde sayılırdı. Sonuçta kendisi dağa tırmanmayacaktı. Jonathan, gruptakilerin Clement Pope'un gelişine nasıl bir tepki gösterdiklerini anlamak için teker teker onları inceledi. Tabii hepsi endişeliydiler, fakat bunun nedeni yaklaşan tırmanış olabilirdi. Nedenleri ayırt etmek olanaksızdı. Bidet'nin sabahki aksiliğinin yerini soğuk bir resmiyet almıştı. Anna o alaycı ve sakin tavırlarını takınarak savunmaya çekilmişti. Karl kendi seçtiği sorumluluklarını havadan sudan söz edemeyecek kadar ciddiye alıyordu. Yunan tüccarın yolladığı şampanyaya karşın masaya sık sık sıkıntılı bir sessizlik çöküyordu.</p>

  <p class="calibre1">Salona Eiger Kuşları doluşmuştu, fakat onlar da eskisi kadar neşeli değillerdi. Dağa ne zaman tırmanılacaktı? İki günden beri bekliyorlardı. Yapılacak işler, katılacak başka eğlenceler vardı. Bu dağcılar hangi yükseklikte düşme tehlikesiyle karşılaşacaklardı? Tabii kimse böyle bir şeyi temenni etmezdi, ama...</p>

  <p class="calibre1">Film artisti ve rengârenk bir kılığa bürünmüş karısı her zamanki gibi salona geç indiler. Dağcılara neşeyle el salladılar. Böylece herkesin gruptakilerle sıkıfıkı dost olduklarını sanmalarını sağlamaya çalıştılar.</p>

  <p class="calibre1">Yemek ciddi bir biçimde sona erdi. Karl hiç gereği olmamasına rağ<span class="calibre7">men herkesin mümkün olduğu kadar erkenden yatıp uyumasını tembih etti.</span></p>

  <p class="calibre1"><span class="calibre7">"Şafağa iki saat kala odalarınızı dolaşacağım ve sizi uyandıracağım. Böylece gazetecilerle müşteriler daha ne olduğunu anlamadan otelden ayrılacağız."</span></p>

  <p class="calibre1">Jonathan odasının ışıklarını söndürmüştü. Pencerenin dışındaki karlardan yansıyan ayışığı yatağın kolalı çarşaflarının fosforlu gibi parlamasına neden oluyordu. Jonathan karanlıkta oturuyordu. Pope'un onun için bıraktığı tabanca dizindeydi. Susturuculu tabanca ağır ve hantaldı. Jonathan şeker kutusunu resepsiyondan aldığında resepsiyon memuru bir erkeğin bir diğerine böyle bir armağan vermesi nedeniyle kaşlarını kaldırmıştı. Jonathan o arada Pope'un güya banyoda kayıp düştüğü için tedavi olduğunu ve ondan sonra da Amerika'ya hareket ettiğini öğrenmişti.</p>

  <p class="calibre1">Jonathan'ın dağa tırmanmadan önce uyuması şarttı, fakat ilaç almaya da cesaret edemiyordu. Bu gece hedefin bir karşı saldırıya geçmek için son şansıydı. Tabii adam yamaca tırmanıncaya kadar beklemeye karar vermiş olabilirdi. Ancak o korkunç dağda birini öldürmek bütün ipe bağlı olanları tehlikeye sokardı, fakat geride de bir kanıt kalmazdı. Jonathan, "Hedef ne kadar çaresiz acaba?" diye düşündü. "Ve ne kadar <span class="calibre7">zeki?"</span></p>

  <p class="calibre1">Fakat orada oturup endişelenmesi de yersizdi. Koltuktan kalkarak uyku tulumunu kapının karşısına, yere yaydı. Koridordaki ışık yüzünden içeri girmeye kalkan biri olursa görebilecekti. Jonathan uyku tulumuna girdikten sonra tabancanın emniyetini açtı, horozu ateşe hazır hale getirdi. Böylece daha sonra bu iki şıkırtı duyulmayacaktı. O sırada sessizlik çok önemli olabilirdi. Jonathan tabancayı yere yanına koyarak uyumaya çalıştı.</p>

  <p class="calibre1">Aslında böyle hazırlıklara pek güvenmezdi. Onaylama hedefleri her zaman böyle önlemler almışlardı ve hiç işlerine yaramamıştı. Jonathan hazırlıklara güvenmemekte haklıydı. Çünkü uyuyabilmek için dönerken tabancanın üstüne çıktı. Artık silahı kolaylıkla alması da olanaksızdı.</p>

  <p class="calibre1">Galiba uykuya da daldı, çünkü gözlerini açmadan birdenbire ışık ve hareketin farkına vardı.</p>

  <p class="calibre1">Jonathan gözlerini araladı. Kapı açılıyordu ve sarı ışıklı dikdörtgende bir adam belirmişti: Bidet. Kapıyı usulca arkasından kaparken elindeki tabanca gümüşümsü bir ışıkla parladı. Jonathan hiç kımıldamadı. Tabancasının sanki sırtına dayandığını hissediyordu. Bu nedenle kadere küfretti. Bidet bir gölge gibi karyolaya yaklaştı.</p>

  <p class="calibre1">Jonathan usulca konuştu, fakat sesi sanki bütün odayı doldurdu.</p>

  <p class="calibre1">"Kımıldama, Jean-Paul."</p>

  <p class="calibre1">Sesin geldiği yön yüzünden şaşıran Bidet, donmuş gibi kalakaldı.</p>

  <p class="calibre1">Jonathan bu oyunu nasıl oynaması gerektiğini anladı. Yumuşak, fakat otoriter bir tavırla konuşmalıydı.</p>

  <p class="calibre1">"Seni çok iyi görüyorum, Jean-Paul. Biraz kımıldadığın takdirde de seni öldüreceğim. Anlıyor musun?"</p>

  <p class="calibre1">"Evet." Bidet'nin sesi korkusundan ve bir süre konuşmadığından boğuklaşmıştı.</p>

  <p class="calibre1">"Tam sağında, komodinin üzerinde bir lamba var. Ona uzan, fakat ben söylemedikçe yakma."</p>

  <p class="calibre1">Bir hışırtı oldu, sonra Bidet, "Lambaya dokunuyorum" dedi.</p>

  <p class="calibre1">Jonathan Fransızı adeta ipnotize eden o tekdüze sesle konuşmasını sürdürdü, fakat blöfünün başarılı olamayacağını da seziyordu.</p>

  <p class="calibre1">"Işığı yak, fakat bana dönme. Gözlerini lambaya dik." Jonathan tabancasını almak için kollarını uyku tulumundan çıkarmak ve yan dönmek zorundaydı. Bu kadar fazla hareket etmeye de cesareti yoktu. "Anlıyor musun, Jean-Paul?"</p>

  <p class="calibre1">"Evet."</p>

  <p class="calibre1">"O halde bu işi ağır ağır yap. Şimdi." Fakat Jonathan başarılı olamayacağını anladı.</p>

  <p class="calibre1">Haklıydı da. Bidet ışığı yaktı, fakat ağır ağır değil. Oda aydınlanır aydınlanmaz Fransız da hızla Jonathan'a döndü. Tabancasıyla gülünç bir biçimde kaz tüyü dolu uyku tulumunda yatan adama nişan aldı, fa<span class="calibre7">kat ateş etmedi. Jonathan'a hem korku hem de öfkeyle bakıyordu.</span></p>

  <p class="calibre1">Jonathan tulumun içinde elini ağır ağır kaldırdı ve işaret parmağını Bidet'ye çevirdi. Onun tabancasını karnına doğru çevirdiğini sanan Fransız yutkundu. İki adam da birkaç saniye kımıldamadılar.</p>

  <p class="calibre1">Fakat Jonathan altındaki sırtına batan tabanca yüzünden çok öfkeliydi.</p>

  <p class="calibre1">"Ülkemde buna Meksika eşitliği denir. İlk önce hangimiz ateş ederse etsin, ikimiz de öleceğiz."</p>

  <p class="calibre1">"Ülkende bu sorun nasıl çözümlenir?" Jonathan, Bidet'nin soğukkanlılığına hayran kaldı.</p>

  <p class="calibre1">"Geleneklere göre iki adam da silahlarını bir yana bırakır ve sorunu konuşurlar. Böylece birçok uyku tulumu da delinmekten kurtulur." Fransız güldü.</p>

  <p class="calibre1">"Seni vurmak niyetinde değilim, Jonathan."</p>

  <p class="calibre1">"Herhalde tabancan aklımı karıştırdı, Jean-Paul."</p>

  <p class="calibre1">"Ben yalnızca seni etkilemek istedim. Belki de biraz korkutmak. Bilmem ki, budalaca bir davranıştı. Tabancam dolu bile değil."</p>

  <p class="calibre1">"O halde tabancanı yatağa atmaya bir itirazın olamaz." Bidet bir an hiç kımıldamadı. Sonra omuzları düştü ve tabancayı yatağa bıraktı. Jonathan ağır ağır bir dirseğinin üzerinde doğruldu. Parmağını hâlâ Fransıza doğru tutuyordu. Diğer elini uyku tulumunun altına sokarak tabancasını aldı. Bidet, silahın su geçirmez tulumun altından çıktığını gördüğünde, Fransızlara özgü bir tavırla kalenderce omurlarını silkti.</p>

  <p class="calibre1">"Çok cesursun, Jonathan."</p>

  <p class="calibre1">"Başka çarem yoktu."</p>

  <p class="calibre1">"Fakat ne olursa olsun çok beceriklisin, buna gerek yoktu. Dediğim gibi tabancamda kurşun yok."</p>

  <p class="calibre1">Jonathan uyku tulumundan çıktı ve gidip koltuğa oturdu. Tabancanın namlusunu Bidet'ye çevirmişti.</p>

  <p class="calibre1">"Ateş etmemeye karar vermen iyi oldu. Baş parmağını oynatarak bum bum derken kendimi çok gülünç hissedecektim."</p>

  <p class="calibre1">"O Meksika bilmem nesinden sonra iki erkek de tabancasını bırakmıyor muydu?"</p>

  <p class="calibre1">"Asla bir gringoya güvenme. Meksikalılar yabancılara böyle derler." Jonathan rahat ve güvenliydi. Bidet'nin amatör olduğunu kesinlikle anlamıştı.</p>

  <p class="calibre1">"Buraya bir nedenle geldin sanırım."</p>

  <p class="calibre1">Fransız avucuna baktı. Diğer elinin parmaklarını avucundaki çizgilere sürdü.</p>

  <p class="calibre1">"Sence bir sakıncası yoksa artık odama döneceğim. Kendimi senin önünde gülünç duruma yeterince düşürdüm. Bu izlenimi artırmakla elime bir şey geçmez."</p>

  <p class="calibre1">"Ama bu olayı bana açıklaman gerekir, bu benim hakkım. Odama girmen.... tuhaf değil miydi?"</p>

  <p class="calibre1">Bidet yatağa çöktü. Vücudu gevşemişti. Jonathan'a bakamıyordu. Yenilgiyi kabul etmiş gibi bir hali vardı. Jonathan, Fransız'ın tabancasına kolaylıkla erişebileceğini bilmesine rağmen hiç endişelenmedi. Bidet, "Bu dünyada öfkeli bir boynuzlu kocadan daha gülünç bir şey olamaz, Jonathan" dedi. Kederle gülümsüyordu. "Günün birinde bu role çıkacağım aklıma gelmezdi."</p>

  <p class="calibre1">Jonathan, duygusal açıdan zayıf olan ve özellikle aşk hayatlarını kontrol altına alamayanlara hem acır hem de onlardan tiksinirdi. Şimdi de aynı duyguları hissediyordu.</p>

  <p class="calibre1">Bidet konuşmasını sürdürdü.</p>

  <p class="calibre1">"Ama senin karşında daha gülünç bir duruma düşemem artık. Herhalde fiziki eksikliklerimi biliyorsun. Anna genellikle bunu yeni bulduğu aygırlarına açıklar. Nedense bunu duyan adamlar daha büyük bir çaba gösterirler."</p>

  <p class="calibre1">"Beni suçsuz olduğumu söylemeye zorluyorsun. Böyle şeyler de beni sıkar."</p>

  <p class="calibre1">Bidet Jonathan'a tiksintiyle baktı.</p>

  <p class="calibre1">"Zahmet etme."</p>

  <p class="calibre1">"Hayır. Bu zahmete katlanacağım. Seninle birlikte dağa tırmanacağız. Sana herşeyi kısaca açıklayacağım: Anna ile yatmadım."</p>

  <p class="calibre1">"Ama dün gece..."</p>

  <p class="calibre1">"Dün gece ne olmuş?"</p>

  <p class="calibre1">"Anna bu odadaydı."</p>

  <p class="calibre1">"Nereden biliyorsun?"</p>

  <p class="calibre1">"Anna'yı bulamadım. Onu aradım... Kapını dinledim." Bidet bakışlarını Jonathan'dan kaçırdı.</p>

  <p class="calibre1">"Bu çok iğrenç bir davranış değil mi?"</p>

  <p class="calibre1">"Evet, öyle. Anna dün gece buradaydı. Onunla koridorda karşılaştım. İçki ikram etmek istedim. Onunla sevişmedim."</p>

  <p class="calibre1">Fransız tabancayı alarak bununla dalgın dalgın oynamaya başladı. Jonathan kendisini tehlikede hissetmiyordu. Bidet'nin kimseyi öldüremeyeceğini anlamıştı.</p>

  <p class="calibre1">Fransız, "Hayır" dedi. "Karım dün gece biriyle sevişmişti. Daha sonra ona dokundum. Ve durumu anladım."</p>

  <p class="calibre1">"Bunu dinlemek istemiyorum. Tıbbi bir merak da duymuyorum. Burası günah çıkarma yeri değil."</p>

  <p class="calibre1">Bidet hâlâ küçük İtalyan yapımı tabancayla oynuyordu.</p>

  <p class="calibre1">"Buraya gelmemeliydim. Bayağı bir şekilde davrandım. Anna'dan daha kötü bir biçimde. O ahlaksızlık etti. Bu davranışımı yarınki tırmanışın neden olduğu gerginliğe bağlıyorum. O tırmanış yüzünden çok umutlandım. Anna'nın pek az insanın sokulma cesaretini gösterdiği bir dağa tırmandığımı gördüğü taktirde... belki... ne bileyim... Aslında mantıksızca bir umuttu bu." Yenilgiyi kabul etmiş gibi Jonathan'a baktı. "Beni aşağı mı görüyorsun?"</p>

  <p class="calibre1">"Sana olan hayranlığımın artık yeni sınırları var."</p>

  <p class="calibre1">"Kelimeleri seçmesini iyi biliyorsun, fakat duygusuz bir insansın kuşkusuz. Bu da sana kafaca bir üstünlük sağlıyor."</p>

  <p class="calibre1">"Anna konusunda bana inanmıyor musun?"</p>

  <p class="calibre1">Bidet kederle gülümsedi.</p>

  <p class="calibre1">"Hayır, Jonathan. Sana inanmıyorum. Boynuzlu bir kocayım, fakat aptal değilim. Madem benden korkman için neden yoktu, o halde neden yerde yatıyor ve intikam almak için gelmemi bekliyordun?"</p>

  <p class="calibre1">Jonathan bunun nedenini anlatamazdı. Buna kalkışmadı bile.</p>

  <p class="calibre1">Jean-Paul iç çekti.</p>

  <p class="calibre1">"Kendi başıma ağlamak için odama döneceğim, sen de bana üzülme ve aşağılama görevinden muaf olacaksın. Dramatik bir jestle otomatik tabancanın tetiğine basınca bir kurşun duvara çarparak halıya düştü. Her iki erkek de şaşkınlıkla kurşuna baktılar. Jean-Paul neşesiz bir şekilde güldü.</p>

  <p class="calibre1">"Sandığımdan daha kolay kanıyorum herhalde. Bu silahın boş olduğuna yemin edebilirdim."</p>

  <p class="calibre1">İyi geceler dilemeden çıktı.</p>

  <p class="calibre1">Jonathan yeniden uyumadan önce bir sigara içti ve uyku ilacı aldı. Bu kez yatağına yatmıştı. Pilotların bombalarla odasına saldırmayacağına ya da fırtınadan korunmak için birinin odasına dalmayacağına güveniyordu. Böyle bir ikinci şanssızlığın olmayacağına dair batıl inançları vardı.</p>
</body>
</html>
