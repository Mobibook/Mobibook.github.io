<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">EİGER-11 TEMMUZ</h1>

  <p class="calibre1">Tek sıra halinde dağın eteğine doğru giderlerken yalnızca ayak sesleri ve tozluklarıyla botlarına sürünen Alp otlarının hışırtısı duyuluyordu. Otlar ıslaktı ve üzerlerinde çiğ taneleri ışıldıyordu. En arkada olan Jonathan başını kaldırarak dağın yukarısındaki yıldızlara baktı. Şafağın yaklaşmış olmasına rağmen yıldızlar soğuk bir ışıkla parıldıyorlardı. Dağcılar çanta, ip ve piton taşımadıkları için rahatça yürüyorlardı. Ben ve yaylada kamp kurmuş olan üç genç dağcı gruptan önce yola çıkmış ve ağır araç ve gereçleri taşlık yamacın aşağısına kadar götürmüşlerdi.</p>

  <p class="calibre1">Ekiptekiler sessizliğe, erken saate ve amaçlarının önemine bir tür karşılık veriyorlardı. Önemli bir tırmanıştan önce hep böyle olur ve insan kendisini düşte gibi hisseder, duygusal olarak da dengesi bozulurdu. Jonathan, her tırmanıştan önce yaptığı gibi kendisini canlandıracak herşeye önem veriyordu. Vücudu bekleyiş ve heyecanla gerilmişti. Dik yamaçlara tırmanmaya alışmış olan bacakları düz yerde hızla ilerlemesini sağlıyordu. Şafak öncesi esen serin rüzgar, otların kokusu, bütün bunlar Jonathan'ın ilgisini çekiyordu.</p>

  <p class="calibre1">Bidet yavaşlayarak Jonathan'ı bekledi. Profesör basit duygularıyla olan kutsal bağlantının böyle kesilmesine sinirlendi.</p>

  <p class="calibre1">"Jonathan, dün gece..."</p>

  <p class="calibre1">"Unut gitsin."</p>

  <p class="calibre1">"Sen unutabilecek misin?"</p>

  <p class="calibre1">"Elbette."</p>

  <p class="calibre1">"Hiç sanmıyorum."</p>

  <p class="calibre1">Jonathan hızlanarak Fransız'ı geride bıraktı. Grup ateşböceklerine benzeyen ışıklara doğru gitti. Ben ve gönüllü yardımcıları cep fenerleri<span class="calibre7">nin yardımıyla eşyaları çıkarıyor ve kontrol ediyorlardı. Ekip çabucak hazırlanırken Karl da lider olduğunu hatırlatmak için gereksiz birkaç emir verdi. Ayı Ben soğuktan ve daha çok erken olmasından yakındı, ama aslında sessizlikle savaşmak için konuşuyordu. Kendisini bomboş ve yararsız hissediyordu. Artık dağlara tırmanamayacaktı. Şimdi bu tırmanışta da görevi sona ermişti. Otele dönerek gazetecilerle konuşacak ve yanındaki teleskopla dağcıların tırmanışlarını izleyecekti, ancak bir kaza olduğu ve Ben de bir kurtarma ekibi kurmak zorunda kaldığı zaman gene etkin olabilecekti.</span></p>

  <p class="calibre1">Ben, Jonathan'ın yanında durmuş, karanlıkların arasında daha da koyu gözüken dağa bakıyordu. İri burnunu çekiştirerek, "Şimdi beni dinle, eski dostum" dedi. "O dağdan tek parça halinde in. Yoksa tekmeyi yersin."</p>

  <p class="calibre1">"Sen fazla duygulusun, Ben."</p>

  <p class="calibre1">"Ah, evet, herhalde." Ben uzaklaştı. Genç yardımcılarına sert sert artık otele döneceklerini açıkladı. Eski günlerde olsalardı belki dramatik bir tavırla Jonathan ile el sıkışırdı.</p>

  <p class="calibre1">Dağcılar karanlıkta ilerlediler ve dağın eteğindeki taş yığınlarını aştılar. Eiger'ın yüzeyine dokundukları sırada ilk ışıklar o kara kütleyi biçimlendirmeye başlamıştı. O sönük ışıkta kaya ve karlı alanlar kirli bir griye dönüştüler. Aslında Eiger kurşuni renkteydi, siyah ve beyazın karışmasından oluşan çamur gibi bir grilikte değil. Aslında kar da bembeyazdı. Şimdi pis olan ışıktı ve aydınlattığı herşeyi kirletiyordu.</p>

  <p class="calibre1">İplere bağlandılar. Yamacın alt kısmına iki paralel hat üzerinden çıkacaklardı. Freytag ile Bidet bir ipi paylaşıyorlardı. Karl pitonlardan çoğunu kemerine asmıştı. Daima önden çıkmak niyetindeydi. Bidet'ye de tekrar kullanılacak bazı demirleri yerinden çıkarma görevi düşecekti. Jonathan ile Anderl pitonlarını paylaşacaklardı. Çünkü sessiz bir anlaşmayla yol bulma ve liderlik etme görevlerini sırayla paylaşmaya karar vermişlerdi. Tabii bu yüzden diğer ikiliden daha hızlı tırmanmaya başladılar.</p>

  <p class="calibre1">Sabahın dokuzu olmuştu. Güneş Eigerwand'in içbükey yüzünü aydınlatıyordu. Güneş günde iki defa bu yamacı yalar geçerdi. Oteldeki yemek salonunda Eiger Kuşları daha çok Yunanlı tüccarın bir gece önce partide yaptığı şakalardan söz ediyorlardı. Adam bütün tuvalet kağıtlarını suyla ıslatmıştı. Amerikan sosyetesinden olan karısı bu şakayı pek zevksiz bulmuştu. Ayrıca kadın boş yere çarçur ettiği parası nedeniyle adama kızmıştı.</p>

  <p class="calibre1">Ben, kahvaltı ederken verandada biri bağırdı ve sonra Eiger Kuşları teleskoplara koştular. Dağcılar görülmüştü. Otelin teleskopları işlemeye başladı. Her teleskobun önünde garsonlar belirdi, tabii Yunanlı tüccarın çok pahalıya kiraladığı teleskop dışında. Üniformalı garsonlar teleskoplarla dağa bakmak isteyenlere bilet satmaya başladılar. Her alet yalnızca üç dakika kullanılabilecekti. Teleskopların önünde uzun kuyruklar oluşmaya başladı.</p>

  <p class="calibre1">Ben, bu gevezelik eden ölüm kokusu almış leş kargalarını gördüğünde müthiş öfkelendi, fakat dağcılar görüldüğü için rahatlamıştı da. Artık kendi teleskobunu otelden uzağa, kırın ortasına kurabilir ve böylece ekibe göz kulak olurdu.</p>

  <p class="calibre1">Tam kahvesini içerek kalktığı sırada altı gazeteci heyecanlı kalabalığı yararak yemek salonuna girdiler. Ayı Ben'in etrafını sardılar. Tırmanış ve dağcılar hakkında sorular sorup duruyorlardı. Ben, daha önceki karara uyarak onlara her dağcının daktiloda yazılmış kısa özgeçmişini dağıttı. Böylece gazeteciler sporcuların hayatlarını yazarken o fazla renkli hayal güçlerinden yararlanamayacaklardı, fakat bu kısa biyografiler okuyucuların ilgisini çekecek şeyler arayan muhabirler için yeterli değildi. Bu yüzden saldırganca tavırlarla Ben'i sorguya çektiler. Ben, elinde sabah birası, dişlerini sıkarak haşin bir sessizlikle onların arasından geçti, fakat Amerikalı bir gazeteci adamı kolundan yakaladı.</p>

  <p class="calibre1">Ayı Ben, "Bu elini kaybetmek istemiyorsan defol" diye bağırdı. Muhabir adamın kolunu hemen bıraktı.</p>

  <p class="calibre1"><span class="calibre7">Ayı Ben lobiden sıçrarcasına hızla geçerken muhabirler onun peşini bırakmadılar. Ben asansöre binemeden bir İngiliz kadın gazeteci onun karşısına dikildi. Bu kadına benzemeyen, sert ve haşin görünüşlü yaratık o kibar İngilizce'siyle soru sormaya kalkıştı.</span></p>

  <p class="calibre1">"Söyleyin, Bay Bowman, bu adamlar erkekliklerini kanıtlama gereği duydukları için mi dağa tırmanıyorlar? Yoksa aşağılık duygularını mı gidermeye çalışıyorlar?" Kalemini sıkıca tutmuş, Ben'in vereceği cevabı yazmaya hazırlanıyordu.</p>

  <p class="calibre1">Ayı Ben, "Neden gidip kendini düzdürmüyorsun?" dedi. "Bunun sana yararı olur."</p>

  <p class="calibre1">Kadın ilk kelimeleri yazarken birdenbire durakladı. Ben de kendisini asansöre attı.</p>

  <p class="calibre1">Jonathan ile Anderl, Karl'ın yeni yolun anahtarı olarak gördüğü o oluk ya da bacanın ağzının yakınında hafif bir çıkıntı buldular. Oraya bir piton çakarak bağladılar. Karl ile Jean-Paul'ün gelmesini beklediler. Yukarılarındaki rafa benzer çıkıntıdan buz gibi bir su akıp duruyordu, fakat hiç olmazsa bu son yarım saat işlerini zorlaştıran o yuvarlanan taşlardan ikisini de koruyordu. Jonathan ile Anderl ıslanmamak için ip kangallarını altlarına yerleştirdikleri sırada tepeden kopan kaya ve buz parçaları hızla aşağıya düştü. İki dağcının hemen önünden vızıldayarak geçtiler. Aşağıdaki kayalıklara çarparak parçalanırken çıkan silah sesine benzer gürültüler etrafta yankılandı.</p>

  <p class="calibre1">Jonathan ile Anderl'in oturdukları yer öyle dardı ki, ayaklarını uçuruma doğru sallandırmak zorunda kalmışlardı. Hızlı, görkemli bir tırmanış yapmışlardı. Manzara ise nefes kesecek kadar güzeldi. Anderl cebinden çıkardığı çikolatanın yarısını Jonathan'a verdi. Sessizce bunu yerken mutluluk ve sevinçle etraflarına baktılar.</p>

  <p class="calibre1">Jonathan etraflarını saran gürültüyü işitmezlikten gelemeyeceklerini biliyordu. Son bir saat boyunca, oluğun ağzına yaklaştıkları sırada <span class="calibre7">akan suyun uğultusu gitgide artmıştı. Adam oturduğu yerden oluğun içini göremiyordu, fakat eriyen kar sularının oradan aşağıya aktığından emindi. O zamana kadar böyle çağlayanlardan yukarıya tırmanmıştı, fakat bu, tehlikeye olan saygısını azaltmamıştı.</span></p>

  <p class="calibre1">Anderl'in de bu açıdan kendisi gibi endişeli olup olmadığını anlamak için ona baktı, fakat Avusturyalı mutlu mutlu, hatta aptalca bir tavırla gülümsüyordu. Hayatından pek memnun olduğu belliydi. Jonathan, Anderl gibi kayıtsız değildi. Tırmanış sırasında bütün dünyası daralmış; ip, kaya, piton ve ritimden oluşan bir dünya olmuştu, fakat şimdi güvenli bir yerde oturuyordu ve düşünecek zamanı vardı. Bu yüzden de aşağıdaki dertlerini hatırlamaya başlamıştı.</p>

  <p class="calibre1">Örneğin Anderl olabilirdi. Anderl hedef olabilirdi. Hedef ve avcı. Anderl'in eline son üç saat içinde belki on fırsat geçmişti. İpi kesip hafifçe çekivermesi yeterli olacaktı. Jonathan onun için bir tehlike olmaktan çıkacaktı o zaman. Anderl bunu yapmamıştı, fakat bu onun hedef olmadığını da göstermezdi. Sonuçta dağın eteğine çok yakındılar. Geride kanıt kalacaktı. Kesilmiş bir iple kopmuş bir ip arasında da büyük bir fark vardı. Ayrıca herhalde şimdi otelden onları izliyorlardı. Bulundukları yerden pek küçücük gözüken otelin terasından on iki göz teleskoplarla onlara dikilmişti.</p>

  <p class="calibre1">Jonathan endişelenmesine gerek olmadığına karar verdi. Anderl harekete geçecekse bile bunu daha yukarılarda yapacaktı. Uzaklık yüzünden orada birer nokta gibi gözükeceklerdi. En güçlü teleskoplarla bile onları zorlukla seçebileceklerdi. Belki de Anderl onu bulutlar ve sis etraflarını sardığında öldürmeye kalkışacaktı. Orada bir ceset ve kesik ip aylarca ve hatta yıllarca bulunamazdı.</p>

  <p class="calibre1">Anderl, "Neden kaşlarını çattın?" diye sordu.</p>

  <p class="calibre1">Jonathan güldü.</p>

  <p class="calibre1">"Aklıma tuhaf şeyler geldi. Düşmeyle ilgili şeyler."</p>

  <p class="calibre1">"Ben düşmeyi aklıma bile getirmem. Bunun ne yararı olur ki? Düşeceksem, bu ben düşünmeden de olur. Her zaman tırmanmayı düşünü<span class="calibre7">rüm. İşte düşünülmesi gereken konu budur!" Bu basit felsefesini güçlendirmek ister gibi son çikolata parçasını ağzına attı.</span></p>

  <p class="calibre1">Anderl'in yaptığı en uzun konuşmaydı bu. Genç adamın ancak dağa tırmanırken iyice canlandığı anlaşılıyordu.</p>

  <p class="calibre1">Aşağıdaki çıkıntılı kayanın yukarısında önce Karl'ın eli sonra da kafası belirdi. Sonra Alman hemen aşağılarında ayakta durdu. Jean-Paul'e bağlı olan ipi toplamaya başladı. Sonunda Fransız da kayaya çıktı. Yüzü kızarmıştı ama gözleri zaferle parlıyordu.</p>

  <p class="calibre1">Karl bağırdı.</p>

  <p class="calibre1">"Seçtiğim yol hakkında şimdi ne düşünüyorsun, Doktor?"</p>

  <p class="calibre1">"Buraya kadar olan kısmı iyi." Jonathan yukarıdan homurdanarak akan suları düşünüyordu.</p>

  <p class="calibre1">"Öyle olacağını biliyordum!"</p>

  <p class="calibre1">Jean-Paul matarasından kana kana su içti. Sonra da pitona, bir halkayla bağlanmış olan ipe yaslandı. "İkinizin yamacı koşarak tırmanmak niyetinde olduğunuzu bilmiyordum. Yaşımı düşünün ve bana acıyın." Ciddi olduğunu sanmalarından korkarak telaşla güldü.</p>

  <p class="calibre1">Karl "Artık dinlenebilirsin" dedi. "Burada en az bir saat kalacağız."</p>

  <p class="calibre1">"Bir saat mi?" Jean-Paul itiraz etti. "Burada bir saat bekleyecek miyiz?"</p>

  <p class="calibre1">"Dinlenecek ve biraz kahvaltı edeceğiz. Oluktan tırmanmak için henüz erken."</p>

  <p class="calibre1">Jonathan da Karl ile aynı fikirdeydi. Eiger'ı tırmanarak bir dağcı yuvarlanan taş ve buzlara hedef olacağını bilir, sabahın ilerlemiş saatlerinde bu bombardıman iyice sıklaşırdı. Buna katlanmaya da hiç gerek yoktu.</p>

  <p class="calibre1">Karl, "Oluktan tırmanmaya başlamadan önce dağın bütün çöplerini atmasını bekleyeceğiz" diye açıkladı. "Bu arada manzaranın zevkini çıkaralım ve bir şeyler yiyelim."</p>

  <p class="calibre1">Jonathan, Karl'ın sahte neşesinden onun da oluktan akan suların gürültüsünden etkilendiğini anladı, ama Alman'ın eleştiri ya da öğüt dinlemeyeceği belliydi.</p>

  <p class="calibre1">Fakat Jonathan gene de "Bir hayli ıslanacağımız anlaşılıyor, Karl" <span class="calibre7">dedi.</span></p>

  <p class="calibre1">"Sabah duş almaya herhalde bir itirazın yok, Doktor."</p>

  <p class="calibre1">"Yukarı tırmanabiliriz, fakat bu bizden çok şeyi de alıp götürür."</p>

  <p class="calibre1">"Evet, dağcılık zor bir spordur."</p>

  <p class="calibre1">"Ukala."</p>

  <p class="calibre1">"Ne?"</p>

  <p class="calibre1">"Hiç."</p>

  <p class="calibre1">Jean-Paul tekrar su içti. Sonra plastik matarayı Karl'a uzattı, fakat Alman su içmek istemedi. Bidet, matarayı çantasına yerleştirdikten sonra yaylaya baktı.</p>

  <p class="calibre1">"Çok güzel değil mi? Herhalde Anna şu anda teleskopla bizi seyrediyor."</p>

  <p class="calibre1">Jonathan buna pek olasılık vermiyordu, fakat gene de "Herhalde" dedi.</p>

  <p class="calibre1">Karl elini kaldırdı.</p>

  <p class="calibre1">"Oluğu dörtlü olarak çıkacağız. Ben önden gideceğim. Anderl de en arkadan gelecek."</p>

  <p class="calibre1">Anderl güldü. "Kışı beklememizi ister misin?"</p>

  <p class="calibre1"><br class="calibre2" /></p>

  <p class="calibre1">Ayı Ben, penceresinin altında verandada meraklıların heyecanlı heyecanlı konuştuklarını duyuyordu.</p>

  <p class="calibre1">Sonra Teksaslı olduğu anlaşılan biri herkesin şikayetini özetledi.</p>

  <p class="calibre1">"Tanrım! Şu işe bak. Onların kayanın üstünde oturmalarını seyretmek için bütün biletlerimi harcadım. Zamanım dolar dolmaz da harekete geçtiler. Hey, Floyd. O teleskop için kaç dolar vermiş olduk?"</p>

  <p class="calibre1">Ben odasından fırladı. Biraz sonra otelden çıkmış kırda ilerliyordu. Kendine otelden ve Eiger Kuşları'ndan uzakta bir yer seçti. Teleskobunu on dakikada kurdu. Daha baştan beri Karl'ın seçtiği o oluk Ben'i en<span class="calibre7">dişelendiriyordu. Alman'ın çizdiği yolun ayrıntıları arasında onu en çok korkutan buydu. Ayı Ben teleskopla oluğun dibine baktı. Sonra yukarıya doğru çıktı. Oluğun aşağıdaki ucundan fışkıran sulardan durumu anlamıştı. Herhalde erimiş sulardan oluşan bir nehir akıyordu oluğun içinden. Ben, dağcıların onları aşağıya iten sularla boğuşarak yukarı tırmanmak zorunda olduklarını biliyordu. O arada bu doğal bacadan takırdayarak düşen kayalar da ayrı bir tehlike yaratacaklardı. Ben, en aşağıdaki dağcıyı bulduğu sırada avuçları da terden yapış yapış olmuştu.</span></p>

  <p class="calibre1"><span class="calibre7">"Sarı ceket... Bu Anderl... Buradan ip incecik görünüyor. Ve Anderl'in yukarısında beyaz ceket: Jean-Paul. Onun yukarısında uçuk mavi parkasıyla Jonathan."</span></p>

  <p class="calibre1"><span class="calibre7">Karl bir kayanın arkasında kaldığı için gözükmüyordu. Grup biçimsizce ve ağır ağır tırmanıyordu. Ben kendi kendine, akan sular ve buz parçaları korkunç olmalı, dedi. <i class="calibre6">"Neden o yoldan vazgeçmiyorlar?"</i> Sonra gruptakilerin geri dönemeyeceklerini anladı. O oluğa girmişlerdi. Akan suların vücutlarını ağırlaştırmasına karşın yollarına devam etmek zorundaydılar. Hafifçe duraladıkları an, suların da onları aşağıya sürükleme tehlikesi artacaktı.</span></p>

  <p class="calibre1">Hiç olmazsa ağır ağır yukarı çıkıyorlardı. Bu da bir şeydi. Gruptakiler tek tek tırmanıyorlardı. Diğerleri o sırada savunmasız durumda olan adamı korumak için kayalara mümkün olduğu kadar sıkıca tutunmaya çalışıyorlardı. Ben, Karl'ı göremediğini düşündü. Belki de sağlam bir yer bulmuştur, dedi.</p>

  <p class="calibre1">Birdenbire dağın yüzeyindeki o renkli noktacıklar durakladılar. Artık hareket etmiyorlardı. Tecrübeleri Ben'e bir şey olduğunu fısıldadı.</p>

  <p class="calibre1">Ayı Ben, dağın yamacını iyi göremediği için kendi kendine küfretti. Teleskobu sabırsızlıkla hafifçe oynattı ve görüntüyü büsbütün kaybetti. Öfkeyle homurdandı. Teleskobu ayarladı. Anderl'in yukarısında ip gevşemişti. Buradan beyaz ceketli biri, yani Bidet tepesi üstü sarkıyordu. Yuvarlanmıştı. Onun yukarısındaki ip gergindi ve mavi parkaya doğru çıkıyordu. Jonathan'a doğru. Jonathan kayanın üzerinde kol ve bacaklarını açmış duruyordu. Bundan da sarsıntıyla dengesini kaybettiği, <span class="calibre7">şimdi hem kendi ağırlığını hem de Bidet'ninkileri elleriyle dengelediği anlaşılıyordu.</span></p>

  <p class="calibre1">Ben, "Karl denilen herif nerede?" diye haykırdı. "Allah belasını versin!"</p>

  <p class="calibre1"><br class="calibre2" /></p>

  <p class="calibre1">Jonathan dişlerini sıkarak bütün dikkatini yukarıdaki çatlağı kavrayan parmaklarına verdi. Solundan akan suların gürültüsü insanı sağır edecek gibiydi. Ayrıca ince bir dere durmadan kolundan içeriye akıyor, koltuk altlarını ve göğsünü dondurup uyuşturuyordu. Jonathan bağırarak boş yere nefes tüketmiyordu. Anderl'in aşağıda elinden gelen herşeyi yapacağını biliyordu. Yukarıda olan göremediği Karl'ın piton çakacak bir çatlak bulduğunu umuyordu. Belki de Alman şu anda onları sıkıca tutuyordu. Beline bağlı olan ipin ucundan sarkan Jean-Paul'ün ağırlığı Jonathan'ın soluğunun kesilmesine neden oluyordu. Bu durumda ne kadar dayanabileceğini de bilmiyordu. Bir ara omuzunun üzerinden çabucak bir göz attı. Anderl, uğuldayan suların içinden savunmasızca Bidet'ye doğru çıkıyordu. Fransız, Jonathan'ın kulağının dibinden vızıldayarak geçen kaya parçası omuzuna çarptığı ve onu devirdiği andan beri hiç kımıldamamıştı. Jean-Paul selin ortasında baş aşağı yatıyordu. Jonathan bir an, "dağa tırmanırken sularda boğularak ölmek çok gülünç olur" diye düşündü.</p>

  <p class="calibre1">Artık elleri sızlamıyordu. Parmakları uyuşmuştu. Jonathan çatlağı sıkıca tutup tutmadığını bile bilemiyordu. Bu nedenle parmaklarını sıktı sıktı ve sonunda kol kasları zonklamaya başladı. <i class="calibre6">"Su ya da kayalar Anderl'i devirdiği taktirde ikisini birden asla tutamam! Şu Allanın belası Karl ne yapıyor?"</i></p>

  <p class="calibre1">Sonra birdenbire Jonathan'ın beline bağlı ip gevşedi. Baskının yerini gitgide artan bir acı aldı. Anderl, Jean-Paul'e erişmişti. Oluğa yanlamasına sıkışarak Bidet'yi kucağına almış ve Jonathan'ın kendisini toplamasını sağlamak için ipi gevşetmişti.</p>

  <p class="calibre1">Jonathan kolları yorgunluktan titremeye başlayıncaya kadar yukarıya tırmandı. Ona sonsuz kadar uzun gelen saniyelerden sonra ayağını sokabilecek bir girinti buldu. Ve ağırlığını ellerine vermekten kurtuldu. Elleri çizilmişti, fakat yaralar derin değildi. Akan buz gibi su onların zonklamasını engelliyordu. Jonathan mümkün olduğu kadar çabuk, ipi biraz boşalttı. Yukarı tırmandı ve bir kayanın arkasında Karl'ı buldu.</p>

  <p class="calibre1">"Bana yardım et."</p>

  <p class="calibre1">"Ne oldu?" Karl bir girinti bulmuştu. Aşağıdaki dağcıların tırmanmaları için bütün vücudunu germişti. Olanlardan hiç haberi yoktu.</p>

  <p class="calibre1">Jonathan "Çek!" diye haykırdı. İki adam Bidet'yi oluğa sıkışmış olan Anderl'den uzaklaştırarak olanca güçleriyle yukarı çektiler. Tam zamanında davranmışlardı. Bidet'nin ağırlığı yüzünden Avusturyalının güçlü bacakları titremeye başlamıştı.</p>

  <p class="calibre1">Anderl, Jean-Paul'ün hareketsiz vücudunun yanından geçerek biraz önce Jonathan'ın durduğu yere tırmandı. Bidet artık güvendeydi. Jonathan da, Karl da aşağıda neler olduğunu göremiyorlardı, fakat Anderl daha sonra onlara ayılarak kendisini tepe üstü buz gibi suda bulduğunda Fransızın yüzünde pek komik, şaşkın bir ifade belirdiğini anlattı. Aslında düşen kaya Jean-Paul'e bir zarar vermemişti, fakat adam yuvarlandığı sırada başını yamaca şiddetle vurmuştu Fransız bütün dağcıların yaptığı gibi baş dönmesine aldırmayarak yukarıya tırmanmaya başladı. Kısa bir süre sonra dördü de Karl'ın küçük fakat güvenli girintisine sığınmışlardı.</p>

  <p class="calibre1"><br class="calibre2" /></p>

  <p class="calibre1">Dördüncü ceket de kayanın arkasında kaybolurken Ben de teleskoptan başını kaldırdı ve on dakikadan beri ilk defa uzun, rahat bir nefes aldı. Etrafına bakındı. Yüksek otlara giderek kustu.</p>

  <p class="calibre1">Biraz geride endişeli ve aciz tavırlarla duran iki genç dağcı hemen arkalarını döndüler. Utançla birbirlerine güldüler.</p>

  <p class="calibre1"><br class="calibre2" /></p>

  <p class="calibre1">Karl teşhisini koydu.</p>

  <p class="calibre1">"Islandık ve üşüdük, fakat durumumuz iyi. İşin en zor tarafı da geride kaldı. O kadar sıkılmana gerek yok, Doktor."</p>

  <p class="calibre1">Jonathan kesin bir tavırla, "Artık o oluktan yukarı çıkamayız" dedi.</p>

  <p class="calibre1">"Neyse ki buna gerek yok."</p>

  <p class="calibre1">"Geri gidilecekse..."</p>

  <p class="calibre1">"Sende Maginot kafası var, Doktor. Gerilemeyeceğiz. Sadece yolumuzu biraz değiştireceğiz."</p>

  <p class="calibre1">Jonathan Karl'ın cesurluk taslamasına yakıcı bir öfke duydu, fakat bir şey söylemeyerek yanındaki çıkıntıda oturan ve titreyen Anderl'e döndü.</p>

  <p class="calibre1">"Teşekkür ederim, Anderl. Çok iyiydin."</p>

  <p class="calibre1">Anderl başını salladı. Bencilce değil de, davranışının doğru ve kesin olduğunu belirtmek için. Kendisi davranışını düşünmüş ve yaptıklarını beğenmişti. Avusturyalı sonra başını kaldırarak Karl'a baktı.</p>

  <p class="calibre1">"Başımızın dertte olduğunu bilmiyor muydun?"</p>

  <p class="calibre1">"Hayır."</p>

  <p class="calibre1">"Bunu ipin gerginliğinden de anlamadın mı?"</p>

  <p class="calibre1">"Hayır."</p>

  <p class="calibre1">"İşte bu hiç de iyi değil." Anderl'in bu basit değerlerdirmesi Karl'ı fena sarstı. Avusturyalı kendisine çatsaydı bu kadar üzülmezdi.</p>

  <p class="calibre1">Jonathan, Anderl'in soğukkanlılığına imrendi. Orada kayanın çıkıntısında oturuyor, sakin sakin uçuruma bakıyordu. Jonathan onun kadar sakin değildi. İyice ıslanmıştı ve üşüyor, titreyip duruyordu. O ani heyecan yüzünden midesi hâlâ bulanıyordu.</p>

  <p class="calibre1">Jonathan'ın yanında oturan Bidet usul usul başının yanındaki şişeye dokunuyordu. Sonra birden bir kahkaha attı.</p>

  <p class="calibre1">"Ne garip değil mi? Kayaya çarptıktan sonra olanları hiç hatırlamıyorum. Heyecanlı bir olaydı sanırım. Ne yazık ki bütün olay boyunca baygındım."</p>

  <p class="calibre1">Karl, "İşte böyle davranılmalı" dedi. Jean-Paul ile Jonathan'ın tutumları arasındaki farkı belirtmek için ilk kelimenin üzerine basmıştı. "Şimdi burada bir dakika dinlenecek ve kendimizi toplayacağız. Ondan <span class="calibre7">sonra tekrar tırmanmaya başlayacağız. Yolu inceledim. Bundan sonraki dört yüz metre çocuk oyuncağı!"</span></p>

  <p class="calibre1"><br class="calibre2" /></p>

  <p class="calibre1">Ben'in vücudunun her hücresi yorulmuştu, sızlıyordu. Uzaktan dağcılara yardıma çalışırken gerilen sinirleri yüzünden bitkin düşmüştü, yorgunluktan gözleri yanıyordu. Endişeli yüzünün çizgileri derinleşmiş, kasları kabarmıştı. Şimdi Karl'a karşı istemeye istemeye hayranlık duyuyordu. Alman oluktan geride kaldıktan sonra gruptakileri hızla, düzgünce yukarılara çıkarmıştı. Eigerwand İstasyonu'nun pencerelerinin yanından, kar ve buz dolu bir yardan geçmişlerdi. Sonunda Birinci ve İkinci Buz Tarlalarını birbirinden ayıran sütuna benzer kayaya erişmişlerdi. O sütunun tepesine ancak iki saat çaresizce uğraştıktan sonra çıkabilmişlerdi. Karl başarısız iki girişimden sonra sırt çantasını çıkarmış ve sütuna bir akrobat gibi tırmanmıştı. Bunun tepesine eriştiğinde otelin verandasındakiler genç adamı alkışlamışlardı. Diğer dağcılar Karl yukarıdan yardım ettiği için sütunun tepesine daha kolaylıkla çıkmışlardı.</p>

  <p class="calibre1">Akşam üzeri, her zaman olduğu gibi Eiger'ın etrafını bulutlar sardı. Dağcıları iki saat bütün gözlerden gizledi. Ben, o sürede sıkışan kaslarını gevşetmeye çalıştı. Israrcı gazetecilere de homurtu ve küfürlerle karşılık verdi. O saatlerde dağcıları seyretmek için para vermiş olan Eiger Kuşları acı acı şikayet ettiler, fakat Otel müdüriyeti alınan paranın geri verilemeyeceğini hatırlattı. Beklenmedik bir alçakgönüllülükle "Tanrı'nın işlerine karışamayız" dedi.</p>

  <p class="calibre1">Ekip günün geri kalan saatlerinden mümkün olduğunca yararlanabilmek için siste yukarı tırmandı. İkinci ve Üçüncü Buz Tarlası'nı aşan donmuş yardan geçti. Bulutlar dağıldığı zaman Ben grubun Ütü'nün solunda ve Ölüm Kampı'nın aşağısında güvenli, fakat rahatsız bir yerde <span class="calibre7">mola verdiklerini gördü. Artık o gün için tırmanışın sona erdiğini düşünerek, kendisini dağcılara bağlayan görünmez ipi kesmeye karar verdi. İlk günkü çalışmalardan memnundu. Grup yamacın yarısından fazlasını aşmıştı. Üstelik kimsenin izlemediği bir yoldan çıkmışlardı. Bundan sonra klasik yolu izleyeceklerdi. Ben de artık onların başarılı olacaklarına inanıyordu. Tabii havanın bozmaması koşuluyla.</span></p>

  <p class="calibre1">Teleskobunu kapatarak ilerledi. Verandadan ağır ağır geçti. Hem bitkin haldeydi hem de midesi asit çıkardığı için biraz rahatsızdı. Kahvaltıdan beri hiçbir şey yememişti, fakat altı Alman birası içerek gücünü korumaya çalışmıştı. Ayı Ben teleskopların başındaki Eiger Kuşları'na bakmadı bile. Kuşlar da artık dağcılarla pek ilgilenmiyorlardı. Onların bugün başka tehlikeleri göze almayacakları, seyircileri heyecanlandırmayacakları anlaşılıyordu.</p>

  <p class="calibre1">Aşırı makyajlı yaşlı bir kadın jigolosuna, "Ne harika değil mi?" dedi. İtalyan genç de onun elini usulca sıktı. Kadın heyecanla ekledi.</p>

  <p class="calibre1">"Şu küçük küçük bulutlar. Günün son ışığında pespembe ve yaldızlı gibi duruyorlar. Çok çok güzeller."</p>

  <p class="calibre1">Ben, başını kaldırdı ve donmuş gibi kalakaldı. Güneyden dalga dalga beyaz bulutlar yaklaşıyordu. Birfoehn başlamıştı.</p>

  <p class="calibre1">Ben kolay çalışmayan İsviçre telefonuna saldırdı. Almanca bilmediği için bir hayli uğraştıktan sonra meteoroloji istasyonuyla konuşabildi. Foehn, Bern Oberland'ına doğru birdenbire gelmişti. Gece de devam edecekti. Eiger'ın yamacında şiddetli fırtınalar çıkacak ve o tuhaf, basınçlı hava buz ve karların çoğunu eritecekti, fakat uzmanlar "Kuzeyden yüksek cephe sistemi yaklaşıyor" diye Ben'i teselliye çalıştılar. "Öğleye doğru foehn'i sürükleyip götürecek, fakat ısı rekor derecede düşecek."</p>

  <p class="calibre1">Ben telefonu kapayarak boş gözlerle telefon kulübesinin duvarındaki yazılara baktı.</p>

  <p class="calibre1">Bir fırtına ve erime. Sonra rekor derecede soğuk. Bütün yüzey buzla kaplanacaktı. Grubun yukarıya tırmanması olanaksızlaşacaktı. Aşağıya inmeleri ise çok zorlaşacaktı. Hinterstoisser Geçidi buz tuttuğu taktirde bu da mümkün olmayacaktı. Ben, o tehlikeli yerde geceyi geçiren dağcılar Eiger Havası'nın onlara nasıl bir oyun oynadığını biliyorlar mı acaba, diye düşündü.</p>

  <p class="calibre1"><br class="calibre2" /></p>

  <p class="calibre1">Hafifçe çıkıntılı iki kaya geceyi geçirmek için pek uygun değildi, fakat günün son yarım saatinde tırmanışı sürdürmeyi istememişlerdi. Gece bastırdığı sırada hâlâ sığınacak bir yer arıyor olabilirlerdi. Grup üyeleri ipteki sıralarına göre seçilen yere adeta tünediler. Karl ile Jonathan daha yukarıdaki çıkıntının üzerindeydiler. Anderl ile Jean-Paul ise daha aşağıdaki, biraz genişçe kayada. Kendilerini mümkün olduğunca korumaya çalışıyorlardı. Seçtikleri kayalara yerleştikleri sırada ilk cüretli yıldızlar kararmaya başlayan gökyüzünde belirdi. Karanlık çabucak bastırdı. Şimdi gökyüzünde parlak, soğuk ve kayıtsız yıldızlar ışıldıyordu. Dört dağcı güneydoğudan foehn'in yaklaştığından habersizdi.</p>

  <p class="calibre1">Jean-Paul ile arasındaki yere portatif bir ispirto ocağı koymuş olan Anderl çay yaptı, fakat suyun kaynamasını bekleyemediği için çay biraz ılık oldu. Fincanları birbirlerine verecek kadar yakındılar. Çaylarını sessiz bir zevkle içtiler. Her biri birkaç lokma yiyecek yutmaya çalıştı. Ağızları iyice kuruduğu için yiyecekleri pek tatsız buldular. Susuzluklarını gideren, biraz ısınmalarını sağlayan gene çay oldu. Ocak bir saat kadar yandı. Zaman zaman çaydanlığın yerine et suyu dolu bir kabı geçiriyorlardı.</p>

  <p class="calibre1">Jonathan zorlukla kaz tüyü dolu uyku tulumuna süzüldü. Kaslarını gevşemeye zorladığında dişlerinin birbirine vurmasının durduğunu fark etmişti. Oluktaki soğuk su yüzünden sırılsıklam olmuşlardı. Tırmanış sırasında bu yüzden zaman zaman titremiş, bu nedenle boşuna enerji tüketmiş, sinirleri de bozulmuştu. Çıkıntılı kaya o kadar dardı ki, yamaca kendisini zorlamadan tutunabilmek için hemen hemen dimdik otu<span class="calibre7">ruyordu. Askısını iki ayrı iple pitonlara bağlamıştı. Uyukladığı sırada Karl'ın ipini kesmesi olasılığını düşünerek bu önlemi almıştı, fakat aslında oldukça güvende olduğunu düşünüyordu. Aşağıdaki adamlar ona kolayca erişemezlerdi. Jonathan onların tam tepesindeydi. Karl onu yuvarladığı ya da ipini kestiği taktirde Jonathan diğer iki dağcıyı da birlikte sürükleyecekti. Adam Almanın dağın yamacında yalnız kalmayı isteyeceğini sanmıyordu.</span></p>

  <p class="calibre1">Jonathan kendi güveninden sonra en çok Jean-Paul için endişeleniyordu. Fransız rahat etmek için fazla bir hazırlık yapmamıştı. Şimdi de pitona bağlı gergin ipe dayanmış, kapkaranlık yaylaya bakıyordu. Kendisine uzatılan çay dolu fincanları da sessizce alıyordu. Jonathan ciddi bir sorun olduğundan emindi.</p>

  <p class="calibre1">Bir dağda iki adamı birbirine bağlayan naylon ip yalnızca bir korunma aracı değildir. O iki dağcının duygularını, durumlarını ileten bir sinir gibidir aynı zamanda. Jonathan, kendisinden yukarıda olan Karl'ın enerji ve çaresiz azmini sezmişti bütün gün. Aşağısında olan Jean-Paul'ün tedirgin, düzensiz hareket ettiğini de sezmişti. Fransız bazen delice bir güçle tırmanıyor, bazen de şaşkın şaşkın duraklıyordu.</p>

  <p class="calibre1">Hem gece olduğu hem de hareket etmedikleri için soğuğu daha fazla hissetmeye başladılar. Anderl, Jean-Paul'ü sarsarak onu dalgınlığından kurtarmaya çalıştı. Fransızın uyku tulumuna girmesine yardım etti. Jonathan, Avusturyalı'nın bu ilgisinden, onun da ip yoluyla Jean-Paul'de bir tuhaflık olduğunu sezdiğini anladı.</p>

  <p class="calibre1">Jonathan aşağıya bağırarak sessizliği bozdu.</p>

  <p class="calibre1">"Nasıl gidiyor, Jean-Paul?"</p>

  <p class="calibre1">Jean-Paul askısının içinde dönerek yukarı baktı. İyimser gülümsüyordu. Burnundan ve kulaklarından kan akıyordu. Gözbebekleri küçülmüştü. Şiddetli bir beyin sarsıntısı geçirdiği belliydi.</p>

  <p class="calibre1">"Kendimi harika hissediyorum, Jonathan! Ama durum tuhaf değil mi? Kaya bana çarptıktan sonra olanları hatırlamıyorum. Olay herhalde çok ilginçti. Ne yazık ki o sırada baygındım."</p>

  <p class="calibre1">Jonathan ile Karl bakıştılar. Alman tam bir şey söyleyeceği sırada Anderl bağırdı.</p>

  <p class="calibre1">"Bakın, bakın! Yıldızlara bakın!"</p>

  <p class="calibre1">Yıldızlarla onların arasında tül gibi bulutlar uçuşuyordu. Bazen yıldızların ışıltısını gizliyorlardı. Sonra birdenbire bütün yıldızlar kayboldu.</p>

  <p class="calibre1">Hiç rüzgar olmaması bu tuhaf sahneyi daha da korkunçlaştırdı. Ei-ger'ın çevresinde hava çok durgundu. Jonathan'ın bildiği kadarıyla ilk defa böyle bir şey oluyordu. Daha da kötüsü hava ısınıyordu.</p>

  <p class="calibre1">Kimse konuşarak sessizliği bozmadı. Boğucu gece Jonathan'a Kuzey Çin Denizi'ndeki tayfunları hatırlattı.</p>

  <p class="calibre1">Sonra bir dinamonun uğultusuna benzeyen hafif bir ses duyuldu. Ses gitgide yükseldi. Sanki bu kayanın derinliklerinden geliyordu. Etrafta ozonun o acımsı tatlı kokusu yayıldı ve Jonathan kendisinden altmış santim kadar ötedeki buz baltasının başına bakakaldı. Bunun etrafını yeşilimsi bir ışık sarmıştı. Işık titreyerek, sönükleşip parlayarak bir süre devam etti. Sonra çatırdayarak bir kavis çizdi ve kayanın içinde kayboldu.</p>

  <p class="calibre1">Karl, bütün Almanlar gibi açıklama yapmaya meraklıydı. Tam "Fo-ehn!" dediği sırada kayaları sarsan gökgörültüsü sesini boğdu.</p>
</body>
</html>
