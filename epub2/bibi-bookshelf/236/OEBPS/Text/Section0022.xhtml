<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">KLEİNE SCHEİDEGG - 5 TEMMUZ</h1>

  <p class="calibre1">Jonathan, Kleine Scheidegg Oteli'nin terasındaki yuvarlak metal masaya oturmuş, Vaudois içiyor, içkinin içindeki köpükleri zevkle seyrediyordu. Eğimli çayırlıktan Eiger'ın kasvetli kuzey yamacına baktı. Ağırlığı olmayan dağ güneşinin dayanılmaz sıcaklığı zaman zaman yükseklerden esen rüzgarla dayanılır hale geliyordu.</p>

  <p class="calibre1">Güneşin günde birkaç kez, o da kısa bir süreliğine değdiği karanlık içbükey yamaç Jonathan'ın tepesinde uğursuz bir şekilde yükseliyordu. Sanki dağın gövdesini Olympius Dağı'nın bir devi oymuş gibiydi.</p>

  <p class="calibre1">Hafif bir rüzgar esince, Jonathan elinde olmadan titredi. Yamaca tırmanmak için yaptığı iki girişimi, her ikisinde de kuzeyden esen ve Eigerwand'ın doğal amfiteatrında yankılanan korkunç fırtınaların onu yendiğini hatırladı. Rüzgar ve karın öfkesi burada o kadar sıradan bir şeydi ki, Bernli rehberler bunlara "Eiger Havası" diye isim takmışlardı. Beyaz Örümcek denen yüksek buz tarlasından inmek için dokuz saat uğraştıktan sonra kendi kendine bir daha Eiger'e tırmanmayacağına söz vermişti.</p>

  <p class="calibre1">Gene de... Dağı fethetmek hoş olacaktı.</p>

  <p class="calibre1">Güneş gözlüğünü düzeltti ve Eiger'ın yüksekliğine isteksiz bir hayranlıkla baktı. Manzara ender görülen türdendi: normal olarak dorukta koyu bir sis vardı ve dağın en güçlü savunma silahını oluşturan çığların homurtusu geliyordu. Gözleri bazı dağcıların yenilmesine ve ölmesine alışkın özellikleri inceledi.</p>

  <p class="calibre1">Bu dağdan korkuyordu; boğazı korkuyla tıkandı. Fakat aynı zamanda elleri kayaya dokunmak istiyordu ve bu güzel vahşiliği yeniden görme düşüncesiyle heyecanlanıyordu. Aklıyla bedeni arasındaki bu çatışm<span class="calibre7">a, bir dağcının zaman zaman yaşadığı bir şeydi. Bu onaylama hedefinin kimliğinin tırmanış başlamadan önce bildirilmesi yazık olacaktı. Belki de onaylamayı yaptıktan sonra da...</span></p>

  <p class="calibre1">Dağ güneşinde yanmış, uzun bacaklı bir sarışın birbirine çok yakın duran masaların arasında sıkışmıştı (oysa terasta başka kimse yoktu) ve Jonathan'a kalçasıyla çarparak bardağından biraz içki dökülmesine neden oldu.</p>

  <p class="calibre1">Bu kazanın bir sohbete yol açmasını umut ederek "Özür dilerim" dedi.</p>

  <p class="calibre1">Jonathan özürü sert bir tavırla başını sallayarak karşıladı. Kadın da, Jonathan ile dağ arasında duran ve parayla çalışan teleskoba doğru gitti (oysa altı teleskop daha vardı). Teleskopa eğilerek muhteşem kalçasını Jonathan'a doğru döndü. Jonathan şortunun altından görünen güneş yanığına bakmaktan kendini alamadı. Kadın İngilizce'yi İngilizler'e özgü bir aksanla konuşuyordu ve ata binmeye alışkın görünüyordu. Jonathan kadının ayakkabılarının İngiliz olmadığına dikkat etti. Mini eteğin ortaya çıkışından bu yana İngiliz kadınlar onları bir bakışta ayırt etmeye yarayan bu eteklerden giymeye başlamışlardı. İngiliz kadınların ayakkabıları usta ayakkabıcılar tarafından yapılırdı. Bu ayakkabılar çok rahattı.</p>

  <p class="calibre1">Jonathan kadının teleskobuna baktıktan sonra gözlerini gene Eiger'a kaydırdı.</p>

  <p class="calibre1">Eiger. Uygun bir isim. İlk Hıristiyanlar bu yüksek çayırlara geldikleri zaman daha yüksek iki dağa isim vermişlerdi: Jungfrau, Bakire; Monk, Keşiş. Fakat bu kötücül tepeye şeytani bir putperest ruhunun adı verilmişti. Eiger: İnsan Yiyen Dev.</p>

  <p class="calibre1">Yüzyılın başlangıcından önce Eiger'ın bütün yamaçlarına biri dışında tırmanılmıştı: Kuzey Eigerwand, İnsan Yiyen Dev'in Duvarı. Deneyimli dağcılar bu dağı "olanaksız" yamaçlar listesine almışlardı ve sporcular kendileri piton ve halkalarla silahlandırana kadar da öyle kaldı.</p>

  <p class="calibre1">Daha sonra, "olanaksız" yüzeyler bir biri arkasından rekorlar kitabına girdi, fakat Eiger'ın kuzey yamacı bakir kaldı. Sonra otuzların ortasında Nazilerin dağ ve bulut kültü genç Alman oğlanlar dalgasını gönderdi. Oğlanlar Eiger'ın savunmasına karşı onuru kırılmış anavatanlarına zafer kazandırma isteğiyle doluydular. Hitler ilk tırmanışı başaracak kişiye altın bir madalya verecekti. Sarı saçlı romantik çocuklar öldüler. Fakat dağ bakirliğini korudu.</p>

  <p class="calibre1">1935'in Ağustos ayında Max Sedlmayer ile Kari Mehringer geldiler. İkisi de daha zor tırmanışlarda deneyim kazanmışlardı ve Eiger'ı Alman dağcılık skoruna yazmak istiyorlardı. Turistler bu terastan onların tırmanışlarını teleskoptan seyrettiler. Bu ölüm seyircileri modern "Eiger Kuşları"nın ataları oldu. Eiger Kuşları tırmanış olduğu zaman Kleine Scheidegg Oteli'ne sürü sürü gelir, ölümle karşı karşıya olan dağcıların tırmanışlarını izlemek için bol bol para verir, sonra yenilenmiş bir şekilde yaşamlarına geri dönerler.</p>

  <p class="calibre1">Sedlmayer ve Mehringer çok zor olmayan, fakat düşen kayaların hedefi olan ilk sekiz yüz metreyi tırmandılar. Aşağıdaki izleyicilere göre tırmanış iyi gidiyor gibi gözüküyordu. Birinci günün sonunda dağcılar yaklaşık üç bin metreyi tırmanmışlar, Jungfran Demiryolu'nun Eigerwand tünelinin pencerelerine ulaşmışlardı. Bu pencereler aslında tüneli havalandırmak için açılmıştı, fakat dağcıları kurtarmak da hesaba katılmıştı.</p>

  <p class="calibre1">Ertesi gün Sedlmayer ve Mehringer ender görülen güzel havadan yararlanıp İlk Buz Tarlası'na vardılar, fakat çok yavaş hareket ediyorlardı. Teleskop atmacaları, dağcıların düşen kayalarla buzdan korunmak için başlarına kasket geçirdiklerini görüyorlardı. Yukarıdan inen daha kararlı salvolardan korunmak için zaman zaman durup bir yere sığınıyorlardı. İkinci Buz Tarlası'na girer girmez bir sis tabakası ortalığı kapladı ve bir buçuk gün kimse onları göremedi. O gece Eiger'da fırtına çıktı, öyle ki oteldekiler uyuyamadıklarından şikayet ettiler. Sedlmayer ile Mehringer'in de pek uyuyamadıkları açıktı. Isı hızla düştü. Yamaçta <span class="calibre7">ne kadar soğuk olduğunu ise Allah bilirdi. Beyaz Örümcek'in dağcılara lütfettiği güzel hava sona ermişti. Eiger Havası başlamıştı.</span></p>

  <p class="calibre1">Pazar günü bulutlar kalkınca, dağcılar yukarıya tırmanırken görüldü. Oteldekiler neşelendiler ve genç Almanların doruğa varacağı konusunda bahisler yapıldı. Fakat deneyimli dağcılarla rehberler birbirlerine utançla bakarak kalabalığın yanından uzaklaştılar. Çocukların şansı olmadığını ve yalnızca çığlar yollarını kestiği için tırmandıklarını, ölümü bekleyerek pitonlardan sallanmak yerine tırmanmanın daha iyi olduğunu biliyorlardı.</p>

  <p class="calibre1">Flariton'a (Jonathan'ın ekibinin ilk girişimlerinde vardıkları en yüksek nokta) doğru yavaş yavaş tırmandılar. Gene bulutlar indi ve turistler onların ölümünü göremediler.</p>

  <p class="calibre1">O gece yamaçta sert bir rüzgar esti.</p>

  <p class="calibre1">Bir kurtarma ekibi oluşturmak için küçük bir girişim yapıldı, fakat kimse onların canlı olduğunu sanmıyordu. Bir Alman pilot yamacı araştırmak için uçağıyla uçtu. Dağcıları soğuktan donarak ölmüş bir şekilde iplerinden sallanırken gördü.</p>

  <p class="calibre1">Bu olayla birlikte Eiger efsanesi oluştu. Bugüne kadar Üçüncü Buz Tarlası'nın üstündeki Flariton'ın bu noktası Ölüm Vadisi olarak adlandırılır. Eiger ile insan arasındaki oyun bu olayla başladı.</p>

  <p class="calibre1">Skor: İnsan Yiyen Dev—2; İnsan—0.</p>

  <p class="calibre1">1936'nın başında iki Alman, dağı denemeye geldi. Mümkün olursa doruğa varmayı deneyeceklerdi. Önce bir eğitim tırmanışı yapmaya karar verdiler. İçlerinden birini bir çığ aldı ve boynunu kayaya çarparak kırdı.</p>

  <p class="calibre1">İnsan Yiyen Dev—3; İnsan—0.</p>

  <p class="calibre1">Aynı yılın Temmuz ayında, Almanlar İnsan Yiyen Dev'e tekrar meydan okudular. Bu kez dört kişilik bir ekiptiler: Rainer, Angerer, Kurtz ve Hinterstoisser. Turistler gene onları izleyip bahse tutuştular. Hitler'in o yıllardaki popülerliğinden etkilenen gençler basına melodrama<span class="calibre7">tik açıklamalar yaptılar: "Ya Dağ bizi yener, ya biz onu!"</span></p>

  <p class="calibre1">Dağ onları yendi.</p>

  <p class="calibre1">Ekibin en deneyimlisi olan Hinterstoisser, daha sonraki tırmanışlara yardımcı olan bir yol bulmuştu. Fakat zaferlerinden o kadar emindiler ki, ekibin son kişisi de geçtikten sonra ipi çektiler. Bu kendilerine aşın güvenleri ölümlerine neden oldu.</p>

  <p class="calibre1">Ekip iyi tırmanıyordu, fakat Angerer muhtemelen kayadan düşerek ayağını burkmuştu ve diğerleri ona yardım etmek için yavaş gidiyorlardı. İlk kamplarını Kızıl Kaya'nın tam üstünde kurdular. Bir günde Eiger'ın yarısından fazlasını tırmanmışlardı!</p>

  <p class="calibre1">Ertesi gün yaralı dağcı giderek daha da güçten düşmeye başladı. Fakat Üçüncü Buz Tarlası'na ulaşıp Ölüm Vadisi'nin tam altında kamp kurdular. Şafak söküp seyirciler teleskopların başına üşüştüğünde, ekip aşağı inmeye başlamıştı. Yaralı adamın onların devam etmesini engellediği anlaşılıyordu.</p>

  <p class="calibre1">Yaralı dağcı düşünülürse düzgün ve çabuk bir şekilde ilk iki buz tarlasını indiler. Fakat gece olunca üçüncü bir kamp kurmak zorunda kaldılar. O gece Eiger Havası ıslak elbiselerini buzdan zırh haline getirmiş olmalı. Güçten düşünce ertesi gün yalnızca üç yüz metre gidebildiler.</p>

  <p class="calibre1">Dördüncü kez ve bu kez yiyecekleri olmadan pek konuksever olmayan bir yerde kamp kurmak zorunda kaldılar.</p>

  <p class="calibre1">Oteldeki bazı izleyiciler ekibin şansının iyi olduğunu düşünüyordu. Ne de olsa önlerinde yalnızca Hinterstoisser Dönüşü ve Zor Yarık vardı, ondan sonrası görece kolaydı.</p>

  <p class="calibre1">Fakat ekip iplerini dönüşten önce çekmişti.</p>

  <p class="calibre1">Ertesi sabah her yan buz kaplıydı. Giderek artan bir umutsuzlukla defalarca ilerlemeyi denediler ve her seferinde aç İnsan Yiyen Dev tarafından durduruldular.</p>

  <p class="calibre1">Sis indi ve turistler bütün gece çığların homurtusunu dinlediler. Eiger'e bir isim daha iliştirildi: Hinterstoisser Dönüşü.</p>

  <p class="calibre1">İnsan Yiyen Dev—7; İnsan—0.</p>

  <p class="calibre1">1937 yılı boyunca ekipler birbiri ardına Eiger'a saldırıda bulunup yenildiler. Vorg ve Rebitsch'in Ölüm Vadisi'nden geri çekilişleri sırasında dağ az kalsın daha fazla kurban alıyordu.</p>

  <p class="calibre1">Fakat skor değişmedi.</p>

  <p class="calibre1">1938 Haziran'ında iki İtalyan (İtalya'da da milliyetçi hareketler ayağa kalkmıştı) Zor Yarık yakınlarında öldü.</p>

  <p class="calibre1">Fakat ip ve piton teknikleri düzenli olarak mükemmelleştiriliyor, bu arada dağın doğal savunma sistemleri belleklerde aynı kalıyordu. Böylece o yılın Haziran ayında bir Alman ekibi sonunda Eiger'ın kuzey yamacını "olanaksızlar" listesinden sildi.</p>

  <p class="calibre1">İnsan Yiyen Dev—9; İnsan—1</p>

  <p class="calibre1">Savaş yılları sırasında Eiger saldırılardan muaf kaldı. Hükümetler genç insanları zaferlere adlarını yazdırmaları konusunda başka yollarla teşvik ettiler.</p>

  <p class="calibre1">Fakat barış gelir gelmez Eiger'e tekrar hücum edildi. Son yıllarda otuzdan fazla kişi son kar eğiminde takılıp kaldı ve İnsan Yiyen Dev'in tek bir taşına bile dokunmayacakları konusunda ağlayarak söz verdiler. Fakat girişimlerin büyük bir kısmı hâlâ hava ve çığlar tarafından engelleniyor ve ölüm oranı düzenli olarak yükselmeye devam ediyor. Beyaz Örümcek'in kritik buz tarlası son trajedilerde çok önemli bir rol oynadı: 1957'de üç adamın öldüğü ve dördüncüsünün ancak açlık ve susuzluktan buz yemeye başladığı sırada kurtarıldığı olay gibi.</p>

  <p class="calibre1">Jonathan ileriye doğru bakarak Eiger'ın ölüm listesini kafasından geçiriyordu.</p>

  <p class="calibre1">Teleskoptaki İngiliz kadın "Bir sorun mu var?" diye sordu. Jonathan onu unutmuştu.</p>

  <p class="calibre1">"Neden bana böyle bakıyorsunuz?" Nedeni tahmin ederek gülümsedi.</p>

  <p class="calibre1">"Sana bakmıyordum, canım. Senin üzerinden daha ileriye bakıyordum."</p>

  <p class="calibre1">"Ne kadar hayal kırıcı. Size katılabilir miyim?" Jonathan'ın suskunluğunu davet olarak yorumladı. "O dağa o kadar büyük bir dikkatle bakıyordunuz ki, size dikkat etmekten kendimi alamadım. Umarım oraya tırmanmayı düşünmüyorsunuz."</p>

  <p class="calibre1">"Oh, hayır. Bir daha tırmanmam."</p>

  <p class="calibre1">"Daha önce tırmandınız mı?"</p>

  <p class="calibre1">"Denedim."</p>

  <p class="calibre1">"Çok mu korkunç?"</p>

  <p class="calibre1">"Çok korkunç."</p>

  <p class="calibre1">"Dağcılar hakkında bir teorim var. Bu arada adım Randie—Randie Nickers."</p>

  <p class="calibre1">"Jonathan Hemlock. Teorin nedir, Randie?"</p>

  <p class="calibre1">"Şey... biraz şarap alabilir miyim? Yeterli. Sakıncası yoksa sizin bardağınızı kullanacağım. Şey, teorim şu: erkekler dağlara bir tür hayal kırıklığı nedeniyle tırmanıyorlar. Bunun diğer arzuların baskı altında tutulması olduğunu düşünüyorum."</p>

  <p class="calibre1">"Cinsel arzular elbette."</p>

  <p class="calibre1">Randie şarabını yudumlarken ciddi bir şekilde başını salladı.</p>

  <p class="calibre1">"Evet, muhtemelen. Bu şarap yarı köpüklü, değil mi?"</p>

  <p class="calibre1">Jonathan ayağını boş bir iskemleye koyup arkasına yaslandı. Yüzünü güneşe doğru çevirmişti.</p>

  <p class="calibre1">"Bu şarapta İsviçreli bayanların kahkahaları var, yanakları kızarmış fakat köy delikanlılarının gösterdiği ilgiden memnunlar. Ancak bu neşe Oberland köylüsünün sertliğini gizleyemiyor ve şarapta bu da var."</p>

  <p class="calibre1">Randie bir an suskun kaldı.</p>

  <p class="calibre1">"Umarım şaka ediyorsunuzdur."</p>

  <p class="calibre1">"Elbette şaka ediyorum, Randie. İnsanlar genellikle sana takılmaz mı?"</p>

  <p class="calibre1">"Erkekler takılmaz. Tipik olarak benimle sevişmeye çalışırlar."</p>

  <p class="calibre1">"Bunu nasıl yaparlar? Tipik olarak mı?"</p>

  <p class="calibre1">"Şey, son zamanlarda çok iyi yapıyorlar. Eve dönüp düzgün bir evlilik hayatı sürdürmeden önce bir tür tatil için İsviçre'deyim."</p>

  <p class="calibre1">"Hâlâ zaman varken de vücudunun lütuflarını saçıyorsun."</p>

  <p class="calibre1">"Buna benzer bir şey. Rodney'i sevmiyor değilim. Gerçekten çok değerli bir insan. Fakat o yalnızca Rodney."</p>

  <p class="calibre1">"Ve zengin."</p>

  <p class="calibre1">"Oh, öyle sanıyorum." Bir an kaşlarını çattı. "Umarım öyledir. Oh, elbette zengin! Beni amma da korkuttunuz. Fakat onun en güzel yanı soyadı."</p>

  <p class="calibre1">"Nedir?"</p>

  <p class="calibre1">"Smith. Rodney Smith."</p>

  <p class="calibre1">"Onun en güzel yanı bu mu yani?"</p>

  <p class="calibre1">"Elbette Smith kendi başına muhteşem bir soyadı değil. Aslında son derece sıradan olduğuna inanıyorum. Fakat sonunda kendi soyadımdan kurtulduğum için memnunum. Bütün yaşamım boyunca bana çile çektirdi."</p>

  <p class="calibre1">"Randie Nickers kulağa güzel geliyor."</p>

  <p class="calibre1">"Çünkü sen bir Amerikalısın. Bunu aksanına bakarak söyleyebilirim. Fakat İngiliz argosunda 'knickers' külot anlamına gelir. Okuldaki kızların bununla nasıl eğlendiklerini bir düşünsen."</p>

  <p class="calibre1">"Anlıyorum." Jonathan bardağını geri alıp kendine biraz şarap koydu. Kendisinde böyle tipleri çeken ne olduğunu merak etti.</p>

  <p class="calibre1">Randie, "Ne demek istediğimi anlıyor musun?" diye sordu. Konuşmak yerine düşündüğünü unutmuştu.</p>

  <p class="calibre1">"Tam olarak değil."</p>

  <p class="calibre1">"Oh, en büyük ilgi alanları olan konuya hemen giren yabancılar konusunda da bir teorim var. Külotlardan söz ediyordum. Bu hakkımızda Çok şeyi açıklıyor, değil mi?"</p>

  <p class="calibre1">Jonathan, "Ata biniyorsun, değil mi?" diye sordu.</p>

  <p class="calibre1">"Evet, doğru! Amcam için şovlar yapıyorum. Bunu nasıl bildin?"</p>

  <p class="calibre1">"Kesin olarak bilmiyordum, daha çok umuyordum. Bacaklarının arasında güçlü hayvanlar olmasından hoşlanan kadınlar hakkında da bir teorin var mı?"</p>

  <p class="calibre1">Kadın kaşlarını çattı.</p>

  <p class="calibre1">"Bunu hiç düşünmemiştim aslında. Fakat sanırım haklısın. Senin dağa tırmanman gibi bir şey, değil mi? Ortak bir yan bulmak her zaman güzeldir." Gözlerini kısarak Jonathan'a baktı. "Nereli olduğunu bilmiyorum. Soyadın hiç yabancı gelmiyor." Düşündü. "Jonathan Hemlock... Ah! Siz yazar mısınız?"</p>

  <p class="calibre1">"Yalnızca makale yazarı."</p>

  <p class="calibre1">"Evet! Biliyordum! Sanat falan konularında kitaplar yazıyorsunuz. Slade'de size çok düşkünler."</p>

  <p class="calibre1">"Evet, orası iyi bir okuldur. Ne yapmamızı istersin, Randie? Köyde yürüyüşe çıkmak mı? Yoksa hemen yatağa mı gidelim?"</p>

  <p class="calibre1">"Köyde yürüyüş harika olur. Aslında romantik. Sevişeceğimiz için seviniyorum. Sevişme konusunda da bir teorim var. Sevişmeyi birinci sınıf bir buz kırıcı olarak görüyorum. Bir erkekle sevişirsin ve öğrendiğin ilk şey el ele tutuşmak ve senli benli konuşmak olur. Soyadı yerine isimle seslenmeyi tercih ederim. Muhtemelen ailemin soyadından dolayı. İngiltere'de knickers'ın ne olduğunu söylemiş miydim?"</p>

  <p class="calibre1">"Evet."</p>

  <p class="calibre1">"O halde isimlere karşı tavrımı takdir edersin. Tavırlar konusunda da bir teorim var..."</p>

  <p class="calibre1">Jonathan, Randie'nin ertesi sabah Londra'ya döneceğini öğrendiği zaman hiç üzülmedi.</p>
</body>
</html>
