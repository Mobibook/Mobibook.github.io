<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4">KLEİNE SCHEİDEGG - 6 - 7 TEMMUZ</h1>

  <p class="calibre1">O sabah iki kere giyinmek zorunda kaldılar ve treni neredeyse kaçırıyorlardı. Tren hareket ederken Bayan Nickers kompartmanın penceresinden sarkarak "Gerçekten çok güzel gözlerin var, Jonathan!" diye seslendi. Sonra bir kayakçının yanındaki koltuğuna oturarak ona teorilerini anlatmaya başladı.</p>

  <p class="calibre1">Jonathan yerleri, bölgeleri ve duruşları kendi adlarıyla andığını hatırlayarak gülümsedi.</p>

  <p class="calibre1">Oteli köye bağlayan dik kaldırım taşlı yoldan çıkmaya başladı. Eiger'ın batı yamacına bir rehberle eğitim tırmanışı yapacaktı. Kuzey Yamaçtan çok farklı olmasına rağmen batı yolu da saygı duyulması gerekecek kadar can almıştı.</p>

  <p class="calibre1">Eğitimin yanı sıra otelden mümkün olduğunca uzak kalmak istemesinin bir nedeni daha vardı. Her zaman olduğu gibi bütün önlemlere karşı otel yönetimi bir şekilde Eigenvand'a tırmanılacağını sezmişti. Gizli telgraflar gönderildi; en iyi odalar, çok geçmeden otele üşüşecek olan "Eiger Kuşları" için ayrıldı. Bütün dağcılar gibi Jonathan da bu heyecan açı jet sosyeteden nefret ediyordu. Ben ve tırmanış ekibinin diğer üyelerinin henüz gelmemiş olmasına seviniyordu, çünkü onlarla birlikte kuşlar da otele üşüşecekti.</p>

  <p class="calibre1">Kaldırım taşlı yolun yarısında Jonathan Vaudois içmek için bir kafenin önünde durdu. Hafif dağ güneşini yanaklarında hissetmek çok hoşuna gidiyordu.</p>

  <p class="calibre1">"Barlarda karşılaştığın kızlara şarap ikram eder misin?" Arkadan, kafenin karanlık kısmından yanına yaklaşmıştı. Sesi Jonathan'ı bir kurşun gibi sarstı. Geriye dönmeden uzanıp ona bir iskemle <span class="calibre7">uzattı. Kadın bir süre ona baktı, bakışları hüzünlüydü.</span></p>

  <p class="calibre1">Garson geldi, siparişi aldı ve şarapla dönerek gitti. Kadın bardağı masanın üzerindeki bir su birikintisinde oynatmaya başladı. Jonathan'ın soğuk, davetkâr olmayan gözlerine bakmaktansa oraya bakmayı tercih ediyordu.</p>

  <p class="calibre1">"Biliyorsun, bu konuşmayı hazırlamıştım. İyi bir konuşmaydı. Sen sözümü kesmeden ya da yürüyüp gitmeden önce hızla söylemek zorundaydım."</p>

  <p class="calibre1">"Nasıldı?"</p>

  <p class="calibre1">Kız ona bakıp, sonra başını çevirdi.</p>

  <p class="calibre1">"Unuttum."</p>

  <p class="calibre1">"Hayır, haydi. Bir dinleyelim bakalım. Bildiğin gibi kolayca kandırılabilirim."</p>

  <p class="calibre1">Kız başını salladı ve belli belirsiz gülümsedi.</p>

  <p class="calibre1">"Teslim oluyorum. Bu düzeyde başarılı olamam. Burada oturup seninle sakin ve olgun bir tavırla konuşamam. Ben..." Başını kaldırdı, insan duygularının yanında sözlerin ne kadar zavallı kaldıklarını düşünüyordu. "Üzgünüm. Gerçekten."</p>

  <p class="calibre1">"Bunu neden yaptın?" Jonathan yumuşayacağa benzemiyordu.</p>

  <p class="calibre1">"Biraz adil olmaya çalış, Jonathan. Çünkü bu görevi alman gerektiğine inandığım —ve hâlâ da inanıyorum— için yaptım."</p>

  <p class="calibre1">"Görevi aldım, Jemima. Herşey harika."</p>

  <p class="calibre1">"Böyle konuşmaktan vazgeç. Diğer tarafın bizden önce biyolojik silaha sahip olmasının ne demek olduğunu biliyor musun?"</p>

  <p class="calibre1">"Oh, elbette. Bütün bedelleri ödeyerek elimizde tutmalıyız! Kuşku duymayan bazı Japon kentlerine atabiliriz sonra!"</p>

  <p class="calibre1">Jemima bakışlarını yere indirdi.</p>

  <p class="calibre1">"Arada fark olmadığını düşündüğünü biliyorum. O gece de bundan söz etmiştik. Hatırlıyor musun?"</p>

  <p class="calibre1">"Hatırlamak mı? Sen kaleyi içten fethetmeyi iyi biliyorsun."</p>

  <p class="calibre1">Jemima şarabını yudumladı.</p>

  <p class="calibre1">"En azından o tabloyu kaybetmeyeceğine dair söz verdiler."</p>

  <p class="calibre1">"Sözlerini tuttular. Vicdanın rahat olsun."</p>

  <p class="calibre1">"Evet." Jemima iç çekti. "Fakat hâlâ bir sorunum var."</p>

  <p class="calibre1">"Nedir?"</p>

  <p class="calibre1">Kayıtsız bir tavırla "Seni seviyorum" dedi.</p>

  <p class="calibre1">Kısa bir sessizlikten sonra Jonathan kendi kendine gülümseyerek başını salladı.</p>

  <p class="calibre1">"Seni küçümsemişim. Sen kaleyi içten fethetmeyi iyi değil çok iyi biliyorsun."</p>

  <p class="calibre1">Sessizlik yoğunlaştı ve Jemima böyle konuşmayı bırakmazsa Jonathan'ın çekip gideceğini anladı.</p>

  <p class="calibre1">"Dün seni Jemima'ya hiç benzemeyen — sarışın ve İngiliz— biriyle yürürken gördüm. İyi miydi?"</p>

  <p class="calibre1">"Yeterince."</p>

  <p class="calibre1">"Benim kadar?"</p>

  <p class="calibre1">"Hayır."</p>

  <p class="calibre1">"Memnun oldum!"</p>

  <p class="calibre1">Jonathan onun dürüstlüğüne gülmekten kendini alamadı.</p>

  <p class="calibre1">"Burada olduğumu nasıl öğrendin?"</p>

  <p class="calibre1">"Bay Dragon'un bürosunda senin dosyanı incelemiştim, unutma. Bu görev de dosyanın içindeydi."</p>

  <p class="calibre1">"Anlıyorum." Demek Dragon bu görevi kabul edeceğinden o kadar emindi ki bunu da dosyaya koymuştu. Jonathan öngörülebilir olmaktan hoşlanmadı.</p>

  <p class="calibre1">"Bu gece seni görecek miyim, Jonathan?" Sesinde bir cesaret vardı. İncitilmek istiyordu.</p>

  <p class="calibre1">"Bugün dağa tırmanmak için bir randevum var. Bütün gece orada <span class="calibre7">olacağım."</span></p>

  <p class="calibre1">"Ya yarın?"</p>

  <p class="calibre1">"Lütfen git. Seni cezalandırma niyetinde değilim. Senden nefret etmek de, seni sevmek de istemiyorum. Yalnızca gitmeni istiyorum."</p>

  <p class="calibre1">Jemima kucağındaki eldivenleri kıvırdı. Kararını vermişti.</p>

  <p class="calibre1">"Dağdan döndüğünde burada olacağım."</p>

  <p class="calibre1">Jonathan kalkıp masaya para bıraktı.</p>

  <p class="calibre1">"Lütfen olma."</p>

  <p class="calibre1">Kızın gözleri birden yaşlarla doldu.</p>

  <p class="calibre1">"Bunu neden yapıyorsun, Jonathan? Bunun tek taraflı bir aşk olmadığını biliyorum. Senin de beni sevdiğini biliyorum."</p>

  <p class="calibre1">"Bunu da atlatırım." Jonathan kafeden çıkıp otele doğru çevik adım<span class="calibre7">larla yürüdü.</span></p>

  <p class="calibre1">İsviçreli rehber şafağın ilk ışıklarıyla yola çıkmalarına bütün meslektaşları gibi homurdandı ve yakındı. Geceyi dağda geçirmek zorunda kalacaklardı. Jonathan eğitim için geceyi dağda geçirmeyi zaten istediğini açıkladı. Rehber önce anlamadı, sonra vazgeçiyorum dedi. Fakat Jonathan iki katı ücret teklif ettiği zaman geceyi dağda geçirme fikrinin harika bir fikir olduğunu birden kavrayıverdi.</p>

  <p class="calibre1">Jonathan İsviçreliler'i her zaman paraya âşık, aksi, dindar, paraya âşık, bağımsız, düzenli, paraya âşık insanlar olarak görmüştü. Bern Oberlandlı bu insanlar iyi dağcılardı, bir dağın yamacında başı derde girmiş bir dağcıyı kurtarmak için kendilerini riske atarlardı. Fakat kurtardıkları adama, kurtaramamışlarsa en yakın akrabasına faturalarını göndermemezlik de etmezlerdi.</p>

  <p class="calibre1">Tırmanış yorucu oldu, fakat herhangi bir olayla karşılaşmadılar. Jonathan aklını Jemima'dan kurtarsa gece kamp kurdukları yerde rehberin soğuktan şikayet etmesine içerlerdi.</p>

  <p class="calibre1">Ertesi gün otele dönünce rehberin faturasını aldı. Çift ücrete rağmen ödenmesi gereken bazı küçük şeyler de vardı. Bunlar arasında kullanmadığı ilaçlar, kamp yemekleri (Jonathan kendi yiyeceklerini getirmişti) ve bir botun dörtte birinin parası da vardı. Bu son şey artık fazlaydı. Rehberi odasına çağırıp onu sorguya çekti. Rehber sabırlı sabırlı açıkladı.</p>

  <p class="calibre1">"Ayakkabılar eskiyor, bunu inkar edemezsiniz. Elbette dağa çıplak ayakla tırmanılmaz. Tamam mı? Matterhorn için genellikle botların yarı parasını talep ederim. Eiger ise yarıdan da fazla eder ve ben gene de sizden dörtte birini istedim. Bunu iyi bir arkadaş olduğunuz için yaptım."</p>

  <p class="calibre1">"Bana ipin eskimesinin parasını da ödetmediğine şaşırdım."</p>

  <p class="calibre1">Rehberin kaşları kalktı. Oh!" Faturayı alıp inceledi.</p>

  <p class="calibre1">"Kesinlikle çok haklısınız, efendim. Bunu unutmuşum." Cebinden bir kalem çıkartıp ipi de yazdı, sonra toplamı düzeltip kontrol etti. "Size başka nasıl yardım edebilirim?" diye sordu.</p>

  <p class="calibre1">Jonathan kapıyı gösterince rehber sert bir tavırla eğilerek çıktı.</p>

  <p class="calibre1">Jonathan'ın duyduğu tanımlanmamış gerginlik ve heyecan, İsviçre'de bulunduğu zamanlar hep duyduğu iç sıkıntısıyla daha da artıyordu. Bu ruhsuz ülkede muhteşem Alpler'in bulunmasını doğanın en kötü kaprislerinden biri olarak görüyordu. Otelde amaçsızca dolaşırken alt sınıftan Eiger Kuşları'nın öpüşüp aptalca kıkırdadıklarını gördü. Yaşamında temizliği tercih edenler hariç kimse İsviçre'yi sevmez, diye düşündü. İsviçre'de yaşayan biri İskandinavya'da da yaşayabilir. İskandinavya'da yaşayan biri de lutefisk yiyebilir. Lutefisk yiyen de...</p>

  <p class="calibre1">Hızlanıp odasına gitti. Ben ertesi gün gelecekti. Jonathan bu otelde, erkenden gelmiş Eiger Kuşları'nın merak hedefi olarak gereksiz zaman geçirmeyi istemiyordu.</p>

  <p class="calibre1">Telefon çaldı.</p>

  <p class="calibre1">Ahizeyi kaldırarak öfkeyle "Ne var?" diye sordu.</p>

  <p class="calibre1">Jemima, "Benim olduğumu nasıl bildin?" dedi.</p>

  <p class="calibre1">"Bu gece için bir planın var mı?"</p>

  <p class="calibre1">Kız hiç tereddüt etmeden "Seninle sevişmek" dedi.</p>

  <p class="calibre1">"Önce kafede bir yemeğe ne dersin?"</p>

  <p class="calibre1">"Harika. Bu aramızda herşeyin düzeldiği anlamına mı geliyor?"</p>

  <p class="calibre1">"Hayır." Jonathan onun varsayımına şaşırdı.</p>

  <p class="calibre1">"Oh." Bir an hat suskun kaldı. "Yirmi dakika sonra görüşürüz."</p>

  <p class="calibre1">"On beş dakika olsa."</p>

  <p class="calibre1">Kafenin terasına akşam çabucak indi. Brandylerinin son yudumunu sessizce içtiler. Jemima, Long Island'da birlikte geçirdikleri zamana hiç değinmeme konusunda dikkatli davranıyordu. Jonathan'ın aklı başka yerlerdeydi, Eiger'dan esen soğuk havanın farkında değildi.</p>

  <p class="calibre1">"Jonathan."</p>

  <p class="calibre1">"Hı-m?"</p>

  <p class="calibre1">"Beni affettin mi?"</p>

  <p class="calibre1">Jonathan başını yavaşça salladı.</p>

  <p class="calibre1">"Sorun bu değil. Bir daha asla sana güvenemem."</p>

  <p class="calibre1">"Peki bunu isteyecek misin?"</p>

  <p class="calibre1">"Kesinlikle."</p>

  <p class="calibre1">"O halde bu ilişkiden bir şeyler çıkarabilirdik diyorsun."</p>

  <p class="calibre1">"Çıkarabileceğimizden kesinlikle eminim."</p>

  <p class="calibre1">"Hiç şansımız yok mu? Hiç mi?"</p>

  <p class="calibre1">Jonathan cevap vermedi.</p>

  <p class="calibre1">"Sen duyguları karışık bir adamsın. Biliyor musun? Beni daha öpmedin."</p>

  <p class="calibre1">Jonathan bu hatasını düzeltti. Yüzleri yavaşça birbirinden ayrılırken, Jemima içini çekti.</p>

  <p class="calibre1">"Dudakların da bir belleği olduğunu bilmiyordum."</p>

  <p class="calibre1">Onları çevreleyen son sarı ışıkları seyrettiler.</p>

  <p class="calibre1">"Jonathan. Evindeki şu olay..."</p>

  <p class="calibre1">"Bu konuda konuşmak istemiyorum."</p>

  <p class="calibre1">"Seni inciten asıl olarak para değildi, değil mi? Demek istiyorum ki, birlikte çok iyiydik. Bütün gün boyunca. Yalnızca yatakta değil. Hey, biliyor musun?"</p>

  <p class="calibre1">"Söyle."</p>

  <p class="calibre1">Kız kendine güldü.</p>

  <p class="calibre1">"Paranı aldıktan sonra bile, çıkmadan önce dönüp seninle sevişmemek için kendimi güç tuttum. Bunu yapsaydım parayı çaldığımı keşfedince çok daha sinirlenirdin, değil mi?"</p>

  <p class="calibre1">"Evet. Çok sinirlenirdim."</p>

  <p class="calibre1">"O çılgın adama ne oldu? Adı neydi?"</p>

  <p class="calibre1">"Bay Monk mu? Bilmiyorum. Bir süredir evde değildim."</p>

  <p class="calibre1">"Öyle mi?" Jemima bunun kendisi için iyi olmadığını sezdi.</p>

  <p class="calibre1">"Hayır." Jonathan ayağa kalktı. "Sanırım odanda bir yatak vardır."</p>

  <p class="calibre1">"Biraz dar ama."</p>

  <p class="calibre1">"Bir çaresine bakarız."</p>

  <p class="calibre1">Jemima bir daha geçmişi hatırlatmamasının iyi olacağını düşündü.</p>
</body>
</html>
