<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">İKİNCİ KISIM</h1>

  <p class="calibre1"><b class="calibre9">Defterin ilk kısmı burada bitiyordu. Onu takip eden birkaç sayfada karmakarışık rakamlar, adresler, evrak-ı resmiye numara ve tarihleri vardı. Sonra, aradan on sene geçtiğini gösteren bir tarih ile tekrar başlıyordu:</b></p>

  <h4 class="sigilnotintoc1" id="sigil_toc_id_15">Nisan, 13...</h4>

  <p class="calibre1">Bahar olmuş... Bunu karşı bahçede çiçek açmış bir ağaçtan anladım.</p>

  <p class="calibre1">Pencerenin yanında saatlerce oturdum, civar binalardan birinin damında kayboluncaya kadar güneşi seyrettim. Burada ne kadar rahattım. Artık gece, gündüz çalışmaya didinmeye mecbur değildim. Rakıyı da bırakmıştım. Sinirlerim düzelmişti. Hazır yemek, hazır yatak, gam yok, kasavet yok. Etrafımdaki insanlarla konuşuyor, âdeta tabiî ve mes'ut bir insan oluyordum. Yazık ki, bir hafta sonra müddetim bitiyor, umumî hapishaneden çıkıyorum: büyük zindanıma dönüyorum. İşkencelerim tekrar başlayacak. Tekrar iş aramak için oradan oraya koşmak, el etek öpmek, en ağır hakaretlere boyun eğmek lâzım gelecek... Geç vakit ellerim boş, midem boş, ayakkaplarım su içinde Köprünün ayazında vapur beklerken tekrar karanlık suları seyretmek, kendini bir türlü ölüme razı edemeyerek dakikalarca kararsızlıktan mahvolmak lâzım gelecek... Sonra, gece yarısına doğru, mağlûp ve ümitsiz, cehennemin kapısını çalmak...</p>

  <p class="calibre1">Şansım yardım eder de iş bulursam aynı hal... Ne kadar çalışıp çabalasam kazancım yine kâfi gelmeyecek... Yine dolandırıcılığa, hırsızlığa başlayacağım... Yine yakalanmak, yine hakarete uğramak, karakollara, mahkemelere sürüklenmek, hapse atılmak korkusu... Güya hapishaneye girmek, iyi kötü bir yemek ve yatak bulmak, üç beş ay kaygusuz yaşamak korkulacak bir şeymiş gibi... Ben, dünyada bu manasız korkuya kızdığım kadar hiçbir şeye kızmıyorum... İnsan, ilk defa yakalandığı, türlü hakaretlerle mahkemeye verildiği zaman utansın; anlarım. Fakat aynı şeyi ikinci, üçüncü, dördüncü defa tekrar etmeye mecbur kaldığınız vakit aynı tereddüdü, aynı korku ve hicabı duyarak boş yere kendinizi üzmeniz niçin?</p>

  <p class="calibre1">Ben Diyarbakır'dan döneli aşağı yukarı on sene oluyor. Merhum Abdüssamet nasıl bir aileye düştüğümü, ne olacağımı bana daha o zaman haber vermişti. Fakat ne çare ki, bir kere ayağım kaymış bulunuyordu. Çok uğraştım, en zayıf ümitlere sarıldım. Fakat hiçbir şey beni bu uçurumun dibine kadar yuvarlanmaktan kurtaramadı.</p>

  <p class="calibre1">Vaadedilen Gümrük müfettişliği için İstanbul'da beni iki ay uğraştırdılar. Başka bir zamanımda olsaydı bu memuriyeti belki hiç de alamazdım. Fakat çaresizlik -canını kurtarmak için çırpınan hayvanlar gibi- kuvvetimi kat kat artırmıştı. Mütemadiyen koşuyor, yalvarıyor, hatta tehdit ediyordum. Bu müddet esnasında evimin gündelik ihtiyaçlarını temin için de ayrıca binbir çareye başvurmak lâzımdı.</p>

  <p class="calibre1">Ailem, zalim ve sinsi bir düşman gibi omuz başımda bekliyor, dışarı ile yaptığım amansız mücadelede mütemadiyen hızımı kesiyor, beni arkadan vurmak için en düşkün ve mağlûp saatlerimi bekliyordu. Ben, işe girdikten sonra da bu, böyle devam etti. Onlardan biraz cesaret alsaydım, belki kendimi bir dereceye kadar toplardım.</p>

  <p class="calibre1">Fakat, yazık ki böyle olmadı; borçlarım günden güne arttı, bütün gün işbaşında bin türlü insanla didişiyordum. Sonra bu, bitince alacaklılara sıra geliyordu. Geceye doğru bitkin bir halde eve dönünce de karımla kaynanamla karşılaşıyordum. Onlar, hakikî çehrelerini artık benden saklamaya lüzum görmüyorlardı. Bu ana kızda görülmemiş bir işkence dehası var. Hatır ve hayale gelmez hakaretlerle beni kudurttuktan sonra aciz ile ağlaşmaya başlıyorlar, bozuk sinirlerimi büsbütün harap ediyorlardı.</p>

  <p class="calibre1">O vakit, dünyada bir insan gibi ne düşündüğümü, ne yaptığımız bilmez bir hale geliyordum. Bu tesirlerle vazife başında ufak tefek suiistimallere başladım. İnsan, bir kere bu yola döküldü mü, çorap söküğü gibi gider... Evvelâ bazı yolsuzluklara göz yumuyor; bunun temin ettiği para ile sokakta yakama yapışan, evde kapımın önüne gelip rezalet çıkaran alacaklıların en azılılarını susturuyordum. Sonra işi büyüttüm; insafsızca çalmaya başladım. Az zaman içinde elime epeyce para geçti. Bu paranın pek azını borca kapıyordum. Çünkü alacaklıların hakaretinden utanmamaya alışmıştım.</p>

  <p class="calibre1">Evde bu fazla paranın nereden geldiğini soran yoktu. Sade çok memnundular. Kaynanam, mütemadi şikâyetlerine, beddualarına nihayet vermişti. Eskisi gibi yüzüme gülüyor, "benim hayırlı oğlum. Allah seni başımızdan eksik etmesin!" diye sırtımı okşuyordu. Karımın sinirleri de bir dereceye kadar sükûnet bulmaya başlamıştı.</p>

  <p class="calibre1">Eski masum muhabbet ve emniyetimle onları sevmeme artık imkân yoktu. Fakat buna mukabil çocuklarım için deli oluyordum. Hırsızlığı bu kadar isyansız kabul edişimin sebebi biraz da onlardı. Çocuklar belki büyüdükleri zaman babalarının ne adam olduğunu öğrenerek utanacaklardı. Fakat ne yapalım? Bana şimdilik onların mesut olması lâzımdı.</p>

  <p class="calibre1">Hâsılı ömrümün birkaç senesi, saadet diyemem, fakat oldukça sükûnet ve rahat içinde geçti. Nihayet, bir gün, hiç beklemediğim bir saatte, yaptığım hırsızlıklar meydana çıktı. Beni gümrükten attılar. Mahkemeye verdiler, beş ay hapis yattım. Varidatın arkası kesilince evde en kara sefalet başgösterdi. Kaynanam, kapı kapı dolaşarak ağlıyordu. Herkes, koca yüzünden olduğu gibi, damat yüzünden de gülmeyen bu zavallı kadına acıyordu. Büyük damadı kızlarından birini kurşunla öldürmüştü; Akkâ zindanında çürüyordu. Bu felâket yetmiyormuş gibi, küçük damadı da hırsızlık yaparak hapse girmişti. O da bu gidişle küçük kızını sefalet içinde öldürecekti. Evet, bizi bütün tanıyanlar feci şekilde öldürülen büyük baldızım Ruhsar'a, sefalet içinde inleyen kaynanama, karıma, çocuklarıma acıyorlar, bize lânet ediyorlardı. Fakat hakikatte bu facianın en masum kurbanları biz iki damattık. Bacanağım sert, haşin bir erkekti. Fakat tam manasıyle temiz ve namusluydu. Facianın içyüzünü ben bütün teferruatıyle bilirim. Baldızım Ruhsar'ı bu orta yaşlı adama serveti için vermişlerdi. Bacanağım ona kibar bir hayat yaşatıyordu. Fakat karım gibi, baldızım da hayat dersini kaynanamdan almıştı. Hiçbir şeyden memnun olmazdı. Saadetin hangi mertebesinde çıkarsan kâfi görmez, kendisini daima mazlum ve mağdur vaziyetinde görerek sızlanırdı. Bu terbiyeye göre, erkek, daima zalim, sinsi ve yalancı idi. Kadın ona bir an güleryüz göstermemeli ve bir an neşeli ve memnun görünce mutlaka bir şey icat edip zehirlemeli, vermek istemediğini zorla, yahut hile ile elinden almalıydı. Bütün erkeklerin bilinmeyen yerlerde gizli servetleri, sefahat yerleri, takım takım kadınları vardı. Bir sabah mesut bir adam duygusuyla evden çıkarsa dışarıda mutlaka karısı, ailesi aleyhine bir fesat çevirirdi. Onun için mütemadiyen üzmeli, ezmeli, kudurtmalı, sersemletmeliydi.</p>

  <p class="calibre1">Dünyada herkesin kendi dengiyle evlenmesi lâzım gelse baldızım, ancak ben halde küçük bir memurun, yahut şöyle böyle bir esnafın karısı olabilirdi. Değeri, derecesi o idi. Fakat talih onu kendinin kat kat üstünde bir adamın karısı yapmıştı. Böyle olduğu halde yine şikâyet ediyorlardı. Karım için "parasız, ahlâksız, serseri bir memur parçasına düştü!" diye dert yanan kaynanam, büyük kızı için "hali vakti yerinde, fakat tabiatsız kaba, zalim, hasis, ihtiyar bir adama düştü!" diye şikâyet ediyor ve bunları benim yanımda tekrarlamaktan çekinmiyordu.</p>

  <p class="calibre1">Ruhsar; saf, iptidaî bir kadındı. Fakat annesi gibi sinsi ve hilekâr olduğu için ona "zeki, ince, yüksek" derlerdi. Kaynanam zaten mayası kötü olan bu cahil kadını zehirlemeye başladı:</p>

  <p class="calibre1">— Allah versin, Karun gibi zengin adam ama, kızımın başına bir ev almadı. İki dükkâncık yapmadı. Gül gibi taze, güzel kızım, bu kaba dilli, cahil, yaşlı adama boğazı tokluğuna karılık ediyor... Çirkin ve yaşlı olduğuna göre evlâdımı hiç olmazsa giyim kuşamla avutsa... Çocuğum her gün gezip yürüyerek gönülcüğünü avutsa... O da yok... Kim bilir kaç tane kapatması var. Paralarını kim bilir ne sokak süprüntülerine yediriyor? Kızımın ağzı var, dili yok... Kuzu gibi saf bir çocuk... O nankör, kızım gibi bir meleğe düşeceğine zamane kaltaklarından birine düşmeliydi görürdü halini. Çapkınlık etmeğe mecali mi kalırdı? Dua etsin ki bizim gibi saf insanlara düştü.</p>

  <p class="calibre1">Dediğim gibi, esasen bozuk olan baldızımı bu sözler büsbütün deli etti. Ruhsar, işinden, gücünden, evinden, ailesinden başka bir şey düşünmeyen adamcağıza bir cehennem hayatı yaşatmaya başladı.</p>

  <p class="calibre1">Kaynanam, bu kadarla da kalmadı. Kocasını daha kuvvetle avucu içine alması için ona tehlikeli nasihatler vermeye başladı:</p>

  <p class="calibre1">— Karısını ihmal etmesi ondan fazla emin olmasından ileri geliyor... Kızım, hâşâ kötülük etsin demem. Lâkin bu kadar saf olmayıp da onu biraz kıskandırsa görürsünüz nasıl değişir? Namuslu kadına rağbet kalmadı. Bu erkekler hep kötülerden hoşlanıyorlar.</p>

  <p class="calibre1">Yukarıda da yazdım ya, bu faciayı kimse benim kadar tafsilâtıyle bilmez. Ruhsar, adamcağızı kuşkulandırmak için hafif perdeden oynaklığa başladı. Sonra iş yavaş yavaş sahiye döndü. Nihayet bacanağım, onu kendi akrabasından bir ahlâksızla yakaladı ve malûm felâket oldu.</p>

  <p class="calibre1">Zavallıyı hapishanede, ilk evvel ben ziyarete gittim.</p>

  <p class="calibre1">— Ben zaten çok vahşi tabiatlı adamım... Gözümü kan bürümüştü. Deli gibi olduğum bir saatte elimden bir kaza çıktı. Nasıl olsa mahkûm edileceğim. Fakat bir de âleme rezil olmak istemem... Karısı tarafından aldatılmış bir adam olduğumu itiraf etmeyeceğim. Vak'anın hakikatini mümkün olduğu kadar saklayacağım... dedi ve sözünü tuttu.</p>

  <p class="calibre1">Ruhsar'ın asıl katili bence anasıdır. Fakat bunu kime anlatabilirsin. Bunlar, öyle şuursuz mahlûklar ki, kendi fenalıklarını kendileri de bilmiyorlar. Bütün fenalık kendilerinden çıktığı halde, mazlum olduklarına hakikaten inanarak ağlıyorlar.</p>

  <p class="calibre1">Bana "onları bu kadar iyi anladığın halde niçin ve nasıl tahammül ettin?" diye bir sual sorsalar cevabım şu olur:</p>

  <p class="calibre1">— Sersemlemiştim. İradem bir nevi felce uğramıştı. Katî hükmü bir türlü veremiyordum.</p>

  <p class="calibre1">Mamafih, bundan daha mühim bir sebep vardı. Çocuklarım... Feriha ile Zehra...</p>

  <p class="calibre1">Hırsızlığımı itiraf ettikten sonra kendime "iyi adam" diyemem. Fakat adamın meselâ hırsız bir memur olması kalbsiz bir baba olmasını da icap ettirmiyor. Eskiden masum bir fikrim vardı. Sanırdım ki, herhangi bir fenalık; ruhumuzu baştan başa kirletir, ondan hiçbir temiz nokta bırakmaz. Halbuki hakikatte her zaman böyle olmuyor. Maddî sükûtların manevî sükûtlardan bir farkı var. Meselâ bir uçuruma düşen bir insan paramparça olup ölüyor. Fakat manen düşen insanın bazen yalnız bir tarafı zedeleniyor, öte tarafları tamamiyle salim kalabiliyor. Fahişeler, görüyorsunuz ki, aile muhabbetini hiç kaybetmemiş, katiller görüyorsunuz ki, samimî surette seviyor, acıyor, yardım ediyor. Ben de vak'aların şevkiyle bir hırsız ve dolandırıcı olup çıkmış bulunduğum halde çocuklarımı ancak tamamiyle salim ruhlu insanlarda bulunacak bir temizlik ve kutsiyetle seviyordum. Feriha ile Zehra. Ben sırf onlar için her şeye katlandım. Bundan sonra da katlanıp gideceğim.</p>

  <h4 class="sigilnotintoc1" id="sigil_toc_id_16">Eylül, 13...</h4>

  <p class="calibre1">Deniz kenarında küçük bir kahvedeyim... Şiddetli bir bronşit sebebiyle birkaç gündür rakıyı kestim. Vakit geç... Kahvede kimseler yok... Bir zaman masanın mermeri üstüne kurşun kalemiyle resimler yaparak çizgiler çizerek kendimi oyaladım... Sonra aklım» daima cebimde taşıdığım defterim geldi. Yine kendimi oyalamak için bu satırları karalamaya başladım...</p>

  <p class="calibre1">"Hastayım" dedim. Biri bu satırları okusa "mademki hastasın, neye evine gidip yatmıyorsun da gecenin ayazı, denizin zehiri rutubeti içinde bu kahvede oturuyorsun? Elbet senin de başını sokacak bir yerin vardır. Bu saatte ne bekliyorsun?" dese hakkı yok mu?</p>

  <p class="calibre1">Böyle bir sual sorulsa şu cevabı verirdim: "Elhamdülillah yatacak yerim vardır. Daha henüz yangın yerlerinde, boş ahır köşelerinde geceyi geçirecek hale gelmedim. Evet, evim var. Fakat gitmek için daha birkaç saat geçmesini, çoluk çocuğumun uyumasını beklemek lâzım. Feriha ile Zehra belki açtırlar. Belki kapıyı açtığımı işiterek beyhude bir ümide kapılırlar.</p>

  <p class="calibre1">Sonra büyüklerin sitemine, hücumuna, bedduasına dayanmak lâzım. Sarhoş olduğum zamanlar bunun o kadar ehemmiyeti yok. Ben de bağırıp çağırıyorum, ben de beddua ediyorum. Ben de yıllardan beri içimde birikmiş acıları, kinleri söylüyorum. Fakat ayık kafa ile buna ihtimal yok.</p>

  <p class="calibre1">Evet, biraz daha el, ayak çekilsin. Uykular başlasın ki kimseye sezdirmeden evime ve yatağıma girebileyim.</p>

  <p class="calibre1">Parasız ve işsiz kalmadınsa ne söylesem nafile, neye beklediğimi anlayamazsın? Parasız, işsiz bir erkeğin akşam üstü eli boş eve dönmesinin ne olduğunu mümkün değil tahmin edemezsin. Bana iş yok. Tercüme-i halime bakıyorum, baştan başa kötülüklerle dolu: Geçimsizlik, kanuna itaatsizlik, amire karşı serkeşlik, sebatsızlık, mesleksizlik, daha sonra irtikâp, hırsızlık, sarhoşluk.</p>

  <p class="calibre1">Sicilimi yazanların yerden göğe kadar haklı olduklarını kabul ederim. Ancak, bütün bu fenalıklar, hep kendi sun'u taksirim neticesi mi? Bu karışık kafayla derleyip toparlaya-mıyorum. Fakat meselâ yaptığım kanunsuz işlerden hafızamda bazı silik izler kaldı: Kaymakamı bulunduğum memlekette çocuklar fena su içmekten ölüyorlardı. Her gün kasımdaki mezarlığa çocuk tabutları götürülüyordu. Memlekete bir an evvel temiz bir su vermek için bazı kanunî merasimi ihmal ettim bu belki bir kabahatti. Fakat gençtim, tecrübesizdim. Yine meselâ bazı titizliklerimi, amirlerime karşı ettiğim bazı serkeşlikleri hatırlıyorum. Bunlarda da kendimi pek fazla suçlu bulmuyorum. Bilfarz benden kanunsuz, yolsuz yahut yapamayacağım kadar büyük işler istiyorlardı, yahut hiç sebepsiz hakaret ediyorlar, ağır muamelelerde bulunuyorlardı. Bunun ezelden beri böyle gelip gittiğini düşünemiyordum. Amirlerim bunu sırf kadim bir anane ve âdet olduğu, sırf kendi büyüklerinden böyle gördükleri için yaptıklarını, fena bir fikir ve maksatları olup olmadığını idrak edemiyordum... Dedim ya, toydum, işleri ezelî mecralarından çıkararak başka yollara sevketmek zeki ve kuvvetli bir insanın elindedir, sanıyordum.</p>

  <p class="calibre1">Hastalığın ateşi bu gece bende garip bir ışığa tahavvül etti. Uzun zamandan beri mütemadiyen sarhoş ve perişan olan başımı en karanlık köşelerine kadar aydınlatıyor. Hayatımın bütün felâketlerini onların benim için bulutlu kalmış sebeplerini şimdi bütün açıklığiyle görür gibiyim.</p>

  <p class="calibre1">Memuriyet hayatımdan ağzımın payını almıştım. Her biri başlıbaşına bir âlem olan binlerce insanla ayrı ayrı çarpışmaya imkân olmadığını anlamıştım.</p>

  <p class="calibre1">En emin bulduğum bir köşeye, evime çekildim. Kapımı dünyaya kapadım. Kendimi sırf ailemin saadetine vakfetmek istedim. "Nasıl olsa bu üç kişilik masum cemiyete hamilik, babalık etmeye muktedirdim!" diyordum. Etrafımdaki yangından kaçmak için kendimi rastgele bir eve atmıştım. Fakat asıl yangın beni orada da yakaladı. Kendi elimle kapadığım kapının arkasında yandım. Hem ne ümitsiz ve çaresiz bir yanış!</p>

  <p class="calibre1">Bu yangından yanan sade kendim olsam gam yemeyeceğim. İki tane de günahsız çocuğum var: Feriha ile Zehra...</p>

  <p class="calibre1">Çocuklarımın haline yüreğim parçalanıyor... Anneleri, büyakanneleri onları kendi modelleri üzerine yetiştiriyor. Biçareleri; ömürleri olursa onlar gibi, muzır, fena insanlar olacaklar... Hem o muzır insanlardan ki, fenalık kendi içlerinde olduğu halde onu dışarıdan geliyor sanacaklar, bütün hayatları müddetince ağlayıp tezallüm edecekler... Evet, bu gidişle biçare çocuklarımın olacakları bu. Maalesef benim bu felâkete karşı da elim kolum bağlı. Bir kere çocuklarımı aç ve sefil yaşatıyorum. Bu yüzden elbette onlara karşı boynum eğri. Babalığımın en iptidaî vazifelerini yapamıyorum ki, onlara karşı bir hak iddia etmeye yüzüm olsun. Mamafih, zengin bir adam da olsam yine olacağı bu. Çünkü çocuklar, onların pençelerinde. Dünyanın en faziletli adamı olsam beni evlâtlarıma yine sefil, ahlâksız bir baba diye tanıtacaklar. Bu biçarelerin büyük anneleri; annelerine kanmamalarına nasıl imkân verilir ki, ben bile, yaşlı başlı adam, uzun müddet onları, iki mazlûm melek sandım.</p>

  <p class="calibre1">Feriha ince, hassas bir kız... Felâket içinde yetişen bütün çocuklar gibi onda da vakitsiz bir inkişaf var... Annesinden göre göre huysuz, şımarık bir çocuk oldu... Daha küçükken beni seviyordu. Fakat büyükannesinin, annesinin mütemadi telkinleri neticesinde yavaş yavaş benden uzaklaştığını gördüm. Şimdi ise büsbütün nefret ediyor. Evdeki bütün mahrumiyet ve sefalete hep ben sebep oldum sanıyor...</p>

  <p class="calibre1">Zaman zaman onların nafakalarını temin etmek için gece yarılarına kadar çalıştığım, sokak köpekleri gibi çamur içinde eve geldiğim oluyordu.</p>

  <p class="calibre1">Büyükannesine, annesine göre, ben sefahatten, kadın ve kumar eğlencelerinden dönen bir adamdım. Sarhoş ve zalimdim. Onları dövüp öldürmeme hiçbir mani yoktu. Bu yorgun ve bezgin saatlerimde karşıma çıkan, türlü hareketler ve manasızlıklarla beni kudurtan kaynanam ve karım -bazen sırf şirretliklerinden- korkmuş gibi yaparlar, odalara kaçışarak kapıları sürmelerlerdi. Bu sahneleri gören Feriha'nın benden korkmamasına, iğrenmemesine nasıl çare olurdu? Hatta ona nisbetle çok gürbüz, şen ve gürültücü bir çocuk olan Zehra bile beni görünce büyükannesinin yanına kaçıyor, etekleri altına gizleniyor. Zavallı, daha doğru ve dürüst konuşmasını bilmediği halde zaman zaman ellerini açtığını, büyükannesinin öğrettiği lügatleri, bedduaları tekrar ettiğini görüyordum. Geçen gece bir vak'a, yüreğimi parça parça etti. Feriha'daki vakitsiz inkişaftan korktuğum için ona biraz daha takayyüt göstermeye çalışıyordum. Kaynanam; onu uzak akrabalarından birine gece yatısına göndermek istemişti. Bu aile, ahlâksızlığiyle meşhurdu. Onun için razı olmadım. Kaynanam çocuğu tabiî gizli gönderdi. Çünkü ona bütün ahlâksızlıkları talim etmek, ileride varacağı adamın bütün istemediği şeyleri gizli yapmaya şimdiden alıştırmak ihmal edilmez bir vazifeydi.</p>

  <p class="calibre1">Gece eve döndüğüm vakit yavaşça Feriha'nın odasına girdim. Yatakta sımsıkı örtülmüş, bir yorganın altında Zehra'nın yavaş yavaş ağladığını işittim. Yorganı kaldırdım. Çocuğum, uyur gibi yaparak gözlerini kapıyordu. Fakat yastığı gözyaşlarından sırılsıklamdı. Belki yalnız yatmaya alışık olmadığı için karanlıktan, belki benden korkmuştu.</p>

  <p class="calibre1">Zehra yedi yaşına yeni girdi. Demek hilekârlığı, ahlâksızlığı yalnız ablasına öğretmekle kalmıyorlar, onu da terbiye çağına girmiş addediyorlar. Çocuğum küçüklüğüne ve korkusuna rağmen öğrettikleri rolü pek güzel oynadı.</p>

  <p class="calibre1">Zehra'yı kucağıma alıp bu ahlâksızlığın yuvasından kaçırmak istedim. Fakat nereye, nasıl? Bu vak'a, bana çok tesir etti. O gece yatağımda saatlerce bebek gibi ağladım.</p>

  <h4 class="sigilnotintoc1" id="sigil_toc_id_17">İstanbul, Şubat 13...</h4>

  <p class="calibre1">Civarımızdaki yalılardan birinde iki kardeş oturur. Birisi Mesadet isminde genç bir dul hanım. Öteki Necip ismindeki kardeşi. Mesadet, kocası öldükten sonra tekrar evlenmemiş. Kardeşi de otuz beş yaşlarında efendiden bir genç...</p>

  <p class="calibre1">Mahallemizde bunların kendi hallerinde, temiz ve namuslu insanlar olduğunu söylerler... Ben de o fikirdeyim. Şimdiye kadar bir kötülüklerini görmedim. Yalnız öteden beri bir nokta midemi bulandırır: Bizimkilerle fazla sıkı ahbap olmaları... Mamafih bilinmez ki! Belki o da görünüşe aldanmıştır. Yahut belki de çocuklara acıyor. Arasıra bu hanımın kızlarıma ufak tefek hediyeler verdiğini de haber alıyorum.</p>

  <p class="calibre1">Geçen gece karım beni güleryüzle karşıladı. Bu, şaşılacak bir vak'aydı:</p>

  <p class="calibre1">— Komşumuz Mesadet Hanım sefaletimize acıdı, dedi. Sana bir iş bulması için kardeşine yalvarmış. O da razı olmuş. Seni epeyce bir maaşla yanına kâtip alıyor.</p>

  <p class="calibre1">"Acaba eğleniyor mu?" diye hayretle yüzüne baktım. Fakat hayır. Karımın zaruret ve aczimle eğlenmesi tarzını da pek iyi bilirim. O vakit çehresi bambaşkadır: gözleri derin bir kinle büzülür, iğrenç bir koku alıyormuş gibi burun kanatları titrer, dudaklarındaki tebessüm ısırmaya hazırlanan bir hayvanın ağzındaki asabîtakallûstur. Halbuki bu gece karım âdeta memnun bir insan gibi gülümsüyor.</p>

  <p class="calibre1">Mamafih, yine inanamadım:</p>

  <p class="calibre1">— Bir yanlışlık olmasın... Aklı başında bir insan bana nasıl iş verebilir? dedim.</p>

  <p class="calibre1">O, kaşlarını çattı:</p>

  <p class="calibre1">— Söyledim ya, perişanlığımıza acıdı, dedi. Bari sen de bu defa insan gibi çalış. Sadakat ve itaatten ayrılma. Biz, senin namına söz verdik... Bari bizim yüzümüzü kara çıkarma.</p>

  <p class="calibre1">"Bari bu defa insan gibi çalış!" sözüne verilecek çok cevaplarım olabilirdi. Fakat bir şey söylemedim. Bu en beklemediğim zamanda gökten gelen imdat beni deli gibi sevindirmişti.</p>

  <p class="calibre1">Necip Bey'e arasıra sokakta ve vapurda tesadüf ederdim. Sadece selâmlaşırdık. Bazen de bir iki kelime ile hatır sorardı. Ahbaplığı bundan ibaretti. Vakar ve haysiyet sahibi insanların benimle görüşmekten çekineceklerini düşünür, daima biraz uzak dururum. İki gün sonra Necip Bey'i dairesinde gördüm. Beni nazik ve vakur bir tebessümle karşıladı. Vazifemin neden ibaret olduğunu anlattı.</p>

  <p class="calibre1">Teşekkür için söz bulamıyor, mahcubane ellerimi oğuşturuyordum.</p>

  <p class="calibre1">İşim hafif ve tehlikesiz, maaşım ümidimin fevkinde idi. Belki artık vakit, saat gelmiştir. Kendimi bir dereceye kadar toplarım, diyordum.</p>

  <p class="calibre1">Ölsem ona sadakatten ayrılmayacaktım. Buna katiyetle karar vermiştim. Bu kararımda işe başladığım günden, yani üç aydan beri sebat ediyordum müebbeden de edeceğim. Evimizdeki ahenksizlik tabiî berdevam... Onlara Karun'un servetini bulup getirsem memnun olmazlar ki...</p>

  <p class="calibre1">Böyle olmakla beraber çektiğim sıkıntılardan ders aldığım için artık kuru gürültüye pabuç bırakmıyorum. Elimdeki parayla ailemi kıt kanaat geçindiriyorum. Karım, kaynanam lüzumsuz masraflar çıkardıkça aldırmıyorum.</p>

  <p class="calibre1">Bazen: "Bu işi sana biz bulduk... Bu para bizim hakkımız!" diye haykırışarak üzerime yürüyorlar. Aldırmıyorum. Çünkü aldırsam yine ipin ucunu kaçıracağım. Bu defa bakkal, kasap bağırmaya başlayacak.</p>

  <p class="calibre1">Hâsılı, çok çektiğim için şimdi âdeta kendimi mes'ut buluyorum. Velinimetime karşı duyduğum hürmet âdeta bir ibadet derecesine yükseldi.</p>

  <p class="calibre1">Şimdilik beni en çok üzen şey çocuklarımın hali. Yavrularım göz göre göre mahvoluyorlar. Hele biçare Feriha...</p>

  <p class="calibre1">Çocuğum erdi, yetişti. Güzel bir genç kız olmaya başladı. Artık çarşafa sokacağız, dediler. Yiyeceğimden, tütünümden kestim. Potinimin altı patladı. On beş, yirmi kuruş verip bir pençe vurdurmamak için haftalarca su içinde gezdim.</p>

  <p class="calibre1">Nihayet, çocuğumun çarşafı yapıldı. Fakat ne maskara kıyafet Ya Rabbi! Evlâdımı en müptezel sokak kadınları gibi giydirip boyamışlardı. Zaten gördüğü fena terbiyeden korkuyordum. Onu o kıyafette görünce büsbütün fena oldum. Bana öyle geldi ki, evlâdımı elimle giydirip kuşatıp fuhuş meydanına atıyorum. Nihayet, bir gün bir tesadüf neticesinde çocuğa gelmiş aşk mektupları yakaladım. Bir gün de onu vapurda şüphesiz bu mektuplardan birinin sahibi olan bir genç mektepli ile konuşurken gördüm.</p>

  <p class="calibre1">Zaten çılgın, titiz, hafif ve hayalperest yetiştirilen kızı- mm pek yakın bir zamanda yuvarlanıp gideceğine şüphem &nbsp;kalmadı. Ne de olsa babaydım. Ancak bir dereceye kadar ta- y hammül edebilirdim. Feriha'yı önüme katıp eve, getirdim. Bir zaman sokağa çıkmasını menettim. Karımla kaynanam: "canavar! zalim!" diye üzerime hücum ettiler.</p>

  <p class="calibre1">Çocuğuma arasıra nasihat vermek istiyordum. Fakat kime dinletirsin? Büyükannesiyle, annesinin bütün doğru ve iyi şeyler karşısında emniyetsizlik ve istihfafla buruşan çehresi onda da açılmaya başlamıştı. Beni dinlerken tıpkı onlar gibi gözlerini büzüyor, kaşlarını kaldırıyor, acı bir manâ ile dudaklarını aralayarak dişlerini gösteriyordu. Çocuğum, bu haliyle korkunç bir düşman karşısında tortop olup dikenlerini çıkaran kirpilere, köşelere kaçarak sırtını kamburlaştırarak dişlerini gösterip tıslayan kedi yavrularına benziyordu. Feriha, cevap vermeye belki cesaret edemiyordu. Fakat bu çehrenin ne demek istediğini gayet iyi anlıyordum:</p>

  <p class="calibre1">— Sen insanların en zalimi, ahlâksızı, serserisisin. Ailemizi sen mahvettin... Kendine bakmayıp da başkalarına nasihat vermeye nasıl cesaret ediyorsun?</p>

  <h4 class="sigilnotintoc1" id="sigil_toc_id_18">İstanbul, Haziran 13...</h4>

  <p class="calibre1">Kaybolmuş bazı evrakımı arıyordum. Bir dolap köşesinde elime yeşil bir bez parçasına sarılmış bir deste mektup geçti. Hayretle açtım: Muntazam bir yazı ile karıma yazılmış aşk mektupları... İmza yok. Fakat onlardan birkaçına göz gezdirince kimden geldiklerini anladım: Komşumuz Necip Bey'den. Zaten yazı da onun çok iyi tanıdığım yazısıydı.</p>

  <p class="calibre1">Necip Bey'in bizim sefaletimize niçin acıdığını niçin beni yanına alıp çalıştırdığını anladım. Mektuplardan anlaşıldığına göre, âlicenap adam senelerden beri karımla sevişiyormuş... Vak'ayı, kızkardeşi Mesadet'le benim bilhassa son senelerde aptestsiz yere basmayan, başını seccadeden kaldırmayan kaynanam da biliyormuş...</p>

  <p class="calibre1">Karım, Necip Bey'lere misafir gittiği zaman, Mesadet bize gelerek çocukları oyalarmış... Bu hanım, karımı bir kardeş, çocuklarımı kendi öz evlâtları gibi severmiş... Dünyada ne temiz kalbli insanlar var!...</p>

  <p class="calibre1">Kaynanam, evvelâ biraz hırçınlık etmiş. Fakat kızının intihar tehdidi karşısında susmuş. Ne yapsın, analık! Bahusus, damadı kızını bahtiyar edemeyen, ona hiçbir surette küfüv olmayan bir serseri olduktan sonra. Bilhassa Necip Bey, beni yüksek maaşla yanına aldıktan sonra bir şey söylemeye yüzü ve hakkı kalmamış...</p>

  <p class="calibre1">Mektuplardan çıkan neticeye göre, bunların hepsi gayet temiz, hüsnüahlâk sahibi insanlardı. Aralarında bir ben fena ve ahlâksızdım. Bu olanlar, hep benim yüzümden olmuştu. Bir erkek bu derece düştükten sonra karısından vefa ve sadakat isteyebilir miydi? Ben, sadece ihmalimin, ahlâksızlığımın cezasını çekiyordum. Çoluğum, çocuğum evde aç, biilâç inlerken ben rakı ile, kadınla, kumarla gönül eğlendirmiş değil miydim?</p>

  <p class="calibre1">Karımdan böyle bir şey beklemez değildim. Buna rağmen mektupları masum bir hayretle okuyordum.</p>

  <p class="calibre1">İçimde hiddete, teessüre benzer hiçbir şey yoktu. Boş odiama bir kadın getirdiği için âmirlerimden birini tokatladığım uzak zamanı hatırladım. Ben ne kadar değişmiştim. Mektupları destesiyle cebime koydum. Ne düşünmek, ne yapmak lâzım geleceği hakkında hiçbir fikrim yoktu.</p>

  <p class="calibre1">Karımı senelerden beri kendime öyle uzak, öyle yabancı buluyordum ki...</p>

  <p class="calibre1">Ertesi sabah muayyen saatte işime gittim, masamın başına oturarak her günkü gibi çalışmaya başladım. Öğleye doğru hademe, Necip Beyin beni çağırdığını söyledi. Önümü ilikleyerek odasına girdim. Yalnızdı. Her zamanki nazik, biraz mahcup tavrıyle:</p>

  <p class="calibre1">— Rica ettiğim dosyalar hazır mı Mürşit Efendi? dedi.&nbsp;</p>

  <p class="calibre1">Göz göze geldik. Ne olduğunu bilmiyorum cebimden mektupları çıkararak önüne attım, bunu iki şiddetli tokat takip etti. Bu dakikaya kadar gayet sakin ve filozof olduğum halde birdenbire vücudumun tayin edilmez bir yerinde bir zemberek boşanmış gibiydi. Necip Bey, üstüme atılmak ister gibi bir hareket yaptı. Gırtlağına sarıldım. Yere yuvarlandık. Gürültüyü işiterek odaya koşan kâtipler ve hademeler bizi ayırdılar. Beni sımsıkı yakaladılar. Birisi polis çağırmaktan bahsetti. Necip Bey, kravatını düzelterek:</p>

  <p class="calibre1">— Hayır, hayır, hacet yok, dedi. Yalnız daireden atın, kâfi, alkolik... Ne yaptığını bilmiyor.</p>

  <p class="calibre1">Bu söz doğruydu. Hakikaten ne yaptığımı, bu adamı niçin tokatladığımı bilmiyordum. Yalnız şu muhakkak ki insan ne de olsa tamamiyle değişmiyor. Demek ki çok uzak bir zamanda bir namus meselesi için amirini tokatlamış adamın bu namusundan bazı hatıralar kalmış.</p>

  <p class="calibre1">Daireden çıktıktan sonra bir kahveye oturdum. Karımdan boşanma kâğıdı yazdım. Sonra akşam ezanına doğru evime gittim. Cebimdeki kâğıt güya beni bütün elemler ve felâketlerden kurtaran bir büyülü muska imiş gibi gönlüm rahattı. Hemen hemen neşeliydim. Karıma, kaynanama acı bir söz bile söylemeye niyetim yoktu. Kâğıdı kapıdan teslim edip gidecektim.</p>

  <p class="calibre1">Evde fevkalâde bir telâş ve hareket farkettim. Bana kapıyı komşulardan bir kadın açtı, telâşlı bir tavırla karımın Beykoz'daki büyük halasına misafir gittiğini, büyükhanımın da biraz hasta olduğu için erkenden yattığını söyledi.</p>

  <p class="calibre1">Derhal işi anladım. Necip Bey'le aramda geçen vakayı öğrenmişler, evde de bir ikinci mesele çıkarmam ihtimaline karşı güya tedbir almışlardı.</p>

  <p class="calibre1">Bu, beni büsbütün kızdırdı. Kaynanamın odasına girdim. Hakikaten yatağına girmiş, başına bir örtü örtmüştü. Yanına gittim. Dürttüm:</p>

  <p class="calibre1">— Nen var kalk! dedim.</p>

  <p class="calibre1">Uykusundan açılamıyor gibi sesler çıkarmaya, inlemeye başladı. Saçlarından tutarak başını kaldırdım. Benimle beraber odaya giren kadın kolumu yakaladı.</p>

  <p class="calibre1">Kaynanam birdenbire "aman!" diye bağırdı. Onu çocuklarımın feryadı takip etti. Onlar, kapıdan girmeye cesaret edemeyerek çırpınıyorlar, ağlaşıyorlardı. Kızlarıma gece büyükannelerine mutlaka bir fenalık yapacağımı söylemişlerdi.</p>

  <p class="calibre1">Çocuklarımın feryadı!... Hesapta işte bu, yoktu. Gündüz karımı boşamak kararını verdiğim vakit çocuklarımı tamamiyle unutmuştum. Daha doğrusu onların beni bu insanlara kuvvetli bir rabıtayla bağladığını anlayamamıştım. Bu zamana kadar her şeye katlanışımın sebebi hep onlar değil miydi? Karımı niçin boşadığımı yarın herkes haber alacak. Felâketleri yetmiyormuş gibi, çocuklarım bir de bu leke ile kirleneceklerdi. Feriha ile Zehra şimdiye kadar sarhoş, ahlâksız bir babanın evlâtları olarak tanınıyorlardı. Şimdi, buna bir de ahlâksız annenin çocuğu olmak sefaleti inzimam edecekti. Cebimdeki boşanma kâğıdını hemen yırtıp attım.</p>

  <p class="calibre1">Ertesi sabah kaynanamı çağırdım. Sakin bir tavırla:</p>

  <p class="calibre1">— Kızın evine dönebilir, dedim. Kendisine hiçbir fenalık yapmayacağıma çocuklarımın üzerine yemin ederim. Onunla aramızda zaten karılık, kocalık alâkası yok. Bugün münasebetimiz sade bir zaman, büyük bir kaza ve felâket eseri olarak, çocuklarıma anne olmuş bulunmasından ibarettir, çocuklarımı lekelememek için ben hiç ses çıkarmamayı vadediyorum. Fakat siz de bu aile ile her türlü münasebetinizin kesileceğini bana temin edin. Şunu söyleyeyim ki, beni tekrar aldatmak demiyorum fakat çocukları bu neviden bir pislikle kirletmeye çalışırsanız ikiniz de kendinizi dünyada yok bilin...</p>

  <p class="calibre1">Bu büyük namus meselesini bu şekilde kapattım.</p>

  <p class="calibre1">Tekrar bir işe girerek namusumla ekmeğimi kazanmama imkân kalmamıştı. İşi serseriliğe döktüm. Bazen tütün, rakı, esrar kaçakçılığı yapıyorum. Elime üç, beş kuruş geçiyor. Benim için artık işin namuslusu, namussuzu, temizi, kirlisi kalmadı. Ne yaparsın, insan, melekler gibi yemeden, içmeden yaşayamıyor. Sonra, arasıra eve uğrayarak çocuklar için beş on para bırakmak lâzım.</p>

  <p class="calibre1">Arasıra ev tellâllığı, filan gibi namuslu işler de düşüyor. Fakat bunlar o kadar az ki. Son günlerde içkiyi de çok artırdım. Eskiden gamımı unutmak için içerdim. Şimdi böyle mazeretim yok. Kalbim kızgın demirle dağlanarak duygusunu kaybetmiş gibi hiçbir şey hissetmiyorum. Sade çocuklarım Feriha ile Zehra... Onların sevgisini de yüreğimden söküp atabilseydim... Fakat galiba buna imkân olmayacak. Kalbim çarptığı müddetçe bu damar böyle durmadan sızlanıp duracak. .</p>

  <h4 class="sigilnotintoc1" id="sigil_toc_id_19">İstanbul, Mayıs 13...</h4>

  <p class="calibre1">Feriha öldü.</p>

  <p class="calibre1">Hayli zamandan beri yavrucuğumun sararıp solduğunu görüyordum. Nihayet üç ay evvel yatağa düştü.</p>

  <p class="calibre1">Çocuğumu muayene eden doktora hastalığını sordum. Yüzüme bakmaktan iğreniyormuş gibi başını öte tarafa çevirdi, hiddetli bir sesle:</p>

  <p class="calibre1">— Ne olacak, verem, dedi. Bu kadar mahrumiyet ve sefalet içinde büyüyen çocuk ne olur?</p>

  <p class="calibre1">— Ümit dedim, hiç ümit yok mu?</p>

  <p class="calibre1">— Zayıf...</p>

  <p class="calibre1">— Yani yok...</p>

  <p class="calibre1">— Öyle gibi...</p>

  <p class="calibre1">Başımı önüme eğerek uzaklaştım. Doktorlar, insan adamlardır. Ölecek hastaların anasına, babasına şefkatle muamele etmeye alışmışlardır. Ölüm yataklarının başında bile onlar için yalancı teselliler icat ederler. Hiç değilse kara haberi biraz daha mülayim kelimelerle söylerler. Onlar, çok iyi bilirler ki, ölmek üzere olan hastaların sahipleri de bir nevi hastalardır.</p>

  <p class="calibre1">Bu doktorun beni hırpaladığı aşikârdı. Hastanın etrafında ağlaşan melek çehreli kadınlar -beyaz saçlı mazlum büyükanne ile süzgün yüzlü genç anne- çocuğa ettiğim zulümleri ona da anlatmışlardı. Adamcağız, beni çocuğumun katili diye tanıyordu.</p>

  <p class="calibre1">Hakikati nasıl anlatırsın? Çocuğumu sahiden kendim öldürmüşüm gibi başımı önüme eğmiş, sorduğum suallerden utanmıştım. O günden sonra kızım hakkında kimseye bir şey soramaz oldum. Evet, kime "Feriha nasıl?" desem tıpkı bu doktor gibi hain hain yüzüme bakacak, hakiki manası: "Katil, ne yüzle onun adını anıyorsun!" demek olan acı bir söz söyleyecekti. Hatta kızımda geçici bir iyilik alâmeti görülse mahsus benden saklayacaklar, inatlarına aksi bir şey söyleyerek yüreğimi yakacaklardı. Dertleşecek kimsem yoktu. Bu ölümün bütün günahı hakikaten bana aitmiş gibi evin içinde korka korka dolaşıyor, kimse ile konuşmaya cesaret edemiyordum.</p>

  <p class="calibre1">Mamafih, beni asıl öldüren şey, kızımın da onlar gibi düşünmesiydi. Bir dakika karyolasının yanına otursam, yüzüne baksam, mustarip oluyor, beni görmemek için yorganını başına çekiyordu. Bazen de incelmiş bileklerine dayanarak titreye titreye yatağında doğrulur, bana arkasını dönerdi. Tıpkı anasına, babasına darılarak yüzünü duvara çeviren bebekler gibi...</p>

  <p class="calibre1">Sonra zayıf, renksiz çehresi üstünde büyümüş ve derinleşmiş gibi görünen gözlerindeki kin ve nefrete tahammül etmek ne kadar güçtü!...</p>

  <p class="calibre1">Hatırını sormaya, tatlı bir söz söylemeye cesaret edemiyordum. Felâketiyle eğlenilen bir biçare gibi isyan edeceği muhakkaktı.</p>

  <p class="calibre1">Kaynanamla karımdan gördüğüm fenalıkların en büyüğü çocuklarımla aramı açmaları olmuştu. Onlarla ahirette bile yüz yüze gelemeyecektim.</p>

  <p class="calibre1">Kızım artık misafirdi. Hiç olmazsa bir iki haftadan ibaret kalan hayatında doya doya onu seyretmek istemez miydim? Onu bir gün dizime oturtup sevememiştim. Ölürken de son bir defa okşamaya, öpmeye cesaret edemeyecektim. Çaresiz bir şekilde dargın ayrılacaktım. Çocuğum, babası tarafından ezilip öldürülmüş bir mazlum olmak acısıyle dünyadan gidecekti.</p>

  <p class="calibre1">Kaç defa onun yatağı yanında ağlamak, bütün çektiklerimi anlatmak istedim. Fakat inanmayacak, daha doğrusu anlamayacaktı. Bu, onu son nefesinde biraz daha hırçınlaştırıp mustarip etmekten başka bir şeye yaramayacaktı. Evet, çocuğumla dargın ayrılacaktık.</p>

  <p class="calibre1">Nihayet, ayrılık günü gelip çattı. Güzel bir mayıs günüydü. Etraf, günlük güneşlikti. Sokaklardan çocuk kahkahaları, türküler, kuzu çıngıraklarının sesleri geliyordu. Deniz, arasıra ılık bir rüzgârla hareleniyor, suların üstünde yaldızlı güneş ışıkları uçuyordu. Deniz kenarında, rıhtımın kırık kaldırımları üstünde mütemadiyen sigara içerek dolaşıyordum. Çocuğum yukarıda, açık bir pencerenin önünde ölüyordu. Evde derin bir sükût vardı. Sade pencerenin önündeki bir dalda geveze bir kuş durmadan ötüyordu. Zehra'yı bir komşu çocuğuyla bahçeye çıkarmışlardı. Daha hiç bir şeye aklı ermeyen küçük kızım, sularla oynuyor, kumlardan bahçeler yaparak üstüne çiçekler dikiyordu.</p>

  <p class="calibre1">Zavallı çocuğum, bu gidişle seni de aynı akıbet bekliyordu. Seni de müdafaa edemeyecektim. Yaşarsam senin de kardeşin gibi kurban gittiğini görecektim. Yahut da yaşayacaktın, fakat faziletsiz, fena bir insan olacaktın. Bu dakikada Zehra'yı kollarıma alabilmek benim için ne büyük bir teselli olacaktı. Fakat buna mümkün değil, cesaret edemezdim.</p>

  <p class="calibre1">Rıhtımımızın önünden bayraklarla donanmış.bir tenez-züh vapuru geçiyordu. İçinde gezmeye götürülen bir mektep vardı. Mızıka çalıyor, çocuklar şarkı söylüyordu.</p>

  <p class="calibre1">Tam bu dakikada yukarıda bir vaveylâ koptu. Artık kendimi tutamadım. Evlâdımı son bir defa kucaklamak için merdivene koştum. Karımla kaynanam kudurmuş gibi üstüme atıldılar. Çığlık çığlığa "katil!..." diye haykırışıyorlar, tırnaklarıyle, dişleriyle beni öldürmeye çalışıyorlardı.</p>

  <p class="calibre1">Etraftan daha başkaları da yetiştiler. Tehditler, beddualarla aşağı kovuldum.</p>

  <p class="calibre1">Çocuğumu ölüm döşeğinde son bir defa öpememiştim. Hatta ertesi sabah cenazesini bile ta uzaktan takibe mecbur oldum. Komşular, beni tanımayanlara uzaktan parmakla gösteriyorlardı. Kimse bana acıyıp bir tek teselli sözü söylemedi.</p>

  <p class="calibre1">Çocuğumun mezarına ancak kalabalık çekildikten sonra gidebildim. Orada bile hâlâ beni görenler varmış gibi ağlamaya cesaret edemiyordum. Kızıma: "Kurtuldun çocuğum, dedim. Yaşasaydın muhakkak bedbaht olacaktın. Kurtuldun. Rahat rahat uyu!"</p>

  <h4 class="sigilnotintoc1" id="sigil_toc_id_20">Eylül, 13...</h4>

  <p class="calibre1">Bu akşam, vapurun güvertesinde bir parmaklığa dayanmış duruyordum. Biraz ötede açılır kapanır sandalyelerde oturan yolculardan birinin dikkatle bana baktığını gördüm.</p>

  <p class="calibre1">Kıyafetim pek süflidir. Onun için sokaklarda kadın, erkek birçok kimseler dönüp dönüp bana bakarlar. Kimi güler, kimi tiksinerek yüzünü buruşturur. Hatta bazen dükkân camekânlarındaki aynaların önünde durarak kendi kendimi hayretle seyrederdim. Yamalı, çamurlu elbiseler üstündeki bu baş cidden ibretle görülecek şeydir.</p>

  <p class="calibre1">Uzun, karışık, kirli bir saç ve sakal kümesi arasında yer yer morarmış damarlar, kan pıhtılarına benzeyen şişlerle dolu bir ayyaş çehresi... Hem feci, hem gülünç...</p>

  <p class="calibre1">Mamafih, açılır kapanır sandalyede oturan adamın bakışında bir başkalık hissettim. Ben de ona bakmaya başladım. Akşam serinliğine karşı pardösüsünün yakasını kaldırmış, yüzünün bir kısmını saklamıştı, buna rağmen tanıdım. Eski mektep arkadaşlarımdan Cevdet isminde bir çocuktu. Kardeş gibi birbirimizi severdik. Ben sınıfın birincisiydim. O, biraz tembeldi. Ekseriya derslerini ve imtihanlarını hazırlamasına yardım ederdim.</p>

  <p class="calibre1">Mektepten çıktıktan sonra birbirimizi gözden kaybetmiştik. Ne olduğuna dair hiçbir haber alamamıştım. Kılığına, kıyafetine nazaran hayatta muvaffak olduğu aşikârdı. Allah versin!...</p>

  <p class="calibre1">Karşı karşıya bakışırken onun da beni tanıdığını anlamış, başımı çevirmiştim.</p>

  <p class="calibre1">Eski ahbaplara muamelem daima böyledir. Onların ben halde bir adamla konuşmak istemeyecekleri muhakkak olduğu için ben, daha evvel davranıp kaçarım. Bilmem niçin? Tanımadığım insanlardan yardım istemek bana zor gelmez. Fakat eski bildiklerden ölesiye utanıyorum.</p>

  <p class="calibre1">Başımı çevirmiş, ellerimle parmaklığa dayanarak denize bakmaya başlamıştım. Cevdet yerinden kalktı, yanıma geldi. Hafif bir tereddütten sonra:</p>

  <p class="calibre1">— Sen misin Mürşit? dedi.</p>

  <p class="calibre1">Suçüstü yakalanmış bir adam gibi sıkılarak başımı salladım.</p>

  <p class="calibre1">— Ne yapıyorsun? Ne iş görüyorsun?</p>

  <p class="calibre1">Çok sıkılmış olmama rağmen, içimden gayriihtiyarî bir gülme geldi. Bir parmağımla Dolmabahçe'nin parlak fenerlerini göstererek:</p>

  <p class="calibre1">— Sarayda teşrifat nazırıyım, dedim. Cevdet de güldü. Hiç beklemediğim bir samimiyet ve merhametle elimi tutup sıktı:</p>

  <p class="calibre1">— Vah Mürşit, vah...</p>

  <p class="calibre1">Senelerden beri bu kadar derin, tatlı bir merhamet sesi işitmemiştim. Kendimi tutmasam bağıra bağıra ağlayacaktım. Ahali, etrafımıza toplanacak ağlayışımı bir sarhoş münasebetsizliği sanarak gülecekti.</p>

  <p class="calibre1">Bu merhameti hissetmemiş gibi görünerek ben de ona sordum:</p>

  <p class="calibre1">— Sen nasılsın?... Hayatından memnunsun ya inşallah?</p>

  <p class="calibre1">— Hamdolsun...</p>

  <p class="calibre1">— Ne iş yapıyorsun?</p>

  <p class="calibre1">— Rumeli sancaklarından birinde mutasarrıfım. Bu intihapta beni mebus çıkardılar.</p>

  <p class="calibre1">— Allah daha âlâ etsin...</p>

  <p class="calibre1">Arkadaşım, hangi felâketin beni bu hale getirdiğini sormuyordu. Hayat böyleydi. İnsanlar ayrı</p>

  <p class="calibre1">ayrı yollara dağılırlardı. Kiminin tuttuğu yol; insanı bu Cevdet gibi, muvaffakiyete götürür, kimininki de benim vardığım şahikaya çıkarırdı! Bu, bir talih, tesadüf meselesiydi. Niçinini, nasılını sormak beyhudeydi.</p>

  <p class="calibre1">Cevdet:</p>

  <p class="calibre1">— Sana bir yardımda bulunabilir miyim Mürşit? dedi.</p>

  <p class="calibre1">— Geçti, dedim. Bu tesadüf bir iki sene evvel olsaydı, belki eski arkadaşa bir iyilik edebilirdin. Fakat şimdi... Ölüler gibiyim... Hiçbir şeye ihtiyacım yok... Yuvarlanıp gidiyoruz...</p>

  <p class="calibre1">Cevdet'ten beş on kuruş istemek mümkün ama, içimden gelmedi; ondan alacağımı almıştım. Biraz evvel bana "Vah, Mürşit, vah!..." diye acıması tasavvur edebileceğim sadakaların en zenginiydi.</p>

  <p class="calibre1">Fakat o, ısrar etti:</p>

  <p class="calibre1">— Sana mutlaka bir şey yapmalıyım Mürşit...</p>

  <p class="calibre1">Ben cevap vermeyerek gülümsüyordum. Birdenbire aklıma kızım Zehra geldi:</p>

  <p class="calibre1">— Bana hakikaten bir iyilik yapmak istiyor musun? dedim.</p>

  <p class="calibre1">— Elbette... Ona ne şüphe?</p>

  <p class="calibre1">— İki kızım vardı... Biri öldü... Öteki de ya ölecek... Ya ahlâksız olacak... Senin hatırlı ahbapların vardır... Şu çocuğu bir leyli mektebe kabul ettirebilir misin? Böylece hem bir masumu kurtarmış, hem de bana edebileceğin tek iyiliği etmiş olacaksın...</p>

  <p class="calibre1">Artık kendimi tutamıyor, yüzümü karanlığa çevirerek ağlıyordum. Cevdet, bana kuvvetli vaitlerde bulundu. Fakat o, herhalde mebusların pek hatırı sayılanlarından olmayacak ki, kızımı resmî bir mektebe koyamadı. Ancak bazı dostlarının yardımıyle bir Marabet Mektebine yerleştirdi ki, buna da bin şükür... Evlâdımı nihayet o canavarların elinden kurtarmaya muvaffak oldum. Ana, kız ikisi de köpek gibi ayaklarıma kapanarak ağlıyorlar:</p>

  <p class="calibre1">— Feriha'yı toprağa verdik... Zehra'yı da elimizden alma!... diye yalvarıyorlardı.</p>

  <p class="calibre1">Çocuğum bu gece mektepte... Onun şimdi temiz bir yatakta masum çocuklar, merhametli muallimler arasında yattığını düşündükçe; başıma taç giyerek bir hükümdar tahtına oturmuşum gibi seviniyor gururlanıyor, bayram ediyordum. Zehra kurtuldu...&nbsp;</p>

  <p class="calibre1">..................</p>

  <p class="calibre1">&nbsp;Defter burada bitiyordu. Yalnız birkaç sahife ötede okunmayacak kadar karışık ve fena bir yazıyle şu satırlar vardı:</p>

  <p class="calibre1">"Zehra'yı gördüm. Büyümüş, hemen hemen bir genç kız olmuş. Dört seneden beri görmemiş olmama rağmen o kadar çocuğun içinde derhal bulup çıkardım. Zehra, mektep arkadaşlarıyla beraber bir yere gidiyordu. Allah'tan son bir şey isterdim: Kocaman bir hanım olmuş kızımı son bir defa kucaklamak... Fakat buna imkân yok... Çocuğum benden utanır... Ne yapalım, elverir ki, o bahtiyar olsun..."</p>

  <p class="calibre1">..................</p>

  <p class="calibre1">Zehra, defteri bitirdiği zaman ortalık ağarmaya başlamıştı. Titreye titreye yerinden kalktı, mumu eline alarak cenazenin yattığı odaya girdi. İhtiyar komşu kadın, başında başörtüsü, elinde Kur'an, köşede uyuyakalmıştı.<br class="calibre5" /></p>

  <p class="calibre1">Mürşit Efendi'yi ince bir şilteye yatırmışlar, üstüne bir eski asker battaniyesi örtmüşlerdi. Battaniye kısa olduğu için ölünün yırtık çoraplı ayakları dışarıda kalmıştı; Zehra, artık kendini zaptedemedi.</p>

  <p class="calibre1">— Baba... Benim zavallı babam, diye feryat etti.</p>

  <p class="calibre1">Yüzünü yere kapadı, gözlerinden sel gibi yaşlar akarak bir ibadet istiğrakı içinde babasının ayaklarını öptü:</p>

  <p class="calibre1">— Baba... Zavallı babam... Affet beni...</p>

  <p class="calibre1">Zehra, birkaç gün sonra Anadolu'daki mektebine döndü. Muallimin artık bir eksiği kalmamıştı.</p>

  <p class="calibre1">Acımayı öğrenmişti.</p>

  <p class="calibre13"><b class="calibre9">- BİTTİ -</b></p>
</body>
</html>
