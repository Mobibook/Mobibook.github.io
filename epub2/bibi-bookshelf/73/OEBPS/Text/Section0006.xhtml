<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">HATIRA DEFTERİM</h1>

  <h1 class="calibre11" id="sigil_toc_id_2">V</h1>

  <h4 class="sigilnotintoc1">25 Ağustos 13...</h4>

  <p class="calibre1">Bugün diplomamı aldım. Ne saadet! Memleketin belli başlı insanları arasına giriyorum. Yakında iyi bir memuriyete tayin edileceğim. Bunun için katî vaat aldım. Sefalete, zarurete, uykusuz ve aç geçirdiğim gecelere Allahaısmarladık... Bir daha Vezirhan'daki o zavallı bekâr odasının önünden bile geçmeyeceğim...</p>

  <p class="calibre1">Benimle beraber diploma alan arkadaşlarımın arasında istikbalden şüphe edenler var: "Acaba istediğimiz kadar mesut olabilecek miyiz? Düşündüklerimizi elde edebilecek miyiz?" diyorlar. Korkuyorlar; düşünüyorlar... Kimsenin fikrine karışmam. Fakat ben, kendi hesabıma çok memnunum. Gencim, çalışkanım, sıhhatim yerinde. Gözüm fazla ileride değil. Tabiatım gayet uysal, titiz, sinirli, haris değilim. Gayem namuslu ve gayretli bir memur olmak ve küçük, temiz bir aile yuvası kurmaktan ibaret... Günde on iki saat aralıksız çalışabilirim. Evet, çalışmak arzuma hudut yok... Buna mukabil gayem fevkalâde mütevazi... Böyle bir gencin mesut olmaması mümkün mü?</p>

  <p class="calibre1">Maamafih bu saadet, tamamiyle içime siniyor dersem yalan. Kalbimde bir gizli düğüm var. Annemi düşünüyorum. Zavallı kadın! O kadar acele edecek ne vardı? Birkaç sene daha dişini sıkamaz mıydm? Ne olurdu bugün sağ olsaydın oğlunun muvaffakiyetini gözünle görseydin.</p>

  <p class="calibre1">Annem beni okutup adam etmek için senelerce türlü mahrumiyetlere katlandı. El dikişi dikti; bekâr çamaşırı yıkadı; türlü hakarete uğradı. Hepsine sabretti: "Mürşit inşallah bir gün adam olursun. Elin ekmek tutar. Garip annene evinde bir köşecik gösterirsin. Baban, beni güldüremedi. İnşallah senin yüzünden gülerim. Bu çektiklerimi unuturum!" derdi. Biçarenin beklediği günler geldi. Ne çare ki kendi onlara yetişemedi. Bin türlü cefa ve mihnet içinde sönüp gitti.</p>

  <p class="calibre1">Annemin hatırası sade bugün değil, her zaman beni zehirleyecek... Ne zaman çoluk çocuğumla sıcak bir odada güzel bir sofra başında yemek yesem onun soğuk mutfaklarda ayak üstü soğan, ekmek yediğini göreceğim. Lokmalar boğazıma dizilecek.</p>

  <p class="calibre1">Evet, dünyada tam saadet olmuyor. Ne olurdu şu yaldızlı diplomayı annemin çamaşır yıkamaktan çatlamış, şişmiş zavallı ellerine verebilseydim?</p>

  <h4 class="sigilnotintoc1" id="sigil_toc_id_3">Eylül</h4>

  <p class="calibre1">Sivas vilâyetine maiyet memuru oldum... Yarın hareket ediyorum. Arkadaşlarım arasında ilk memuriyet alan benim. Maamafih, bununla pek fazla iftihar etmek doğru olmaz.</p>

  <p class="calibre1">On beş gün evvel beni Dahiliye Nezaretine çağırdılar açık olan Sivas vilâyeti maiyet memurluğunu teklif ettiler. Umum Müdür:</p>

  <p class="calibre1">— Nazır Paşa Hazretlerinin size teveccühü var. Kendilerine Mülkiyenin en ehliyetli mezunlarından olarak takdim edildiniz, bu memuriyeti size münasip gördüler. İleride inşallah terfiiniz mukarrerdir, dedi.</p>

  <p class="calibre1">Diplomamı alalı iki ay bile olmadığı halde hayat hakkında epeyce tecrübelere sahip oldum. Mektepten çıktığım gün öyle sanıyordum ki, hangi daireye gitsem umum müdüre yaldızlı diplomamı göstersem gözü kamaşacak, "buyursunlar efendim" diye derhal baş köşede bana yer gösterecek. Hâsılı, kapanın elinde kalacağım. Fakat, maateessüf, evdeki pazar çarşıya uymadı. Bu iki ayı Nezaret koridorlarında, kapı diplerinde iş dilenciliğiyle geçirdim. Neticede şuna kanaat getirdim ki memuriyet almak için sade diploma yetişmiyor. Ayrıca tavsiye mektupları, selâmlar da istiyorlar. Bana teklif edilen memuriyetin Nazır Paşa Hazretlerinin teveccühleri eseri olmadığını, bir daha kimsenin beni Sivas'ta arayıp sormayacağını biliyordum. Böyle olduğu halde umum müdürün sözlerine inanmış görünerek teşekkür ettim. Çünkü kimsesizdim. Daha ziyade beklemeye vaktim yoktu. Bu memuriyeti kabul edip bir haftaya kadar harcırah almadığım takdirde aç kalacaktım.</p>

  <p class="calibre1">Arkadaşlardan bazıları mutlaka İstanbulda kalmak için ayak diriyorlar, bin yere başvuruyorlar. Ben, o fikirde değilim. İstanbul'da kimim var? Bazıları da İzmir, Bursa gibi yakın ve parlak vilâyetleri istiyorlar. Bunun da bence ehemmiyeti yok. Büyük merkezler, insanı avare eder. Gezilecek, görülecek, sefahat edilecek yeri olmayan küçük kasabalarda daha iyi çalışılır. Ben şimdiye kadar zevki çalışmakta bulmuş bir gencim. Bundan sonra da şüphesiz öyle yapacağım. Faal, namuslu bir memur olacağım. Terakki edersem ne âlâ, edemezsem şimdiki aylığım beni nasıl olsa geçindirir...</p>

  <p class="calibre1">Mahrumiyet içinde büyümüş, aylarca cebi para görmemiş bir insan için bir maiyet memuru maaşı nazır maaşı gibidir. Bunun için mutlaka mesut olacağım. Allahaısmarladık İstanbul! Sağ ol, var ol, fakat benden uzak ol!</p>

  <h4 class="sigilnotintoc1" id="sigil_toc_id_4">25 Eylül</h4>

  <p class="calibre1">Dün akşam Sivasa geldim, bugün işe başladım. Yatacağım, kalkacağım yer daha belli değil. Yol yorgunluğundan hastayım. İndiğim han odasında dün gece sabaha kadar ateşler içinde yattım. Buna rağmen sabahleyin erkenden vazife başına geldim.</p>

  <p class="calibre1">Benim yerimde başka biri olsaydı, çalıştığı odayı, pencereden görünen manzarayı, etrafındaki insanları yadırgardı. Günlerce bu şeylere alışamaz, bedbaht ve mahrum yaşardı.</p>

  <p class="calibre1">Ben bilâkis, başımdaki sersemliğe, vücudumdaki ağrıya, ağzımdaki acılığa rağmen çok memnun ve mesudum. Bu küçük masa benim. Bu sandalyeye filânın lûtfu, falanın yardım ve tavsiyesiyle oturmadım. Memleket, bu makamı bana sırf kendi emeğimin mükâfatı olarak verdi. Ben, başkaları gibi bu küçük memuriyeti azımsamryorum. Bilâkis, onu kendim için çok fazla yüksek buluyorum. Bu küçük masa, bütün bir milletin saadeti için çalışan büyük makinenin bir parçası; benim onun başında göreceğim iş, ne kadar ehemmiyetsiz olursa olsun, eserin bütününe tesir edecek. Bütün seslerin dağlardan aldığı aksisedada nasıl en küçük ihtizazın bir payı varsa benim naçiz çalışmamın da bu büyük dertli milletin saadetine öyle bir hissesi olacak. Bunu ben daima böyle bilmeye ve ona göre çalışmaya azmettim.</p>

  <p class="calibre1">Küçükken çok dindar bir çocuktum. İstanbul'un büyük camilerine gider, muhteşem mihraplar karşısında gönlüm huşu çırpıntıları, gözlerim vecit yaşlanyle dolu dua ederdim.</p>

  <p class="calibre1">Şimdi, önümdeki bu küçük memuriyet masası beni aynı vecit ve huşu ile sarsıyor, gözlerimi yaşla dolduruyor. Camide kendimi Allah'ın muhteşem gözü karşısında hissederdim. Burada büyük millet asîl ve mağdur çehresiyle bakıyor, ıslak gözleriyle yardım istiyor zannediyorum ve bu beni evvelkinden daha derin ürpermelerle sarsıyor, sarsıyor.</p>

  <p class="calibre1">Diploma aldığımız gün bize devlet ve millete sadakatle hizmet edeceğime yemin ettirmişlerdi. Bu yemini bu küçük masaya bakan ıslak göz karşısında bir kere daha tekrar ettim. Ölünceye kadar ona kul, köle olacağım hiçbir kuvvet beni yolumdan döndürmeyecek.</p>

  <h4 class="sigilnotintoc1" id="sigil_toc_id_5">26 Eylül</h4>

  <p class="calibre1">Kendi evimde ilk gecem...</p>

  <p class="calibre1">Bir arkadaşın yardımıyle ihtiyar, kimsesiz bir Ermeni kadının evinde bir oda tuttum. Eşyamı bir eski dolaba, kitaplarımı kırmızı uçurtma kâğıtlarıyla süslenmiş bir rafa yerleştirdim.</p>

  <p class="calibre1">Gündüz, kendi masamın başında çalışmıştım. Birazdan kendi yatağımda uyuyacağım.</p>

  <p class="calibre1">Odamda kırık mermerli yuvarlak bir kahve masası var. Üstündeki ekmek kırıntıları -biraz evvel büyük bir gönül rahatlığıyla yediğim kendi ekmeğimin kırıntılarını- temizledim. Dirseklerim bu masanın kenarına dayalı, başım avuçlarımın içinde, önümdeki teneke petrol lâmbasının hafif ışığına bakarak düşünüyorum:</p>

  <p class="calibre1">Diploma aldığım güne, en büyük ve en güzel günüm demiştim; yanılmışım. Ben, asıl bugün dünyaya geldim. Bugünden itibaren ihsan olarak yaşamaya başlıyorum. Şimdiye kadar aciz bir çocuktum. Talihim, başkalarının elindeydi. Beni başkalarının merhameti, inayeti, yahut keyif ve hevesi idare ediyordu. Halbuki bugünden itibaren irademe sahip oluyorum. İyi, yahut fena, mesut veya bedbaht olmak hep kendi elimde.</p>

  <p class="calibre1">Bu yeni başlayan hayat karşısında bir program yaptım. Umdelerimi, kararlarımı önümdeki masanın kırık taşına kurşun kalemiyle birer birer yazıyorum:&nbsp;</p>

  <p class="calibre1">1- Vicdanımın sesini daima dinleyeceğim.</p>

  <p class="calibre1">2- Hiçbir zaman kanun haricinde iş görmeyeceğim.</p>

  <p class="calibre1">3- Meslektaşlarımla iyi geçineceğim.</p>

  <p class="calibre1">4- Yalan söylemeyeceğim.</p>

  <p class="calibre1">5- Rüşvet almayacağım.</p>

  <p class="calibre1">6- Yalnız meslek hayatımda değil, hususî hayatımda da daima namuslu kalacağım.</p>

  <p class="calibre1">7- Vazifemi daima hakkımdan üstün tutacağım. Doğruluk, sebat ve gayretim neticesi olarak terfi ve terakki edersem sevineceğim. Fakat mağdur kalırsam üzülmeyeceğim. Hatta doğruluktan zarar bile görsem ümitsizliğe düşmeyeceğim.</p>

  <p class="calibre1">Maddeler çoğalıyor, masanın kırık mermeri yazılarla doluyor.</p>

  <p class="calibre1">(Defterin burasında nedense yırtılmış birkaç yaprak vardı. Zehra, onları geçerek okumaya devam etti.)</p>

  <h4 class="sigilnotintoc1" id="sigil_toc_id_6">2 Ekim</h4>

  <p class="calibre1">Bana bu odayı bulan arkadaş -ki muhasebe kâtiplerinden Tahir Efendi isminde bir adamcağızdır- bu akşam beni evinde yemeğe davet etti. Huylarını, ahlâklarını pek iyi bilmediğim insanlardan daima çekinirim. Böyle olduğu halde Tahir Efendi'nin kalbini kırmak istemedim. Akşam ezanına doğru bana pek uzak olmayan evine gittim. Tahir Efendi, şerefime daha başka arkadaşlar da davet etmişti: Maarif Başkâtibi, Evkaf mümeyyizi, muhasebeden iki memur...</p>

  <p class="calibre1">Basık tavanlı, dokuma perdeli bir odaya bir rakı sofrası hazırlanmıştı.</p>

  <p class="calibre1">Ben, rakı içmem, hem içmemek için nefsime karşı sözüm var. Fakat arkadaşlar, yalvarırcasına ısrar ettiler. İnad edersem neşelerinin kaçacağını hissettim. Naçar, bir iki kadeh içtim. Zehir değil ya bu. Bir daha böyle meclislerde bu-lunmayıveririm.</p>

  <p class="calibre1">Elli yaşlarında ehl-i dil bir adam olan Maarif başkâtibi diyordu ki:</p>

  <p class="calibre1">— Böyle yerde rakısız nasıl yaşanır evlât? Gönüllerin pasını silmek için bundan başka vasıta yok. Akşam oldu mu şehir bir kocaman kabristana dönüyor, yüreklere bir kasvettir çöküyor. İnsan, mütemadiyen yük hayvanları gibi çalışamaz ya. Biraz da başını dinlemek gönlünü eğlendirmek ister. Bu kabristanda nereye gidersin? Bu da olmazsa ölüden farkımız kalmayacak.</p>

  <p class="calibre1">Maarif kâtibi, elindeki küçük kadehi lambanın ışığına tutup bakıyor, mahzun mahzun gülümsüyordu. Ben:</p>

  <p class="calibre1">— Aileniz, çocuklarınız yok mu efendim? Geceleri onlar sizi meşgul etmez mi efendim? diye sordum.</p>

  <p class="calibre1">Pek çocukça bir şey söylemişim gibi hep birden güldüler. Maarif kâtibi, kadehini hâlâ elinde tutarak, arasıra bana bakarak sözüne devam etti:</p>

  <p class="calibre1">— Hatırın kalmasın ama, toysun evlât... Dünyanın Hanyası, Konyasını bilmiyorsun... Bu olmasa, insan ya çıldırır, ya ölür... Meğerse ya sinirsiz bir hayvan yahut yaşamak zevki ne olduğunu anlamamış, gözü kapalı bir insan ola... Ben, çok içerim... Bu gece en az bunlardan yirmi tane içeceğim... Bak, dinle, sana hepsinin hesabını birer birer vereyim... Bugün dairede birkaç yolsuzluk oldu. Sabahleyin müdür, vali paşa ile dalaşmış. O hırsla kalem odasına geldi, maiyetimdeki memurların karşısında bana türlü hakaret etti. Ne çare boyun eğdik... Yapılacak başka şey yok ki... Ya bu deveyi güder, ya bu diyardan gidersin. Bu diyardan gitmek canıma minnet. Fakat nereye? İstanbul öyle bir hale gelmiş ki, sokakta kaldırımların üstünde yatıp ölsen: "Acep insan açlığından nasıl ölürmüş, hele bir seyredelim!" diye etrafına bir yığın ahali birikecek... Bunun için, müdürün haksız hakaretine eyvallah diyoruz. Bunu hazmetmek için iki kadeh rakı çok mu? Az sonra memurlardan biri bir aksilik ediyor. Sesimi çıkaramıyorum. Çünkü şehirde valiyi bile yıldırmış derebeylerinden birinin adamı... İki kadeh de bunun için... Etti mi dört? Öğleye doğru mâzul bir muallim geliyor... Yana yakıla derdini anlatmaya başlıyor. Adamcağız, esasen haklı... Fakat kime dert anlatırsın? Dinle; elinden bir şey gelmeyecek, yok yere dilsûz olacaksın... Dinleme; gönlün rahat etmeyecek. Bu sıkıntıya mukabil de iki kadeh... Etti altı... Öğleden sonra vazifesini bilmeyen iki memurla ve aylık alamadığı için gelen ev sahibi ile ağız dalaşı... Haydi, bunlar için de birer kadeh... Etti dokuz... Anadoluhisarı'nda doğmuş, Boğaz'ı seyrederek büyümüş bir adamın akşama kadar dairenin penceresinden kuru topraklara, tezekten evlere bakmasına karşı da bir, eder on... Biraz sonra kafalar tütsülenince musikî faslı başlayacak, bu meclisi şenlendiren muhterem rüfeka, sahan kapakları çalacak, yumrukla kapı tahtalarına, tekme ile evin zangır zangır döşemelerine vurarak bağıra bağıra şarkıya başlayacaklar... Buna tahammül için de en az beş kadeh içmek lâzım ya... Ediyor on beş... Geceyarısına doğru eve dönülecek... Karının menhus suratı görülecek... Bir karı ki, sırf kavga ve beddua etmek, para istemek için ağzını açar... Sonra da balık gibi susar. Onu görmemek, pis sesini işitmemek için insan küple rakı içip kendini kaybetse yeridir ve lâkin ben bunun için yalnız beş kadeh içeceğim... Rakısız yaşanmaz evlât... Hele biraz zaman geçsin, sen de bana hak vereceksin...</p>

  <p class="calibre1">..................</p>

  <p class="calibre1"><b class="calibre9">"Mey neş'eye de hüzne de mahsus değil ama;</b></p>

  <p class="calibre1"><b class="calibre9">Erbab-ı gamı belki tez öldürmek içindir."</b><br class="calibre5" /></p>

  <p class="calibre1">Meclis, yavaş yavaş hararetlendi. Evvelâ şarkılar okundu sonra en büyüğünden en küçüğüne kadar memur arkadaşlar hakkında dedikodular başladı. Onların yalnız idareleri, işleri değil hususî hayatları da didik didik ediliyor, hatta bazılarının aile namuslarına kadar dil uzatılıyordu.</p>

  <p class="calibre1">Artık bana dikkat eden olmadığı için rakı içmiyor, su ile doldurduğum kadehimi ara sıra dudaklarıma getirip götürüyordum.</p>

  <p class="calibre1">Hiç sesi işitilmeyen bir kadın, ikide bir kapıya vurarak, ev sahibini çağırıyor, sahanlar, tabaklar veriyordu. Çok halûk bir insan olarak tanıdığım Tahir Efendi, bu biçare kadına mütemadiyen hakaret ediyor, ağır sözler söylüyordu.</p>

  <p class="calibre1">Geceyarısına doğru eve döndükten sonra defterime bu satırları yazıyorum...</p>

  <p class="calibre1">Bu ziyafet bende hiç iyi bir tesir bırakmadı. Hele maarif başkâtibinin sözleri bana çok acı geldi. Fakat kanaatimi, azmimi kuvvetlendirmek suretiyle işime yaradı. Böyle yerlerde, böyle âlemlerde bulunmamağa gayret edeceğim. Arkadaşlarımla vazife haricinde pek sık temas etmeyeceğim. Etrafımdakiler ne tıynette, ne mayada insanlar olurlarsa olsunlar... Ben kendi yolumda metin adımlarla yürüdükten sonra korkum ne?</p>

  <h4 class="sigilnotintoc1" id="sigil_toc_id_7">21 Ekim</h4>

  <p class="calibre1">Hayatım intizama girdi. Sabahleyin erkenden daireye gidiyorum. Tatil vaktine kadar aralıksız çalışıyorum. Akşam üstü çarşıya uğrayarak alacağımı alıyorum. Sonra iki yanıma bakmadan odama dönüyorum.</p>

  <p class="calibre1">Dairedeki arkadaşlar bir yığın tembel alayı... Allahtan ki, ben gelmişim... Yoksa halleri harapmiş. Beni ağzı var, dili yok, çalışkan bir çocuk buldular ya... Yüklendikçe yükleniyorlar.</p>

  <p class="calibre1">Hem benden yardım isteyenler sade kendi amirlerim değil. Başka dairelerin müdürleri de fena halde musallat oldular. Meselâ bir gün Evkaf Müdürü çenemi okşuyor: "Efendi oğlum, hademe-i hayrat arasında bir tasfiye icrasına lüzum hâsıl oldu. Lütfen sicilleri tetkik ederek bir cetvel tertip edersiniz..." diye uzun ve yorucu bir iş yüklüyor. Günlerce tozlu defterler arasında bunalıyorum. Yahut muhasebe müdürü yakama yapışıyor: "Mürşit Efendi, dairemde insan suretinde bir alay hayvan var. En basit bir hesap içinden çıkamıyorlar. Adi bir darp ve taksim ameliyesini beceremiyorlar. Lütfen şu hesapları bir kontrol ederseniz..."</p>

  <p class="calibre1">Bir başka gün Maarif müdürünün bir angaryası çıkıyor: "Müfettişlerden kucak kucak rapor geldi. Herifler doğru dürüst Osmanlıca yazmasını bilmiyorlar. Geri tarafını varın siz kıyas edin. Birçok mektep muallimlerinin hayat ve istikbali mevzuubahistir. Ben, işten göz açamıyorum. Lütfen şu raporları okur da, bana muvazzah bir özetini çıkarırsanız minnettar olurum. Şunu da arzedeyim: Bu işlerin gayet gizli tutulması gerekir!"</p>

  <p class="calibre1">Tapu ve Sıhhiye daireleri de angarya yüklemekte onlardan aşağı kalmıyor.</p>

  <p class="calibre1">Bundan evvelki cümlede istemeyerek kullandığım "angarya" kelimesi beni düşündürdü. Utanıyorum. Netice itibariyle bu zavallı memleketin bu mağdur milletin hayır ve menfaati için yaptığım küçük, ehemmiyetsiz birkaç işe "angarya" demek nankörlük değil midir? Fakir bir çocuktum. Bu memleket beni besledi, okutup adam etti. Halbuki ben, onun için döktüğüm beş on damla tere, kaybettiğim üç beş saat uykuya acıyorum.</p>

  <p class="calibre1">Amirlerimi hoşnut etmek vazifem değil mi? Benden yaş ve irfan itibariyle büyük olan Maarif Müdürü, Muhasebe Müdürü bana âdeta yüz suyu döküyorlar. Vazife verdikleri için hem muhterem meslektaşlara, hem memlekete, hem de kendime faydası oluyor. Öyle ya insan, birdenbire mi adam olur? Hesaplarla, raporlarla uğraşırken az şey mi öğreniyorum?</p>

  <p class="calibre1">Evet, nasılsa kalemimden çıkan bu angarya kelimesi için kendi kendimden utanıyorum.</p>

  <p class="calibre1">Hani yirmi beş gün evvel kendime verdiğim söz? Hani bu masanın kenarına yazdığım program?</p>

  <p class="calibre1">Bu gece, kendi kendimden nefret ediyorum.</p>

  <h4 class="sigilnotintoc1" id="sigil_toc_id_8">5 Kasım</h4>

  <p class="calibre1">Amirlerimi memnun etmekten, arkadaşlarımla hoş geçinmekten ümidimi kesmeye başlıyorum.</p>

  <p class="calibre1">Burada şimdilik en iyi arkadaşım Maarif başkâtibi Tahsin Efendi... Bu adamı evvelâ gözüm tutmamıştı. Fazla kalender ve lâubali insanlar hakkında bedbindim. Fakat sonradan ısınmaya başladım. Bu akşam üstü ona, çarşıda bir bakkal dükkânında tesadüf ettim. Evi için öteberi satın alarak sepete dolduruyordu.</p>

  <p class="calibre1">— Evlât, bugün hava güzel, dedi. Vakt-i kerahete epeyce zaman var. Gel seninle biraz dolaşalım.</p>

  <p class="calibre1">Tahsin Efendi, sepetini bakkala emanet ettikten sonra koluma girdi, çamurlu sokaklar arasında yürümeye başladık. Bilmem neden, bu akşam benim de söz anlar birisiyle konuşmaya ihtiyacım vardı. Herkesle güzel geçinmeye karar vermiş olduğum halde sabredememiş, arkadaşlardan biriyle kavga etmiştim. Kavga dediğim ehemmiyetli bir şey değil... Onların hemen her saat, her dakika birbirlerine söyledikleri acı sözlerden birkaçı... Hem de en terbiyeli ve hafiflerinden... Maamafih, bu kadarcığı da beni canevimden yaralamaya kâfi gelmişti.</p>

  <p class="calibre1">— Oh, ne güzel... Allahın en bedava nimeti hava ile sudur... Böyle olduğu halde onlardan gani gani istifade etmek de yine erbab-ı gınaya mahsus bir imtiyaz. Kalem odası: tütün dumanıyla, sokak: tezek kokusuyla dolu... Mahaza sırf hava için romatizmalı ayaklarımla bu yolu yürüyorum dersem yalan olur... Eve girmeyi canım istemiyor evlât. Karının suratını gözümün önüne getirdiğim zaman ayaklarım geri gidiyor...</p>

  <p class="calibre1">Tahsin Efendi, iğrenç bir şey görmüş gibi yüzünü buruşturuyor, öğürüyordu.</p>

  <p class="calibre1">— Of birader... Bu nuhuseti tasavvur edemezsin... diyordu. Bizde rakı içmek dayak yemekten beter...</p>

  <p class="calibre1">Arkadaşım, bir zaman daha acı acı söylendi. Sonra bana sıra geldi:</p>

  <p class="calibre1">— Bende de bu akşam bir can sıkıntısı var, dedim. İstemeden arkadaşlardan birini kırdım. Kendine ait bir vazifeyi bana yüklemek istiyordu. "Vaktim yok. İşlerim başımdan aşkın. Gece bile uyuyamıyorum. Affet beni!" dedim. Hakkım yok muydu? Arkadaşım kızdı. Hatırımı kıracak sözler söylemeye başladı. Ben de tahammül edemedim. Arkadaşlarımıza karşı borçlu olduğumuz hürmet kaidesine uymayarak bazı sözler söyledim...</p>

  <p class="calibre1">Maarif başkâtibi beni baştan aşağı süzdü, hem müstehzi, hem müşfik bir tavırla:</p>

  <p class="calibre1">— Aferin evlât, dedi. Adam olmaya başlıyorsun!</p>

  <p class="calibre1">..................</p>

  <p class="calibre1">— Uğranılan haksızlıklar ve hakaretlere koyun gibi tahammül etmek insanlığın başlangıcıdır evlât. Daima söylerim ya... Toysun. Bu hayatta nezaket sökmez. Çaresiz alışacaksın... Meselenin ne olduğunu sormuyorum evlât... Fakat kısmen haklı, kısmen haksız olduğuna eminim...</p>

  <p class="calibre1">Hayretle ihtiyar arkadaşımın yüzüne bakmaya başladım. O devam etti:</p>

  <p class="calibre1">— Niçin haklısın... Niçin haksız? Bak sana izah edeyim evlât... Ateş gibi bir gençsin... Durmadan çalışıyorsun... Amirlerin bidayette senden hoşnutluk getiriyorlar... Makine gibi mütemadiyen işlemene hayret ediyorlar... Fakat bir zaman sonra alışıyorlar... Bunu tabiî görmeye başlıyorlar...Nasıl ki akşama kadar dalga geçen öteki arkadaşlarına evvelâ bağırıp çağırmışlar, sonra onların tembelliğine, sersemliğine, mendeburluğuna alışmışlar, bunda bir fevkalâdelik görmemeye başlamışlardır... Bir gün, eskaza sen de onlar gibi daireye geç gelip, işleri biraz astın mı gözleri faltaşı gibi açılıyor... Onları görmüyorlar, çünkü onlar, her günkü vaziyetlerindedir. Seni görüyorlar, çünkü sen o gün bir gün evveline nisbetle daha fena vaziyettesin. Şu beğenmediğimiz, akılsızlığa misal olarak zikrettiğimiz eşeklerin içinde ne filozof kafalılar vardır bilir misin evlât?... Yedikleri sopanın sayısı ne olursa olsun yürüyüşlerini değiştirmezler.</p>

  <p class="calibre1">Hızlı gitmenin sopadan kurtulmak için çare olmadığını, çünkü sahiplerinin büsbütün hırslarını artırarak kendilerini atlarla yarıştırmaya sevkedeceğini biliyorlar... Biliyor musun evlât...Amirlerin senden şikâyete başladılar... "Nafile... Günden güne tembelleşiyor!" diyorlar... A gafil çocuk, ne olurdu şu işe tersinden başlasaydın, yani, evlât bu kadar zevkle işe sarılmayıp da yavaş yavaş açılsaydın... Amirlerin de "Mürşit amma cevherli çocukmuş... Günden güne terakki ediyor!" deseydiler...</p>

  <p class="calibre1">Maarif başkâtibinin bu sözleri bana zehir gibi acı ve öldürücü geliyordu:</p>

  <p class="calibre1">— Bahsimizle ne alâkası var efendim? diye itiraz ettim.&nbsp;</p>

  <p class="calibre1">O, hiç ehemmiyet vermeden devam etti:</p>

  <p class="calibre1">— Bu dolambaçlı konuşmayı neye yaptığımı şimdi anlarsın evlât... Amirlerin sana bir şey için daha kızıyorlar; sana ait olsun olmasın dairende görülecek bunca iş varken başka dairelere yardım etmeni, meselâ bizim maarif raporlarıyla meşgul olmanı iyi bir gözle görmüyorlar. Bahusus bilirsin ya bizde bu daire, öbür daireye âdeta düşman bir memleket idaresi nazariyle bakar... Hasılı, bu senin fazla gayretkeşliğin amirlerini memnun etmezse, &nbsp;var kıyas et, başkalarını ne kadar memnun eder? Meselâ, bütün kalem arkadaşların sana düşman. Her biri: "Bu iş ancak bu kadar sürat ve mükemmeliyetle yürür" deyip dururken günün birinde Mürşit Efendi diye parmak kadar bir çocuk peyda oluyor... Beşinin beş günde çıkaramayacağı bir işi beş saatte çıkarıp atıyor... Herifler ne kadar kudursalar haklan ya... Bir kere adamcağızları amirlerinin gözünden düşürmek tehlikesi var... Sonra, senden görerek eskisinden daha fazla çalışıp uğraşmaya mecbur oluyorlar. Nihayet bunlardan daha mühim olarak kendi şahıslarına karşı besledikleri hüsnüteveccühü izale ediyorum... Çünkü haspalarım hallerini bilmezler, hakikaten içlerinde bir cevher var sanırlar adam olduklarını bir halta yaradıklarını vehmederler.</p>

  <p class="calibre1">Bu Tahsin Efendi, ne garip bir adamdı. Gülüyor. Kızıp köpürüyor, alay ediyor, rakıdan şişmiş kocaman yüzü şekilden sekile giriyordu:</p>

  <p class="calibre1">— Evet, evlât, sen arkadaşlarının kredisini bozuyorsun... Demin "gayretkeşlik" kelimesini kullandığım zaman suratın bir acayipleşti... Bu onların senin için kullandıkları kelimelerin en hafifidir... Onları çekiştirmek için söylüyorum sanma... Hakkında neler düşündüklerini anla da ona göre hareket et diye söylüyorum. Amirlerinin emrini tuttuğun için sana "hulûskâr, müdahin, mutabasbıs" diyorlar. Çalışman hakkında rivayet muhtelif... Bir kısmı bunu gabavetine veriyor... Bir kısmı neticesiz bir "yalancı pehlivan" diye tavsif ediyor... Bir kısmı da sırf arkadaşlarını gözden düşürmek için yapılan bir manevra diyor... Nezaketine, hatırşinaslığına gelince, her yerde bunların adı korkaklık, riyakârlık, zillet v.s. dir... Bugünkü kavgan, bu söylediklerimi ne güzel teyit ediyor... "Arkadaşım kendine ait bir vazifeyi bana yüklemek istedi, rıza göstermedim. Kızdı!" diyorsun... Kızar a... Ben de olsam kızarım a... Herifi sigaraya alıştırır gibi başkasına iş gördürmeye alıştır da sonra birdenbire "stop" et... O, bu işe sana ait bir vazife nazariyle bakmaya alışıp gitmişti. Vazifeni yapmadığını kafa tuttuğunu gördü. Kızar a. Ben de olsam kızarım ya... Sonra, hem neden başkalarının işini görürsün de onun işini görmezsin?... O, Allahın kulu değil mi? Dediğim gibi bu dâvada hem haklısın, hem haksız evlât... Hadi, şimdi geri dönelim... Ortalık karardı da şu karşı tarlalar, lâteşbih ve lâtemsil Sarıyer'deki Sultaniye çayırına döndü...</p>

  <p class="calibre1">Maarif başkâtibi, lâkırdıyı değiştirmişti. Bir türlü unutamadığı Boğaziçi'nden bahsediyordu:</p>

  <p class="calibre1">— Ah, evlât, zaman zaman derim ki, burada başkâtip olacağıma Sultaniye çayırında başıboş bir at olup otlasam... Eğer bir gün Allah nasip eder de...</p>

  <p class="calibre1">Güneş batmıştı. Geri dönüyorduk. Tahsin Efendi'nin sözlerini artık dinlemiyordum. Onun biraz evvel söylediği şeyler zihnimi altüst etmişti. Maneviyatımı kırmaya, meslek ahlâkımı bozmaya azmetmiş gibi görünen bu adama kızıyordum. Fakat bir cihetten de ona karşı garip bir muhabbet duymaktan kendimi alamıyordum.</p>

  <p class="calibre1">Bu satırları yazarken hâlâ onun zehir gibi acı ve öldürücü sözleri aklımdan çıkmıyor. Burada, bu kırık masanın başında ilk satırları yazdığım gecelerdeki kadar nikbin değilim... Ben zannediyordum ki, ömürlerimizin teknesini istediğimiz sahile çekmek için yalnız onun dümenini ele almak kâfidir... Anlıyorum ki, değilmiş... yollar görünmez kayalarla doluymuş... Onlara çarpmamak lâzımmış... Daha fenası gizli akıntılar varmış ki, insan onlara kapıldığı zaman yolun değiştiğini, gittikçe uzaklaştığını farkedemezmiş... Ta kendisini başka sahillere düşmüş görünceye kadar...</p>

  <p class="calibre1">Etrafımdakiler ne tıynette insanlar olurlarsa olsunlar ben, umdelerime sadık kalacağım. Bazı zayıf iradeli ve uşak ruhlu kimseler gibi şahıslardan gelen fenalığı memlekete atfederek ona küsmeyeceğim. Bilâkis, göreceğim zulüm ve gadrin benimle beraber o büyük mağdur anayı da vurduğunu, yaralarına bir fazla yara ilâve ettiğini düşüneceğim ve daha kuvvetle, daha şevkle çalışacağım.</p>

  <h4 class="sigilnotintoc1" id="sigil_toc_id_9">5 Ağustos&nbsp;</h4>

  <p class="calibre1">Bugün (.......) kazasındaki yeni evime yerleşiyordum. Kitaplarımın arasında hatıra defterimi buldum. Onu çoktandır unutup gitmiştim.</p>

  <p class="calibre1">Sivas'ta maiyet memuru iken bir zaman resmî işlerden göz açamamıştım. Sonra da bu kavgalar, dedikodular, bin çeşit boş mesele ve can sıkıntısı takibetmişti. Küçüklüğümden beri okumayı çok severdim. Günümün birkaç saatini kitaplara verdim. Okurken başka bir dünyaya girer, bütün dertlerimi unuturdum.</p>

  <p class="calibre1">Sivas'a geldiğim ilk aylarda yine öyle yapıyordum. Hatta biraz şiire de hevesim vardı. Zaman zaman gazeller şarkılar yazmaya çalışıyordum. Sonra bu zevk söndü. Zihnimi günün miskin dedikodularından, manasız heyecanlarından ayırıp kitaplara veremez oldum.</p>

  <p class="calibre1">Bu tesirler altında hatıra defterimi de bir köşeye atmıştım. Zaten insanın günden güne küçüldüğünü, bayağılaştığını kaydetmesinde ne zevk oluyordu ki?</p>

  <p class="calibre1">Nihayet (.......) kazasına kaymakam oldum. Sivas'tan çıktım. Yeni bir muhite, yeni bir havaya girdim.&nbsp;</p>

  <p class="calibre1">Bu tebeddül, bende garip bir tesir yaptı; uykudan uyanan, boğucu bir kâbus içinde beyhude çırpındığını hatırlayan bir adam gibiydim.</p>

  <p class="calibre1">İlk memuriyetim esnasında farkında olmadan ne kadar düştüğümü ancak şimdi bu yeni muhitte yeni bir vazifeye başladığım uyanıklık saatinde, anlıyorum.</p>

  <p class="calibre1">Defterimin elime geçmesi hayırlı bir tesadüf oldu, kendimle hesaplaşacağım. İlk teşebbüsten iflâs etmiş gayretli bir tüccar gibi kaybolan kıymetlerle elde kalanları muvazene edeceğim. Sonra, yeni bir programla yeni bir hayata başlayacağım.</p>

  <p class="calibre1">Evet, itiraf etmeliyim ki, ilk memuriyetimde çok düştüm. Umdelerimin bir kısmına sadık kalamadım. Herkesle iyi geçinecektim; hemen hemen herkesi kırdım. Amirlerimin sözünden çıkmayacaktım; onlara isyan ettim. Hususî hayatımda daima temiz kalacaktım, fena itiyatlardan sakınacaktım; yapamadım.</p>

  <p class="calibre1">Bununla beraber benim için şöyle bir teselli noktası da yok değil; mağlûbum, fakat düşmanla göğüs göğüse çarpıştıktan, son kurşunu attıktan sonra yere serilen bir asker gibi mağlûbum.</p>

  <p class="calibre1">Maarif başkâtibinin esas itibariyle çok doğru olan sözleri kanımı zehirlemişti.</p>

  <p class="calibre1">Durduğum yerde mayalı hamur gibi günden güne ekşiyordum. Arkadaşların nezaketimi, uysallığımı ne gözle gördüklerini anladıktan sonra lâubaliliklerine tahammül edememeye başladım. En ehemmiyetsiz bir şey için aksileniyor, kafa tutuyordum. Bir gün birisi lâtife tarzında alay etti. Beni rahat bırakmasını nezaketle rica ettim. Aldırmadı, hatta daha beter musallat oldu. Münasebetsizliğine nihayet vermezse ağır bir muamelede bulunacağımı söyledim. Bu defa alayı açık bir tecavüz ve hakarete döktü. Elimden ne gelebileceğini sorarak meydan okudu. Zaten bacak gibi cılız, uyuz bir şeydi. "Başkalarını bilmem, fakat seni sıska boynundan yakaladığım gibi pencereden atarım!" dedim ve nasıl oldu bilmiyorum ancak ayaktakımının ağzından çıkacak fena kelimelerle onu tahkir ettim.</p>

  <p class="calibre1">Tahsin Efendi'nin dediği gibi bunlar olağan şeylerdir; dairelerde her gün bin çeşidi görülüp işitilir. Fakat benim gibi sessiz sedasız bir adamdan çıkması -bir balığın feryat etmesi gibi- herkesi şaşırttı. Vak'a, hatta vilâyet makamına da aksetti. Vali, mabeyin yetiştirilmelerinden ihtiyar bir paşaydı. Beni odasına çağırarak azarladı.</p>

  <p class="calibre1">Tatlı tabiatım üç dört ay sonra beni başka bir felâkete uğrattı. Kazalardan birine bir kaymakam tayin edilecekti. Çok çalışkan ve çok anlayışlı bir genç olduğumu nazar-ı dikkate alarak beni tensip ettiler. Muamelem bitmek üzereydi. Tam bu esnada bir havadis çıktı. Bu kaymakamlığa benden daha kıdemsiz ve ehliyetsiz bir başka genci tayin etmişler.</p>

  <p class="calibre1">Evvelâ inanamadım. Sordum: Doğru çıktı. Sebebini sonradan Maarif Başkâtibinden öğrendim: Bu adam, valiye müracaat etmiş. Evvelâ yalvarmış, sonra hafiften hafife tehditlere başlamış... Vali, tereddüt ediyor: "Nasıl olur? Başkasına söz verdik!" diyormuş... Etrafındakiler "Mürşit uslu ve tatlı bir çocuktur... Sesini çıkarmaz... Hem öyle çalışkan bir memura dairenin ihtiyacı var..." demişler, terfime mâni olmuşlar...</p>

  <p class="calibre1">Doğru düşünmüşler. Ben, ses çıkarmayı kendiliğimden akıl edecek, elimden alınan ekmek için isyan edecek bir adam değildim. Fakat ne çare ki, hakkımda söylenenleri Tahsin Efendi bana yemeden içmeden yetiştirerek gururumu kırmıştı. Göz göre göre hayatıyle, istikbaliyle oynanmasına müsaade edecek kadar hayvan olmadığımı ispat için öyle bir hırçınlık ettim, öyle çakıp gürledim ki, adamcağızlar söylediklerine, söyleyeceklerine pişman oldular. Mamafih, bu yüzden de -tercüme-i halime geçen- ağır bir tekdire uğradım. Ben, şimdi devletin sicilinde mütecaviz ve geçimsiz bir insan olarak kayıtlıydım.</p>

  <p class="calibre1">Maamafih, şimdi biraz hüzünlü düşünüyordum: Acaba bugün (.......) kaymakam oluşumu biraz da kendimi böyle tanıtmama borçlu değil miydim? Vaktiyle benim için "ağzı var, dili yok bir gençtir" diye terfiime mâni olanlar ağızlarının payını almamış olsaydılar, bu sefer de aynı lisanı kullanarak bu ekmeği de elimden almış olmayacaklar mıydı?</p>

  <p class="calibre1">Dairelerdeki fena memurlardan daima şikâyet ediyoruz. Acaba işbaşına geldikleri vakit onların hepsi mi kötü niyet sahibi, tembel, atlatıcı, müflis insanlardı?</p>

  <p class="calibre1">Hususî hayatımda çok temiz kalmak ve bütün fena itiyatlardan korunmak hakkındaki kararımda da sebat edemedim. İlk zamanlarda çok sevdiğim yalnızlık bana gittikçe ağır gelmeye başladı.</p>

  <p class="calibre1">Geceleri ihtiyar Ermeni kadının viran evindeki kasvetli odamda can sıkıntısından patlıyordum. Böylece korktuğum şeylerin birer birer kucağına düştüm. Yalnızlık, beni birtakım ahmak ve müfsit insanlarla dost yaptı. Akşam oldu mu onları arıyor, dedikodularından garip bir zevk duymaya başlıyordum.</p>

  <p class="calibre1">Çok tenha ve kasvetli olan birinci evimi değiştirdim. Müdürlerden birinin delaletiyle başka bir Ermeni evine yerleştim. Burası daha işlek bir cadde, daha temiz ve kalabalık bir evdi. Ev sahibinin kızı vardı. Bazen onlara komşulardan da üç beş kadın iltihak ediyor, evde âdeta cümbüş oluyordu. Odamda otururken onların gülüşüp itişmeleri, şarkı söylemelerini dinlemek zevkime gidiyordu.</p>

  <p class="calibre1">Nasuhi Bey -bana bu odayı ucuz bir fiyatla tutan müdür- arasıra misafir geliyordu. Ona ikram etmek için rakı alıyor, ev sahibine küçük bir sofra hazırlatıyordum. Nasuhi Bey; şen, kalender bir adamdı. Evdeki kadınlardan bir ikisini çağırıyor, içki ikram ediyor, şarkı söyletiyordu. Bazen şişelerde bir iki parmak rakı artardı. Ertesi akşam yemekte bu rakıyı kendi kendime yudum yudum içer, bir gece evvel söylenmiş şarkıları yavaş sesle kendi kendime tekrar ederdim.</p>

  <p class="calibre1">Böyle böyle belki de akşamcı olacaktım. Fakat bir vak'a beni bu tehlikeden kurtardı.</p>

  <p class="calibre1">Bir akşam üstü daireden dönüyordum. Maarif başkâtibi beni bir kahvenin penceresinden çağırdı.</p>

  <p class="calibre1">Tahsin Efendi, bir peykeye kurulmuş, nargile içiyor, iftar topunu bekleyen oruçlular gibi mahzun ve dalgın "vakt-i kerahat" ini bekliyordu.</p>

  <p class="calibre1">. Anlaşılan konuşacak bir adama ihtiyacı vardı.</p>

  <p class="calibre1">— Gel evlât... Bir kahve iç de öyle git... İki satır lâkırdı ederiz.<br class="calibre5" /></p>

  <p class="calibre1">Teşekkür ettim. Yazılacak birçok yazım olduğu için kalamayacağımı söyledim.&nbsp;</p>

  <p class="calibre1">Tahsin Efendi:</p>

  <p class="calibre1">— Gel, inat etme, dedi. Hem belki kumruları rahatsız edersin...</p>

  <p class="calibre1">Bu söz bana çok manidar geldi. Dikkatle yüzüne baktım:</p>

  <p class="calibre1">— Kumrular kim?!...</p>

  <p class="calibre1">— Oturursan söylerim... Gayet mühim bir havadis... Gerçi herkesten evvel senin haberdar olman lâzım gelirse de...</p>

  <p class="calibre1">Asabiyetimi belli etmemeye çalışarak bir sandalyeye iliştim. Maarif başkâtibi bana kahve, kendi nargilesine ateş söyledikten sonra başladı:</p>

  <p class="calibre1">— Nasuhi Bey... Malûm ya ehli keyiftir... Ağzının tadını bilir köftehor... Sizin eve gelip gidenlerden bir Ermeni karısına abayı yakmış... Ne yaptı, nasıl etti; tafsilâtını pek bilemiyorum... Mercimeği fırına vermişler... Vermişler ama nerede buluşacaklar?... İstanbul'da olsan kolay... Bayırlar, çayırlar, mezarlıklar, yangın yerler,i arzullahi vâsia... Hem meccani, hem de şairane, mükemmel heclegâhlardır oraları... Ve lâkin bu şehirde dildareyi nereye götürürsün? Sokaklarda adamı kıtır kıtır keserler kimsenin ruhu duymaz. Fakat eskaza bir hovardalık edeyim dedin mi, vay efendim vay... Dakikasında dört yana telefon gibi yayılır... Nasuhi Bey, gayet iyi bir çare düşünmüş... Hatırın kalmasın... Senin gözü kapalıca bir genç olduğunu biliyor... Mahut odayı sana kira ile tutturmuş... Bazı günler tatilden iki saat evvel daireden çıkıyor... Öyle ya herif müdür... Nereye gidiyorsun diye soran olmaz a?... Güya seni ziyaret etmek üzere eve gidiyor... Senin odada halvet oluyorlar... Hakikaten dahiyane bir keşif... Ancak mahalle halkı devletin siyaset-i âliyesiyle meşgul olacak değil ya... Elbette bu vakitsiz ziyaretlerin sebebini merak ediyor... Hakikat tabak gibi meydana çıkıyor... İş dallanıp budaklanıyor... Hem de ne şekilde? Güya bu emr-i hayra sen delâlet etmişsin... Hayırcılığın ecr-i maneviyesiyle iktifa etmiyormuşsun, kirayı güya Nasuhi Bey veriyormuş... Evinin nevalesini o düzüyormuş... Daha bir sürü "mış... mış... mış". Namert herifin seni ne mevkie soktuğunu görüyor musun evlât? Herifin fazla olarak cadaloz, şirret bir karısı var... Hatta rivayete göre bir şeyler de sezinlemiş... Bir gün kapına dayanır "Kocama el karılarını peşkeş çekip odanda halvet ediyorsun namussuz herif!" diye bağırmaya başlarsa yandığın gündür... Ona göre ayağını denk al... Gözünü aç... Sana babaca haber veriyorum... Bizden bu kadar...</p>

  <p class="calibre1">Bilerek, isteyerek bir namussuzluk etmişim gibi ellerimi yüzüme kapadım.</p>

  <p class="calibre1">Gazetelerde cinayet havadislerini okuduğum zaman hayret eder, bir insanın hemcinslerinden birini nasıl vurup öldürdüğünü bir türlü tasavvur edemezdim. Tahsin Efen-diyi dinlerken bu ruh muammasını halletmiş oldum. Nasuhi Beyi o dakikada karşımda görsem mutlaka öldürürdüm...</p>

  <p class="calibre1">Ne olmuşum, çehrem ne şekil almış bilmiyorum? Yalnız, Tahsin Efendi fena halde korktu. İşin bu derece vehamet alacağını bu kadar kuduracağımı kestirememişti. Yerimden fırlayıp kalktığımı görünce bileklerime sarıldı:</p>

  <p class="calibre1">— Evlât, kendine gel, çocuk olma, dünyadır bu... Olmadık olmaz... Başkaları odalarında kendi karılarını yabancı erkekle buluyorlar da bu kadar heyecan göstermiyorlar... Seninkisi de fazla titizlik doğrusu... gibi sözlerle beni teskine çalıştı. Hakikati anlayıp dinlemeden Nasuhi Beyin yakasına yapışmak doğru olmazdı. O günden itibaren hükümet konağında müdürü göz hapsine aldım. İki gün bir şey yok. Üçüncü gün Nasuhi Bey öğleden sonra daireye gelmedi. Biraz bekledikten sonra evime gittim. Daima cebimde bulunan ikinci anahtarla kapıyı açtım. Allahtan ortalarda hiç kimse yoktu. Merdivenleri ikişer ikişer atlayarak odama çıktım. Bilmem niçin, kapının içeriden kapalı olduğunu tahmin ediyor, tekmeyle kırmaya hazırlanıyordum. Fakat değilmiş. İter itmez açıldı. Nasuhi Bey, yalnızdı. Kadın, daha gelmemişti. Bu, onun lehine bir tesadüftü. Nitekim kendisi de bunu anladığı için kolayca işin içinden sıyrılacağım zannetti. Şaşkın şaşkın gülerek bana:</p>

  <p class="calibre1">— "Vay nereden çıktınız? dedi. Bana da bugün bir kitap lâzım oldu da size uğrayayım, dedim, aramızda teklif mi var?"</p>

  <p class="calibre1">Hâlâ, âmirane tavrını bırakmıyordu.</p>

  <p class="calibre1">Nasuhi Beye bir şey söylemek istedim. Sesim çıkmadı. Birdenbire üstüne atıldım, boğazına sarıldım. Alt alta üst üste yere yuvarlandık. O benden daha iri bir adamdı. Fakat idmansız ve yıpraktı. Çabucak sesi, soluğu kesildi yalvarmaya başladı. Masanın üstüne bıraktığı bastonuyla vurmakta devam ederken aşağı indirdim; sokak kapısından attım. Çıkarken bir tek kelime söyledi: "Görüşürüz!" dedi.</p>

  <p class="calibre1">O gece, rahat bir uyku uyudum. Sinirlerimdeki gerginlik gitmişti. O azametli adam, artık benim karşımda zelil, hakir bir şey olacaktı.</p>

  <p class="calibre1">Fakat ertesi gün Nasuhi Beyi evvelkinden çok daha azametli görünce şaşırdım. Çene ve burnundaki bereler hâlâ geçmemişti. Fakat sanırdınız ki onlar kahraman bir askerin düşmanla göğüs göğüse çarpışırken aldığı yaralardır. Bir gün evvel "aman" diye yalvaran o zelil ses, bugün eskisinden daha hâkimdi. Koridorda karşılaştığımız zaman hesapça ben onu hafif bir tebessümle baştan aşağı süzecektim. Hâlbuki bilâkis, o bana dağların tepesinden bakar gibi istihfafla baktı. Ben, küçüldüğümü hissettim.</p>

  <p class="calibre1">..................</p>

  <p class="calibre1">Bir seneye yakın bir zaman öylesine çalıştım, iyi bir memur, iyi bir insan olmak için ne lâzımsa yaptım. Fakat buna rağmen tercüme-i hâlime, geçimsizliğime, uygunsuzluğuma dair kayıtlar düşüldü. Zararım bundan ibaret olsa yine şükredeceğim. Ruhen de çok düştüm, çok kaybettim. Bugünkü (R.) kaymakamı dünkü küçük maiyet memurundan o kadar farklıdır ki... Halbuki aradan bir sene geçmedi. Belki bundan sonra kendimi toplarım. Şimdiye kadar bir küçük memurdum; ötekinin, berikinin elinde oyuncaktım. Bugünden itibaren âmirler sırasına geçiyorum. Eskisinden daha fazla müstakilim. Yaptığım işlere karşı benliğimden daha çok şey koyabileceğim.</p>

  <p class="calibre1">Hayat benim için asıl bugünden itibaren başlıyor. Geçen bir sene esnasında kırılıp sakatlanan umdelerime tam bir sadakat göstermek artık kendi elimde.</p>

  <h4 class="sigilnotintoc1" id="sigil_toc_id_10">15 Kasım</h4>

  <p class="calibre1">(R...) kazasını çok sevmiştim. Havası iyi, suyu iyi, manzarası iyi... Bunların hepsinden mühim olarak ahalisi iyi, kendi işlerinde, güçlerinde, sakin, halûk, melek gibi insanlar... Fakat halk ne kadar iyi ise eşraf o kadar küstah ve menfaatperest... Besbelli ahalideki yumuşaklık onları şımartmış... Eşraf, elbirliğiyle hükümeti kendi nüfuzu altına almış; elini, kolunu kıskıvrak bağlamış; kaymakamlarda kıpırdanmaya mecal yok, teşkilât gayet mükemmel... Kazaya yeni bir kaymakam geldi mi hemen etrafını alır, bugün burada, yarın orada, kuzular, helvalar, rakılar, çalgılarla sünnet çocuğu gibi avuturlarmış. Bana da öyle yaptılar: "Siz istikamet dairesinde çalıştığınız müddetçe biz, sizi başımıza taç ederiz!" dediler. Bereket versin vaziyeti çok çabuk kavradım. Onların istikamet dairesinde çalışmaktan maksatları hükümet işine, daha doğrusu kendi işlerine karışmamaktı. Böyle yaparsam kazada mesuliyetsiz meşrutiyet hükümdarları gibi bir nevi saltanat sürecektim. Hatta biraz gayret etsem bağ, bahçe sahibi de olabilirdim. Fakat benim istediğim bu değildi (M...) kazasında kaymakam olan bir arkadaşa becayiş teklif ettim. Minnetle kabul etti.</p>

  <p class="calibre1">Bugün yeni memuriyetime başladım. (M...) çok bakımsız kalmış fakir ve musdarip bir yer... Benim için aramakla bulunmayacak bir memleket... Belki çocukça bir fikirdir, felsefe kitaplarında yeri yoktur ama, ben, saadeti ikiye ayırırım; başkalarından alman saadet başkalarına verilen saadet. Benim için hakikî saadet başkalarına verilen saadettir.</p>

  <p class="calibre1">Burası çok fakir ve musdarip bir yer... Demek ki, çok iyilik, çok hizmet edebileceğim... Binaenaleyh çok mesut olacağım.</p>

  <h4 class="sigilnotintoc1" id="sigil_toc_id_11">2 Şubat</h4>

  <p class="calibre1">(M...) de ne büyük bir ateşle çalışacaktım. Fakat olmadı. Su yoktu. Ahali, kokmuş bir bataklıktan su içiyordu. Beş yaşına kadar olan çocuklar arasında müthiş bir dizanteri hüküm sürüyor, her gün hükümet konağının karşısındaki camiin mezarlığına bir iki masum cenazesi geliyordu. Belediye doktoru: "Kasabaya içilecek su gelmeyince bu ölümlerin önü alınmayacak," diyordu. Vilâyete, belediyeye, hâsılı, dört yana başvurdum. Beni tasdik etmeyen yoktu. Fakat işler çok ağır yürüyor, minimini çocuk tabutları penceremin önünden geçmekte devam ediyordu. Sinirlerim fena halde bozulmuştu. Bu cenazeleri gördükçe boğazım tıkanıyor, yumrukla göğsüme vurarak: "Katil... katil... Bunları sen öldürüyorsun... Hani vicdanının sesini daima dinleyecektin?" diye söyleniyor, hatta bazen hıçkırarak ağlıyordum.</p>

  <p class="calibre1">Nihayet istediğim tahsisatın bir kısmı geldi ve hemen işe başladım. Bir buçuk ay geceli gündüzlü çalıştım. Amelenin içinde toz toprak içinde uğraştığımı görenler bana "ırgat başı" ismini verdiler. Kader beni hükümdar yapsa halkın belki de tezyif için verdiği "ırgat başı" ismi kadar memnun etmeyecek...</p>

  <p class="calibre1">Para bittikçe kasabanın zenginlerine koşuyor, dilenci gibi iane veya borç istiyordum.</p>

  <p class="calibre1">Bir gün yine amelelerle beraber toz toprak içinde çalışıyordum. Bir araba ile gayet temiz giyinmiş iki efendi geldi. Bunlar, mülkiye müfettişleriydi.</p>

  <p class="calibre1">Beni hemen işten el çektirdiler ve sorguya başladılar. Suçum bir değil, birçoktu. Keşif raporları hatalıydı. Münakaşalar, usulü dairesinde olmamıştı. İhale-i kat'iye için lâzım olan müddet dolmamıştı. Gayr-i kanunî olarak fasıldan fazla para nakletmiştim... Ahaliyi tazyik ederek para almıştım. Bazı suiistimallere sebebiyet vermiştim. v.s. v.s. Mamafih, müfettişler insan adamlardı. İsteseler beni bir daha çalıştırılmamak üzere devlet hizmetinden kovdurturlar, senelerce mahkeme ve hapishanelerde süründürürlerdi.</p>

  <p class="calibre1">Fakat, onlar beni çok dikkat ve merhametle dinlediler ve yalnız daha fena bir kazaya göndermekle iktifa ettiler.</p>

  <p class="calibre1">Bugün yeni memuriyet mahallim olan (S...) de işe başladım.</p>

  <p class="calibre1">Bana bugün devr-ü teslim muamelesi yapan eski kaymakam: "Size muvaffakiyet temenni etmek bir nevi beddua olur... Allah bu dünya cehenneminden hayırlısıyle kurtarsın!" dedi.</p>

  <p class="calibre1">Bu sözlere hafifçe omuz silkerek mukabele ettim. Ne olursa olsun mesuttum. Çünkü artık penceremin önünden benim yüzümden ölmüş çocukların cenazesi geçmeyecekti.</p>

  <p class="calibre1">..................</p>

  <p class="calibre1">Her yeni memuriyete başlarken umdelerimi tekrar gözden geçirmek, ahitlerimi tazelemek benim için bir âdettir. Demin yine öyle yapıyordum "Vicdanımın sesini daima dinleyeceğim" cümlesini okurken gayriihtiyari gözlerimden yaş geldi.</p>

  <p class="calibre1">Son felâketimin sebebi vicdanımın sesine itaat etmiş olmam değil miydi? Vicdanım bana "susuzluktan ölen çocuklara her şeye rağmen su vereceksin!" demişti. Ben de bu emre itaat etmek için memuriyetten kovulmayı, mahkemelerde sürünmeyi göze almıştım. Demek ki, ben, küçük miktasta bir kahramandım. Kendi gözümde âdeta büyüdüğümü yükseldiğimi görüyordum. Mamafih bu sarhoşluk uzun sürmedi.</p>

  <p class="calibre1">Programımın bir başka maddesi gözüme ilişmişti. Onda: "Kanuna daima riayet edeceğim" diyordum. Halbuki bu su işinde kanuna göz göre göre yan çizmiş olduğum gün gibi aşikârdı. Şu halde ben, umdelerimden birini tatbik ederken ötekini çiğneyip geçmiştim.</p>

  <p class="calibre1">Hem daha fenası; bu, çok kere de böyle olacaktı. Programdaki bu iki madde çatışıyordu. Öyle işler çıkacaktı ki vicdan "yap" derken kanun "yapma" diye nehyedecekti. Keza, kanunun istediği bazı</p>

  <p class="calibre1">şeyler vicdana dokunacaktı. Bu vaziyet karşısında ne yapmak lâzımdı?...</p>

  <h4 class="sigilnotintoc1" id="sigil_toc_id_12">Haziran</h4>

  <p class="calibre1">Memleketin ancak okuyup yazmakla kurtulacağına inananlardanım. Bu, benim mektep sıralarından beri en sarsılmaz bir kanaatimdir. Hatta, bir aralık Darülmuallime girerek hoca olmayı bile düşünmüştüm. Maamafih, Mülkiye memurlarının da maarife pek faydası dokunabilir.</p>

  <p class="calibre1">Kaymakamlıkla gezdiğim yerlerde muallimler ve maarif memurlarıyla konuşurken daima: "Ben mukaddes ordunuzun gönüllü neferlerindenim. Herhangi bir meselede başınız sıkışırsa bana gelin, elimden geldiği kadar yardıma hazırım" gibi sözler söyledim. Hem bunlar benim için "lâf ola" &nbsp;kabilinden şeyler değildi. Vaadime imkân nisbetinde sadık kalırım. Fakat öteki ordu gibi bu ordu da inzibatsızlığa, göz yummak olamaz. Umumun menfaati için ferdi ihmal etmeye taraftarım. Hele zayıf ahlâklı insanların bir dakika vazife başında tutulmaları caiz değildir.</p>

  <p class="calibre1"><b class="calibre9">(Zehra, babasının bu satırlarını okurken çıldıracak gibi oldu. "Bunlar, benim fikirlerim" diyor, bir rüya içinde olma-dığına inanmak için kâğıda parmaklarıyla dokunuyordu. Sonra, aklına daha başka bir şey geldi: "Acaba vücudumla olduğu gibi ruhum ve fikirlerimle de bu adamın kızı mıyım?" diye düşündü ve bir zaman okumasına ara verdi.)&nbsp;</b></p>

  <p class="calibre1">Burada işe başladığımın haftasında bana kırk, elli imzalı bir dilekçe geldi. Kazadaki iptidaî muallimlerinin birinden şikâyet ediyordu: Son derece cahil, müseyyep ve bunak bir ihtiyarmış. Bu yetmez gibi dilenci tabiatlıymış... Mütemadiyen talebe ailelerini iz'aç eder, para istermiş... Akşam üstleri sırtında zembille çarşıda dolaşır, bakkalların, zerzevatçıların önünde durarak: "Çocuklarınızın hocasıyım... Bana yardım sizin için borçtur!" dermiş... Bir avuç pirinç, bir kök ıspanak almadan gitmezmiş. Mektepte ders esnasında sınıftan çıkarak çocukların sepetlerini karıştırır, köftelerini, yumurtalarını aşırırmış... Benden evvelki meslekdaşıma birkaç kere müracaat etmişler... Rakik kalbli bir adam olduğu için bir türlü onu atmaya kıyamaz:</p>

  <p class="calibre1">"—Etmeyin... Eylemeyin... Fakirdir... Âlildir. Sonra açlıktan ölür de vebal altında kalırız... Hem de bir memuru arsızca tabiatlı diye işinden çıkaramayız... Kanaatimce bunlar onun ahval-i hususiyesindendir... Mamafih, ben çağırır son bir defa ihtar ederim" der ve ahaliyi atlatırmış...</p>

  <p class="calibre1">Dilekçeyi getirenler bana daha uzun uzadıya izahat verdiler. Hemen mektebe koştum. Binanın nerede olduğunu bilmesem, çocukların gürültüsünden bulabilirdim. Ahalinin bu şikâyette ne kadar haklı olduğunu anlamak için sadece mektebin önünden geçmek ve içeriye şöyle bir göz atmak kâfiydi.</p>

  <p class="calibre1">İki büyük talebe, yüzü, gözü çamurlar içinde, elleri kanamış bir miniminiyi tartaklaya tartaklaya mektebe sokuyorlardı. Onların arkasından ben de girdim. Çocuklar, sınıfın kapısında görülünce içerideki gürültü bir kat daha arttı. Bu gürültü arasında hafakanı kabarmış kocakarıların sesine benzeyen iğrenç bir ihtiyar sesi haykırıyordu:</p>

  <p class="calibre1">— Yakaladınız mı külhaniyi?... Aferin çocuklar... Sen, beni ihtiyar, arkamdan koşup tutamaz diye kaçarsın ha... Sen, şimdi kızılcık reçelini ye de ağzın ballansın... Ay, yine yezit ibni yezitler sopamı çalmışlar... Ulan, değnek nerede? Hanginiz aldınızsa verin... Vallahi dövmem, şart olsun dövmem, bir aferin yazarım...</p>

  <p class="calibre1">Hoca, beni görünce şaşaladı, aynı kocakarı sesiyle "hayırdır inşallah hayırdır inşallah" diye bağırdı. Sonra dershanenin ortasında itişip kakışan çocuk kümeleri arasından bana doğru koşmaya başladı. Romatizma, yahut da başka bir hastalıktan bacaklarını açamadığı için koşarken âdeta yerinde zıplar gibi görünüyor, ihtiyarlıktan kamburlaşmış sırtı inip kalkıyordu.</p>

  <p class="calibre1">İşe başladığım gün bazı yerli halk beni tebrike gelmişlerdi. Onların arasında bu ihtiyarı da gördüğümü hatırlıyorum.</p>

  <p class="calibre1">"—Vay efendim, safalar geldiniz kaymakam beyefendi oğlumuz... Mektebimize uğurlar getirdiniz... Biz yaşlıyız, siz gençsiniz ama, bizim amirimizsiniz. Babamız velinimetimizsiniz..." gibi ipsiz, sapsız sözlerle ellerimi, eteklerimi öpmeye çalışıyor, gülüyor, öksürüyor, türlü maskaralıklar yapıyordu.</p>

  <p class="calibre1">Ayaklarıma kapanarak beni zorla kürsüye oturttu. Talebeye marş okutmaya kalktı. Çocukların her biri ayrı ayrı perdelerden çiğ, vahşi feryatlarla bağırıyor, hocanın iğrenç kocakarı sesi de onlara karışıyordu.</p>

  <p class="calibre1">Hoca, bunaklığına rağmen menfaatini gayet iyi bilen bir adamdı. Kaymakamın umulmaz ziyaretinden fena bir netice çıkacağını hissediyor, korkuyor, küçük gözleri fıldır fıldır dönüyordu.</p>

  <p class="calibre1">Marş okunurken çocukları intizama sokmaya, yerlerine oturtmaya çalışıyordu. Aklınca bana belli etmeden çocuklardan bazılarına yavaş sesle talimat verdi. Hatta bir aralık arka sıradaki iki afacana "Ulan, uslu durun... Beni ekmeğimden edeceksiniz!" diye fısıldadığını işittim.</p>

  <p class="calibre1">Bu bunağın maskaralıklarına gülmek mi, acımak mı lâzım geleceğini kestiremiyor, derin bir tiksinti duyuyordum. İkide birde oyulgana oyulgana yanıma yaklaştıkça ürperiyor, eli dokunursa kirlenecekmişim gibi bir şey hissediyordum.</p>

  <p class="calibre1">Bu hali gördükten sonra uzun uzadıya mektepte kalmaya hacet yoktu. Maamafih bunağın elinden derhal kurtulamadım. Bana gösteriş yapmak istedi. Büyücek bir talebeyi çağırdı. Allah'ın, &nbsp;peygamber'in, bilcümle enbiya ve evliyanın, padişahın ve benim duamız berekâtıyle öğrettiği şeyleri göstermek için kıraat okuttu. Çocuklar: "O, İstanbul mektebinden geldi, burada öğrenmedi!" diye bağırmaya başladılar. Bu fırsattan istifade ederek kendimi dışarıya attım. Adamcağız, galiba arkamdan koştu ama, tabiî yetişemedi. Biraz evvel mektepten kaçan küçük haylaz için yaptığı gibi arkamdan büyük talebeleri de saldıramadı.</p>

  <p class="calibre1">Bu meselede zerre kadar tereddüde mahal yoktu. Derhal vilâyete bir tezkere yazdım ve hocayı mektepten çıkardım. Bunun için başka sebep olmasa ihtiyarlığı kâfiydi.</p>

  <p class="calibre1">Birkaç gün sonra ihtiyarı etrafında irili ufaklı beş çocukla dairenin önünde görmeyeyim mi?</p>

  <p class="calibre1">"—Velinimetim... Sana torunlarımı getirdim... Allah'tan ve benden gayri kimseleri yok... Bir babaları da sensin. Benim elimden ekmeğimi almak bu masumları aç bırakmak demektir" diye ayaklarıma kapandı dizlerime sarıldı. Çocuklara da tembih etmiş olmalı ki etrafımda:</p>

  <p class="calibre1">"—Kaymakam babamız... Bizi aç bırakma... Dedemizi işten çıkarma..." diye bağrışmaya başladılar.</p>

  <p class="calibre1">Kendimi ellerinden kurtarıncaya kadar akla karayı seçtim. Odaya girdiğim zaman vücudum baştan başa titriyordu. Kaza ile insan öldüren adamlar öyle tahmin ediyorum ki benim bu dakikada hissettiğimi hissederler.</p>

  <p class="calibre1">İhtiyar hoca, sabah akşam üç gün dairenin önündeki meydana geldi. İrili ufaklı avanesiyle nümayiş yaptı. Dördüncü gün jandarmaya onları sokaktan kovdurttum. Fakat evimde yemeğimi yerken dizi dizi karşıma sıralanan boynu bükük çocuk hayallerini gözümden, uykuya dalacağım vakit: "Kaymakam babamız, açız... Ekmeğimizi alma!" diye uzaktan uzağa haykırışan ince sesleri kulağımdan hangi jandarma vasıtasıyle defedeyim?...</p>

  <p class="calibre1">Mamafih, iş bu kadarla da kalmadı. Artık hiçbir şeyen pervası kalmayan hocanın şimdi boynunda torba ile kapı kapı dilendiğini: "Eski bir muallimim... Beni sokağa attılar... Merhamet ediniz!" diye sadaka istediğini haber aldım.</p>

  <p class="calibre1">Bunak, cahil, ahlâksız, idaresiz bir muallimi iş başında bırakamazdım. Kanun da, vicdan da bana bu adamı mektepten atmayı emrediyordu. Bu emri yerine getirdim. Hesapça büyük bir ferahlık duyacaktım. Kendi kendimden memnun olacaktım. Halbuki bilâkis, içimde bir sızı var ve kendi kendimden iğreniyorum.</p>

  <p class="calibre1">Anlıyorum ki, zaman zaman bana en büyük menfaatlerimi, hayatımı ihmal ettiren ruh hamlelerine rağmen, ben zayıf bir adamım. Hiçbir zaman iyi bir memur olamayacağım.&nbsp;</p>

  <h4 class="sigilnotintoc1" id="sigil_toc_id_13">Diyarbakır, 1 Mart</h4>

  <p class="calibre1">Defterime kaydettiğim son hatıranın tarihine baktım. Aradan dört sene yetmiş beş gün geçmiş.</p>

  <p class="calibre1">Dört sene yetmiş beş gün az zaman değil. Fakat bu müddet zarfında başımdan geçen vak'aları düşünüyorum da: "Bunların hepsi bu kadar zamana nasıl sığdı?" diye şaşıyorum. Şark vilâyetlerinde gezmediğim, görmediğim yer kalmadı. Birkaç defa azledildim. Bir defa iftiraya uğradım, ihtilâsla itham edilerek mahkemeye verildim. Bir defa mutaassıp bir kazada dinsiz diye beni taşla öldürüyorlardı. Bir kere yolda eşkıya tarafından soyuldum. Bir kere uçuruma yuvarlandım, hayvanım öldü. Ben mucize olarak hayatımı kurtardım. Şimdi bu vak'aların sırasını bile karıştırıyorum.</p>

  <p class="calibre1">Nihayet, dokuz ay evvel tahrirat müdürlüğü göreviyle Diyarbakır'a gelip yerleştim. Demin: "Bu kadar vak'a bu kadar zamana nasıl sığdı?" diye hayret ediyordum. Şimdi de: "Bu kadar zaman içinde ben nasıl bu kadar değiştim?" diye düşünüyorum.</p>

  <p class="calibre1">Evet, ben, şimdi büsbütün başka bir adamım. Bir köşede kendimi unutturmaktan, başımı dinlemekten başka bir şey istemiyorum.</p>

  <p class="calibre1">Beş, altı sene evvel başında muhteşem bir rüya ile İstanbul'dan çıkan vakaları ve insanları ezelî yollarından döndürmeyi kuran gafil çocuğa şimdi hem gülüyor, hem acıyorum.</p>

  <p class="calibre1">Geçen sene Kürt aşiretlerinden biri isyan etti; bulunduğum kaza merkezini yağma etmek istedi. Kasabadaki jandarma kuvveti ahalinin yardımıyle asileri kaçırdı. Bu muvaffakiyet bana mal edildi.</p>

  <p class="calibre1">Dahiliye Nezareti beni taltif etmek istedi. İstesem mutasarrıf da olabilirdim. Fakat çok yorgun ve ümitsizdim. Yukarıda söylediğim gibi, bir köşede kendimi unutturmaktan, bir parça başımı dinlemekten gayrı arzum yoktu. Açık olan Diyarbakır tahrirat müdürlüğünü istedim. Vazifesi ve mesuliyeti az bir iş. Genç yaşıma rağmen emekli olmuş gibiydim. Artık etliye, sütlüye karışmıyorum. Başkalarına yapılan bir gadir ve haksızlığın aksini kendi kalbimde duyarak isyan etmiyorum. Büyüklerle iyi geçiniyorum. Küçüklerin ihmallerine, hatalarına mümkün olduğu kadar göz yumuyorum. Kimsenin işine karışmadığım, herkesi tasdik eder gibi göründüğüm için bana taarruz eden de pek olmuyor. Hâsılı, renksiz, ruhsuz bir adam oldum. Fakat doğrusu, rahatım yerinde. Gündüzleri dairede uyukladığım oluyor, sık sık beni ziyarete gelen ahbaplarla çene çalıyorum. Akşam üstü daireden çıkınca memurlar kahvesine uğruyor, bir iki parti tavla oynuyorum. Sonra vakt-i kerahet geliyor. Birkaç kadeh rakı içiyorum. Arkasından iştahlı bir yemek ve rahat bir uyku. Bu programı arasıra gece eğlentileri değiştiriyor.</p>

  <p class="calibre1">Rakıya alıştığıma memnun değilim. Fakat akşam üstleri gayriihtiyarî, insanın omuzlarına bir ağırlık çöküyor, ortalık kararıyor: "Bir gün daha geçti. Bu, hep böyle mi geçecek?" diye mahzun bir düşünceye kapılıyor. Bu düşüncenin bazen derinleştiği, gece yarılarına kadar devam ettiği de oluyor. Sanıyorum ki, bu garip akşam üstü hastalığına rakıdan iyi şifa yok. Gerçi bir çare daha var ama, yazmaya değil, düşünmeye bile cesaret edemiyorum. Neyse, kalsın...</p>

  <h4 class="sigilnotintoc1" id="sigil_toc_id_14">Diyarbakır, 2 Nisan</h4>

  <p class="calibre1">Bir ay evvel düşünmeye cesaret edemediğim şey bugün birdenbire hakikat oldu. Evleniyorum... Artık bekâr odalarında sürünmeyeceğim. Temiz bir ailem, ümit edemediğim kadar güzel ve iyi bir karım olacak...</p>

  <p class="calibre1">İşe girdiğim, kendi ekmeğimi yemeğe başladığım günü en büyük inkılâp günüm demiştim. Çocukluk! Aklımca o günden itibaren talihime sahip oluyordum, hayatımı istediğim akıbete doğru sevkediyordum. Bir kişi, faraza, bir dünya ile nasıl uğraşabilir? Halbuki şimdi dünya ile alâkamı hemen hemen kesiyorum. Kendimi minimini ailemin saadetine vakfedeceğim. Şimdilik evimde üç kişi olacağız: Melek gibi temiz, masum karım; çektiği bütün ıstıraplara rağmen yine bir melek gibi temiz ve masum kalmış kaynanam... Birkaç sene sonra aramıza belki bir iki de küçük çocuk karışacak...</p>

  <p class="calibre1">Hâsılı, ne kadar büyüse fertlerinin sayısı beşi, altıyı geçmeyecek bir minimini cemiyet... Ben, nasıl olsa onları mesut edebilirim. Demek ki, benim için asıl hayat şimdi başlıyor.</p>

  <p class="calibre1">Diyarbakır'da Fadıl Efendi isminde biri malmüdürü vardı. Hâlim, nazik, kibar bir adamdı. îki hafta evvel bir gün dairede üzerine fenalık geldi. On dakika kadar baygın kaldı. Sonra yavaş yavaş açıldı. Adamcağızı evine götürmek üzere bir araba getirtmiştim. Koluma dayana dayana merdivenlerden inerken bir aralık durdu:</p>

  <p class="calibre1">— Kuzum Mürşit Efendi, dedi. Kendimde bir fenalık hissediyorum. Beni yalnız bırakmayınız. Evime kadar geliniz.</p>

  <p class="calibre1">Arabaya beraber bindik. Arkaya yaşlandıkça soluğu tıkanıyordu. Bir elimi belinden geçirerek hemen hemen kucağıma aldım. Başını omuzuma dayadı.</p>

  <p class="calibre1">Araba, bozuk kaldırımlar üzerinde sarsıldıkça: "Nasılsınız? Bir ıstırabınız var mı?" diye soruyordum. Başıyla "hayır" işareti yapıyordu. Fakat gözlerinden mütemadiyen yüzüne, ağarmaya başlamış kumral sakallarına yaş akıyordu.</p>

  <p class="calibre1">Çarşıdan geçerken tamamiyle açıldı. Geniş bir nefes aldıktan sonra gülümseyerek:</p>

  <p class="calibre1">— Bana büyük geçmiş olsun, deyin, Mürşit Efendi ölüyordum! dedi. Sonra acı bir tebessümle ilâve etti:</p>

  <p class="calibre1">— Ölüm o kadar korkulacak bir şey değil... Fakat çocuklarım...</p>

  <p class="calibre1">Gözleri tekrar dolmaya başlıyordu.</p>

  <p class="calibre1">— Hele şu düşündüğünüz şeye bakın... Ufak bir baygınlık geçiren her adamın ölmesi lâzım gelse dünyada tek insan kalmazdı, diye şaka ettim.</p>

  <p class="calibre1">Araba biraz daha yürüdü. Bir mescidin önünde evlerinin bulunduğu sokağa dönüyordu.</p>

  <p class="calibre1">Adamcağıza tekrar bir fenalık geldi. Nefes alamıyor, elleriyle yakasını koparıyordu. Bağırmak ister gibi ağzını açıyordu. Fakat sesi çıkmıyordu. Evin kapısı önünde durduk. Arabacı, kapıyı çaldı, içeriye bir şeyler söyledi. Kır saçlı bir kadın, başına bir yemek havlusu atarak telâşla sokağa fırladı. Arabanın penceresine koştu:</p>

  <p class="calibre1">— Allah aşkınıza söyleyin... Çok ağır mı? diye yalvarıyordu.</p>

  <p class="calibre1">Ben, yerimden kıpırdanmıyor, cevap vermiyor, sade vücudumu pencereye siper ederek biraz arkada ağzında kırmızı bir köpükle kaskatı yatan ölüyü göstermemeye çalışıyordum.</p>

  <p class="calibre1">Sokakta, yırtıcı bir çığlık koptu. Kapılar saçları, başları açık kadınlarla, yarı çıplak çocuklarla doldu.</p>

  <p class="calibre1">O dakikanın dehşetini ömrüm oldukça unutamayacağım: Arkadaşlık vazifem burada bitmiyordu. Ölüyü kucağımda evine götürdüm. Rahat döşeğine kendi elimle yatırdım, gözlerini kendim kapadım.</p>

  <p class="calibre1">Masallarda, insanlar sevdiklerini ilk defa bahçeler, su başları gibi güzel yerlerde görürler. Ben kendi sevdiğimi ilk defa ölünün rahat döşeğinin yanında gördüm. Evi dolduran komşu kadınlar, onu feryatlar, gözyaşları içinde bu odaya girmekten menedememişlerdi. Zavallı çocuk, deli gibiydi. Entarisi baştan başa yırtılmıştı.</p>

  <p class="calibre1">Dağılmış kumral saçlarını yoluyor, tırnaklarıyle yüzünü kanatıyordu. Acı; onu insanlıktan çıkarmış, tuzağa düştüğü zaman korkusundan kendi kendisini paralayan bir canavar yavrusuna benzemişti. Fakat, onu görüşüm, dediğim gibi su başlarında, gül bahçelerinde olsaydı bilmem bu kadar sevecek miydim?</p>

  <p class="calibre1">Ben, bir şefkat öksüzü olarak büyümüştüm. Küçük yaşımda annemin kucağından alınarak bir yatılı mektebe verildiğim günden beri sevilmemiş, okşanmamıştım. Onun için bu genç kızın müebbeden kaybettiği bir şefkat için bu çıldırışı kadar hiçbir şey bana tesir edemezdi.</p>

  <p class="calibre1">Aşkı şiirlerde, romanlarda olduğu gibi bir parlak yaz gecesinin mehtabında başlayıp sabahında biten bir rüya addedenlerden değildim. Benim için sevmek bir başka insanın vücudundan, ruhundan bir parça hükmüne girmek, onunla beraber gülüp ağlamak, ıstıraplarını paylaşmak demekti.</p>

  <p class="calibre1">Böyle bir dakikada böyle bir şey düşünmek insanlığa yaraşır şey değil ama, haydi söyleyeyim. Bu çocuk çırpınırken ben şöyle düşündüm:</p>

  <p class="calibre1">— İşte sevmeğe değecek bir genç kız... Ne mükemmel bir hayat arkadaşı olur. Bu derece yanmaya kabiliyeti olan bir mahlûkun kimbilir sevmeğe ne derece kabiliyeti vardır? Mümkün olsa da insan onunla evlense...</p>

  <p class="calibre1">Hele kocası bu şeylerin kıymetini benim kadar anlayan bir insan olursa... Böyle bir kadınla yaşamak ne saadet!... Sade yaşamak değil hatta ölüm de...</p>

  <p class="calibre1">Bunları düşünürken onunla yaşanacak mes'ut seneleri çabucak geçiyordum. Saçlarında tutam tutam aklar, fakat gözlerinde aynı ateşli yaşlarla kendi yatağımın başında ağladığını görüyordum. Ne mes'ut ölüm!</p>

  <p class="calibre1"><b class="calibre9">(Zehra hatıraların bu noktasında durdu, başını babasının yattığı odaya çevirerek düşündü. Aradan otuz sene kadar geçmiş. Bu satırları yazan adamın düşündüğü gün nihayet gelip çatmıştı.</b></p>

  <p class="calibre1"><b class="calibre9">Fakat yatağın kenarına umduğu yaşlardan bir damlası düşmemişti.</b></p>

  <p class="calibre1"><b class="calibre9">Zehra, bir an için ona acır gibi oldu. Fakat o anda gözünün önüne annesi, genç yaşta bin cefa içinde ölen annesi geldi. Babasının hatıralarını okudukça söner gibi olan nefreti tekrar canlandı; okumasına devam etti.)</b></p>

  <p class="calibre1"><b class="calibre9">..................</b></p>

  <p class="calibre1">Malmüdürü, çocuklarına iki yüz lira kadar borçtan başka bir şey bırakmamıştı. Alacaklılar, cenazenin kalkmasını bile beklemeden dört bir taraftan üşüştüler. Birkaç gün içinde ne var, ne yoksa satıldı. Borçların bir kısmı verildi.</p>

  <p class="calibre1">Fâdıl Efendi'nin karısıyla kızına memleketlerine dönecek kadar bile para kalmadı.</p>

  <p class="calibre1">Bu kadar sene çalış, çabala. Sonra çoluğun çocuğun, elleri koyunlarında, gurbet illerinde kalsınlar.</p>

  <p class="calibre1">Biçarelerin halleri çok perişandı. Yol paraları için memur arkadaşların yardımına müracaat etmekten başka çare kalmıyordu.</p>

  <p class="calibre1">Malmüdürünün yakın dostlarından değildim, fakat son nefesini tesadüfen kucağımda vermişti. Bu, aramızda akrabalığa benzer bir yakınlık vücuda getiriyordu.</p>

  <p class="calibre1">Bir arkadaş gibi değil, fakat bu ailenin bir çocuğu gibi öteye, beriye koştum. İşler yavaş yavaş yoluna girdi. Yola çıkacakları gün yaklaştı.</p>

  <p class="calibre1">Bir gün büyükhanım mahzun mahzun gülümseyerek yüzüme baktı:</p>

  <p class="calibre1">— Emin olunuz bey oğlum, ben burada sade merhumu bırakıp gittiğime yanmıyorum. Sizi bıraktığıma da, ona yakın üzülüyorum. Fena günlerde elimi tuttunuz. Benim için hemen hemen bir evlât oldunuz... dedi.</p>

  <p class="calibre1">O anda gözlerim annesinin arkasında, onun oturduğu sandalyeye bileklerini dayayarak ayakta duran genç kızın çehresine ilişti. Derin derin bana bakıyordu. Onun gözleri de: "Ben de böyle düşünüyorum, fakat söylemeye cesaret edemiyordum!" der gibi geldi.</p>

  <p class="calibre1">Büyükhanımla yalnız kaldığımız bir gün:</p>

  <p class="calibre1">— Beni bir evlât addettiğinizi söylediniz. Benim de bir anneye ihtiyacım var. Münasip görürseniz beni kabul ediniz, dedim.</p>

  <p class="calibre1">Kadıncağız, kızının fikrini sormaya bile lüzum görmeden razı oldu. Bağlanan bohçalar, kapanan sandıklar yeniden açıldı ve düğün hazırlığına başladık.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Hazırlıklar devam ediyor... Bugün kaynanamla uzun uzun konuştum. Bu melek gibi temiz ve güzel ahlâklı kadına olan muhabbetim, hürmetim bir kat daha arttı. İnsanlar için şöyle deriz ama, aralarında iyileri de var... Fakat yazık ki, onlar, bu dünyada bir türlü bahtiyar olmanın yolunu bulamıyorlar. Ya bir çıkarpençe arkasına düşüyorlar ya akraba ahbap şerrine uğruyorlar. Sessizliklerine, yumuşaklıklarına kurban olup gidiyorlar.</p>

  <p class="calibre1">Kaynanam, bana hayatını anlattı. Zavallı kadın, neler çekmişti?... Tevekkeli mi böyle elliye girmeden saçları bembeyaz olmuş... Çocukken ailesi içinde, evlendikten sonra kocasının evinde çektiklerini buraya yazsam roman olur... Onun anlattığına göre, kayınbabam hiç göründüğü gibi bir adam değilmiş. Geçimsiz, lâkayt, tembel, sefih bir erkekmiş... Saçını evine süpürge ettiği halde bir "Allah razı olsun!" dediğini işitmemiş... Senelerce gurbet illerinde dolaşmış... Kül yemiş, kömür yemiş, halini kimseye belli etmemiş... Zavallı kadın, anlatırken âdeta kızarıyor, bunları söylemekle merhuma hürmetsizlik etmiş bulunmaktan korkuyordu. Fakat ben, onun için hakikî bir evlâttım. İçindeki hicranları bana söylemeyip de kime söyleyecekti? Bu mübarek kadını dinlerken gözlerim yaşarıyordu. Bana kalbinin en gizli köşelerini göstermekten çekinmeyecek kadar nelere tahammül ettiğini kimse tahmin edemezdi. Fâdıl Efendi, hep kendini düşünürdü. Ramazanlar, bayramlar olur, kızlarına bir yeni elbise, bir çift potin almayı akıl etmezdi. Ruhsar ile Meveddet, ne kadar olsa taze cahildir. Başkalarının çocuklarını naz ü naim içinde görerek içlenirlerdi. Eğer annelerinin gayreti olmamış olsaydı, onlar çoktan verem olup ölmüş bulunurlardı. Nihayet, büyük kızı Ruhsar'ı yine kendi gayretiyle, hali vakti yerinde bir tüccara vermişti. Küçük kızına gelince, damadı, yani ben, zengin bir adam değildim ama, gayyur ve namuslu bir gençtim. Onun için gönlü daha rahattı. Artık ölmekten bile korkmuyordu. Meveddet'ini benim gibi bir adama teslim ettikten sonra gözü arkada kalmazdı.</p>

  <p class="calibre1">— Oğlum, ben para âşığı değilim, ben namus ve iyilik âşığıyım, derken öyle bir hali vardı ki, tasvire sığmaz.</p>

  <p class="calibre1">Zavallı kadın, bunları yana yana anlattıktan sonra boynunu büktü:</p>

  <p class="calibre1">— İyi, kötü keşke merhum sağ olsaydı, dedi. Kocam olduğu için her çevrine tahammül ederdim, memuriyetinden bile çıkarsalar boynuma torba takar, dilenir, onu aç bırakmazdım.</p>

  <p class="calibre1">Kudretin anlaşılmaz bir cilvesi olarak sırf iyilik etmek ve cefa çekmek için yeryüzüne inen bu beyaz saçlı meleğin ellerini ağlayarak öptüm.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Evi bıraktım, hükümet konağı karşısında yeni bir ev tuttuk. Ben halde bir adam için kira biraz pahalıca ama, ne zarar... Kaynanam, mükemmel bir ev kadını... Kızını da kendi gibi yetiştirdiği muhakkak... Onun için fazla masrafım olmayacak... Ailemi yeni ve rahat bir evde yaşatmazsam neye yarar? Doğrusu aranırsa, benim aileme bu bile az... Karım ve kaynanam saraylara lâyık insanlar... Sonra tabiî bu yuvayı temiz bir surette döşemek lâzım geldi.</p>

  <p class="calibre1">Makbule Hanım, vaktiyle çok görüp geçirmiş bir kadın... Aldığımız şeylerden ekserisini tabiatiyle gözü tutmuyor. Fakat bunu hissettirmekten bile çekiniyor:</p>

  <p class="calibre1">— Pekâlâ... Bize göre çok bile... Benim için bir lokma bir hırka... Yalnız zavallı kızımın içlenmesinden korkarım... Ne kadar olsa taze cahil... Geçenlerde alay müftüsü, kızına bir roza yüzük almıştı. Yavrucağın gözü toktur ama, ne de olsa çocuk... Bir türlü kızın parmağından gözünü ayıramadı, diyordu.</p>

  <p class="calibre1">Nişanlım, alay müftüsünün kızmdaki yüzüğü beğenmiş, öyle mi? Hemen bulup buluşturup bir roza yüzük alıyorum... Zavallı, saf kaynanam çocuk gibi seviniyor... Tabiî yüzük için değil! Allah böyle ailesinin en küçük arzularını bile yerine getirmeyi vazife bilen bir damat verdiği için. Ellerini açarak bana dua ediyor. Fakat aynı zamanda da utanıyor:</p>

  <p class="calibre1">— Vallahi onu söylemekten maksadım, yüzük istemek değildi oğlum. Sakın aklına bir şey gelmesin, diye yemin ediyor.</p>

  <p class="calibre1">Kaynanam, dünyadan elini, eteğini çekmiş bir kadın olduğu halde günlerce romatizmalı ayaklarıyla çarşılarda dolaştı:</p>

  <p class="calibre1">— Evlâdımdan ziyade seni, senin şerefini düşünüyorum oğlum... Kimsenin yanında küçük düşmeni istemem... Şam kumaşından perde bizim neyimize? İki top basma yeter de artar bile... Lâkin sokaktan geçenlerin pencerelere baktıkları vakit: "Tahrirat Müdürünün evine bakın!" diye seni ayıplamalarından korkarım.</p>

  <p class="calibre1">Ah, ev kurmak üzere olduğum mesut yuvanın üstüne kanatlarını açan, benim şeref ve menfaatimi kendi çocuğunun saadetinden fazla koruyan sıyanet meleği! Allah senin gölgeni çok vakit üstümüzden eksik etmesin!</p>

  <p class="calibre1">Bütün bu şeyler için biraz fazla para gitti, hatta biraz da borca girdim ama, böyle bir aile için insan para değil, canını verse az...</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Bir hafta evvel güvey girdim. Mes'udum. Ben, bu saadete, bu samimî aile yuvasına ne kadar zamandan beri hasrettim.</p>

  <p class="calibre1">Akşamları güle eğlene yemeğimizi yiyoruz... Yüreğimin ferahlığı günün bütün yorgunluğunu dağıtıyor. Yemekten sonra bir iki saat konuşuyoruz. Kaynanamda en hoşuma giden şey, saflığiyle beraber çok hisli ve çok uyanık bir kadın olması... İstanbul'u bir türlü unutamamış... Zaman zaman ondan öyle hasretle bahsediyorlar ki... Son nefesinde bir damla zemzemle beraber bir kaşık da İstanbul suyu içmezse rahat can veremeyecekmiş... Merhum efendisine bazen yalvarırmış: "Giyinip kuşanmakta, gezip tozmakta gözüm yok. Lâkin vatanıma dayanamıyorum. Ne olur avareliği bırak... Biraz çalış... İstanbul'da bir memuriyet al... Biz, kadın kadıncık insanlarız... Korkma, oralarda da geçinmenin kolayını buluruz..." dermiş. Fakat Fadıl Efendi çok süflî ruhlu bir adammış... Bir türlü söz anlamazmış... Aldığını, bulduğunu anlaşılmaz yerlere sarf edermiş...</p>

  <p class="calibre1">Meveddet, annesinin İstanbul için söylediği şeyleri güzel gözlerini hayretle açarak dinliyor. O, gerçi dışarlıkta doğmuş ama, kanında İstanbul'luluk var. Annesi bu güzel memleketin eğlencelerinden bahsederken bazen gözleri doluyor.</p>

  <p class="calibre1">Makbule Hanımın büyük kızı İstanbul'da... Meveddet'e de bir sene evvel İstanbul'da bir kısmet çıkmış ama reddetmişler... Hem adamın hali vakti de yerindeymiş... Sonradan pişman olur gibi olmuşlar. Fakat şimdi bilâkis buna memnun oluyorlar. Çünkü bana tesadüf ettiler.</p>

  <p class="calibre1">— Anneciğim, ben de size tesadüf ettiğime çok memnunum. İnşallah çok yakında İstanbulu göreceksiniz. Gerçi bizim gibi orta hallilerin İstanbul'da yaşamaları güçtür. Fakat sizin gibi mükemmel ev hanımlariyle insan; Avrupada bile yaşar... Bir iki seneye kadar mutlaka bir yolunu bulup İstanbul'a gideceğiz... Siz ne istersiniz de olmaz?</p>

  <p class="calibre1">İstanbul'da bir memuriyet almak için şimdiden teşebbüslere başlamak fikrindeyim. 0 vakte kadar belki beş on para da biriktirmeye muvaffak olurum. Hiçbir sefahati olmayan gayretli bir erkeğin kuş gibi iki kadını mes'ut edememesine imkân olur mu?</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Kaynanamı birkaç günden beri biraz meyus ve mükedder görüyorum. Sebebini sordum. Evvelâ söylemek istemedi. Fakat sonra ısrarım üzerine cevap verdi:</p>

  <p class="calibre1">— Bazı dedikodulara canım sıkıldı da oğlum... Sakın kendim için zannetme... sırf senin için...</p>

  <p class="calibre1">— Benim için mi?</p>

  <p class="calibre1">— Ah, sen bu insanları bilmezsin oğlum...</p>

  <p class="calibre1">— Ne diyorlarmış?</p>

  <p class="calibre1">— Hastalıklı ihtiyar kaynanasını mutfağa atmış, yemek pişirtiyor, diyorlarmış. Sebep de ne? Bizim evimizdeki dirlik düzenliği çekemediler... Gözü kör olasıcalar güya aramızı bozacaklar...</p>

  <p class="calibre1">Ben, hayretle gözlerimi açtım:</p>

  <p class="calibre1">— Nasıl, aramızı mı bozacaklar?</p>

  <p class="calibre1">&nbsp;— Öyle ya çocuğum, bu lâkırdı senin kulağına giderse kaynanam beni ötede, beride çekiştirip geziyormuş diye hatırın kırılmaz mı?</p>

  <p class="calibre1">— Hiç böyle şey olur mu anneciğim... Sen, benim baş tacım annemsin. Ben, el dedikodularına ehemmiyet verecek adam mıyım? Sonra senin de melek olduğunu anlamadım mı?...</p>

  <p class="calibre1">— Eksik olma çocuğum... Bilirim ama, onlar şeytana külâhını ters giydirirler... Sakın öyle bir şey söylerlerse inanayım deme çocuğum... Yemek pişirmek ev hanımının şanıdır... Hele senin gibi hayırlı bir damat için... İlerde halin, vaktin yerinde olduğu vakit inşallah çifte çifte aşçılar tutarsın... Hoş, o günlere ben yetişemem ya... İşte böyle evlâdım... Ben gerçi romatizmalı, hasta bir kadınım ama, senin güzel hatırın, evlâdımın saadeti için bu yaşımda ocak başlarında kavrulmak değil, ateşlerde yansam gam yemem...</p>

  <p class="calibre1">Muhterem kadının gülerek çenesini okşadım:</p>

  <p class="calibre1">— Anneciğim, bunları söylediğine çok iyi ettin... Ben senin ne yorulduğunu, ne de kimse yanında küçük düştüğünü istemem. Yarından tezi yok, beğendiğin gibi bir aşçı bul... Kendin köşene geç otur...</p>

  <p class="calibre1">Kaynanam, evvelâ razı olmak istemedi. Fakat ben de, Meveddet de çok ısrar ettik... Bütçe biraz daha kabarıyor ama, ne yapalım... Ben, pek zarurî olmayan bazı masraflardan keserim.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Şimdiye dek kadınlar âlemini hiç tanımamıştım. Erkekler onların dedikodularından daima şikâyet ederler. Fakat ben, bunları hem mübalâğalı, hem de seviyesi ve ahlâkı düşkün bazı mahut kadınlara münhasır sanırdım. Erkeklerden çok canım yanmıştı da, kadınları hep onların zulmü altında ezilem mazlum, dilsiz melekler sanıyordum. Halbuki onların arasında da neler varmış! Bunları kaynanamdan öğreniyorum... Zavallı kadın, şimdiye kadar bunlardan neler çekmiş... Kocasından çektiği yetmiyormuş gibi bütün memleket ona düşman olmuş... Kimseye bir zararı olmadığı halde herkes onun fenalığını istemiş:</p>

  <p class="calibre1">— Sen hiç üzülme, anne diyorum. Çok temiz, çok iyi insanları çekememek, halkın, dünya kadar eski bir âdetidir. Bırak istediklerini söylesinler. Ben, bütün kuvvetimle çalışıyorum. Nasıl olsa yakında buradan kurtulacağız.</p>

  <p class="calibre1">Doğrusunu söylemek lâzım gelirse Meveddet, annesi kadar güzel huylu değil. Fakat ne de olsa çocuk sayılır. Zamanla elbette yola gelir. Değil mi ki, damarlarında bu melek gibi kadının kanı var. Hem Meveddet'in ufak tefek kusurları öyle pek affedilmeyecek şeyler de değil... Meselâ başka arkadaşlarının daha iyi yaşadığını, iyi giyinip kuşandığını görüyor. Bunun için bana kızıyor, somurtuyor, hatta biraz kavga ediyor. Başkalarının saadetini kıskanmak bir fazilet değil ama, bir günah da sayılmaz... Biz bile yaşlı başlı insanlar bazen başkalarının mevkiini, daha başka şeylerini kıskanmıyor muyuz? Bahusus Meveddet hassas, ince bir çocuk. Bunun için bana darılmasına gelince, yavrucağın yeryüzünde benden başka derdini söyleyecek ve şikâyet edecek kimsesi var mı? Onu mahzun ve sinirli gördükçe yüreğim parça parça oluyor. Fakat ne yapayım, elimden fazla bir şey gelmiyor ki...</p>

  <p class="calibre1">Onun bir kusuru da düşündüğünü büyük bir saflıkla söylemesidir. Meselâ birinin bir fenalığını gördü veya işitti mi bir türlü duramıyor... Ötede, beride acı acı tenkit ediyor... Bu yüzden arkadaş aileleriyle bazı meseleler çıkıyor, ufak tefek kırgınlıklar oluyor...</p>

  <p class="calibre1">Fenalığa, ahlâksızlığa tahammül edemeyen bu dürüst tabiatlı çocuğa "Doğru söyleyeni dokuz köyden kovarlar" hakikatini nasıl anlatırsın? Böyle olmakla beraber ben, onu incitmemeye çalışarak bu tabiatını tenkit ediyorum.</p>

  <p class="calibre1">Karım, bende beğenmediği halleri de açıkça yüzüme söylüyor. Ne kadar olsa insanlık. Evvelâ ona biraz kırılıyorum. Fakat sonra sükûnetle düşününce onu pek kabahatli bulmuyorum. Daima benimle yaşayacak bir kadının hoşlanmadığı hallerimi yüzüme söylemesi fena bir şey mi?... Sahte bir nezaket göstererek susup da için için beni tenkit etse ilerimiz için daha mı hayırlı olur?</p>

  <p class="calibre1">Mamafih, kaynanam, kızının bu bir bakıma fazilet sayılabilecek kusurlarını düzeltmek için var kuvvetiyle çalışıyor... Asabileştiği zaman onu teskin ediyor. Onu memnun edecek şeyleri evvelden hissederek bana haber veriyor:</p>

  <p class="calibre1">— Evlâdım, Nafia mühendisi, karısına valinin düğünü için bir kadife elbise yaptırmış... Kadın "Bakalım tahrirat müdürünün hanımı düğüne nesini giyip gelecek?" diyormuş... Meveddet'in kulağına gitti. Üzüldü; bir hastalık filân bahane etsek de bu düğünden alıkoysak olur mu?</p>

  <p class="calibre1">— Hiç öyle şey olur mu anne? Biz de Meveddet'e bir kadife elbise yaptırırız. Karımı Nafia mühendisinin karısı yanında küçük düşürmek benim erkekleğime yaraşır mı?</p>

  <p class="calibre1">— Ah, evlâdım, canın sıkılacak ama, Meveddet yine bir çocukluk etti... Pek hakkı da yok değil ama... Ben olsam ağzımı açmaya bile tenezzül etmezdim ya... Ceza reisinin karısının yaptığı rezaletleri sana anlattım... Meveddet'te bir iki söz sarf etmiş... Dünyada müzevirden bol ne var?... Yemeden, içmeden bunu ona yetiştirmişler... Kadın, gezdiği yürüdüğü yerde bizim için neler söylüyormuş... Senin üzülmeni istemem. Fakat bir bildik vasıtasıyle ceza reisine bir haber gönderirsen iyi olur... Bu kadın, bizden ne istiyor? Kendi halimizde insanlarız. Kime necik yapıyoruz?</p>

  <p class="calibre1">— Anneciğim, size olan hakaret bana olmuş demektir. Yarın kendim ceza reisine gideceğim. Açıkça "Ailem benim mukaddesatım demektir. Kim olursa olsun ona dil uzatanın boynunu koparırım!" diyeceğim.</p>

  <p class="calibre1">Fakat kaynanam öyle mübarek bir kadın ki, ceza reisiyle aramda bir mesele çıkmasına bir türlü razı olmadı. "Sakın ha evlâdım. Bizim yüzümüzden bir sineğin incinmesine tahammül edemem. Söyleyeceğime pişman oldum. Ceza reisine bir şey söylemeyeceksin. Bana söz veriyorsun değil mi evlâdım?" diye yalvarmaya başladı. Ben, ona canımı seve seve verirdim. Fakat haysiyetime taallûk eden böyle nazik bir meselede kollarımı bağlayıp durmak için söz veremezdim.</p>

  <p class="calibre1">Ertesi sabah ceza reisini çarşıda yakaladım. Ağzıma geleni söyledim. O, mukabele etti. Sokak ortasında dövecektim. Büyük bir rezalet olacaktı. Fakat aramıza girdiler, ayırdılar. Mesele çabucak etrafa yayıldı. îki saat sonra vali, beni makamına çağırdı. Şiddetle tekdir etti: "Bu meseleyi kapatıyorum. Fakat ceza reisinden alenen özür dileyeceksin. Bir daha böyle bir şey işitmeyeyim. Ya edebinle oturursun ya pılı pırtıyı toplayıp buradan gidersin." Bu hakaret, değil bir validen, Allah'tan gelse tahammül edemezdim. Kan beynime çıktı. Şiddetle mukabele edecektim. Fakat o dakikada gözümün önüne masum ve mazlum ailem geldi. Tevekkeli:</p>

  <p class="calibre1"><b class="calibre9">"Viran olası hanede evlâd ü ıyâl var"</b> dememişler.</p>

  <p class="calibre1">Birdenbire açıkta kalırsam ne yapardım? Çaresiz, sustum ve ömrümde ilk defa yeis ve zilletimden ağlayarak dışarı çıktım.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Uğradığım hakareti bir türlü hazmedemiyor, hırsımdan kuduruyorum... Melek kaynanam: "Bu vakaya biz sebep olduk değil mi? Keşke dilim tutulsaydı da söylemez olaydım. Ya hiddetle elinden bir kaza çıksaydı, ya valiye karşı gelseydin? Allah bizi korudu?" diyor.</p>

  <p class="calibre1">Fakat karım çocuk... O, bu hakarete sırf kendini ve annesini düşünerek katlandığımı anlamıyor. Beni gevşek buluyor. İstihfaf eder gibi bir tavırla: "Sen çok gevşek adamsın... Kimseye hatırını saydıramıyorsun!" diyor.</p>

  <p class="calibre1">Bir erkek, bahusus seven bir erkek için karısının ağzından bu sözleri işitmek ne acı şey... Bazen, ne olursa olsun beni isterlerse öldürsünler, fakat karımın gözünde "hatırı sayılmayan gevşek bir adam olmanın küçüklüğünden kurtulayım!" diyorum.</p>

  <p class="calibre1">Fakat kaynanam, söner gibi olan hiddetimin zaman zaman tekrar alevlendiğini gördükçe öyle yalvarıyor ki... Kadın, neredeyse beyaz saçlarıyle ayaklarıma kapanacak. Bu vaziyet karşısında ne yapabilirim? Çaresiz, tahammül değil mi?</p>

  <p class="calibre12"><b class="calibre9">Diyarbakır 13...</b></p>

  <p class="calibre1">Ah, bu kaynanamın fazla merhameti.</p>

  <p class="calibre1">Vergi memurlarından birinin mühim bir suiistimali yakalanmıştı. Sınıf arkadaşlarımdan bir maliye müfettişi tahkikat yapıyordu. Herif hem azledilecek, hem hapse girecekti. Bu vergi memurunun karısı bir gün bizimkilere misafir gelmiş. Birçok ağlayıp sızlamış:</p>

  <p class="calibre1">"Maliye müfettişi sizin beyin mektep arkadaşıymış. Sözünden çıkmaz, bir sözünü iki etmezmiş. O isterse arkadaşına söyler, kocamı kurtarır, ocağınıza düştük!..." diye yalvarmış. Merhametli kaynanam: "Merak etme hanım... Ben bu ak saçlarımla oğlumun ayaklarını öperim... Oğlum zaten sevap işlemeyi seven bir adamdır... Senin kocanı kurtarır!" demiş. Kadıncağız, ağlaya ağlaya bana bunları söylerken: "Mümkün mü anneciğim, bir hırsızı himaye etmek doğru değil... Sonra, böyle bir şeyi bir arkadaşıma nasıl teklif ederim? Ben sıkılmayıp söylersem o, beni nasıl dinler?" diyordum. Fakat onun boynunu bükerek, yerlere kapanarak yalvarışı beni biraz yumuşattı.</p>

  <p class="calibre1">Meveddet'e gelince, kaşlarını kaldırıyor: "Anne biliyorsun, o, yumuşak bir adamdır. Arkadaşı ama, bakalım onu dinler mi?" diye benim kudretimden şüphe ediyordu. Doğrusu onun bu şüphesi beni ihtiyar kadının göz yaşlarından ziyade tahrik etti.</p>

  <p class="calibre1">Bu işi yapmaya çalışırım, diye vaadettim ve arkadaşımı bütün kuvvetimle sıkıştırmaya başladım.</p>

  <p class="calibre1">Doğrusunu söylemek lâzım gelirse, müfettiş, esasen pek karakter sahibi bir adam değildi. Hafif bir mukavemetten sonra ricamı kabul etti. Muvafık bir rapor vererek vergi açıklarının bir kısmını kapatmak şartıyle hırsızı azilden ve hapisten kurtardı. Bir vazifeyi suiistimal cürmüne alet oldum. Fakat vicdanen muazzep değilim. Hem bir aileyi felâketten kurtardım. Hem kaynanamın gönlünü aldım. Hem de karımın nazarında yükseldim.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Meveddet hasta...</p>

  <p class="calibre1">Belediye doktoru onu uzun uzadıya muayene etti. Bir şey bulamadı: "Belki sinirleri biraz zayıf... Başka bir şey göremiyorum..." dedi. Emniyet edemedik. Diyarbakırdaki bütün doktorları sırasıyle getirttik... Onlar da aşağı yukarı aynı şeyi tekrar ettiler.</p>

  <p class="calibre1">Filhakika görünüşte Meveddet'in hiç bir şeyi yok... İştahı, uykusu yerinde. Ben evde olduğum zaman benimle, dairede bulunduğum vakit konu komşu ile gülüp eğleniyor... Ut çalıyor... Evet, görünüşe nazaran doktorlara hak vermek lâzım. Fakat zaman zaman ortada hiç sebep yokken birdenbire hırçınlaşmasına uzun uzun ağlayıp çırpınmasına, önüne gelenle kavga etmesine sebep ne?</p>

  <p class="calibre1">Zavallı çocuğun herhalde bir şeyi var ki, böyle yapıyor. Onu memnun etmek, rahat yaşatmak için bir fedakârlıktan çekinmiyorum. Evimizde hizmetçiden başka bir kadın, bir de onun oğlu Hafız Recep isminde bir molla var. Kaynanamın da mükemmel bir ev kadını olduğunu hesaba katarsak beş kişi Meveddet'in saadeti için yorulup çabalıyoruz demektir. Ben dışarıda çalışıyorum. Hafız, alışverişle meşgul oluyor. Hâsılı, hepimiz Meveddet'in gözünün içine bakıyoruz. Elini sıcak sudan soğuk suya sokturmuyoruz. Şu halde bu buhranların sebebi, manası ne?</p>

  <p class="calibre1">Bazen günlerce bana darıldığını hissediyorum. Geçen gün durup dururken ayaklarını yere vurarak: "Sıkılıyorum. Ben de babam gibi öleceğim. Beni buralarda bırakıp gideceksiniz!" diye tepinip feryat etmeye başladı.</p>

  <p class="calibre1">Artık ne düşüneceğimi, ne yapacağımı şaşırıyordum. Tecrübeli ve zeki kaynanam, imdadıma yetişti. Meveddet'in bu hastalığı için bir teşhis koydu ki, doktorların o müphem "sinir zafiyeti" tabirinden çok daha mükemmel. Meveddet yine uzun bir hırçınlıktan sonra odasına çekilmişti. Kaynanam, mangaldaki ateşleri eşeleyerek mahzun mahzun düşünüyordu:</p>

  <p class="calibre1">— Anne, ben bir şey anlayamıyorum... Ne yapacağız? dedim.</p>

  <p class="calibre1">O, tereddütle:</p>

  <p class="calibre1">— Vallahi ben de bilmem oğulcuğum ama, dedi. Hani neferlerin bir sıla hastalığı vardır... Benim anladığıma göre yavrucuğum o hastalığa tutuldu.</p>

  <p class="calibre1">Ben, evvelâ güldüm:</p>

  <p class="calibre1">— Fakat Meveddet İstanbul'u bilmez ki, onun hastalığına tutulmuş olsun, dedim.</p>

  <p class="calibre1">— Ne kadar olsa kanında İstanbul'luluk var çocuğum! dedi. Sonra, ablası Ruhsar'a da çok düşkündür... Ben bağrıma taş basıyorum, tahammül ediyorum ama... O ne kadar olsa cahil taze... Anlaşılan kardeşini göreceği geldi, kendi yaşında tazelerin İstanbul'da gezip eğlendiklerini haber alıyor... Sonra, burası da onu çok sıktı. Memleketin hali malûm. Fazla olarak ahalinin dedikodusu... Biliyorsun ya yavrum, bütün memleket bize düşman... Önüne gelen bizimle uğraşır. Ama belki de ben yanılıyorum. Sen daha iyi bilirsin.</p>

  <p class="calibre1">Kaynanam, fazla bir şey söylemeden çıkıp gitti. Bu sefer de ben mangalın başında düşünüp kaldım.</p>

  <p class="calibre1">İhtiyar kadının söylediği şeylere benim de aklım yatmıştı. Ona verilecek cevap yoktu. Ah, fukaralık! Sevdiği bir insana istediği bir temiz havayı bile aldıramamak ne acı. Meveddet, ara sıra bana takılır:</p>

  <p class="calibre1">— Namuslu bir adam oldun da eline ne geçti? Sanki başkaları gibi çalıp çırpaydın, bizim de elimizde beş on paramız olurdu. Böyle sıkıntı çekmezdik. Hiç değilse biraz daha gözünü açamaz miydin? Bak eski defterdara... İstanbul'da bilmem ne müsteşarı oldu.</p>

  <p class="calibre1">— İyi ama, o adam vali aleyhine saraya curnal göndermişti.</p>

  <p class="calibre1">— Fena mı etti? Vali için "Bu adam vilâyeti kasıp kavuruyordu!" diyen sen değil miydin?</p>

  <p class="calibre1">Meveddet'e, çaresiz, sudan bir cevap verdim. Curnal-cılığın hırsızlık kadar fena bir şey olduğunu bu tecrübesiz genç kadına nasıl anlatırdım? O, devam eder:</p>

  <p class="calibre1">— Hiç olmazsa amirlerinle hoş geçinseydin!... Arkadaşların arasında bu kadar ilerlemiş adamlar var... Onlara rica etsen sana bir iyilik yapamazlar mıydı?</p>

  <p class="calibre1">Bu sitemli şakalar için Meveddet'e kızardım. Fakat şimdi ona hak vermeye başladım. Evet, biraz daha gözümü açamaz mıydım?</p>

  <p class="calibre1">Mamafih, o gece karar verdim. Bir yolunu bulup behemehal İstanbul'a gideceğim. Sevgili karımın göz göre göre gurbet illerde ölüp gitmesine nasıl tahammül ederdim?</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Meveddet'le annesi bir haftadır sevinçten uyku uyumuyorlar. Nihayet İstanbul'a gidiyoruz. Sekiz on güne kadar buradan hareket edeceğiz.</p>

  <p class="calibre1">Ancak bu muvaffakiyeti elde edinceye kadar ne çektiğimi Allah'la ben bilirim. Maamafih muvaffakiyet dediğime bakıp da bunu bizim için pek hayırlı bir şey zannetmemeli. Bilâkis istikbalden çok korkuyorum.</p>

  <p class="calibre1">İstanbul'da iyi bir memuriyet alabilmek için başvurmadığım çare kalmadı. Başka vakit selâm vermeye bile tereddüt edeceğim ne insanlara yüz suyu döktüm. İstanbul'da uzak, yakın tanıdıklarımdan hepsine rica mektupları yazdım. Âdeta dilencilik ettim. Bu mektupları yazarken bazen kullandığım zelil tabirlerden arlanıyor, kalemi elimden atıyordum. Sonra onlara tekrar devam etmek cesaretini bulmak için: "Hele bir kere yazayım da yarın salim kafaya tekrar okurum... Belki de göndermem!" diye kendi kendimi aldatıyordum.</p>

  <p class="calibre1">Karımın ölecek derecede hasta olduğuna dair bir rapor tedarik ederek Dahiliye Nezaretine gönderdim. Hâsılı, başvurmadığım çare kalmadı. Fakat bütün bunlar boşa gitti. Bir türlü istanbul'da münasip bir memuriyet almaya muvaffak olamadım. Nihayet bildiklerden biri vasıtasiyle bana bir gümrük müfettişliği bulundu. Gerçi o da muhakkak bir şey değildi. Sadece bir vaitten ibaret. Fakat ne olursa olsun buradan kurtulmak, kendimi İstanbul'a atmak istiyorum.</p>

  <p class="calibre1">Evet, bir haftadan beri ailemin gözüne uyku girmiyor. Ben de gerçi öyleyim; fakat bendeki uykusuzluğun sebebi büsbütün başka... Bir aile ne kadar küçük olursa olsun tek insana benzemiyor. Yalnız insan, sıkıya gelirse kuru ekmek de yiyebilir, temiz memur redingotunu yamalı bir gömlek üzerine de giyebilir. Kimse insana ne yediğini sormaz.</p>

  <p class="calibre1">Fakat başımızda saadetini temine, şerefini muhafazaya mecbur bulunduğumuz bir aile bulunursa iş büsbütün değişir.</p>

  <p class="calibre1">Ben, Diyarbakır'da haberim olmadan boğazıma kadar borca batmışım. Her tarafa ufak tefek dilenci borçları. Onları ayrı ve dağınık gördükçe ehemmiyetlerini anlamıyordum. Fakat buradan alâkamı kesebilmek için bir hesap yapmak lâzım geldi. İşte o zaman netice karşısında dehşetten ölecektim. Sade bu yekûnu tedarik etmekle de iş bitmezdi. Mühimce bir yol masrafım olacaktı. Sonra İstanbul'da aylık alıncaya kadar kıt kanaat geçinebilmek için az çok bir paraya ihtiyaç vardı.</p>

  <p class="calibre1">Bu para için de yine Diyarbakır'da çalmadığım kapı, yalvarmadığım insan kalmadı. Bütün şehre kepaze oldum. Arkadaşlıklarına, insanlıklarına, hatta mürüvetlerine müracaat ettiğim insanlardan fena muamele de görmeğe alıştım. İstiskalleri, istihzaları anlamamazlıktan geliyordum. Acı hakaretlere boyun eğiyordum. Ya Rabbi, ben ne kadar düştüm!... Eskiden başkalarının bana hakaret etmesine değil, acımalarına bile tahammül edemezdim.</p>

  <p class="calibre1">Burada yerli zenginlerden Abdüssamet Bey isminde bir Evkaf Müdürü var. Âlim ve kıymetli bir adam. İstanbul'da da hatırını sayıyorlar. Hatta rivayete göre, bir tarihte Evkaf Nazırlığı teklif etmişler... Kabul etmemiş... Evkaf Müdürlüğün eğlenceli bir meşguliyet diye yapıyor.</p>

  <p class="calibre1">Bu Abdüssamet Bey eskiden beni çok severdi. Fakat Ceza reisi vak'asından sonra benden soğur gibi olmuştu. Eskiden sık sık beni evine çağırdığı halde sonradan sokakta rastgeldikçe şöyle üstünkörü bir selâm ile iktifa etmeye başlamıştı.</p>

  <p class="calibre1">Ben de tabiî ona göre soğuk muamele yapıyordum. Fakat öyle bir gün geldi ki... Yukarıda da söyledim ya, ben çok düştüm...&nbsp;</p>

  <p class="calibre1">Evet, bir gün utana utana Abdüssamet Beyin kapısını çaldım ve ondan bir lûtuf rica ettim. İstanbul'da tanıdıkları çoktu. Orada iyi bir yere tayin edilmem için bir mektup verirse bana büyük bir iyilik etmiş olurdu. Fakat Evkaf Müdürü bu ricamı çatkın bir çehre ile reddetti:</p>

  <p class="calibre1">— İstanbul'un sizin için mahz-ı felâket olacağına kaniim... Böyle bir işe delâlet edemem, mazur görünüz, dedi. Hayli canım sıkıldı. Fakat tabiî bir şey söyleyemedim.</p>

  <p class="calibre1">Bir gün, dairede Abdüssamet Bey'e tesadüf ettim.&nbsp;</p>

  <p class="calibre1">Valinin yanından çıkıyordu. Soğuk bir selâmla yanından geçiyordum. Beni elimden tuttu:</p>

  <p class="calibre1">— Nihayet arzunuza muvaffak olmuşsunuz... İstanbul'a gidiyormuşsunuz öyle mi? dedi.</p>

  <p class="calibre1">— Evet, Gümrükte bir müfettişlik vaadettiler, dedim.</p>

  <p class="calibre1">— Fena ettiniz.</p>

  <p class="calibre1">— Refikam cariyenizin sıhhati için böyle icabediyordu.</p>

  <p class="calibre1">— Ya... Öyle mi?</p>

  <p class="calibre1">Abdüssamet Bey, bu sözleri hafif bir istihza ile söylemişti.</p>

  <p class="calibre1">— Yolculuk ne vakit?</p>

  <p class="calibre1">— Niyetim yakında... Fakat bazı mâniler var ki...</p>

  <p class="calibre1">— Para meselesi değil mi?&nbsp;</p>

  <p class="calibre1">Başımı önüme eğdim.</p>

  <p class="calibre1">— Zannederim bazı borçlarınız için sıkıntı çekiyormuşsunuz... Ben sizi öteden beri severim... Arzu ederseniz size bir miktar para ikraz edebilirim.</p>

  <p class="calibre1">Hayretle başımı kaldırdım. Abdüssamet Beydeki bu tebeddülü bir türlü anlayamıyordum.</p>

  <p class="calibre1">Evkaf Müdürü hafifçe gülümseyerek izahat verdi:</p>

  <p class="calibre1">— Efendim, İstanbul meselesinde size maalesef hiçbir yardımda bulunmayacağımı söylemiştim. Fikrimce bu sizin lehinize bir iş değildi. Fakat mademki olan olmuştur. Bunca yıllık tuz, ekmek hakkı var... Size ufak bir hizmette bulunmayı vazife bilirim... Yarın akşam bendehaneye teşrif ediniz de şu işi de bitirelim, olmaz mı?...</p>

  <p class="calibre1">Eski vakarımı çoktan kaybettiğim için Abdüssamet Bey'e aciz bir şekilde, âdeta elini, eteğini öpercesine, teşekkür ettim:</p>

  <p class="calibre1">"Kul darda kalmadıkça Hızır yetişmez" diye meşhur atasözü vardır... Bu gece haftalardan beri ilk defa rahat bir uyku uyuyacağım.</p>

  <p class="calibre1">İnşallah talihim artık dönmüştür. İstanbul'daki işlerim iyi giderse Abdüssamet Bey'e olan borcumu öder, bu büyük minnet yükünden kurtulurum.</p>

  <p class="calibre12"><b class="calibre9">Diyarbakır, 13...</b></p>

  <p class="calibre1">Dün akşam Abdüssamet Bey'i ziyaret ettim. Bana epeyce para verdi. Bazı perakende borçlarım için de kefil olmayı vaadetti. Senet yazmak istedim:</p>

  <p class="calibre1">— Hacet yok, dedi. Ne vakit eliniz genişlerse gönderirsiniz... Şayet Allah göstermesin işleriniz daha fena giderse o takdirde zaten sizi sıkıştırmam...</p>

  <p class="calibre1">Abdüssamet Beyden bir ehemmiyetsiz ricam daha vardı. Gayet kolayca yapabileceği bir şey! Fakat bu kadar iyiliği kâfi görmemiş gibi bir de bunu istemek bana fazla yüzsüzlük olacak gibi geliyordu. Maamafih, onun bir sözünden cesaret alarak bunu da söyledim.</p>

  <p class="calibre1">Abdüssamet Bey bilmem ne vesile ile:</p>

  <p class="calibre1">— İnsan sevindirmek ne güzel bir şeydir, demişti. Bazen küçük bir iyilik ölünceye kadar hayır ile yadedilmenize vesile olur.</p>

  <p class="calibre1">— Beyefendi Hazretleri! dedim. Sizin kadar yüksek ruhlu insan dünyada nadir bulunur... Bir biçarenin sizden büyük bir istirhamı var... Tavassutumu rica etti... Buraya gelmeden evvel ellerimi öptü... Fazla olarak benim için pek kıymetli olan bir insanın, kayınvaldem cariyenizin de ricası inzimam etti. Elçiye zeval yok değil mi efendim?</p>

  <p class="calibre1">Mahcubane ellerimi oğuşturuyordum. Abdüssamet Bey "kayınvalidem" sözünü işitince kaşlarını çatmış, sert bir tavır almıştı. Dik dik yüzüme bakarak:</p>

  <p class="calibre1">— Buyurunuz!...</p>

  <p class="calibre1">— Efendim, bendehanede fakir bir hafız yatıp kalkar... Bir de ihtiyar, alîl anası var... Kendi halinde fakir iki biçare... Bize o kadar alıştılar ki, kendilerini âdeta aileden sayıyorlar... Ayrılacaklarına pek üzülüyorlar... Fazla olarak biz buradan gittikten sonra yersiz, yurtsuz da kalacaklar... Kayınvalidemin aklına bir şey geldi... "İstanbul'da Evkaf işlerinde, cami hademeliği filân gibi vazifelerde bu kadar insan kullanıyorlar... Acaba beyefendi İstanbul'daki tanıdıklarından birine birkaç satırlık bir tezkere lütfetmezler mi? Biçareler yine bizde yatıp-kalkarlar... Az çok ev işlerine de faydaları olur." dedi. Evvelâ razı olmadım, "yapamam, elimden gelmez. Bunca lütuftan sonra bir de bunu istemek fazla saygısızlık olur." dedim ama, çok yalvardı... Hafız ile ihtiyar annesi de ayaklanma kapanınca... Biçarelerin halini görseydiniz, acırdınız beyefendi...</p>

  <p class="calibre1">Sözlerim, Abdüssamet Bey'de umduğumun büsbütün aksi bir tesir yapıyordu. Ben söyledikçe, o kâh hiddetleniyor gibi görünüyor, kâh istihfaf ile dudaklarını büküyordu. Nihayet, bana acıyor gibi tuhaf bir nazarla yüzüme bakmaya başladı. Sözümü bitirdiğim zaman beni elimden tuttu, yanındaki sandalyeye oturttu:</p>

  <p class="calibre1">— Mürşit, oğlum dedi. Ben kimsenin işine karışmamayı kendime meslek edinmiş bir adamım. Buna rağmen sana çok ehemmiyetli bazı şeyler söyleyeceğim. Beni hayırhah bir baba telâkki et... Mamafih, suitefsir edersen o da senin bileceğin şey... Ben kendime düşen insaniyet vazifesini yapayım da... Diyarbakır'da artık çocukların bile bildiği bir hakikat var. Bunu yalnız sen bilmiyorsun; anlamıyorsun... Halbuki cidden gözü açık, anlayışlı bir adamsın... Göz, kendini göremediği gibi anlaşılan pek yakında olan şeyleri de göremiyor... Oğlum, sen bu ailenin kızıyla evlenmekte çok hata ettin... Kendi elinle kendini asmış olsan bence daha iyi ederdin... Çünkü bir an içinde kurtulurdun...&nbsp;</p>

  <p class="calibre1">Elinde tuttuğu elimin şiddetle takallûs ettiğini hissederek daha kuvvetle sıktı:</p>

  <p class="calibre1">— Mürşit oğlum, metin ol... Sözümü sonuna kadar dinle... Bugün değilse bile, yarın bana hak vereceksin. Sana bildiğimi ve düşündüğümü bütün acılığı ve açıklığıyle söylüyorum... Dışarlıkta insanlar daha kolay anlaşılır... Kızını aldığın aile çok berbat bir ailedir... Adını âdeta salâvatla andığın kaynanan bir yılandır. Zavallı kayınbabanı onlar mahvettiler. Adamcağızın ne kadar ıstırap çektiğini bilemezsin. Ölüm, onun için aynı saadet oldu... Pek çok kimseler bugün adamcağızı lânetle yadederler... Fakat ben, işin içyüzünü bilirim. Temin ederim ki, ondan namuslu, iyi ve çalışkan pek az memur vardı. Ne yalan söyleyeyim, biçarenin ölümüne âdeta memnun oldum... Ben, ölümü zillet ve ıstırap içinde yaşamaya tercih eden bir adamım... Evet, o ölüp kurtuldu. Fakat aradan bir ay geçmeden sen bu zalimlerin pençesine düştün... Bu izdivaca hiç taraftar olmadım. Fakat iyi takdir edersin ki böyle bir meselede bana söz düşmezdi. Hatta Allah bilir, bu saate kadar bunları söylemek de aklıma gelmezdi. Yalnız, son rica beni çileden çıkardı. Mürşit, evlâdım. O Hafız kimdir, senin evinde ne yapar, biliyor musun? Dilinden Kur'an, Allah ismi düşmeyen kaynananın âşığıdır. Bunu herkes bilir... Senin de anlamaya idrak mevkiin şüphesiz müsaitti. Fakat şu var ki, sen, bu kadar şenaati aklına sığdıramayacak kadar temiz ahlâklıydın... Şimdi bu dakikada sükûnetle düşünmeye, vakaları birer birer hatırlamaya muvaffak olsan derhal hükmünü verirdin... Hain kadın, seni bu kadar saf ve temiz görünce herifi eve almaya, sana besletmeye cesaret etti.</p>

  <p class="calibre1">Bütün Diyarbakır'a rezil oldun... Hem sadece bu meselede mi? Seni boğazına kadar borca batırdı. Diyarbakır'ın en zengin ve yerli memur aileleriyle başkoşmaya kalktı. Sana kazancının beş misli para sarfettirdi. Sonra, seni kendi bitip tükenmez dedikodularına, pisliklerine alet etti. Onların yüzünden önüne gelenle kavga ettin. Hakaret gördün. Eskiden seni pek ziyade takdir eder ve severken, sonradan soğuk muamele etmemin sebebi buydu. Nihayet buralara sığmadılar. İstanbul diye tutturdular. Burada geçim bir dereceye kadar kolaydır... Fakat, seni orada az bir zaman içinde paçavraya çevirecekleri muhakkak... Bunu bildiğim için İstanbul'a gitmene şiddetle muhalefet ettim. Fakat ne çare ki, seni fikrinden döndürmeye muvaffak olamadım. Yalandan bir hastalık çıkarıp seni kandırdılar. Korkarım ki, İstanbul'da buradakinden bin kat daha zelil ve sefil olacaksın Mürşit... Kaynananla karın öyle insanlardır ki, kocalarını hırsızlığa, katilliğe kadar sevketmekten çekinmezler... İstanbul'da hemen bellibaşlı bir iş bulamazsan Allah sana acısın... Vukuat nasıl olsa gözlerini açacak... Fakat ben, biran evvel bir hakikati sana anlatmak istedim... Nereye gittiğini, ailem diye sevdiğin insanların ne makule mahlûklar olduğunu bilirsen belki bir dereceye kadar gözünü açarsın... İşte Mürşit... Ben, bunları söylemekle bir insanlık, arkadaşlık, babalık vazifemi yaptığıma kaniim. Benden bu kadar, Allah yardımcın olsun...</p>

  <p class="calibre1">Bu sözler, bütün düşüncelerimi, itikatlarımı, sevgilerimi kökünden baltalıyordu. Onun için yapacağım en hafif şey bu ihtiyarı tokatlamış olmam lâzım gelirdi. Fakat netice büsbütün aksi çıktı. Bu sözleri başım önümde hemen hemen tereddütsüz ve münakaşasız kabul ettim. Bunları belki kendim de müphem surette hissetmiştim. Fakat kim bilir nasıl bir ihtiyaçla daima tevil yollarına sapmış açık düşünmekten ve hüküm vermekten çekinmiştim.</p>

  <p class="calibre1">İstinat noktaları yavaş yavaş aşınan, sonra günün birinde en ehemmiyetsiz bir sarsıntı ile birdenbire çöken binalara benzedim...</p>
</body>
</html>
