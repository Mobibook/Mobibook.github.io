<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">IV</h1>

  <p class="calibre1">— Bir gün daha acele edemez miydin kızım? Merhum, vefatından üç dört saat evvel kendini kaybetti. Bir daha açılamadı... O zaman bile "Zehra... Zehra..." diye inlemeye devam ediyordu... Bizimki "Zavallı adam ıstırap çekiyor... Can veremiyor... Kızının bir şeyini bulup versek de ferah ferah ruhunu teslim etse..." dedi.</p>

  <p class="calibre1">Sandığını açtık... eşyalarını karıştırdık... Elimize bir kurdele geçti... "İhtimal Zehra Hanımındır..." dedik. Bizimki "Mürşit Efendi, bak kızının kurdelesini bulup getirdik... Kokla ferahlarsın" diye kulağına bağırdı... Kurdeleyi yüzüne koyduk. Benim, böyle şeylere pek itikatım yoktur ama adamcağız, âdeta sakinledi... Biraz sonra soluğu kesildi. Ölürken sıkıntı çekmedi kızım. Maamafih, keşke bir gün daha acele edeydin...</p>

  <p class="calibre1">Eyüpsultan'ın harap bir mahallesinden geçiyorlardı. Vehbi Efendi, inmeli ayağını güçlükle sürüyor, ikide bir bastonuna dayanarak duruyor Zehra, elinde küçük valizle onu takibediyordu; çehresi çatkın, gözleri karanlık, tek bir kelime söylemiyordu.</p>

  <p class="calibre1">Bu Vehbi Efendi yetmiş yaşlarında emekli bir tabur kâtibi idi. Kendi yaşındaki karısiyle beraber Eyüpsultan'da eski bir evde oturuyordu. Vehbi Efendi'nin Mürşit Efendi ile uzaktan uzağa akrabalığı vardı. Zehra'yı İstanbula çağıran o idi.</p>

  <p class="calibre1">Zehra, Eyüpsultan iskelesinde Vehbi Efendi'nin evini nasıl arayacağını düşünürken onunla karşı karşıya gelmişti.</p>

  <p class="calibre1">Akşamdı. İhtiyar adam, onu dar, karanlık, yokuşlu sokaklardan evine götürürken mütemadiyen anlatıyordu:</p>

  <p class="calibre1">— Senelerden beri ne görmüş, ne de haber almıştım. İki hafta evvel Vefa'da oturan bir eski ahbabı ziyaretten dönüyordum. Zeyrek yokuşundan inerken bir köşe başında ona tesadüf ettim. Başı açık, ayakları çıplaktı... En sefil meczup dilencilerde bile bu kıyafet yoktur... Vücudu iskelet haline gelmiş, saçında sakalında bir tek siyah tel kalmamıştı. Yanına yaklaştım... "Mürşit, sen misin? Bu ne hal?" dedim. Beni tanıdı... İşitilmeyecek kadar yavaş bir sesle: "Hastayım, sesim çıkmıyor..." dedi. Lâkin söylerken tıkanıyor, göğsü hırlıyordu.</p>

  <p class="calibre1">"Ettiğini beğeniyor musun? Nihayet kendini şu hale koydun ya!" dedim. Yüzüme baktı: "Beni rahat bırak, yoluna git" dedi. Ayrıldım, yürümeye başladım. Fakat ayaklarım geri geri gidiyordu. Onu bu halde, yol üstünde bırakmaya bir türlü gönlüm razı olmuyordu. Akraba değil ya yedi kat el olsa insan, bu vaziyette bir biçareyi çiğneyip geçemiyor...</p>

  <p class="calibre1">Vehbi Efendi, Zehra'nın bu sözleri kendisine bir târiz zannetmesinden korktu:</p>

  <p class="calibre1">— İhtiyarlık, hanım kızım, dedi. İnsan ihtiyarlayınca sinirleri gevşiyor, vara yoğa acıyor. Her neyse, döndüm. Mürşit Efendi'yi kolundan tuttum, eve getirdim. Zaten birkaç günlük ömrü kaldığı besbelliydi. "Bari sokakta ölmesin" dedim. Ben de, bizimki de fakir insanlarız... Hacca gidecek zekât verecek halimiz yok ya... "Bari, bu kadarcık bir sevap yapalım!" dedik.</p>

  <p class="calibre1">Vehbi Efendi, eve gelinceye kadar mütemadiyen söyledi; Zehra'ya, babasının hastalığını ve ölümünü bütün teferruatıyle anlattı.</p>

  <p class="calibre1">Muallim, cevap vermeden dinliyor; sade, arasıra başını sallıyordu.</p>

  <p class="calibre1">Cenazeyi kaldırmak için kızının gelmesini beklemişlerdi.</p>

  <p class="calibre1">Vehbi Efendi, Zehra'yı cumbalarının kafesleri dökülmüş harap bir eve soktu. Küf ve rutubet kokan toprak bir avludan geçirdi, basık tavanlı bir sofaya çıkardı. Burada başörtülü iki ihtiyar kadın vardı. Biri Vehbi Efendi'nin ihtiyar karısı, öteki cenazeyi beklemeye gelmiş bir komşu...</p>

  <p class="calibre1">Kadınlar, mükedder bir çehre ile Zehra'yı karşıladılar. Vehbi Efendi'nin karısı, muallimin omuzlarını okşadı, elinden valizini aldı, etraftan işitilmesinden korkuyor gibi gayet yavaş bir sesle:</p>

  <p class="calibre1">— Başın sağ olsun kızım, dünya hali bu... dedi.&nbsp;</p>

  <p class="calibre1">Öteki kadın:</p>

  <p class="calibre1">— Dünya... Dünya!... Ergeç, hepimizin başına gelecek, diye derin derin içini çekti.</p>

  <p class="calibre1">Aralık bir kapıdan hafif bir mum ışığı görünüyordu. Vehbi Efendi tereddütle:</p>

  <p class="calibre1">— Kızım, merhumu görmek ister misin? dedi.&nbsp;</p>

  <p class="calibre1">Zehra, günün bütün yorgunluğunu bu dakikada hissediyormuş gibi, omuzları çökmüş, başı yana eğilmiş, uzun uzun bu kapıya baktı. Sonra birdenbire canlandı. Çehresi bakışları sertleşti. Sinirli bir tavırla:</p>

  <p class="calibre1">— Hayır... dedi. Hacet yok...</p>

  <p class="calibre1">Zehra'nın ağlayarak odaya atılmasını bekleyen kadınlar şaşırdılar. Vehbi Efendi'nin karısı, misafiri kendi oturma odasına aldı. Komşu, namaz bezini düzelterek, hafif bir dua mırıldanarak cenazenin yanına döndü.</p>

  <p class="calibre1">Vehbi Efendi'nin karısı, Zehra'nın yorgun geleceğini düşünerek ona sıcak bir çorba hazırlamıştı. Sükût içinde yemek yediler. Sofada bir eski saat işliyor, cenazeyi bekleyen kadının yüksek sesle Kur'an okuduğu işitiliyordu...</p>

  <p class="calibre1">Zehra'daki sükűnet, Vehbi Efendi'nin ve karısının dikkatini celbediyordu. Bunu evvelâ şaşkınlığa ve yorgunluğa atfetmişlerdi: Fakat o, yemek sonuna doğru berrak ve canlı sesiyle konuşmaya başlayınca ihtiyarlar şaşırdılar, hatta biraz da içlerinden kızdılar. Bir yabancı bile bir ölü evinde bu kadar lâkayt ve sakin görünemezdi! Vehbi Efendi, bahsi tekrar Mürşit Efendi'ye intikal ettirdi:</p>

  <p class="calibre1">— Zehra Hanım kızım... Merhum pederinizin bir tahta sandık içinde birkaç parça eşyası var... Bu sandık, nasılsa arkadaşlarının birinin evinde nutulup kalmış... Merhumun bizde hasta yattığını haber alınca getirip teslim etti... Hayatta bulunan tek çocuğu olduğunuz için size aittir... Sandığın anahtarlarını alınız kızım...</p>

  <p class="calibre1">İhtiyar adam, bir bez parçasının ucuna bağlanmış küflü bir anahtar uzatıyordu. Zehra, süratle elini çekti:</p>

  <p class="calibre1">— Hayır, hayır, dedi. Bu insanla aramda hiçbir münasebet kabul etmiyorum... Mürşit Efendi'nin metrukâtını yarın mezarlığa gelecek ıskatçılara verirsiniz. Yalnız borçları kalıyorsa onları tabiî vereceğim.</p>

  <p class="calibre1">Vehbi Efendi, artık kendini tutamadı:</p>

  <p class="calibre1">— Ona niçin babam, demiyorsunuz kızım... Biçaremin yeryüzünde sizden başka kimsesi yok...</p>

  <p class="calibre1">Zehra, bir münakaşa kapısı açmak istemedi:</p>

  <p class="calibre1">— Dilime öyle geldi efendim, dedi.</p>

  <p class="calibre1">Biraz sonra Vehbi Efendi, tekrar Zehra'yı cenazenin yanına götürmeyi teklif etti. Bu, onun fikrince mutlaka yapılması lâzım gelen dinî bir vazife idi. Fakat muallim bu defa açıkça reddetti:</p>

  <p class="calibre1">— Olmaz efendim... Belki de bana fena evlât diyeceksiniz. Fakat ne yapalım. Yabancımız değilsiniz... Halimizi biliyorsunuz. Annemi, kardeşimi, büyükannemi türlü eza, cefa içinde öldüren, beni küçük yaşımda sokağa atan bu adama nasıl baba dememi istersiniz?</p>

  <p class="calibre1">Vehbi Efendi, titremeye başladı:</p>

  <p class="calibre1">— Biliyorum, fakat ne de olsa babanızdır kızım. Allah bile günahkâr kulunu affeder. Ölümle öç alınmaz değil mi kızım? Bunu siz bizden iyi bilirsiniz... Yine siz pekâlâ bilirsiniz ki ben Müslüman adamım. Yalan söylemeye Allah'tan korkarım... Cenab-ı Hakkın adına yemin ederim ki babanız "Zehra, Zehra..." diye inleyerek öldü.</p>

  <p class="calibre1">Vehbi Efendi ile karısı kendilerini tutamadılar, bu kızın katı kalbliliği karşısında ağlamaya başladılar. Fakat onun karanlık bir kinle dolu gözleri onların bu gözyaşlarını görmüyor, çatık çehresi bir türlü açılmıyordu.</p>

  <p class="calibre1">Aşağıdaki misafir odasında Zehra'ya temiz bir yatak hazırlamışlardı. Muallim, son derece yorgundu. Fakat asabiyetten uyuyamayacağını, hatta uyumamak lâzım geldiğini hissediyordu. Başında bir demir çember, kulaklarında bir derin uğultu vardı.</p>

  <p class="calibre1">Onu ayakta tutan kuvvet, hummalı bir faaliyetle işleyen beynindeki harikulâde uyanıklıktı. Uyumak için kendini bıraksa bu soğuk mantık sönecek, dört bir taraftan hücum edecek hatıralar, kâbuslar içinde boğulacak, felçli bir insan aczine düşecekti.</p>

  <p class="calibre1">Mürşit Efendi'nin sandığını bu odanın bir köşesine koymuşlar, anahtarını Zehraya teslim etmişlerdi. Muallim, biraz evvel bu sandığa el sürmeyeceğini söylemişti. Fakat şimdi onu açmak için dayanılmaz bir merak hissediyordu.</p>

  <p class="calibre1">Kapısını sürmeledi, sandığı odanın ortasına getirdi açtı.</p>

  <p class="calibre1">Sandıkta eski püskü çamaşırlar, yamalı çoraplar, yırtık bir seccade, bir küflü makas, birkaç kitap vardı. En altta, sedef kakmalı bir ceviz kutu dikkatini celbetti. Bu kutu kilitliydi. Zehra makasın ucuyla kilidi kırdı, kutudaki eşyayı muayeneye başladı. Renkli bez parçaları, silik fotoğraflar, kurdele ile bağlanmış bir tutam saç... Sararmış bir Mülkiye Mektebi diploması... Bir tomar mahkeme evrakı ve bir defter...</p>

  <p class="calibre1">Zehra, biraz evvelki safdilliğine acı acı gülümsedi:</p>

  <p class="calibre1">Mürşit Efendi gibi bir serseriden işe yarayacak birkaç parça eşya kalacağını ümidetmek ne budalalıktı. Mübarek adamın böyle bir şeyi olsa derhal satıp parasını meyhaneciye götürmez miydi?</p>

  <p class="calibre1">Zehra, defteri rastgele karıştırmaya başladı. Son taraflarında karışık çizgiler, rakamlar, tarihler, adresler vardı... Bunların titrek bir sarhoş elinden çıktığı belliydi. Fakat sondan başa doğru sahifeler çevrildikçe yazı nisbeten güzelleşiyordu. Hele baş sahife şaşılacak gibiydi: Suluboya ile yapılmış bir çiçek resmi içinde ince ve süslü bir yazı ile: "Hatıra Defterim."</p>

  <p class="calibre1">Zehra, aynı zehirli gülümseme ile başını salladı:</p>

  <p class="calibre1">— Hatıra Defteri... Çok tuhaf... Yaptığı bütün fenalıkları bu küçük deftere nasıl sığdırdı acaba?</p>

  <p class="calibre1">Lambayı minderin üstüne koydu, kendi yere oturdu, ağrıyan şakakları avuçlarının içinde, okumaya başladı...</p>
</body>
</html>
