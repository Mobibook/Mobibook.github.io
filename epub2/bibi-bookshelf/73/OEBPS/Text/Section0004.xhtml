<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">III</h1>

  <p class="calibre1">Ortalık, iyiden iyiye kararmıştı. Gece böceklerinin vagona dolmaması için lâmbaları söndürmüşlerdi.</p>

  <p class="calibre1">Zehra, başını pencerenin kenarına dayamış, geceyi seyrediyordu. Karşısında dört beş yaşındaki torununu dizinde uyutmuş bir ihtiyar kadın yavaş sesle ezbere Kur'an okuyordu.</p>

  <p class="calibre1">Biraz evvel bu ihtiyar kadın, Zehraya epeyce dert yanmıştı İstanbulluydu. Altı sene evvel kızını küçük bir Anadolu kasabasına gelin göndermiş. Damadı sarhoş ve ahlâksız bir reji kâtibiymiş. Zavallı kız, altı sene bu serserinin kahrını çektikten sonra ölüm yatağına düşmüş. Annesi, onun ancak son gününe yetişebilmiş. Torununu bu sarhoş babanın yanma bırakmaya gönlü razı olmadığı için İstanbul'a götürüyormuş. İhtiyar kadın kızından sonra yaşamak istemiyordu. Fakat artık bu çocuğu büyütmek için dört elle hayata sarılmak vazife olmuştu. Zehra, onu derin bir teessürle dinleyip teselli etmiş, büyük annesinin dizinde uyuyan küçük öksüzün kıvırcık kumral saçlarını uzun uzun okşamıştı.</p>

  <p class="calibre1">Tren, karanlık bir ovadan geçiyordu. Akşam üstünden beri durmadan esen rüzgârın çıkardığı seslerle nihayetsiz bir deniz hissi veren bir ova...</p>

  <p class="calibre1">Sadece ufukta az yıldızlı bir göğün eteğinde uzakta sıra dağların hayali seçiliyordu. Işıkları sönmemiş bir iki pencereden dökülen tozlu hafif aydınlığın erişebildiği yerlerde boş tarlalar, cılız, kuru ağaç iskeletleri parlayıp sönüyordu. Trenle yarış eder gibi uçan büyük bir kuşun gölgesi bir zaman bu ışığın içinde koştu, sonra yavaş yavaş geri kaldı, kayboldu.</p>

  <p class="calibre1">Zehra, gözlerini kapadı, eski günlerini düşünmeye, görmeye başladı. Hatıralarının en güzelleri, en eskileriydi. Çocukluğunun ilk seneleri, oldukça hoş geçmişti. Ondan sonra acılar, ümitsizlikler, isyanlarla dolu bir işkence devresi başlıyordu.</p>

  <p class="calibre1">Nihayet bir manevi felce uğramış gibi bu acılar duruyor, benliği ortadan kayboluyor, artık sırf başkaları için düşünmeye ve yaşamaya başlıyordu.</p>

  <p class="calibre1">Çocukluğu Beylerbeyi'nde bir eski yalıda geçmişti. Bu yalıya iki yanındaki yüksek harap duvarlarda otlar bitmiş, boş, ıslak bir sokakta küflü bir demir kapı ile girilirdi... Bahçeyi daima gölge içinde bırakan yüksek ağaçlar arasında oymalı cephesinin boyaları dökülmüş, yüksek pencerelerinin bir kısmı perdesiz eski bina, içeride döşeme tahtaları çarpılmış sofalar, küçük renkli camlan kırılarak sade iskeletleri kalmış camekânlar... Trabzanlarının oymalı parmaklıkları dökülmüş yayvan merdivenler...</p>

  <p class="calibre1">Zehra, evden hiç eksik olmayan misafir çocuklarıyle yukarı sofada oynardı.</p>

  <p class="calibre1">Tavanın bir kısmı içeri akan yağmurlarla silinmiş, bir kısmı parça parça muşambalar halinde sarkmış boyalı resimler hâlâ gözünün önündeydi.</p>

  <p class="calibre1">Sonra ailesi... Denize bakan pencerenin yanında, yayvan bir kerevetin üstünde, başında yeşil başörtüsüyle daima dikiş diken, Kur'an okuyan büyükannesi...</p>

  <p class="calibre1">O, ne iyi, ne temiz bir kadındı...</p>

  <p class="calibre1">Dünyada evlâtlarını mesut görmekten başka bir arzusu yoktu. Fakat ne çare ki kızları çok ahlâksız adamlara düşmüşlerdi. Büyük kızı Ruhsar'ın kocası tüccardı. Hali vakti yerinde bir adamdı. Fakat karısına karşı çok zalimdi. Birkaç defa onu saçlarından tutup yerlerde sürükleyerek dövmüştü. Sonra, çok sarhoş olduğu bir gece zavallı kadını tabancayla öldürmüştü.</p>

  <p class="calibre1">Bu adam, on beş sene hapse mahkûm edilerek Akkâ zindanına gönderilmiş, bir iki sene sonra oradan ölüm haberi gelmişti.</p>

  <p class="calibre1">Zehra, Ruhsar Teyzesini tanımamıştı. Çehresini sade büyükannesinin odasında asılı resminden bilirdi. Dertli anne, çocuğunun fotoğrafına bakmaya tahammül edemediği için bu odaya hiç girmezdi.</p>

  <p class="calibre1">Zavallı Ruhsar Teyzesinin neler çektiğini, nasıl öldüğünü bu büyükanneden dinlemişti. Kış gecelerinde tekrar tekrar anlatılan bu facia, ihtiyar kadınla torununu yanak yanağa saatlerce ağlatırdı. Zehra'nın daha o vakit erkeklerden gözü korkmuştu. Büyükannesine ölünceye kadar evlenmeyeceğini söylerdi. Onun gözünde erkekler baştan başa zalim ve katildi. Büyüyüp hayata karıştıktan sonra onlar arasında da zararsız insanlar bulunduğunu anlamamış değildi. Fakat ne de olsa eski tamamile silinmiyordu. Evlenmek için küçük yaşta verdiği kararda hâlâ sebat ediyordu. Saçlarında beyaz teller, yüzünde hafif buruşukluklar belirmiş olduğuna göre bu karardan dönmesi için zaten vakit de kalmıyordu. İleride ihtiyar bir kız olarak belki çocuklar arasında, belki de tatil zamanına tesadüf ederse kimsesiz bir mektep odasında ölecekti.</p>

  <p class="calibre1">Zehra'nın Ruhsar Teyze'den dört beş yaş küçük olan annesinin de yüzü gülmemişti. Hatta o, bir cihetten kardeşinden daha bedbaht sayılırdı. Çünkü genç yaşında bir tabanca kurşunuyla ölüp giden teyzesine mukabil anneciği senelerce sürünmüştü.</p>

  <p class="calibre1">Zehra, bu gece anasını o zamanki haliyle görüyordu. Ne kadar şen, tatlı bir kadındı. O kadar taze idi ki onları -ana kız- beraber görenler kardeş sanırlardı.</p>

  <p class="calibre1">Şimdi, anladığına göre annesi çok hassas ve biraz asabî idi. Çabuk neşelenir çabuk meyus olurdu. Kendisini anlayacak, kadrini bilecek bir adama düşseydi çok iyi bir aile annesi olur, etrafına saadet dağıtırdı. Ne çare ki Allah onu serseri, çapkın, sarhoş, kaba bir adama kısmet etmişti. Kocası aldığını, bulduğunu sefahat yerlerinde yer, evine geceyarıları dönerdi. Ayakta duramayacak kadar sarhoş olduğu halde o saatten sonra karısına bin türlü zulüm etmenin yolunu bulurdu.</p>

  <p class="calibre1">Zehra, çocukluğunda büyükannesinin koynunda uyurken, annesinin feryatları, hıçkırıklariyle uyandığını hatırlıyordu.</p>

  <p class="calibre1">Bu acı sesler hâlâ kulağındaydı. İhtiyar büyükanne ile küçük kız yataklarında büzülerek koyun koyuna ağlamak ve dua etmekten başka bir şey yapamazlardı. Gecenin bir kısmını böyle feryatlarla gözyaşlarıyle geçiren Meveddet Hanım ertesi sabah en mesut bir kadın gibi, taze ve şen uyanırdı. Yağmur ve fırtına gecelerinden sonra gelen taze sabahlar gibi. Zavallının tek tesellisi gündüzleri yalıyı hemen hiç boş bırakmayan misafirlerdi.</p>

  <p class="calibre1">Komşuları bu neşeli, ince ve şakacı genç kadını çok severlerdi. Felâketlerinde bir kardeş gibi acırlar, onu teselli ederlerdi. Hele bir Mesadet Hanım vardı ki Meveddet için bir ikinci aba olmuştu.</p>

  <p class="calibre1">Zehra, ona "Mesadet Teyze" derdi. Mesadet Teyzenin Necip Bey isminde bir erkek kardeşi vardı. İkisi de öyle hayırsever öyle nazik terbiyeli insanlardı ki...</p>

  <p class="calibre1">Bu kibar aile, onlara çok iyilik etmiş Necip Bey, tembelliği ve serkeşliği sebebiyle işinden kovulan Mürşit Efendiyi kendi maiyetine almış, ona mühim bir iş tevdi etmişti. Fakat o, yardım eden eli ısırmak istidadiyle yaratılmış bir adamdı. Velinimetine bir gün iş başında en ağır bir hakarette bulunmuştu. Fazla olarak Mesadet Hanımın da evlerine gelip gitmelerini menetmişti.</p>

  <p class="calibre1">Başkaları olsa bir daha semtlerine uğramazlardı. Fakat Mesadet Teyze ile Necip Bey, dünyada emsali bulunmayacak kadar iyi insanlardı. Mürşit Efendinin şiddetli emirlerine ve tehditlerine rağmen yine gizli gizli onları görmekte devam ederlerdi.</p>

  <p class="calibre1">Zehra, o vakit iyiyi, kötüyü farketmeyecek kadar minimini bir çocuktu. Buna rağmen bu iki aile dostundaki derin vefa ve şefkati bir nevi sevk-i tabiî ile sezmişti. Onlara bir akraba gibi sokulurdu. Necip Bey onun kendisine hakaret eden ahlâksız adamın kızı olduğunu hatırına getirmez, dizleri üstüne oturtarak kendi çocuğu gibi okşayıp sever, hediyeler verirdi. Zehra'da bütün bedbaht çocuklar gibi vakitsiz bir inkişar vardı. O yaşta bu aileyi gizli gizli gördüğünü babasından büyük bir sır gibi saklamak lüzumunu anlamıştı.</p>

  <p class="calibre1">.....................</p>

  <p class="calibre1">Ev, misafirsiz kaldığı zaman annesi odasına kapanır, saatlerce kendi kendine ut çalardı.<br class="calibre5" /></p>

  <p class="calibre1">Zehra'nın bir de on bir yaşında bir ablası vardı: Feriha. Aralarında ancak dört yaş fark olduğu halde bu iki kardeş pek iyi anlaşamazlardı. Feriha, büyümüş de küçülmüş gibi bir çocuktu. Kendi akranlarından ziyade yetişmiş genç kızlardan hoşlanırdı: Oyun oynamayı sevmezdi. Oyuncakları ayna, tarak, kurdele parçaları, sürme, boya gibi şeylerdi.</p>

  <p class="calibre1">Sofanın bir köşesinde kendine mahsűs bir yeri vardı. Orada saatlerce maşa ile saçlarını kıvırmak, gözlerini, dudaklarını boyamak, başına, boynuna kurdele parçalarından fiyonglar takmakla eğlenirdi. Tuvaletini bitirdiği zaman kırık salıncaklı bir iskemleye arkaüstü yatarak gözlerini tavana kaldırır içeride annesinin utla çaldığı hüzünlü şarkıları ince sesiyle söylerdi.</p>

  <p class="calibre1">Babasının zulmüne kurban olanlardan biri de bu içli küçük kızdı. Zavallının süslenmeye, eğlenmeye ihtiyacı vardı. Halbuki Mürşit Efendi, onu her şeyden mahrum ediyordu. Kendi içkisine, çapkınlığına dünya kadar para sarfettiği halde ona bir çift çorap almamak için bin dereden su getirirdi.</p>

  <p class="calibre1">Zehra ablasının çarşafa girdiği günü hatırlıyordu. Bin zahmetle eflâtun bir ipek çarşaf, bir çift rugan iskarpin tedarik edilmişti. Zavallı kız, o hevesle Beykoz'daki bir akrabasına gidecek, birkaç gece misafir kalacaktı. Mürşit Efendi, o gün hiç yoktan bir aksilik çıkarmış, yağmur bahanesiyle onu iskeleden çevirmişti.&nbsp;</p>

  <p class="calibre1">Zehra, yeni çarşafı içinde birdenbire büyüyen, filiz gibi narin bir genç kız hali alan ablasının kendisini nasıl sofadaki minderin üstüne attığını, saatlerce yüzükoyun nasıl hıçkırdı-ğını kalbi parçalanarak hatırlıyordu. Mürşit Efendi, o günden sonra kızını sokağa çıkmaktan menetmişti. Zavallı çocuk, evde can sıkıntısından çıldıracak gibi oluyordu. Komşular, haline acırlar, ara sıra onu gizli gizli gezmeye götürürlerdi.</p>

  <p class="calibre1">Bir gece, yine komşularla beraber Ada'da bir düğünde kalmıştı. Mürşit Efendi, bunu haber alsa evi mutlaka başlarına yıkardı. Bunun için Zehra'yı o gece büyükannesinin koynundan alarak ablasının odasına yatırmışlardı. Mürşit Efendinin bazen kızının odasına girdiği olurdu. Şayet o gece öyle bir şey yapacak olursa Feriha'nın yatağını boş görmeyecek, Zehra'yı büyük kızı sanacaktı.</p>

  <p class="calibre1">Zehra, yalnız yatmaya alışık değildi. Korkuyordu. Babası odaya girerse görmesin diye yüzünü yorganın içine saklamış, sade ablasının saçlarına benzeyen saçlarını açıkta bırakmıştı. Bunu ona kimse söylememişti. Pek küçük yaşta olmasına rağmen kendi akıl etmişti. Yalnız yavrucak bir şeyi düşünememişti: Korkudan ağlarken çıkardığı hafif iniltileri babasının duyması ihtimalini...</p>

  <p class="calibre1">Âdeti üzere gece yarısı evine gelen Mürşit Efendi, çok sarhoş olmasına rağmen bu sesi duymuş odaya girmişti:</p>

  <p class="calibre1">— Ne var, neye ağlıyorsun hasta mısın?</p>

  <p class="calibre1">Zehra, bu suale cevap vermemiş, ıslak yüzünü yastığa gömerek uyku taklidi yapmıştı.</p>

  <p class="calibre1">Bir el yavaş yavaş yorganı açıyor... Ensesinde sıcak bir nefes...</p>

  <p class="calibre1">Zehra, yirmi senelik bir maziye ait olan bu rüyaya öyle dalmıştı ki o sıcaklığı tekrar ensesinde duyuyor gibi yerinden sıçradı. Etrafına bakındı. Vagondaki küçük öksüz, ara sıra göğüs geçirerek uyuyor; tren, sarp bir kayalığın içinde yoluna devam ediyordu.</p>

  <p class="calibre1">Mürşit Efendi, o gece kendini bilmeyecek kadar sarhoştu. Öyle ki yatakta yatan çocuğun küçük kızı Zehra olduğunu anlayamamış, yorganı tekrar onun başına örterek homurdana homurdana çekilip gitmişti.</p>

  <p class="calibre1">Çelimsiz, içli bir kız çocuğunun vücudu bu mütemadi mahrumiyete ne kadar tahammül edebilirdi? Feriha daha on beş yaşını bitirmeden veremden ölmüştü. Zehra, ablasının öldüğü günü de gayet iyi hatırlıyordu. Mürşit Efendi, o gün nasılsa evdeydi. Yalının önündeki rıhtımda elleri ceplerinde dolaşıyor, mütemadiyen sigara içiyordu.</p>

  <p class="calibre1">Güzel bir yaz günüydü. Yalının önünden içinden mızıka çalan, bayraklarla süslü bir tenezzüh vapuru geçiyordu. Zehra, arkadaşlarıyla beraber rıhtımdan mendil sallıyordu. Vapurun dalgaları daha rıhtımın kırık taşlarını ıslatmaya devam ederken yukarıda korkunç bir vaveylâ kopmuştu.</p>

  <p class="calibre1">Mürşit Efendi, ağzında sigarasıyla başını kaldırarak bu pencerelere bakmış, sonra yavaş yavaş içeri girmiş, merdivenlere doğrulmuştu.</p>

  <p class="calibre1">Yukarı sofada tüyler ürpertici bir sahne geçmişti. Acıdan çıldıran büyükanne ile anne artık bu zalim adama karşı isyan ediyorlardı, vahşi seslerle "katil, katil" diye haykırışı-yorlardı. Kadınlar, onu ölümüne sebep olduğu kızının odasına sokmamışlardı.</p>

  <p class="calibre1">Feriha'nın ölümü üzerinden daha iki ay geçmemişti ki Mürşit Efendi, Zehra'yı ayda bir çıkmak üzere bir Marabet mektebine yazdırıyordu. Maksadı büyükannesiyle, annesini büsbütün yalnız bırakmaktı. Onlara bu fenalığı etmek için kesesinden mektep parası vermekten bile çekinmemişti. İşte Mürşit Efendi, bu kadar fena bir adamdı. Çocuk, uzun zaman mektebe alışmamıştı. Geceleri Marabetlerin çıplak ve soğuk yatakhanesinde büyükannesini arayarak ağlıyordu.</p>

  <p class="calibre1">İhtiyar kadın, birkaç defa onu mektepte görmeye gelmişti. Fakat müdire, zavallıyı: "Babasının tembihi var, kimse ile görüştüremeyiz!" diye geri çevirmişti. Büyükanne, arasıra mektebin karşısındaki viranede dolaşır, torununun pencerelerden bakmasını beklerdi.</p>

  <p class="calibre1">Zehra, Marabetlerin mektebinde üç buçuk sene kalmıştı. Biraz dikbaşlı olmasına rağmen iyi bir çocuktu. Sörler, ona bir anne şefkati göstermişlerdi. Birkaç da candan arkadaşı vardı. Burada oldukça mesut bir hayat geçirebilirdi. Fakat evinden mütemadiyen üzücü haberler alıyordu. Annesi, uzun bir hastalıktan sonra ölmüştü. Onu müteakip büyükannesine inme inmişti. Zavallı kadın, senelerce hastane köşelerinde inlemişti..</p>

  <p class="calibre1">Zehra, Marabet mektebinden çıktığı zaman on beş yaşındaydı. Elinden tutacak kimsesi yoktu.<br class="calibre5" /></p>

  <p class="calibre1">Bütün sevdikleri ölmüştü, babası hapisteydi. Ya açlıktan ölmeğe, ya sürünüp sükût etmeğe mahkûmdu. Fakat bir tesadüf, onun imdadına yetişmişti. Darülmuallimata imtihan ile talebe istiyorlardı. Zehra, elinde Marabetlerden aldığı bir tasdikname, çantasında birkaç kitap, arkadaşlarının yadigâr olarak verdikleri bir iki resim ile kendi kendine mektebe girmişti.</p>

  <p class="calibre1">Daha o yaşta iken azim sahibi ve vakur bir çocuktu. Mektebin karşısındaki tütüncüden bir pul satın alarak istidasını yazmış, imtihana girmiş ve kazanmıştı. Genç kızın Darülmuallimattaki hayatı bir kelime ile hülâsa edilebilirdi: Çalışmak...</p>

  <p class="calibre1">Kitaplarından başını kaldırmıyor, kimse ile ahbap olmuyordu. Kendi yaşında çocuklara mahsus olan neş'e ve hüzünlerden hafifliklerden onda eser yoktu, yaşlı başlı bir insan gibiydi. Kalbi bütün sevgilere, ümitlere kapanmıştı.</p>

  <p class="calibre1">Darülmuallimatta kaldığı beş sene esnasında babasından haber alamamış gibiydi. Sadece, onun hapisten çıktığını, serseri ve sarhoş, ötede beride süründüğünü biliyordu. Kızını arayıp sormak için bir gün bile mektebe uğramamıştı. Zehra, ona bir kere çarşıda, bir kere de bir mektep gezintisi esnasında tesadüf etmişti, göz göze gelmişlerdi fakat Mürşit Efendi, son derece sarhoştu.Bacakları birbirine dolaşıyordu. Saçı sakalına karışmıştı. Elbiseleri liyme liyme, üstünden dökülüyordu.</p>

  <p class="calibre1">Bulanık gözleriyle bir an kızına bakmıştı. Fakat bereket versin ki onu tanıyamamıştı. Zehra, o dakikada ölecek gibi olmuştu. Ya bu serseri, kızım diye yanına yaklaşmış olsaydı hali ne olacaktı? Mektepte onu yetim biliyorlardı.</p>

  <p class="calibre1">Zehra, arkadaşlarına kendini babasız bir çocuk olarak tanıtmıştı. Haysiyet sahibi bir insan için ailesini inkâr etmek kadar ayıp ve sefil bir şey olamayacağını biliyordu, nitekim babasının kabahati sadece fakirlik ve sefaletinden ibaret olsa ondan utanmayacaktı. Bilâkis acıyacak ve sevecekti. Fakat o, insanlık için bir yüz karası idi.</p>

  <p class="calibre1">Zehra, sevmek ve kendini sevdirmek ihtiyaciyle doğmuş bir çocuktu. Küçükken kedi yavruları gibi sokulgandı. Bir saniye gülümseyerek yüzüne bakmak, hafifçe başını okşamak onu esir etmeye kâfi gelirdi. Fakat bu istidat pek çabuk sönmüştü. Onu Darülmuallimatta çok çalışkan, çok vakur, fakat haşin, soğuk bir çocuk olarak tanımışlardı. Kimse onunla yakından arkadaş olamamıştı.</p>

  <p class="calibre1">Hiç bir dost ve arkadaş gözüyle karşılaşmayan kara gözleri, ruhunun zilletini ve acılarını büyük bir sır gibi saklamıştı.</p>

  <p class="calibre1">Mektepten çıktıktan sonra Zehra'ya İstanbul'da bir yer vermek istemişlerdi. Fakat o, kabul etmemiş, Anadolu'da sönük bir vilâyete gönderilen bir arkadaşıyle beraber gitmişti.</p>

  <p class="calibre1">Talebeliği zamanında bazı geceler bilmediği yerlerde, yabancı insanlar arasında kaybolmuş çocukları kıskanarak düşünüyordu. Onlar, bir cihetten ne kadar mes'uttular. Kimse ne olduklarını</p>

  <p class="calibre1">bilmezdi. Kimse bakışlarının suç ve ayıbını onlara yüklemezdi. Kendi hayatlarına istedikleri istikameti vermek kendi ellerinde idi.</p>

  <p class="calibre1">Zehra (.......) a gelince kendini bu kaybolmuş çocuklarabenzetti. Yeni mektebini, yeni arkadaşlarını, yeni talebelerini yadırgamadı. Zaten İstanbul'da toprak olmuş iki sevdiğinin hatırasından başka ne bırakıyordu ki? Kimsesiz bir insan için yer değiştirmenin büyük bir ehemmiyeti olamazdı.</p>

  <p class="calibre1">Zehra (.......) da kendini bütün kuvvetiyle mektebine verdi. Yavaş yavaş varlığını, benliğini unuttu. Başkalarının hayrı için işleyen bir makine halini aldı. Dinç ve azimkârdı. Kuvvetli bir mantığı vardı. İlk zamanlarda uğradığı müşkilât onu yıldırmadı. Küçükten beri uğraşmaya alışmıştı. Kendisine iyi muamele eden insanlara iyi muamele etti. Fakat haksızlık ve zulmetmek isteyenler karşısında acizle boynunu bükmedi. Bilâkis, onlara karşı gayet haşin oldu. Neticede henüz çok genç bir kız olmasına rağmen şehrin en belli başlı şahsiyetleri arasına girdi. Herkes, hatırını sayıyor, iyiler kendisini seviyor; fenalar ondan şeytan gibi korkuyorlardı. Sırf kendi gayreti, kendi doğruluğu sayesinde kazandığı bu muvafakıyet, ona sonsuz bir gurur veriyordu. Zaafın, aczin, tereddüdün uzlaşmaz bir düşmanı olmuştu. Herkes, kuvvetle istediği halde, kendi hayatını istediği gibi sevk ve idare edebilirdi. Fenalara, düşkünlere acımak manasız bir mızmızlıktı.</p>

  <p class="calibre1">Tren, bir istasyonda durmuştu. Burası karanlık, boş kırlar içinde küçük bir taş bina idi. Kapısında yanan fenerin sönük ışığında birtakım gölgelerin hareket ettiği seçiliyordu. Uzakta manevra yapan bir lokomotif kesik kesik düdük çalıyor, yol kenarında fenerli memurlar dolaşıyordu.</p>

  <p class="calibre1">Günün heyecanları, trenin mütemadi sarsıntısı, Zehra'yı çok yormuştu. Kısa tevakkuf, sinirlerine muvakkat bir sükûnet getirdi. Gecenin gittikçe artan nemli serinliğine karşı mantosuna sımsıkı sarındı, başını pencerenin kenarına bıraktı.</p>
</body>
</html>
