<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">II<br class="calibre2" /></h1>

  <p class="calibre1">Maarif Müdürü, bu muammayı halletmek için çok beklemedi. İki gün sonra İstanbuldan gelen resmî bir telgraf, Zehra Hanımın babası Mürşit Efendi'nin ölmek üzere olduğunu, muallimin hemen yola çıkarılmasını bildiriyordu.</p>

  <p class="calibre1">Tevfik Bey, mektebe bir hademe koşturdu Zehra'yı çağırttı, on dakika sonra başmuallim, Maarif Müdürünün odasına giriyordu. Çehresi sakin, fakat ölü benzi gibi renksizdi. Fevkalâde bir şeyler öğreneceğini biliyor, metanetini kaybetmemeye azmetmiş görünüyordu.</p>

  <p class="calibre1">Tevfik Bey, heyecan içindeydi. Birdenbire söz bulamadığı için önündeki kâğıt yığınını, yazıhanesinin çekmecelerini karıştırıyor bir şey arıyor gibi görünüyordu.</p>

  <p class="calibre1">Zehra, odanın ortasındaki masanın yanında durmuştu. Sakin bir sesle:</p>

  <p class="calibre1">— Beni emretmişsiniz efendim, dedi.</p>

  <p class="calibre1">Maarif Müdürü, yerinden kalktı, telgrafı parmakları arasında bükerek:</p>

  <p class="calibre1">— Bir telgraf aldım, dedi. Hemen İstanbul'a hareket etmenizi bildiriyorlar.</p>

  <p class="calibre1">Tevfik Bey, fazla izahat vermeye lüzum görmüyor, onun sormasını bekliyordu.</p>

  <p class="calibre1">Başmuallim, ağır ağır yazıhanenin önüne geldi elini uzatarak Maarif Müdürünün parmakları arasındaki buruşturulmuş kâğıdı istedi.</p>

  <p class="calibre1">— Lütfeder misiniz?</p>

  <p class="calibre1">Tevfik Bey, telgrafın zorla alınmasından korkuyor gibi birdenbire elini çekti.</p>

  <p class="calibre1">Zehra, yine sakin fakat çok yavaş bir sesle sordu:</p>

  <p class="calibre1">— Ölmüş mü?</p>

  <p class="calibre1">— Kim?</p>

  <p class="calibre1">— Babam...</p>

  <p class="calibre1">— Hayır, fakat hastalığı artmış... Gerçi ümit kesilmez ama...</p>

  <p class="calibre1">— Fazla bir şey söylüyorlar mı?</p>

  <p class="calibre1">— Hayır... Yalnız mümkün olduğu kadar süratle İstanbul'a gitmenizi... İşte telgraf...</p>

  <p class="calibre1">Zehra Hanım, kâğıdı aldı... Odanın kâfi derecede aydınlık olmasına rağmen pencereye çevirdi, kelimeleri seçmekte, anlamakta güçlük çeker gibi bakıyor, tekrar tekrar okuyordu. Sonra ellerini yazıhanenin kenarına dayadı, pencereden uzaklara bakmaya başladı. Çehresi o kadar vakur ve sakindi ki Maarif Müdürü, böyle zamanlarda söylenmesi âdet olan beylik teselli sözlerine cesaret edemiyor, bekliyordu.</p>

  <p class="calibre1">Odaya, bir kâtip girdi. Maarif Müdürüne birtakım kâğıtlar getirdi.</p>

  <p class="calibre1">Tevfik Bey, onları birer birer gözden geçirdi, imzaladı. Bir şey söylemeden iade etti. Tekrar yalnız kaldılar. Zehra Hanım, hâlâ o vaziyette duruyordu.</p>

  <p class="calibre1">Maarif Müdürü:</p>

  <p class="calibre1">— Hemen hazırlanmalısınız kızım dedi. Tren (......) istasyonuna iki buçukta geliyor... On ikide, nihayet yarımda buradan çıkmalısınız ki yetişesiniz... Ben o vakte kadar size bir otomobil buldururum.</p>

  <p class="calibre1">Zehra, bir uykudan uyanır gibi silkindi. Maarif Müdürüne baktı. Kendine gelmiş, kararını vermişti.</p>

  <p class="calibre1">— Teşekkür ederim... Hacet yok gitmeyeceğim.</p>

  <p class="calibre1">Tevfik Hayri, şaşırdı kulaklarına inanamadı:</p>

  <p class="calibre1">— Nasıl olur kızım?</p>

  <p class="calibre1">— Öyle icap ediyor...</p>

  <p class="calibre1">Başmuallimin çehresi kapalı, küçük gözleri karanlıktı. Bu fena alâmetti. Maarif Müdürü onu çok iyi tanıyordu. Fikrine ve mesleğine uymayan bir şey teklif edildiği zaman daima bu çehreyi alır ve dediğinden dönmezdi. Maarif Müdürünün zihni gittikçe karışıyordu. Bu vaziyet karşısında kat'î bir harekete lüzum görerek hemen hemen sert bir sesle:</p>

  <p class="calibre1">— Pederiniz hasta... hattâ ağır hasta, dedi. Sizin mutlaka İstanbula gelmenizi istiyorlar. Siz gitmeyeceğinizi söylüyorsunuz. Sebebini izah edebilir misiniz?</p>

  <p class="calibre1">— Maarifle alâkadar bir mesele olsaydı arzetmekte tereddüt etmezdim.</p>

  <p class="calibre1">Zehra, amirine karşı haşin ve mütecaviz bir tavır almıştı.</p>

  <p class="calibre1">Tevfik Hayri, müşfik ve biraz mahzun bir tebessümle:</p>

  <p class="calibre1">— Zehra, kızım... Bu suali Maarif Müdürü değil, sizi daima kızı, küçük kardeşi gibi sevmiş bir dostunuz sordu, dedi. Onun için bana böyle cevap vermenizi doğru bulmadım.</p>

  <p class="calibre1">— Affınızı rica ederim, Tevfik Bey. Ayıp ettim. Fakat mazur görünüz. Bilemezsiniz. Çok karmakarışık olduğum bir zamanda...</p>

  <p class="calibre1">Devam edemedi, dudakları titremeye, ağlamaya başladı. Fakat şimdi nedense bu zaafını, gözyaşlarını saklamaya lüzum görmüyordu, sadece başını biraz yana çeviriyordu.Tevfik Bey!... Zehra, ona ilk defa böyle ismiyle hitabediyordu. Artık mukavemeti kırılmıştı. Kesik kesik söylenmeye başladı:</p>

  <p class="calibre1">— Geçen gün sizden hakikati sakladım... Babamı inkâr ettim... Fakat bu büsbütün yalan sayılmaz. Mürşit Efendi, üzerimde babalık haklarını kaybetmiş bir... bir biçaredir... Biçare diyorum. Lâyık olduğu kelimeyi söylemeye dilim varmıyor. Belki şu saatte ölmüştür.</p>

  <p class="calibre1">Ayakta durmaya kuvveti kalmamış gibi yazıhanenin yanındaki sandalyeye çöktü; alnında iri ter damlalanyla devam etti:</p>

  <p class="calibre1">— Bu adam, ailemizi mahvetti... Bir an kendimi kurtarabildim... O da ne güçlükle... Bilemezsiniz... Sekiz sene evvel bir yangından, bir bozgundan kaçar gibi kendimi unutturdum.... Daha doğrusu öyle ümit ediyordum. Çünkü hayatı benim için bir leke olan bu adamın ölümü daha büyük bir leke olacak... Bugün sizin öğrendiğiniz hakikati yarın başkaları da öğrenecek... Herkesin içinde elimi yüzümü kapayarak gezmeye mecbur olacağım... Halbuki ben, açık alınla yaşamaya en lâyık bir insanım.</p>

  <p class="calibre1">Ye'sinin içinde vahşî bir gurur ile başını kaldırıyor tırnaklarını avuçlarının içine geçirecek gibi yumruklarını sıkıyordu:</p>

  <p class="calibre1">— Kendi insanlığımı kendi haklarımı unuttum. Hayatımı başkalarının saadetlerine vakfettim.</p>

  <p class="calibre1">Kendimi kendi ihtiyarımla en basit emellerden, zevklerden mahrum ettim. Küçücük bir çocuk olduğum yaştan beri didindim, çırpındım. Bütün bu mahrumiyetlerle bu lekeyi temizledim, sanıyordum. Halbuki ben, açık alınla yaşamaya en lâyık bir insanım. Bunu söylediğim için beni ayıplamazsınız. Titizliğimi elbette mazur görürsünüz.</p>

  <p class="calibre1">Bu, bir kuvvetli sinir buhranıydı. Muallimin gözlerindeki yaşlar kuruyor, yanaklarının etleri çekiliyor, sesi tıkanıyordu. Maamafih, en bitkin göründüğü bir dakikada birdenbire toplanıyor, umulmaz bir cebrinefs ile kendine hâkim oluyordu.</p>

  <p class="calibre1">Yavaş yavaş ayağa kalktı, bileklerini tekrar masaya dayadı soğuk ve haşin bir sükűnetle:</p>

  <p class="calibre1">— İstanbul'a gitmeyeceğim, dedi. Bu Mürşit Efendiyi tanımıyorum... Tanımamakta da kendimi haklı görüyorum... Madem ki öleceği varmış... Bir köşeye çekilip kendi kendine ölebilirdi... Velevki böyle bir dakika biz yüzyüze gelemeyiz.</p>

  <p class="calibre1">Bunları söyledikten sonra Maarif Müdürüne başiyle hafif bir selâm verdi, kapıyı vurarak çıkıp gitti.</p>

  <p class="calibre1">Tevfik Hayri, onu derin bir sükûnet ve hayret içinde dinlemiş, söyleyecek söz bulamamıştı. Daha doğrusu onunla bu mesele üzerinde fazla konuşmak içinden gelmemişti. Yüreğinde anlaşılmaz bir sıkıntı, bir hoşnutsuzluk, ağzında garip bir acılık vardı. Başmuallimin hareketini iyi bulmamıştı. Tafsilâtını bilmemekle beraber bu sergüzeşti az çok tahmin ediyordu. Bu Mürşit Efendi, herhalde fena bir adamdı. Ailesini ezmişti, belki de Zehra'nın söylediği gibi ailesinde ölümlere, sükûtlara sebep olmuştu. Bu gayyur ve namuslu kızın onun yüzünden çok çektiği muhakkaktı. Fakat ne de olsa bu, ölüm döşeğine yatmış bir baba idi. Böyle bir saatte bütün kinler unutulur, buna mukabil uzak zamanların velevki pek mahdut bir iki müşfik hatırası uyanırdı. "Madem ki öleceği varmış, bir köşeye çekilip kendi kendine ölebilirdi." İnsan bu sözü, sevmediği, zararını gördüğü bir insan, hatta bir baba için sarfedebilirdi. Fakat onun öldüğü, yahut ölmek üzere bulunduğu dakikada değil. Maarif Müdürü, Zehra hakkında acı bir hayal kırıklığına uğramıştı. Çıkarken ona bir şey söylememiş olmasının sebebi buydu.</p>

  <p class="calibre1">Masanın başına oturdu; dalgın ve neşesiz çalışmaya başladı. Maarif Müdürü, bir saat sonra öğle yemeğine çıkıyordu. Merdiven başında tekrar başmuallim ile karşılaştı. Zehra, giyinmişti. Elinde bir çanta vardı. Artık büsbütün sakindi. Biraz evvelki vak'adan utanmış gibi başını önüne eğerek:</p>

  <p class="calibre1">— Düşündüm... Gitmeğe karar verdim, dedi.</p>

  <p class="calibre1">Tevfik Hayri, sadece:</p>

  <p class="calibre1">— Pek güzel, dedi.</p>

  <p class="calibre1">Sonra, bir hademe çağırdı. Zehra'yı iki saat uzaktaki istasyona götürmek için bir otomobil bulmalarını tembih etti. Ayakta üç beş dakika konuştular. Fakat yalnız işlerden bahsettiler. Vak'aya temas edecek bir şey söylemekten ikisi de çekindiler.</p>
</body>
</html>
