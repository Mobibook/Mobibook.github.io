<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre11">Başlangıç<br class="calibre2" /></h1>

  <h1 class="calibre11" id="sigil_toc_id_1">I</h1>

  <p class="calibre1">— Merkezde Zehra isminde bir başmuallim varmış... Hangi mektep olduğunu bir yere kaydettim ama bir türlü bulamıyorum.</p>

  <p class="calibre1">Mebus Şerif Halil Bey, cüzdanının yelek ceplerini karıştırıyordu.</p>

  <p class="calibre1">Maarif Müdürü gülerek:</p>

  <p class="calibre1">— Zahmet etmeyin efendim, malûm, dedi. Zehra vilâyetin en maruf bir simasıdır.</p>

  <p class="calibre1">— Dostlarımdan biri bu hanım için sizden birkaç gün izin istememi rica etti... İstanbulda ihtiyar ve alîl bir babası varmış... Son günlerde ağır şekilde hastalanmış... Hayatı tehlikedeymiş... Belki izin koparmak için mübalâğa ediyorlar ama bir şey yapmak mümkünse...</p>

  <p class="calibre1">— Mümkün tabiî... Ancak, benim bildiğime göre Zehra kimsesiz bir kızdır. Beş seneye yakın bir zamandan beri tanırım... Bana babası filân olduğundan hiç bahsetmedi... Mamafih, kendisine sorarız. Zaten biraz sonra onu göreceksiniz.</p>

  <p class="calibre1">— Ben mi, ne münasebet?</p>

  <p class="calibre1">— Birazdan size mektepleri gezdirecek değil miyim? Evvelâ Zehranın mektebinden başlayacağız. İntihap dairenizde göreceğiniz en iyi müessese bu mekteptir. Halk mektebin asıl ismini unutmuştur. "Zehra Abla Mektebi" diye tanır. Hatta kâtiplerimiz bile bazen şaşırırlar resmî evrakta "Zehra Abla Mektebi" diye yazarlar. Geçenlerde bir çeşme başında iki kadın konuşuyordu. Birisi: "Ben çocuğumu Maarif mekteplerine vermem... Zehra Ablanın mektebinde okutacağım!" diyordu.</p>

  <p class="calibre1">Mebus, gülmeye başladı:</p>

  <p class="calibre1">— Çok garip... Bu Zehra Abla size karşı âdeta istiklâl ilân etmiş vaziyette...</p>

  <p class="calibre1">— Kelimeyi çok yerinde kullandınız... Zehra icraatında hemen hemen müstakildir... Bizim emirlerimize yasaklarımıza kulak asmaz...</p>

  <p class="calibre1">— Bu, sizin Maarif Müdürü olarak idareci izzetinefsinizi incitmiyor mu?</p>

  <p class="calibre1">Maarif Müdürü pencereden uzaklara bakarak gülümsedi:</p>

  <p class="calibre1">— Keşke bütün mekteplerimizi Zehra hocalara teslim etsek de bizim hiç işimiz kalmasa... İstiklâl alâmeti olarak onlara birer davul ve tuğ gönderir, maarif idarelerinin kapılarını emniyetle kapardık...</p>

  <p class="calibre1">Mebus Şerif Halil ile Maarif Müdürü Tevfik Hayri, iki eski mektep arkadaşı idiler. Mülkiyeyi bitirdikten sonra hoca olmuşlardı. Şerif, sonradan mesleğini değiştirmiş, Tevfik, maarifçi kalmıştı.Dört buçuk seneden beri (..........) de Maarif Müdürüydü. Fakat bir parça gevşek ve hayalperestti. Başındaki süslü rüyayı hakikat yapmak için yalnız düşünmek, okumak ve söylemek kâfi olduğuna inanırdı. Faal ve uğraşıcı değildi. Zaten burasını en ziyade sükûneti için seviyordu. Bütün boş vakitlerini kasabanın yakınından geçen derenin kenarındaki söğütlerin altında kitap okumakla geçirirdi.</p>

  <p class="calibre1">İntihap dairesini gezmeğe gelen Şerif Halil, iki gündür onun evinde misafirdi. Gölge ve çiçekle dolu bir bahçeden geçilen küçük bir odada öğle yemeğini yedikleri esnada bu Zehra bahsi açılmıştı.</p>

  <p class="calibre1">Tevfik devam etti:</p>

  <p class="calibre1">— Bundan dört sene evvel küçük bir kız, minimini bir darülmuallimat mezunu olarak buraya gelmiş... İlk zamanlarda çok sıkıntı çekmiş... Fakat meyus olmamış... Şehri kendine vatan mektebi bir aile ocağı yapmış... O kadar gayretle çalışmış ki, terakkisine mani olamamışlar. Daha yirmi beş yaşına gelmeden mektebine başmuallim yapmışlar, eline kocaman bir kız mektebini teslim etmişler... Şimdi yirmi dokuz, otuz yaşlarında vardır... Kasabanın en sevilen, emniyet edilen, hatırı sayılan bir insanıdır. Bugün ekserisi kocaman ev hanımları olan eski talebesi üzerinde hâlâ eski nüfuzunu muhafaza eder... Onu bir abla, bir ana gibi dinlerler, bütün müşkülleri ona hallettirirler. Mektebe gelince... Biraz sonra göreceksiniz ya... Bu külüstür şehirde umulmayacak kadar güzel bir şeydir... Parasız hiçbir şey olmaz deriz... Esas itibariyle doğrudur... Fakat çalışan ve irade sahibi bir insanın parasız da neler yapabileceğine bu mektepten güzel örnek gösterilemez... Meselâ badana, dam, cam tamiri filân gibi şeyler için para veririz. Eteklerini beline dolar, bu işleri kendi görür... Zaten elinden gelmeyen iş yok gibidir... Artırdığı para ile faraza yemekhaneler için sofra takımı, yahut sınıflar için ders aletleri tedarik eder... Yerli zenginlerden bir kısmının yardımiyle binayı büyüttü tamir ettirdi bahçesini genişletti. Eşraftan biri, ölen anası için türbe şeklinde bir mükellef mezar yaptıracaktı. Zehra, günlerce gitti, geldi. Bu türbe projesini mektep bahçesinde bir projeye tahvil ettirdi. Ne yaptı, ne söyledi, bilemiyorum, fakat zaten iyi bir adam olan bu zengin, bir gün daireme geldi, aşağı yukarı şu sözleri söyledi: "Çok düşündüm. Merhume validemin mezarına sarfedeceğim para ile mektepte bir kız teneffüshanesi yaptıracağım. Türbe, ancak zaman zaman yalağından su içmeğe gelecek birkaç kuşa yarayacak. Fakat bu teneffüshanede karda kışta yüzlerce çocuk barınacak. Yavrucakların burada sıcak sıcak, rahat rahat eğlenmeleri merhumeyi mezarında daha memnun eder. Teneffüshanenin içine merhumeye ait bir de kitabe vaz'ına müsaade buyurulursa vesile-i rahmet olur." Bu sözler tabiî Zehra'nındı. Onları bu saf adamın zihnine çivi gibi mıhlamıştı. Şimdi hak verdiniz ya... Keşke böyle birçok muallimimiz olsa da bizi hiçe saysalar...</p>

  <p class="calibre1">Yemek bitmişti. Mebus dizlerine tırmanan bir kediyi okşuyor, ona sofra artıklarıyle ziyafet çekiyordu:</p>

  <p class="calibre1">— Bunlar, mektebin göze görünen kısımları, dedi. Manevî ciheti nasıl acaba? Hayat beni biraz reybî yaptı. Çok faal ve işgüzar görünen insanlardan daima bir parça şüphe ediyorum... Keza görünüşü, gösterişi çok mükemmel olan müesseselere de pek emniyetim yoktur.</p>

  <p class="calibre1">— Bu Zehra için sizi o cihetten de temin edebilirim. Çocuklarımıza verdiği terbiye de aynı derecede temiz ve mükemmeldir. Bir kere çok müspet kafalı bir kadın... Hurafe ve hayal ile mütemadiyen mücadele eder, talebesine ancak ilmin en müspet hakikatlerini öğretir. Sonra onda bir nevi hastalık, hiç durmayan, onu daima için için yakan bir humma var: Doğruluk, fedakârlık, manevî temizlikhastalığı... Haksızlığın, yalanın, riyanın hâsılı, bütün ahlâksızlıkların ve zaafların müthiş düşmanıdır.</p>

  <p class="calibre1">— Şu halde bu kızın kasabada birçok düşmanları olacak.</p>

  <p class="calibre1">Maarif Müdürü kesik kesik gülerek cevap verdi:</p>

  <p class="calibre1">— Zannettiğiniz kadar değil... En kötü insanlarda bile basit bir adalet mefhumu var. Bir suçu yüzlerine vuran aynı suçu işlemişse kızıyorlar. Fakat temiz tanınmış bir insana infial ve kinlerinde pek o kadar insafsız olmuyorlar. Zehranın hususî hayatında en küçük bir leke ahlâkında en ehemmiyetsiz bir zaaf gösterilemez.</p>

  <p class="calibre1">— Mübalâğa ediyorsunuz.</p>

  <p class="calibre1">— Katiyen, hakikati söylüyorum.</p>

  <p class="calibre1">— Siz ancak romanlarda tesadüf edilebilecek ideal bir kahramandan bahsediyor gibisiniz. İnsan olsun da hiçbir zaafı olmasın?</p>

  <p class="calibre1">Maarif Müdürü arkadaşının yüzüne bakıp gülerek:</p>

  <p class="calibre1">— Böyle bir iddiada bulunmadım.</p>

  <p class="calibre1">— Onda en ehemmiyetsiz bir zaaf gösterilemez demediniz mi?</p>

  <p class="calibre1">— Evet...</p>

  <p class="calibre1">—Şu halde?!...</p>

  <p class="calibre1">Tevfik Hayrı gülümseyerek:</p>

  <p class="calibre1">— Bir insan için zaaftan mahrumiyet de büyük bir zaaf değil midir? dedi.</p>

  <p class="calibre1">— Paradoks yapıyorsun Tevfik...</p>

  <p class="calibre1">— Bilâkis Allahın en sade bir hakikatini söylediğime kaniim. Zehrayı size bir kemal heykeli, ideal bir roman kahramanı olarak tasvir ettim. Fakat dikkat ediniz ki "tam bir insandır" sözünü sarfetmedim. Şimdi de size bu güzel madalyonun ters tarafını, kendi görüş ve düşünüşüme göre tasvir edeyim. Doğruluk, temizlik, fedakârlık hastalığı onda insanlığın en kıymetli bir kabiliyetini öldürmüştü: Acımak kabiliyeti... Zehra'ya hissiz bir kadın denemez... Bilâkis geniş bir ruhu var. Güzel, doğru, temiz şeyleri çılgınca sevebilir, onlar için her fedakârlığı yapıyor. Fakat zaafa, düşkünlüğe, çirkinliğe acımıyor. Sadece kızıyor, hırçınlaşıyor. Kabahatli insan, düşkün insan onun gözünde ekin tarlalarında bitmiş muzır otlar gibidir. Onu acımadan söküp atıyor. Yapılmış bir fenalık için mazeret tanımıyor: Hak namına, hakikat namına insafsızca vurmak; bunu bir adliyeci, bir hâkim için anlarım. Hattâ onlar için bile bazı kayıtlarla... Öyle ya, suçların içyüzü her zaman bildiğimiz, anladığımız gibi midir acaba? Evet, bu, katiyeti, bu huşuneti bir hâkim için bir dereceye kadar anlarım. Fakat bir mektep hocası için...</p>

  <p class="calibre1">Tevfik Hayrinin her zaman gülümseyen sakin çehresi garip bir heyecanla karışıyordu:</p>

  <p class="calibre1">— Acımak... Ben insan ruhlarındaki derinliğin ancak, onunla ölçülebileceğine kaniim. Evet, dibi görünmeyen kuyulara atılan taş nasıl çıkardığı sesle onların derinliğini gösterirse başkalarının elemi de bizim yüreklerimize düştüğü zaman çıkardığı sesle bize kendimizi, insanlığımızın derecesini öğretir... Fikrimce yalnız doğruluk hastalığı, bir hak ve hakikat meselesi etrafında toplanmak kabiliyeti, bir cemiyeti mesut etmeğe kâfi gelemez... Bunun için acımak, birbirimizin feryadını, iniltisini duyabilmek de lâzım... Yine Zehra'ya geliyorum... O, şüphesiz çok mükemmel mahlûk çok iyi muallim... Fakat bu söylediğim eksiği tamamlanmadıkça hiçbir zaman istediğimiz muallim olmayacak... Biliyor musunuz, bu fikrimi ben kendisine de daima söylerim... Uzun uzun münakaşalar ederiz. Hatta bu yüzden bazı ihtilâflarımız da olmuştur... Bir gün daireye geliyordum... Bir bahçenin kenarında üç kız çocuğu gördüm... Çantalarını bir büyük taşın üstüne koymuşlar, dertleşiyorlardı. Bu saatte sokakta dolaşmaları dikkatimi celbetti. Onları evvelâ mektep kaçağı zannettim... Fakat öyle olsa beni görünce tabanı kaldırıp kaçmaları lâzım gelirdi... Halbuki onlar uzaktan bana bakıyorlar, hatta bir şey sormamı bekliyorlardı... Çağırdım, niçin mektebe gitmediklerini sordum... Birisi "Gittik ama muallim hanım bizi mektebe sokmadı... evimize gönderdi" dedi. Sebebini sordum. İkisi de daima mektebe geç kalırlarmış.. Erken gelmelerini, ders başladıktan sonra gelirlerse mektebe kabul etmeyeceğini söylemiş.. Onlar yine gecikmekte devam etmişler... Zehra da tehdidini icra etmiş... Çocuklara niçin muallim hanımın sözünü tutmadıklarını sordum. Birisi "Annem hasta... Ben ev işlerine bakarım... Küçük kardeşimin yiyeceğini yediririm... Bu işler bitinceye kadar vakit geçiyor" dedi. İkincisi titiz bir çocuktu. Hiddetle kendini müdafaa etti: "Ne yapayım efendim... Her sabah değil ya... Bazı gün erken geliyorum... Bazı günler de hava kapalı oluyor... Anlamıyorum." Bu mantık tuhafıma gitti. "Hava kapalı olursa geç gelmek mi lâzım kızım!..." dedim. Çocuk, hiç aklıma gelmeyen yerinde bir cevapla lâfımı kesti: "Hava kapalı olunca saati nereden anlayayım?" Demek, onun da evinde saat yokmuş... Üçüncüsü çok fakir kıyafetli, fakat gayet edalı bir kızdı... Sualime pek çok tereddütten sonra cevap verdi: "Efendim, muallim hanım, nalınla mektebe gelme, diyor... Benim yeni fotinlerim var ama ayağımı sıkıyor." Onun da derdi anlaşılmıştı. Zavallının da giyecek fotini yoktu. Yahut da anası bin zahmetle aldığı fotini mektepte eskitmesine razı olmuyordu. Bu mesele üzerinde Zehra ile uzun uzun konuştuk, bir türlü anlaşamadık. Bir vak'a daha anlatayım. Bir gün başmuallim, talebeden Ferhunde isminde bir kızın kaydını silmek mecburiyetinde olduğunu idareye bildirdi. Affedilmez bir kabahati varmış; arkadaşlarından bir kısmının para ile vazifelerini yapıyormuş. Bazı hayır sahipleri Ferhunde'ye "Maarif Müdürüne git... Rica et" demişler... Kızcağız ağlaya ağlaya geldi... Kabahatini itiraf etti... Ailesi çok fakirmiş. Sırf mektep kitaplarını ve defterlerini tedarik edebilmek için bunu yapmış... Çocuğun hali bana dokundu. Zehra'ya rica ettim, sözlerimi hayretle dinledi: "Çocuklarımızı sahtekârlığa alıştıran bir talebenin mektepte kalmasını istemenize şaşıyorum" dedi. Mazeretini anlattım, ısrar ettim. "Olabilir" dedi. Fakat ben elime teslim edilmiş üç yüz çocuğun ahlâkından mes'ulüm... Müsaade ederseniz ben sade bir muallim olarak çalışırım... Arkadaşlardan birini başmuallim yaparsınız... Çocuk da mektebe kabul edilir." Hâsılı, Zehra'yı fikrinden döndürmek için sarfettiğim emek boşa gitti. Kızlardan bazıları ya aile terbiyesinin tesiriyle, ya görenek neticesi olarak hafiflik ederler. Zehra onları koleralı hastalar gibi derhal öteki çocuklardan ayırır ve kendilerine son derece huşunetle muamele eder. "Kuşpalazına, kızamığa, çiçeğe tutulanları umumun sıhhati namına nasıl arkadaşlarından ayırıyorsak bunları da yine umumun manevî sıhhati için öyle ayırmak mecburiyetindeyiz" der...</p>

  <p class="calibre1">Kasabayı dolaşmak zamanı gelmişti. Maarif Müdürü şemsiyesini, mebus bastonunu aldı, sokağa çıktılar.</p>

  <p class="calibre1">Yolda biraz gecikmişlerdi. Mektebe girdikleri zaman ders bitmişti. Talebeler evlerine dağıhyorlardı. Zehra'yı bahçe kapısının yanında buldular. Sabahları olduğu gibi akşamları azat vaktinde de kapının yanında durur, çocukların kıyafetlerini muayene ederdi. Kiminin saçını düzeltir, kiminin kuşağını bağlar, kiminin kirlenmiş yüzünü mürekkeplenmiş parmaklarını yıkamağa gönderirdi. Hatta ayak üzerinde sökük elbise, kopuk düğme diktiği de olurdu. Maarif Müdürüyle mebus, kapıdan girdikleri zaman onu bir dadı gibi yere çömelmiş, minimini bir ana sınıfı çocuğunun fotinini bağlıyor buldular.</p>

  <p class="calibre1">Maarif Müdürüyle misafirine hafif bir baş selâmı verdi.</p>

  <p class="calibre1">— İçeri buyurunuz... İşimi bitireyim... Hemen geliyorum, dedi. Fotinini bağladığı küçük kızla bir arkadaş gibi konuşuyor, gülüyordu.</p>

  <p class="calibre1">Mebus, yavaşça gülerek dedi ki:</p>

  <p class="calibre1">— Zehra bu ufak tefek, kara kuru kız mı? Siz, onu bana heykel gibi heybetli, korkunç bir insan olarak tasvir etmiştiniz...</p>

  <p class="calibre1">— Haşin, hâkim bir insan olmak için mutlaka iriyarı olmak mı lâzım?</p>

  <p class="calibre1">— Ya bu kahkaha, bu çıngıraklı kahkaha... İnsan görmese onu on dört, on beş yaşındaki kızlardan biri gülüyor zanneder... Ne billûr gibi taze bir ses...</p>

  <p class="calibre1">— O sesi ağır, ciddî bir şeyden bahsederken ve emir verirken işitmenizi isterdim... Görüyor musunuz ne dikkatle çocukları muayene ediyor... Sabahleyin fena bir kıyafetle mektebe gelen çocukların analarına kızar, hatta bazen onları mektebe davet edip haşladığı da olur... Buna mukabil talebeyi akşam paydosunda evlerine gönderirken kıyafetlerine nezaret etmeyi de kendine ait bir vazife addeder... Akşamüstü sokakta kirli ve kılıksız bir talebe görürse pek fena üzülür: "Vazifemi yapamadım rezil oldum" diye asabileşir.</p>

  <p class="calibre1">İki tarafına muntazam ağaçlar dikilmiş bir yoldan geçiyorlardı. Maarif Müdürü arkadaşına onları gösterdi. Gizli bir istihza ile:</p>

  <p class="calibre1">— Şu ağaçlara bakınız, dedi. Zehra'nın ruhunu ve çocuklara verdiği terbiyenin cinsini göstermek için bunlardan iyi misal olamaz... Bahçede ne kadar sakat, cılız, çarpık ağaç varsa sökmüş, bütün emeğini kuvvetli ve güzel olanlara sarfetmiştir; onların asker taburları gibi intizamla saf saf dizilmelerine çalışır; sivri tepeleri kestirir; fazla dalları budar, hâsılı, hepsini birbirine benzetir. Birinin ötekinden büyük ve başka türlü olmasına tahammül edemez. İnsan, şu bahçeyi âdeta bir fabrikadan çıkmış zannedecek...</p>

  <p class="calibre1">Mebus:</p>

  <p class="calibre1">— Siz çok zalim bir insan olmuşsunuz, diye gülüyordu.</p>

  <p class="calibre1">Tevfik sadece:</p>

  <p class="calibre1">— Ben muallimliği, terbiyeyi başka türlü anlıyorum, dedi ve bahsi değiştirdi.</p>

  <p class="calibre1">Biraz sonra Zehra, mektep kapılarını kapattı; misafirlerinin yanına geldi. Binanın sağ tarafında büyük bir kestane ağacının altına armut biçiminde bir havuz yaptırmış kenarını çiçek saksılarıyla süslemişti. Maarif Müdürü ile arkadaşına birer kahve ikram etmek istedi, oturdular.</p>

  <p class="calibre1">Zehra, otuz yaşlarında vardı. Ufak tefekti. Fakat kuvvetli bir irade sahibi olduğu ve etrafındakilere çok tatlı muamele etmekle beraber emretmeyi de bildiği anlaşılıyordu. Güzel değil, donuk esmer bir çehresi, irice bir burnu, çıkık elmacık kemikleri, kuvvetli bir çenesi vardı. Dişleri bembeyaz ve sağlamdı. Yalnız iki tanesi ağzını kapadığı zaman üst dudağını hafifçe şişirecek derecede büyüktü. Yüzünün en göze çarpan yeri geniş ve zeki alnının altındaki hafifçe çatık ince kaşlarıydı. Konuşurken bu kaşlar büyük bir süratle hareket ediyor, teessür ve infiallerinin cinsine göre çehresindeki mânayı değiştiriyordu.</p>

  <p class="calibre1">Mebusa mütemadiyen maariften, mektepten ve talebesinden bahsetti. Bilhassa sevdiği çocukların sözü olurken küçük siyah gözleri canlanıyor, yüzü hemen hemen güzelleşiyordu. Nihayet asıl meseleye geldiler. Şerif Halil izin meselesini açtı; Zehra'yı birdenbire korkutmamak için:</p>

  <p class="calibre1">— İstanbul'daki bir dostum bilhassa sizi görmemi rica etti. Galiba babanızı tanıyormuş, dedi.</p>

  <p class="calibre1">Zehra "baba" sözünü işitince vaziyetini değiştirdi, kaşlarını çattı; yüzü sert bir mana aldı:</p>

  <p class="calibre1">— Yanlış olacak... Benim babam yok efendim...</p>

  <p class="calibre1">— Nasıl olur?</p>

  <p class="calibre1">— Belki başka bir Zehra olacak...&nbsp;</p>

  <p class="calibre1">Maarif Müdürü söze karıştı:</p>

  <p class="calibre1">— Kasabada bir ikinci Zehra yok ki...&nbsp;</p>

  <p class="calibre1">Mebus tamamladı:</p>

  <p class="calibre1">— Hatta mektebini de söylediler... Demin Beyefendiyle konuşurken aklıma gelmemişti. Fakat şimdi gayet iyi hatırlıyorum...</p>

  <p class="calibre1">— Mademki size babam olmadığını söyledim efendim...&nbsp;</p>

  <p class="calibre1">Zehra asabileşmişti. Gözleri karanlık çehresi çatkın başını önüne eğiyordu.</p>

  <p class="calibre1">Maarif Müdürü ile mebus birbirlerine baktılar.&nbsp;</p>

  <p class="calibre1">Tevfik Hayri:</p>

  <p class="calibre1">— Ben de bu işte bir yanlışlık olacağını Beyefendiye söylemiştim, dedi. Dört seneden beri Zehra Hanımla babakız gibiyiz... Babası olsaydı herhalde bilecektim.</p>

  <p class="calibre1">— Şüphesiz efendim...</p>

  <p class="calibre1">Şerif Halil:</p>

  <p class="calibre1">— Olabilir, dedi. Maamafih bu Zehra Hanımın siz olmadığınıza memnunum... Çünkü maateessüf pek iyi bir haber getirmiyorum efendim, bu Zehra Hanımın pederi hasta imiş... Mutlaka kızını görmek istiyormuş... Birkaç gün kadar İstanbula gelmesi için kendisine izin istememi rica etmişlerdi de...</p>

  <p class="calibre1">— Hasta mı imiş... Nesi varmış acaba?</p>

  <p class="calibre1">— Hastalığın cinsini söylemediler... Maamafih, esasen alîl bir adammış...</p>

  <p class="calibre1">— Çok mu ağırmış... Hayatı tehlikede mi imiş?...</p>

  <p class="calibre1">— Herhalde ağır hasta olacak...</p>

  <p class="calibre1">— Ya!??...</p>

  <p class="calibre1">Zehra, beş on saniye derin derin havuza bakarak düşündü, sonra gülümseyerek:</p>

  <p class="calibre1">— Sualimi mazur görünüz... Alâkadar olmamak kabil olmuyor... Ne de olsa bir meslektaşımın babası... Allah şifasını versin...</p>

  <p class="calibre1">Söz değişti. Yine mektepten, çocuklardan bahsetti ve misafir mebusa sınıfları gezdirmek istedi. Sıraların önünde duruyor, her birinde oturan talebeden büyük bir alâka ile uzun uzun bahsediyordu. Muallimin canlı bir lisanı, boya gibi, çizgi gibi açık kelimeleri vardı. Mebus boş sınıfta, boş sıraların üstünde renk renk, çeşit çeşit çehrelerin belirdiğini, her birinin kendine ait hususiyetleriyle sevindiğini, düşündüğünü, güldüğünü, ağladığını görüyordu. O söyledikçe sınıf yavaş yavaş hayalî çocuk alayıyla doluyordu. Yalnız, her sınıfta bir köşeye ayrılmış birkaç sıra vardı ki muallim, onların önünde haşin bir çehre ile sükût ediyordu: Fenaların, zayıfların, düşkünlerin oturduğu yerler...</p>

  <p class="calibre1">Maarif Müdürü, Zehra'nın bir aralık dışarı çıkmasından istifade etti, arkadaşına önünde sükût edilen sıraları göstererek dedi ki:</p>

  <p class="calibre1">— Sınıfların bir kısmı bende duvarlar, kalın demir parmaklıklarla etrafı çevrilmiş tecrithaneler; kanunun, küçük yaşları sebebiyle hapishanelere, darağaçlarına sevkedemediği minimini mücrimlere mahsus "ıslahevleri" tesiri yapar... Bu yerler fena ana babalardan doğmuş fena muhitlerde büyümüş, daha aklımızın ermediği sebeplerle beden ve ruh maluliyetlerine uğramış biçarelere mahsustur... En ziyade yüreğimi yakan nedir bilir misiniz?... Bunların içinde haşin bir ahlâkçı olan Zehra'nın yanlış anladığı çocuklar da var... Öyle çocuklar ki meselâ ince, oynak bir zekâya malik... Hali vakti yerinde bir ailenin sevilmiş çocukları olsalardı buluşlarıyla, zarafetleriyle pırıl pırıl parlayacaklardı. Fakat fakir yahut düşkün bir aile içinde yetiştikleri için bu zekâ başka yollara dökülmüş... Bir ekmek parçası, ufak bir süs için, yahut sadece haksız dayaklardan ve zulümlerden korunmak için hırsızlığa, dolandırıcılığa, yalancılığa çevrilmiş... Size yine bu sıralarda oturmuş, çalışmış, ağlamış bir biçareden bahsedeyim... Bu, on bir yaşında kimsesiz bir kızdı. İki sene evvel bir yaz gecesi zenginlerden birinin evi soyuldu. Sahipleri muvakkaten şehir dışındaki bağlarına gitmişlerdi. Hırsızları bir türlü elde etmek kabil olmuyordu. Nihayet, polis bir ipucu ele geçirdi. Güya bu küçük kız, hırsızlara kılavuzluk ve gözcülük etmiş... Çocuğu karakola götürdüler... Uzun uzun sorguya çektiler... Evvelâ inkâr ediyordu... Üzerini aradılar. Cebinden yırtık bir mendile sarılmış yetmiş beş kuruş çıktı. Küçük kızın suçlu olduğunda şüphe kalmıyordu... Öyle ya, bu kadar parayı başka türlü nasıl elde edebilirdi... Nitekim bunu kendisi de anladı. Samanlıkta çocuklarla oynarken üçkişinin kendisini nasıl çağırıp kandırdığını anlattı. Annesi, ölmeden evvel, bu eve çamaşıra, tahtaya giderdi. Onun için kapısını, bacasını, kıyısını, bucağını çok iyi biliyordu. Hırsızlara yol göstermiş, onlar işlerini bitirinceye kadar sokakta gözcülük etmiş, uzaktan birisinin geldiğini gördükçe kedi gibi miyavlamıştı.</p>

  <p class="calibre1">Bir aralık mahalle bekçisi evin karşısındaki çeşmenin kenarına oturmuş, bir sigara içmeğe başlamış... Küçük, mahalle bekçisinin orada oturup kalmasını hırsızlar için tehlikeli görmüş... Adamcağızı uzaklaştırmak için bir şeytanlık düşünmüş... Sokağın öte başında yüksek bir sesle ağlamaya başlamış... Bekçi, tabiî bu sesi merak ederek yanlarına gitmiş... Küçük kız "teyzemin evinden geliyordum... Köpeklerden korktum, karanlıkta yolumu kaybettim" diye ağlıyor ve bu rolü öyle tabiî oynuyormuş ki adamcağızın merhamet damarları kabarmış... Çouğa çeşme başında su içirip yüzünü gözünü yıkamış, elinden tutarak iki mahalle öteye götürmüş... Tabiî o esnada da hırsızlar rahat rahat işlerini bitirmişler... Zaten küçük kızı ele geçiren şey, bekçinin anlattığı bu vak'a olmuştu. Çocuk, işi, olduğu gibi söylüyor, kendini müdafaa etmiyordu. Hırsızların kim olduğunu sordular. "Bilmiyorum, yabancı adamlar" dedi. Bu sözün doğru olmasına imkân yoktu. Kasabaya yeni gelen yabancı hırsızlar soyacakları evi teferruatıyle bilen yegâne aç ve muhtaç çocuğu samanlıkta oynayan bir alay çocuğun arasından nasıl ayırabilirdi? Hem güpegündüz kasaba sokaklarında dolaşan üç yabancının kimse tarafından görülmemiş olmasına da imkân yoktu. Çocuk, herhalde suçluları biliyor fakat nedense kim olduklarını söylemekten çekiniyordu. Evvelâ onu tatlılıkla kandırmağa başladılar. Allahtan, peygamberden, ahiretten, cehennemden bahsettiler. Kısa bir tereddüt devresi geçirdi. Belki söyleyecekti. Fakat gözü masanın üstünde duran paralara ilişince vazgeçti. Tekrar yalan söylemeye başladı. Para teklif ettiler. Hırsızlardan aldığı paranın üç misli para gösterdiler. Yine cevap yok. Nihayet korkutmağa, tehdit etmeğe mecbur oldular. Aynı netice. Polisler artık bu inatçı yumurcağa iyiden iyiye kızıyorlardı. Evvelâ kollarından tutup şiddetle sarstılar, tartakladılar. Sonra, dövmeye başladılar. Dizüstü yere düşmüştü. Gözlerinden akan yaşlar yüzündeki toz toprakla karışarak kirli bir çamur meydana getiriyor, çatlamış dudağının kenarından kan sızıyordu. Kemikleri çıkmış zayıf göğsü, şiddetle kabarıp iniyor, vücudu korkudan, acıdan titriyordu. Fakat buna rağmen hâlâ susuyordu. Bu yaşta bir çocukta bu kadar mel'anet ve habaset akla sığar mı? Rica ediyorlar, kendisine bir fenalık gelmeyeceğini temin ediyorlar, Allahtan, doğruluktan cennet ve cehennemden bahsediyorlar. Eğer derdi para ise para gösteriyorlar, en nihayet ahirette zebanilerin elinden çekeceklerine mahsuben bir küçük avans veriyorlar... Fakat hepsi tesirsiz kalıyor... İnatçı yumurcak Nuh diyor, peygamber demiyor, hırsızları himayeye devam ediyor.</p>

  <p class="calibre1">Hikâyenin burasında Zehra tekrar içeri girmişti. Fakat Maarif Müdürü sözünü değiştirmeye sebep görmeyerek devam etmişti.</p>

  <p class="calibre1">Başmuallim söze karıştı:</p>

  <p class="calibre1">— Galiba şu on bir yaşında hırsız kılavuzluğu eden mikroptan bahsediyorsunuz, dedi. Hakikaten ne korkunç bir mikroptu. Yaşamış olsaydı cemiyet için bir felâket olacaktı.</p>

  <p class="calibre1">Zehra, Maarif Müdürünün fikirlerini bildiği için Şerif Halil Beye hitabediyordu:</p>

  <p class="calibre1">— Tasavvur ediniz Beyefendi... Bir çocuk ki, üç, beş kuruş için hırsız kılavuzluğu ve gözcülüğü yapıyor, polisin bütün ısrarlarına rağmen hırsızları ele vermemekte inadediyor ve...</p>

  <p class="calibre1">Tevfik Hayri, boş sıralardan birine oturmuştu. Alay için hocaya gülünç sualler soran bir yaramaz talebe gibi parmağını kaldırdı:</p>

  <p class="calibre1">— Pardon, pardon hoca hanım... "Hırsızları ele vermedi" diyorsunuz. "Müttefiklerini, arkadaşlarını satmaktan çekindi" deseniz daha doğru olmaz mı?</p>

  <p class="calibre1">Zehra, cevap vermeğe hazırlanıyordu. Fakat nedense vazgeçti. Hafifçe dudağını ısırdı.</p>

  <p class="calibre1">Maarif Müdürü onu bırakmamak, bir münakaşaya sürüklemek istiyordu. Oturduğu yerden aynı afacan çocuk tavrıyle devam etti. Ses ve tavırlarıyle arasıra Zehra Hanımı taklidetmek istediği anlaşılıyordu:</p>

  <p class="calibre1">— Evet, on iki yaşına bile girmemiş bir çocuk ki yetmiş beş kuruş gibi bir para için hırsız kılavuzluğu etti... Belki o para ile oyuncak veya şeker alacaktı... Yahut da kendine ve kardeşine ekmek, hasta büyükannesine ilâç alacaktı... Maamafih, belki bu parayı ikide bir kapıya gelerek bağırıp çağıran bir alacaklıya verecekti... İnsanlıktır bu. Olmaz olmaz, değil mi? Her ne ise, maksat o değil... Hırsızlık hırsızlıktır... Evet, bu parmak kadar çocuk yetmiş beş kuruş için hırsızlarla bir mukavele yaptı... Teşebbüslerinde yardım ve onlara sonuna kadar muavenet etmeyi taahhüt etti... Kader yardım etmedi ele geçti... Kendisine hırsızın verdiği paranın üç beş mislini teklif ettiler... Bu, birkaç lira, onun için milyon demek... Çocuğun o dakikadaki ruhi durumunu düşünüyorum... Bir zaman tereddüt ediyor... Söylerse hem başını kurtaracak hem bir hayır işleyerek Allah babayı memnun etmiş olacak, hem de hırsızların verdiği paranın birkaç misli para kazanacak... Ne güzel bir fırsat değil mi? Fakat bu çocuk, yetmiş beş kuruşa o adamlarla mukavele yaptığını düşünüyor... Daha gelişmemiş karışık zihninin karanlık ruhunun içinde bir şey ona bu "ahde vefasızlık"ın fena bir şey olduğunu söylüyor...</p>

  <p class="calibre1">Maarif Müdürü ile başmuallim birbirlerini hürmetle severlerdi. Fakat anlaşamadıkları noktalar vardı. Bazen uzun uzun münakaşa ederlerdi. Kitaplar içinde yaşayan, hayatla pek az teması olan Tevfik Hayri, biraz fikirlerini müdafaa ihtiyacıyle, biraz da bu azimkar, cesur, fakat mahdut arkadaşa muziplik etmek için açtığı bu münakaşalarda bazen kuvvetli bir mantıkla, bazen mahirane mugalâtalar ve safsatalarla onu çıkmaza sokarak, asabiyet ve hiddetiyle eğlenirdi.</p>

  <p class="calibre1">Zehra düşündüklerinin doğruluğuna inanmakla beraber, bir yabancının yanında mağlûp olmaktan korkuyor, ağzını açmıyordu.</p>

  <p class="calibre1">Şerif Halil, Zehra'nın kızdığını anlamıştı. Ondan tarafa çıkıyor gibi görünerek Tevfik Beye cevap verdi:</p>

  <p class="calibre1">— Beyim, bunlar bana biraz sizin şairane hülyalarınız gibi geliyor. Elinizde olsa bu çocuğa bir iftihar nişanı verecekmişsiniz.</p>

  <p class="calibre1">Maarif Müdürü, oturduğu sıraya iyice yerleşmişti. Bu defa da Şerif Halil Beye hücuma başladı. Fakat, sözlerinin asıl hedefi, Zehra olduğunu gözüyle işaret ettikten sonra:</p>

  <p class="calibre1">— Beyim, müsaade edin de size bir sual sorayım: Bu çocuk, farz-ı mahal, hali vakti yerinde bir ailenin kızı olsaydı... Yine faraza bu kasabada yaşayacağı yerde düşman istilâsına uğramış şehirlerimizden birinde yaşasaydı... Tesadüfen düşman karargâhı hakkında malûmatı olsaydı... Bir gün, üç vatandaşını o karargâha sevketse, onlar da memleketimiz için faydalı bazı evrak ve haritaları çalsalardı... Düşman bu küçük kızı ele geçirse sual sorsa... cevap alamasa... işkence etse... yine sükût ile mukabele görse... Bu çocuğa iftihar nişanı ihsan etmez miydiniz?...</p>

  <p class="calibre1">— Evet ama münasebet yok...</p>

  <p class="calibre1">— Hele Zehra Hanım kızımız onun için bir heykel yapılmasını isterdi.</p>

  <p class="calibre1">Bu defa Zehra Hanım cevap verdi:</p>

  <p class="calibre1">— Memleketi uğruna işkence çekmiş bir çocuk için elbette...</p>

  <p class="calibre1">Maarif Müdürü, yavaş yavaş ayağa kalktı. Karıncalanmış ayağıyle hafifçe topallayarak yürümeye başladı:</p>

  <p class="calibre1">— İyi ama hamur... maya, aynı maya... Birkaç sene evvel aramızda yaşamış, ağlamış ve ölmüş hakikî çocukla bu tasvir ettiğim hayalî çocukları ruhları, temayülleri itibariyle kardeştirler... Muhitlerini ve biraz da terbiyelerini değiştiriniz... Birinin yaptığını ötekinin de yapmasına hiç mâni kalmaz...</p>

  <p class="calibre1">Tevfik Bey, hafifçe içini çekerek kapıya doğru yürüyor ve gülümsüyordu:</p>

  <p class="calibre1">— İşte böyle Zehra Hanım kızımız... Hakikaten düşkün, ruhen malûl olanlara, dejenerelere, biraz başka türlü muamele edilmesini anlarım... Fakat bu arada yanlış anlaşılmışların, yahut iyi anlaşılmamışların da yanmasından çok korkarım...</p>

  <p class="calibre1">Artık iyiden iyiye asabileşen Zehra, hemen hemen zorla bahsi değiştirdi mebusa çocukların elişlerini, resimlerini göstererek, uzun uzun izahat verdi.</p>

  <p class="calibre1">Biraz sonra mektepten çıktıkları vakit Şerif Halil Bey:</p>

  <p class="calibre1">&nbsp;— Hayret edilecek, şey, dedi. Bana söyledikleri Zehra bu değilmiş...</p>

  <p class="calibre1">Maarif Müdürü düşünerek:</p>

  <p class="calibre1">— Zannederim ki o... dedi.</p>

  <p class="calibre1">— Zehra yalan söylemedi ya?...</p>

  <p class="calibre1">Tevfik Bey dudağının ucuyla:</p>

  <p class="calibre1">— Bilinmez, dedi.</p>

  <p class="calibre1">Bir zaman konuşmadan yürüdüler. Sonra Maarif Müdürü katî bir kanaatle:</p>

  <p class="calibre1">— Ben dedim ama, şimdi eminim ki odur, dedi. Sözlerinize ne kadar alâka gösterdiğine dikkat etmediniz mi? Babasından bahsettiğiniz zaman şaşaladı, siz ısrar edince kızdı... Haydi, bunu bir dereceye kadar izah edelim... Fakat ihtiyarın ağır hasta olduğunu söylediğiniz zaman gösterdiği teessüre ne diyeceğiz?</p>

  <p class="calibre1">— Sebebini izah etti... İnsanlık merhamet...</p>

  <p class="calibre1">— Asıl o izah midemi bulandırdı ya... Buna ne lüzum gördü... Şimdi daha başka şeyler de aklıma geliyor Şerif Bey... Zehra ile daima böyle münakaşa ve mücadele etmeyiz... Çok tatli ve samimi konuştuğumuz, bir baba-kız gibi dertleştiğimiz saatler de vardır. Bana, şimdiye kadar babası ve hatta ailesi hakkında bir kelime söylememiş olması manalı değil mi? Sonra, bu kasabayı bu kadar kuvvetle benimsemesi, İstanbul'u hiç aramaması, nihayet on, on iki saat uzağımızda olan vatanını sekiz senede bir defa bile ziyaret etmemiş olması pek garip. Maamafih itiraf edeyim ki şimdiye kadar nazar-ı dikkatimi celbetmemişti. Herhalde bu, bir aile sırrı olacak... Bakalım belki ileride anlarız...</p>
</body>
</html>
