<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p1">&nbsp;</p>

  <p class="p1">&nbsp;</p>

  <p class="p1"><span class="t5">A</span>nkh-Morpork'tan Chirm'e giden yol yüksek, beyaz ve dönemeçlidir. Dağların arasında kıvrılarak uzanan bu otuz fersahlık yol çukuru ve yarı gömülü kayalar uzantısı, narenciye ağaçlarıyla dolu serin yeşil vadilere dalar, gıcırdayan ip köprülerin üzerinden sarmaşık örülü dar geçitleri aşar ve genellikle de faydalı olmaktan ziyade pitoresktir.</p>

  <p>Pitoresk. Sihirbaz Rincewind (Büyücülük Bölümü, Görünmez Üniversite (başarısız)) için yeni bir sözcüktü bu. Ankh-Morpork'un kömür olmuş ıkıntılarım terk edeli beri öğrenmiş olduğu birkaç şeyden biriydi. Acayip de bir diğeriydi. Pitoresk -İkiçiçek'i bu sözcüğü kullanmaya esinlendiren manzarayı dikkatle inceledikten soma bu karara varmıştı- korkunç derecede uçurumlu manzara anlamına geliyordu. İçinden geçtikleri sıradan bir köyü tarif ederken kullanıldığında acayip sözcüğü ise, sıtmaya yakalanmış ve viran anlamına geliyordu.</p>

  <p>İkiçiçek bir turistti, diskdünyada görülen ilk turistti. Rincewind, turist sözcüğünün "geri zekâlı" anlamına geldiğine karar vermişti.</p>

  <p>Kekik kokulu, arı vızıltılı havada atlarını sürerlerken Rincewind son birkaç günde yaşadıklarını düşündü. Minik yabancı açık bir şekilde zırdeliyse de, aynı zamanda cömertti ve sihirbazın şehirde haşır neşir olduğu insanların yarısından daha az öldürücüydü. Doğrusu, Rincewind onu seviyordu. Ondan hoşlanmamak, bir köpek yavrusunu tekmelemek gibi olurdu.</p>

  <p>O sıralar İkiçiçek, büyü teorisi ve pratiğine büyük bir ilgi duyuyordu.</p>

  <p>"Şey, bütün bunlar bana daha ziyade yararsız işler gibi görünüyor," dedi. "Hep, bir sihirbaz sihirli sözleri söyler ve elan olur, diye düşünürdüm. Bütün bu usandırıcı ezberler hiç aklıma gelmemişti."</p>

  <p>Rincewind dalgın bir şekilde doğruladı. Büyü konusunun gerçekten de bir zamanlar kanunsuz ve yabani olduğunu, ancak zamanın sisli dönemlerinde Eskiler tarafından ıslah edildiğini söyledi. Büyü konusunun, başka şeylerin yanı sıra, Gerçekliğin Korunması Kanunu'na uyması zorunluluğunu getirmişlerdi; bu kanun, kullanılan yol ne olursa olsun bir amaca ulaşmak için gereken çabanın aynı olması gerektiğini öngörüyordu. Bunun pratik anlamı şuydu, örneğin, bir bardak şarap yanılsamasını yaratmak nispeten kolaydı, çünkü yalnızca ışık şekillerinin incelikle oynatılmasını içeriyordu. Diğer yandan, gerçek bir şarap kadehini salt zihinsel enerjiyle havaya kaldırmak, eğer sihirbaz basit kaldıraç prensibinin beynini kulaklarından dışarı fırlatmasını istemiyorsa, beş on saat süren bir sistemli hazırlık gerektiriyordu.</p>

  <p>Bazı eski sihirlere saf hallerinde hâlâ rastlandığını, bu işlerin sırrına ermişlerin bu tür sihirleri, mekân-zamanın kristal yapısında yarattığı sekiz katlı şekilden tanıyabildiklerini söyleyerek devam etti. Metal oktiron vardı örneğin ve gaz sekizgen. İkisi de tehlikeli miktarlarda saf büyü yayarlardı.</p>

  <p>"Hepsi de bunaltıcıdır," diyerek bitirdi.</p>

  <p>"Bunaltıcı mı?"</p>

  <p>Rincewind eyerinde dönüp, minik bacakları üzerinde sallana sallana yürüyerek ara sıra kapağını kelebeklere ısıracakmış gibi açıp kapayan İkiçiçek'in Sandık'ına baktı. Derin bir nefes aldı.</p>

  <p>"Rincewind, şimşekten faydalanabilmesi gerektiğini düşünüyor," dedi İkiçiçek'in boynunda asılı duran kutunun ufacık holünden geçmekte olan manzarayı izleyen resim cini. Bütün sabahı efendisi için pitoresk manzaralar ve acayip görüntüler çizmekle geçirmiş ve bir sigara molası vermesine izin verilmişti.</p>

  <p><span class="t13">"Yararlanmak</span> derken yararlanmayı kastetmemiştim," diye atıldı Rincewind. "Demek istediğim, yani şey -sadece doğru kelimeleri bulamıyorum. Yalnızca, dünya bir şekilde daha düzenli olmalı diye düşünüyorum."</p>

  <p>"Bir hayal bu," dedi İkiçiçek.</p>

  <p>"Biliyorum. Sorun da bu." Rincewind tekrar iç geçirdi. Salt mantık ve evrene mantığın egemen oluşu ve de sayıların uyumu konusunda her şey yolundaydı, ancak meselenin asıl özü şuydu ki, disk açıkçası uzayda dev bir kaplumbağanın sırtında yol alıyordu ve tanrılar ateistlerin evlerine gidip pencerelerini aşağı indirmeyi huy edinmişlerdi.</p>

  <p>Hafif bir ses oldu, yolun kenarındaki biberiyenin içinden gelen arıların vızıltısından bir nebze daha gürültülü bir sesti. Tuhaf, kemiksi bir tınısı vardı, yuvarlanan kafataslarını ya da dönen bir zar kutusunu andırıyordu. Rincewind etrafını süzdü. Yakınlarda kimse yoktu.</p>

  <p>Bu bir şekilde rahatsız etti Rincewind'i.</p>

  <p>Sonra hafif bir meltem esti, biraz şiddetlendi ve birkaç kalp atışı sonra da bitti. Birkaç ilginç ayrıntı hariç, dünyayı eski halinde bıraktı.</p>

  <p>Şimdi, örneğin, yolda beş metre boyunda bir dağ ifriti dikiliyordu. Görülmedik biçimde hiddetliydi. Bunun bir nedeni ifritlerin her ne olursa olsun genellikle öfkeli olmalarıydı; ancak üç bin mil uzaktaki ve buradan Kenar'a bin metre daha yakın olan Rammerorck Dağları'ndaki ininden bir anda ışınlanmış olması nedeniyle, iç ısısının, enerjinin korunması kanunlarına uygun biçimde, tehlikeli bir seviyeye yükselmiş olması, bu hiddeti daha da büyütüyordu. Bu yüzden uzun, sivri dişlerini çıkarıp saldırdı.</p>

  <p>"Ne tuhaf bir yaratık," dedi İkiçiçek. "Tehlikeli midir?"</p>

  <p>"Sadece insanlar için!" diye haykırdı Rincewind. Kılıcını çekti ve yumuşak bir kol üstü atışıyla ifriti tamamen ıskaladı. Kılıç yolun kenarındaki fundalığın içine düştü.</p>

  <p>İhtiyar dişlerin tıkırdaması misali çok hafif sesler duyuldu.</p>

  <p>Kılıç fundalıkta saklı bir kayaya çarptı -olayı izleyen biri ustaca saklanmış olduğu için kayanın bir an önce orada olmadığını düşünebilirdi. Sudan sıçrayan bir som balığı gibi yaylanarak havalandı ve sekmenin ortasında ifritin gri ensesine derinlemesine saplandı.</p>

  <p>Yaratık homurdandı ve pençesini bir kez savurarak İkiçiçek'in atının böğründe bir yara açtı. Hayvan kişnedi ve yolun kenarındaki ağaçlara doğru fırladı. İfrit kendi etrafında döndü ve Rincewind'i yakalamak için atıldı.</p>

  <p>O anda ifritin hımbıl sinir sistemi, kendisine öldüğü mesajını ulaştırdı. Bir an şaşırmış göründü ve devrilerek çakıl taşlarına dönüşüp dağıldı (ifritler silisli canlı türleri olduklarından, ölüm anında bedenleri hemen taşa dönerdi).</p>

  <p>"Aaaargh," diye düşündü Rincewind, atı dehşetle geri çekilirken. At iki bacağı üzerinde sersemlemiş bir halde gerilerken, Rincewind düşmemeye çalıştı ve sonra kişneyerek dönüp dörtnala ormanın içine daldı.</p>

  <p>Toynak sesleri uzaklaşıp duyulmaz oldu, havayı arıların vızıltısına ve ara sıra geçen bir kelebeğin kanatlarının hışırtısına bıraktı. Başka bir ses daha vardı, parlak öğle saatine uymayan tuhaf bir ses.</p>

  <p>Zar sesine benziyordu.</p>

  <p>"Rincewind?"</p>

  <p>Uzun ağaç koridorları İkiçiçek'in sesini bir yandan diğerine savurdu ve sonunda, işitilmemiş bir halde kendisine yolladı. Bir kayanın üzerine oturup düşünmeye çalıştı.</p>

  <p>Öncelikle, kaybolmuştu. Bu can sıkıcıydı, ama gereğinden fazla endişelendirmiyordu onu. Orman oldukça ilginç görünüyordu ve muhtemelen içinde periler veya cüceler, belki her ikisi de vardı. Aslında birkaç kez dalların arasından kendini süzen acayip yeşil yüzler gördüğünü sanmıştı. İkiçiçek hep bir periyle karşılaşmayı istemişti. Aslında gerçekten karşılaşmak istediği bir ejderhaydı, ama bir peri de idare ederdi. Ya da gerçek bir gulyabani.</p>

  <p>Sandık'ı kayıptı ve bu can sıkıcıydı. Yağmur da başlıyordu. Islak kayanın üzerinde rahatsız bir halde kıvrıldı ve işlerin parlak yönüne bakmaya çalıştı. Örneğin, delice fırlayışı sırasında atı, bir takım çalılıkları yararak geçmiş, yavruları yanında olan bir dişi ayıyı rahatsız etmişti, fakat ayı tepki gösteremeden koşmaya devam etmişti. Sonra birden, uyuyan büyük bir kurt sürüsünün üzerinden dörtnala geçmiş ve yine hızı öyle delicesine olduğundan öfkeli ulumalar geride kalmıştı. Yine de gün ilerliyordu ve belki de açıkta takılmamak -İkiçiçek'in düşüncesine göre- iyi olacaktı. Belki de... ormanların geleneksel anlamda ne tür barınaklar sağladıklarını düşünmeye çalışarak beynini zorladı... belki de bir kurabiye ev falan bulunabilirdi?</p>

  <p>Kaya <span class="t13">gerçekten de</span> rahatsızdı. İkiçiçek aşağı baktı ve tuhaf kazıntıyı ilk kez fark etti.</p>

  <p>Örümceğe benziyordu. Yoksa mürekkep balığı mıydı? Yosunlar ve likenler ayrıntıları bozmuşlardı. Fakat altına kazınmış olan runik yazıyı bozmamalardı. İkiçiçek rahatça okuyabiliyordu, şöyle yazıyordu: Gezgin, konuksever Bel-Shamharoth tapınağı Merkezyönünde bin adım ötededir. Doğrusu tuhaf bu, diye düşündü İkiçiçek, çünkü mesajı okuyabildiği halde harfler tamamen yabancıydı. Mesaj, usandırıcı bir şekilde gözlerden geçme gerekliliği olmaksızın, bir şekilde beynine ulaşıyordu.</p>

  <p>Ayağa kalktı ve şimdi uslanmış olan atını fidanın birinden çözdü. Merkez'in ne tarafta olduğundan emin değildi, fakat ağaçların arasında ilerleyen eski bir patika görür gibi olmuştu. Bu Bel-Shamharoth başı dertte gezginlere yardım etmek için özel bir çaba göstermeye hazır gibi görünüyordu. Sonuçta ya oraya gidecekti, ya da kurtlara kalacaktı. İkiçiçek kararlı bir biçimde başıyla doğruladı.</p>

  <p>Şunu da belirtmek ilginç olacaktır ki, birkaç saat sonra, İkiçiçek'in kokusunu izleyen kurtlar o orman açıklığına ulaştılar. Kurtların yeşil gözleri sekiz ayaklı tuhaf kazıntıya takıldı -gerçekten de bir örümcek ya da bir ahtapot olabilirdi, belki çok daha tuhaf bir şey de olabilirdi- durum böyle olunca o kadar da aç olmadıklarına karar vermeleri hiç de zaman almadı.</p>

  <p>Üç mil kadar uzakta başarısız bir sihirbaz elleriyle bir kayın ağacının yüksek bir dalına asılı duruyordu.</p>

  <p>Bu, beş dakikalık yoğun bir hareketliliğin sonucuydu. İlk olarak, kızgın bir dişi ayı otların arasından fırlayıp pençesini bir kez savurarak Rincewind'in atının boğazını koparmıştı. Sonrasında bu kanlı olaydan kaçan Rincewind, bir sürü öfkeli kurdun kaynaşmakta olduğu bir orman açıklığına düşmüştü. Rincewind'in havada durma konusundaki beceriksizliğinden yaka silkmiş olan Görünmez Üniversite'deki hocaları, en yakındaki ağaca ulaşıp hiç dokunmaksızın tırmanışındaki hızı görseler, şaşkınlıktan küçük dillerini yutarlardı.</p>

  <p>Geriye yalnızca yılan meselesi kalıyordu.</p>

  <p>Büyük ve yeşil bir yılandı, sürüngenlere has bir sabırla dala sarılmıştı. Rincewind zehirli olup olmadığını merak etti, sonra da böyle salakça bir soruyu sorduğu için kendini azarladı. Herhalde zehirli olacaktı.</p>

  <p>"Niye sırıtıp duruyorsun?" dedi yan daldaki siluete.</p>

  <p>ELİMDE DEĞİL, dedi Ölüm. ŞİMDİ LÜTFEN KENDİNİ BIRAKIR MISIN? BÜTÜN GÜN BURADA OYALANAMAM.</p>

  <p>"Ben oyalanabilirim," dedi Rincewind ona kafa tutarcasına.</p>

  <p>Ağacın altında toplaşan kurtlar, merak içinde başlarını kaldırıp kendi kendine konuşan müstakbel yemeklerine baktılar.</p>

  <p>CANIN YANMAZ, dedi Ölüm. Eğer sözcüklerin ağırlığı olsaydı, Ölüm'ün tek bir cümlesi bir gemiyi demirlemeye yeterdi.</p>

  <p>Rincewind'in kolları çığlık atarak ağrılarım bildirdiler ona. Akbabaya benzeyen hafif şeffaf siluete kaşlarını çattı.</p>

  <p>"Canım yanmaz mı?" dedi. "Kurtlar tarafından parçalanmak canımı yakmaz mı?"</p>

  <p>Tehlikeli bir şekilde eğilmekte olan dalının bir iki metre uzağında çapraz başka bir dal gördü. Ona bir ulaşabilirse...</p>

  <p>Bir eli uzatılmış halde, ileriye doğru yaylandı.</p>

  <p>Zaten esnemekte olan dal kırılmadı. Sadece ıslak, küçük bir ses çıkardı ve büküldü.</p>

  <p>Rincewind, o anda ağaç kabuğu ve liften oluşan bir uzantının ucuna asılmakta olduğunu anladı, uzantı ağaçtan soyularak uzuyordu. Aşağıya baktı ve bir tür ölümcül memnuniyetle tam da en büyük kurdun üzerine düşeceğini anladı.</p>

  <p>Ağaç kabuğu gittikçe uzayan bir şerit halinde soyulmaya devam ederken, o da yavaş yavaş hareket ediyordu. Yılan, düşünce içinde onu izliyordu.</p>

  <p>Fakat uzayan ağaç kabuğu kopmamıştı. Rincewind kendini kutlamaya başlamıştı ki, yukarı baktığında daha önce fark etmediği bir şey gördü. Tam yolu üzerinde o güne dek gördüğü en büyük eşekarısı yuvası duruyordu.</p>

  <p>Gözlerini sımsıkı kapattı.</p>

  <p>İfrit niye? diye sordu kendine. Diğer her şey benim her zamanki şansım, ama ifrit nereden çıktı? Neler oluyor böyle?</p>

  <p>Tık. İnce bir dal kırılmış gibiydi, ancak ses Rincewind'in kafasının içinden gelmiş gibiydi. Tık, tık. Bir de tek yaprağı bile kımıldatamayan bir meltem.</p>

  <p>Şerit ilerleyince eşekarılarının yuvası ağaçtan koptu. Sihirbazın kafasının yanından hızla geçti ve ufalarak yukarı dönük burunların oluşturduğu çemberin üzerine düşüşünü izledi.</p>

  <p>Çember birden daraldı.</p>

  <p>Çember birden genişledi.</p>

  <p>Sürünün öfkeli buluttan kaçmaya çabalarken çıkardığı toplu acı çığlıkları ağaçların arasında yankılandı. Rincewind ahmakça sırıttı.</p>

  <p>Rincewind dirseğiyle bir şeye dokundu. Ağacın gövdesiydi. Kabuk şerit onu dalın ucuna taşımıştı. Fakat başka dal yoktu. Yanı başındaki yumuşak kabuk ona tutamak vermiyordu.</p>

  <p>Fakat el veriyordu. Yanı başındaki yosunsu kabuktan iki el dışarı uzanıyordu; narin ellerdi, yaprak yeşili. Arkasından biçimli bir kol izledi ve ağaç perisi dışarı uzanıp şaşkın sihirbazı sımsıkı kavradı, ardından da kayaların içine arayan kökler gönderen o bitkisel güçle ağacın içine soktu. Katı kabuk sis gibi açılıp midye gibi kapandı.</p>

  <p>Ölüm kayıtsız gözlerle izliyordu.</p>

  <p>Ölüm, kendi kafatasının çevresinde neşeli zikzaklar içinde dans eden su sineği bulutuna baktı. Parmaklarını şıklattı. Böcekler havadan döküldü. Fakat, yine de aynı şey değildi bu.</p>

  <p>Kör Io oyun fişi yığınını masanın diğer ucuna itti, o anda odada olan gözleriyle yiyecekmiş gibi baktı ve odadan çıktı. Birkaç yarı-tanrı kıs kıs güldü. En azından Offler, mükemmel bir ifriti kaybetmeyi, biraz sürüngence de olsa, tam bir nezaketle karşılayabilmişti.</p>

  <p>Leydi'nin son rakibi oyun tahtasında yüz yüze kalacak şekilde yerini değiştirdi.</p>

  <p>"Lordum," dedi Leydi kibarca.</p>

  <p>"Leydim," diye karşılık verdi. Gözleri buluştu.</p>

  <p>Az konuşan bir tanrıydı. Başka bir Sonsuzluk'taki korkunç ve gizemli bir olaydan sonra diskdünyaya gelmiş olduğu söyleniyordu. Görünen dış biçimlerini, diğer tanrılara karşı bile, kontrol edebilmek, tanrıların ayrıcalığıydı elbette; diskdünyanın Kader tanrısı şimdilerde ortayaşlarının sonunda, nazikçe bir adamdı; kırlaşan saçları, eğer arka kapısına uğrayacak olursa, bir bakirenin güven içinde bir bira ikram edeceği yüz hatlarının çevresinde düzgün bir biçimde taranmıştı. Kibar bir gencin çitin üzerinden memnuniyetle yardım edeceği bir yüzdü. Gözleri hariç, elbette ki.</p>

  <p>Hiçbir tanrı, gözlerinin hal ve doğasını gizleyemez. Diskdünyanın Kader'inin iki gözünün doğası şöyleydi: öylesine bir bakıldığında sadece karanlık iken, daha yakından bir bakış -ki artık çok geçtir!- bunların öyle uzak, öyle derin bir karanlığa açılan delikler olduğunu gösterir ki, bakan, amansız bir biçimde sonsuz gecenin ve bu gözlerin korkunç, dönen yıldızlarının ikiz havuzlarına çekildiğini hisseder...</p>

  <p>Leydi kibarca öksürdü ve masaya yirmi bir tane beyaz oyun fişi koydu. Sonra da giysisinden gümüşi, yarı şeffaf ve diğerlerinin iki katı büyüklüğünde başka bir fiş çıkardı. Gerçek bir Kahraman'ın ruhu daima daha yüce bir değiştokuş zemini bulur ve tanrılar ona büyük değer verirler.</p>

  <p>Kader bir kaşını kaldırdı.</p>

  <p>"Hile yapmak da yok, Leydi," dedi.</p>

  <p>"Fakat Kader'e kim hile yapabilir ki?" diye sordu. Kader omuz silkti.</p>

  <p>"Hiç kimse. Yine de herkes deniyor."</p>

  <p>"Bir de şu var ki, diğerlerine karşı bana biraz yardım ettiğinizi hissettim, sanıyorum."</p>

  <p>"Elbette. Son oyun daha tatlı olsun diye, Leydi. Şimdi de..."</p>

  <p>Oyun kutusuna elini daldırıp bir parça çıkardı ve bir memnuniyet edasıyla oyun tahtasına koydu. İzleyen tanrılar topluca iç çektiler. Leydi bile geçici bir süre şaşkınlık geçirdi.</p>

  <p>Kesinlikle çirkindi. Zanaatkarın elleri gönülsüz parmaklarının altında şekillenen şeyin dehşetiyle titremişcesine oymaları belirsizdi. Sırf vantuz ve dokunaçtan oluşmuş gibiydi. Bir de alt çeneler vardı, Leydi'nin gördüğü. Bir de büyük göz.</p>

  <p>"Zaman'ın başlangıcında ölüp yok olduğunu düşünüyordum," dedi Leydi.</p>

  <p>"Olasıdır ki ölümcü dostumuz bile buna yaklaşmaktan nefret eder," diyerek güldü Kader. Keyfini çıkarıyordu.</p>

  <p>"Asla yaratılmamalıydı."</p>

  <p>"Yine de," dedi Kader, vecize buyururcasına. Zarları alışılmadık kutusuna koyup Leydi'ye baktı.</p>

  <p>"Tabii eğer," diye ekledi, "oyundan çekilmek istemiyorsanız...?"</p>

  <p>Leydi başını salladı.</p>

  <p><span class="t13">"Oynay</span><span class="t13">ı</span><span class="t13">n,"</span> dedi.</p>

  <p>"Rest çekebiliyor musunuz?"</p>

  <p>"Oynayalım."</p>

  <p>Rincewind ağaçların içinde neler bulunduğunu bilirdi: Odun, özsu, belki de sincaplar. Saray bulunmazdı.</p>

  <p>Ancak altındaki yastıklar kesinlikle odundan daha yumuşaktı, yanı başındaki ağaç kupadaki şarap özsudan çok daha lezzetliydi ve önünde bağdaş kurmuş, düşünceli bir şekilde Rincewind'i izleyen kız, kürk konusu göz ardı edilecek olursa, bir sincapla kesinlikle kıyaslanamazdı.</p>

  <p>Oda yüksek tavanlı ve genişti; Rincewind'in teşhis edemediği bir ışık kaynağından gelen yumuşak, sarı bir ışıkla aydınlatılmıştı. Budaklı ve düğümlenmiş kemerli geçitlerin ötesinde başka odaları ve çok büyük, döne döne çıkan merdivene benzer bir şey görebiliyordu. Üstelik de dışarıdan gayet normal bir ağaca benziyordu.</p>

  <p>Kız yeşildi -ten yeşili. Rincewind bundan kesinlikle emindi, çünkü kızın üzerindeki tek şey boynundaki bir madalyondu. Uzun saçlarında belli belirsiz bir yosun görüntüsü vardı. Gözlerinde gözbebekleri yoktu ve gözleri parlak bir yeşildi. Rincewind, keşke Üniversite'de antropoloji derslerini daha dikkatli dinleseydim, diye düşündü.</p>

  <p>Kız hiçbir şey söylememişti. Koltuğu gösterip şarap sunmak dışında, oturup onu izlemekten başka bir şey yapmamıştı. Arada bir de kolundaki derin bir çiziği ovuşturuyordu.</p>

  <p>Rincewind telaş içinde, bir ağaç perisinde, ağacına son derece bağlı olması nedeniyle duyduğu yakınlığın sonucu olarak yaralar açıldığını anımsadı.</p>

  <p>"Bunun için özür dilerim," dedi çabucak. "Yalnızca bir kazaydı. Demek istediğim, şu kurtlar vardı ve de-"</p>

  <p>"Ağacıma tırmanmak zorunda kaldın, ben de seni kurtardım," dedi peri, yumuşak bir sesle. "Ne kadar şanslısın. Arkadaşın da şanslıdır belki?"</p>

  <p>"Arkadaş?"</p>

  <p>"Sihirli kutusu olan minik adam," dedi peri.</p>

  <p>"Ah, evet, o," dedi Rincewind, belli belirsiz. "Evet, umarım iyi durumdadır."</p>

  <p>"Yardımına ihtiyacı var."</p>

  <p>"Genellikle vardır. O da bir ağaca ulaşabildi mi?"</p>

  <p>"Bel-Shamharoth Tapınağı'na ulaşabildi."</p>

  <p>Rincewind şarabıyla boğulacaktı. Kulakları, duydukları hecelerin korkusundan kafasının içine kaçmaya çalıştılar. Ruh Yiyen! Anılar, Rincewind engel olamadan, dörtnala geldiler. Bir zamanlar, Görünmez Üniversite'de uygulamalı sihir öğrencisiyken, bir bahis gereği, ana kütüphanenin dışındaki küçük odaya girmişti -duvarları koruyucu kurşundan beş köşeli yıldızlarla kaplı, hiç kimsenin dört dakika otuz iki saniyeden fazla içinde kalmasına izin verilmeyen bir odaydı ve bu rakama iki yüz yıllık temkinli deneylerden sonra ulaşılmıştı...</p>

  <p>Çalınacağından değil de kaçmasın diye eski Cermen ve İskandinav yazısıyla bezeli zeminin ortasındaki oktiron kaideye zincirlenmiş olan Kitap'ı çekinerek açmıştı; çünkü Kitap, Sekizlikti ve öyle sihirle doluydu ki, kendi anlaşılmaz algı gücü vardı. Aslında çatırdayan sayfalardan bir büyü sıçramış ve Rincewind'in beyninin karanlık derinlerine yerleşmişti. Bunun Sekiz Büyük Büyü'den biri olduğunu bilmek dışında, kendisi söyleyene kadar hiç kimse hangisi olduğunu bilemeyecekti. Rincewind dahi bilemeyecekti. Fakat bazen Benlik'inin gerisine gizlenip zamanını beklediğini hissediyordu...</p>

  <p>Sekizlik'in ön kapağında Bel-Shamharoth'un bir tasvirini görmüştü. Kötülük değildi O, çünkü Kötülükte bile bir parça hayat belirtisi vardır -Bel-Shamharoth, İyilik ile Kötülük'ün bir yüzünü oluşturduğu paranın diğer yüzüydü.</p>

  <p>"Ruh Yiyen. Onun numarası yedi ile dokuz arasındadır; iki kere dörttür," diyerek alıntı yapan Rincewind'in beyni korkudan donmuştu. <span class="t13">"Yo, hay</span><span class="t13">ı</span><span class="t13">r.</span> Tapınak nende?"</p>

  <p>"Merkezyönünde, ormanın merkezine doğru," dedi peri. "Çok eskidir."</p>

  <p>"Kim Bel -O'na tapacak kadar salak olabilir ki? Yani, iblisler <span class="t13">tabii,</span> ama o Ruh Yiyen'dir-"</p>

  <p>"Bir takım avantajları vardı. Ve eskiden bu bölgede yaşayan ırkın tuhaf mefhumları vardı."</p>

  <p>"Onlara ne oldu, pekiyi?"</p>

  <p>"Bu bölgede <span class="t13">eskiden</span> yaşayan dedim." Peri ayağa kalkıp elini ileri uzattı. "Gel. Ben Druellae'yim. Benimle gel de arkadaşının kaderini izle. İlginç olacaktır."</p>

  <p>"Pek emin değilim-" diye başlayacak oldu Rincewind.</p>

  <p>Peri yeşil gözlerini ona çevirdi.</p>

  <p>"Bir seçeneğin olduğuna mı inanıyorsun?" diye sordu.</p>

  <p>Büyük bir otoyol kadar geniş bir merdiven ağacın içinde döne döne yükseliyordu ve her katta geniş odalar bulunuyordu. Kaynağı olmayan sarı ışık her yerdeydi. Bir de bir ses vardı -Rincewind dikkat kesilip sesi teşhis etmeye çalıştı- uzak gökgürültüsü ya da uzak bir şelale sesine benziyordu.</p>

  <p>"Ağacın sesi," dedi peri kısaca.</p>

  <p>"Ne yapıyor?" dedi Rincewind.</p>

  <p>"Yaşıyor."</p>

  <p>"Bunu merak ederdim. Yani, gerçekten bir ağacın içinde miyiz? Boyutlarım mı küçültüldü? Dışardan kollarımla sarabileceğim kadar dar görünüyordu."</p>

  <p>"Öyledir."</p>

  <p>"Hımm, ama içindeyim işte?"</p>

  <p>"İçindesin."</p>

  <p>"Hımm," dedi Rincewind. Druellae güldü.</p>

  <p>"Beynini okuyabiliyorum, sahte sihirbaz! Ben bir ağaç perisi değil miyim? Ağaç adıyla küçümsediğin şeyin bütün bir çokboyutlu evrenin salt dört-boyutlu bir benzeri olduğunu bilmiyor musun ki -hayır, bilmediğini görebiliyorum. Bir asan olmadığını gördüğümde gerçek bir sihirbaz olmadığını anlamalıydım."</p>

  <p>"Bir yangında kaybettim," dedi Rincewind otomatik bir biçimde.</p>

  <p>"Üzerine sihirli mühürler işlenmiş bir başlığın da yok."</p>

  <p>"Rüzgârda uçtu."</p>

  <p>"Emrinde cinin de yok."</p>

  <p>"Öldü. Bak, beni kurtardığın için teşekkürler, ama izin verirsen gitmem gerekiyor. Bana çıkışı gösterebilirsen-"</p>

  <p>Perinin yüz ifadesindeki bir şey Rincewind'i geri döndürdü. Arkasında üç tane erkek peri vardı. Kadın gibi çıplak ve silahsızdılar. Fakat bu son olgu önemsizdi. Rincewind'le dövüşmek için silaha ihtiyaç duyacak gibi durmuyorlardı. Graniti bile omuzlarıyla delip geçebilecek ve arada da bir alay ifriti alaşağı edebilecek gibi görünüyorlardı. Üç yakışıklı dev başlarını eğip odunsu bir tehditle Rincewind'e bakıyorlardı. Tenleri ceviz kabuğu rengindeydi ve altındaki kaslar kavun çuvallan gibi çıkıntılar oluşturuyorlardı.</p>

  <p>Tekrar geri döndü ve Druellae'ye zayıfça sırıttı. Yaşam yemden tanıdık bir çehreye bürünüyordu.</p>

  <p>"Ben kurtarılmadım, değil mi?" dedi. "Esir alındım, doğrusu?"</p>

  <p>"Elbette."</p>

  <p>"Ve gitmeme izin vermiyorsunuz?"</p>

  <p>Druellae başını salladı. "Sen Ağacın canını yaktın. Ama şanslısın. Arkadaşın Bel-Shamharoth'la tanışacak. Sen yalnızca öleceksin."</p>

  <p>Arkasından iki el, yaşlı bir ağaç kökünün yılmaz bir şekilde bir çakıl taşını sarmaladığı gibi Rincewind'in omuzlarını yakaladı.</p>

  <p>"Belli bir miktar törenle, tabii," diye devam etti peri. "Sekizli'nin Göndericisi'nin arkadaşınla işi bittikten sonra."</p>

  <p>Rincewind'in tüm söyleyebildiği, "Biliyor musunuz, erkek periler olduğunu hiç düşünmemiştim. Bir meşe ağacında bile," oldu.</p>

  <p>Devlerden biri Rincewind'e sırıttı.</p>

  <p>Druellae burnundan soluyarak bağırdı. "Salak! Meşe palamutları nerden gelir sanıyorsun?"</p>

  <p>Tavanı altın rengi bir siste kaybolmuş, salon gibi boş, engin bir açıklık vardı. Sonsuz merdiven tam içinden geçiyordu.</p>

  <p>Beş altı yüz tane peri salonun diğer ucunda toplanmıştı. Druellae yaklaşınca saygıyla açıldılar ve arkadan pervane gibi getirilen Rincewind'e gözlerini dikip baktılar.</p>

  <p>Aralarında birkaç erkek dev olmakla birlikte çoğu dişiydi. Ufak, zeki dişilerin arasında tanrı biçimli heykeller gibi duruyorlardı. Böcekler, diye düşündü Rincewind. Ağaç, bir kovan gibi.</p>

  <p>Ama niye periler vardı ki? Anımsayabildiği kadarıyla, ağaç halkı yüzyıllarca önce ölüp yok olmuşlardı. İnsanların evrimi ile diğer Alacakaranlık Halkları'na olduğu gibi periler de yeryüzünden silinmişlerdi. İnsan'ın diskdünyaya gelişinden sonra sadece elfler ve ifritler hayatta kalmışlardı; elfler, çünkü yok olmayacak denli zekiydiler, ifritler, çünkü kötülük, kindarlık ve açgözlülük konularında onlar da en az insanlar kadar iyiydiler. Cüce cinler ve neşeli cinlerle birlikte ağaç perilerinin soylarının da tükenmiş olması gerekiyordu.</p>

  <p>Burada arkaplan gürültüsü daha da şiddetliydi. Bazen, nabız gibi atan altınsı bir parıltı, şeffaf duvarlar boyunca yükselip, yukarıdaki siste kayboluyordu. Havadaki bir güç havayı titretiyordu.</p>

  <p>"Ey beceriksiz sihirbaz," dedi Druellae, "gözün sihir görsün. Evcilleştirilmiş, sansar suratlı sihrin değil bu, aksine kök-ve-dal sihri, eski büyü. Vahşi büyü. Seyret."</p>

  <p>Elli civarında dişi yanaşık bir şekilde kümelendiler, el ele verdiler ve büyük bir çember oluşturana dek geriye açıldılar. Perilerin kalanları düşük sesli bir şarkı tutturdular. Ardından, Druellae'nin baş işaretiyle tersyönde dönmeye başladılar.</p>

  <p>Dönme hızı arttıkça ve karmaşık şarkı silsileleri yükseldikçe Rincewind, büyülenmiş halde seyrettiğini fark etti. Sihirbazlara yasaklanmışsa da. Üniversite'de Eski Büyü konusunu duymuştu. Çember, yavaş dönmekte olan diskdünyanın mevcut büyüsel alanına karşı yeterince hızlı döndüğü zaman, ortaya çıkan yıldızsal sürtünmenin, kendisini büyük bir Elementsel Büyü Gücü ile toprağa iletecek olan dev boyutlarda bir potansiyel fark oluşturacağını biliyordu.</p>

  <p>Çember şimdi bulanıklaşmıştı ve Ağaç'ın duvarları şarkının yankılarıyla çınlıyordu.</p>

  <p>Rincewind, yakınlardaki saf büyüden kaynaklanan ağır bir yük birikimini gösteren, başın üst kısmındaki tanıdık, yapışkan iğnelenmeyi hissetti, onun için de birkaç saniye sonra görünmez tavandan mızrak misali inen ve çatırdayarak çemberin ortasında yoğunlaşan canlı oktarin ışığı huzmesine çok şaşırmadı.</p>

  <p>Işık orada doruğunda bir tapınak olan, fırtınanın süpürdüğü, ağaçla kuşatılmış bir tepe görüntüsü oluşturdu. Şekli, göze rahatsız edici şeyler yapıyordu. Eğer Bel-Shamharoth'un tapınağı ise sekiz kenarlı olacağını biliyordu Rincewind. (Sekiz aynı zamanda Bel-Shamharoth'un numarasıydı, onun için de mantıklı bir sihirbaz, eğer yapabiliyorsa, bu sayıyı asla ağzına almazdı. Yoksa sekiz diyemeden yutulursunuz diye şakayla karışık uyarılırdı çıraklar. Bel-Shamharoth büyü konusunda bilgisi kıt olanlarla özellikle ilgilenirdi, çünkü doğadışının sahillerinde karaya vuracak ganimetleri arayan bu insanlar zaten ağlarına dolanmış sayılırlardı. Rincewind'in okuldayken kaldığı yerdeki oda numarası 7a idi. Buna hiç şaşırmamıştı.)</p>

  <p>Tapınağın kara duvarlarından yağmur süzülüyordu. Tek yaşam işareti, dışarıda kösteklenmiş bir attı ve bu at İkiçiçek'in atı değildi. Bir kere çok iriydi. Toynakları tabak büyüklüğünde, beyaz bir cenk atıydı ve koşum takımı da gösterişli altın süslerle pırıl pırıldı. Şu anda bir yem torbasının tadım çıkarıyordu.</p>

  <p>Tanıdık bir şeyler vardı bu atta. Rincewind onu daha önce nerede gördüğünü hatırlamaya çalıştı.</p>

  <p>En azından, yüksek bir hıza ulaşabilecek gibi görünüyordu. Bir kez ağır ağır o hıza ulaştı mıydı, uzun süre aynı hızda koşabilirdi. Rincewind'in tek yapma gereken nöbetçilerinden sıyrılmak, dövüşerek Ağaç'tan çıkmak, tapmağı bulmak ve atı, Bel-Shamharoth burun niyetine ne kullanıyorsa onun altından çalmaktı.</p>

  <p>"Sekizimin Göndericisi akşam yemeğinde iki kişi yiyecek gibi görünüyor," dedi Druellae, Rincewind'e sert bir bakış atarak. "O at kime ait, sahte sihirbaz?"</p>

  <p>"Hiç fikrim yok."</p>

  <p>"Hayır mı? Neyse, önemi yok. Yakında anlarız nasılsa."</p>

  <p>Bir elini salladı. Görüntünün odağı içe doğru hareket edip büyük sekizgen bir kemerli geçitten ok gibi geçerek hızla içerdeki koridor boyunca ilerledi.</p>

  <p>Orada bir siluet vardı, sırtını bir duvara vermiş, gizlilik içinde yan yan ilerliyordu. Rincewind altın ve bronzun parıltısını gördü.</p>

  <p>O siluet konusunda yanılmak mümkün değildi. Daha önce birçok kez görmüştü. Geniş göğüs kafesi, ağaç gövdesi gibi boyun, daima dağınık, kamışçatı misali siyah saçların altında bir tabutun üzerindeki bir domates gibi görünen, şaşılacak derecede küçük kafa... sürünen siluete bir isim verebiliyordu, ve o isim Barbar Hrun'du.</p>

  <p>Hrun Çember Deniz'in en dayanıklı kahramanlarından biriydi: ejderlerle dövüşmüş, tapınak soyguncusu, kiralık kılıç, her sokak kavgasının babasıydı. Üstelik de -Rincewind'in tanıdığı bir sürü kahramandan farklı olarak- iki heceden fazla sözcükleri, eğer zaman tanınırsa ve bir iki de ipucu verilirse söyleyebiliyordu.</p>

  <p>Rincewind'in kulağının ucunda bir ses oldu. Uzak bir zindanın merdivenlerinden yuvarlanan beş on tane kafatasımnı çıkardığı sese benziyordu. Duyup duymadıklarını görmek için iki yanındaki nöbetçilere baktı.</p>

  <p>Sınırlı dikkatlerinin tümünü kendileriyle aynı hatları taşıyan Hrun'a yöneltmişlerdi. Elleri hafif bir şekilde sihirbazın omuzlarının üzerindeydi.</p>

  <p>Rincewind eğildi, cambaz gibi geri sıçradı ve doğrulup koşmaya başladı. Arkasından Druellae'nin bağırdığını duydu ve hızını tekrar iki katına çıkardı.</p>

  <p>Cüppesinin başlığı bir şeye takıldı ve yırtılıp koptu. Merdivenlerde bekleyen bir erkek peri kollarını iyice açıp gürültüyle üzerine gelen siluete odunsu bir biçimde sırıttı. Rincewind hız kesmeden eğildi, öyle eğildi ki çenesi dizleriyle aynı hizadaydı, bu arada kütük gibi bir yumruk kulağının yakınındaki havayı cızırdattı.</p>

  <p>İlerisinde ağaç adamlardan oluşan bir orman bekliyordu. Etrafında döndü, kafası karışan nöbetçinin bir yumruğunu daha savuşturdu ve geriye, çembere doğru koştu, yolu üzerinde kendini izleyen perileri geçti ve onları bovling kukaları gibi dağıttı.</p>

  <p>Fakat önde hâlâ erkek periler vardı, dişi kalabalığının arasında itip kakarak kendilerine yol açıyorlar ve yumruklarını beklentili bir yoğunlaşmayla nasırlaşmış avuçlarına vuruyorlardı.</p>

  <p>"Kıpırdama, sahte sihirbaz," dedi Druellae, öne çıkarak. Arkasında, büyülenmiş dansçılar dönmeye devam ediyorlardı; çemberin odağı mor ışıklı bir koridor boyunca sürükleniyordu.</p>

  <p>Rincewind daha fazla dayanamadı.</p>

  <p>"Kes artık şunu!" diye homurdandı. "Şunu anlayalım bir kere, tamam mı? Ben gerçek bir sihirbazım!" Alıngan bir biçimde bir ayağını yere vurdu.</p>

  <p>"Gerçekten mi?" dedi peri. "Öyleyse bir büyü yap da görelim."</p>

  <p>"Aaa-" diye başladı Rincewind. Gerçek şuydu ki, eski ve gizemli büyü beynine çöreklendi beri en basit büyüyü bile, sözgelimi, ellerini kıpırdatmadan karafatmaları öldürmeyi ya da sırtını kaşımayı bile hatırlayamıyordu. Görünmez Üniversite'deki büyücüler bunu, isteksiz büyü ezberlemenin büyü-muhafaza hücrelerini bağladığını söyleyerek açıklamaya çalışmışlardı. Daha karanlık anlarında Rincewind en basit büyülerin bile kafasında birkaç saniyeden fazla kalmayı reddetmesine kendi açıklamasını getirmişti.</p>

  <p>Korktukları kararına varmıştı.</p>

  <p>"Hımm-" diye tekrarladı.</p>

  <p>"Ufak bir büyü de idare eder," dedi Druellae, öfke ve utanma nöbetine kapılmış Rincewind'in dudaklarını büzüştürmesini seyrederken. İşaret verdi ve birkaç erkek peri Rincewind'e yaklaştı.</p>

  <p>Büyü, Rincewind'in bilincinin geçici olarak boşalmış eyerine yerleşmek için o anı seçti. Rincewind büyünün orada oturmuş, kendisine meydan okurcasına yan yan baktığını hissetti.</p>

  <p>"Bir büyü biliyorum," dedi yorgun bir sesle.</p>

  <p>"Öyle mi? Rica ederim, söyle," dedi Druellae.</p>

  <p>Büyü, dilinin kontrolünü ele geçirmeye çalış-maktaysa da Rincewind cesaret edebileceğinden emin değildi. Karşı koydu.</p>

  <p>"Ağlımı oguyabileceğini töylemiştin," dedi belirsiz bir sesle. "Ogu."</p>

  <p>Peri Rincewind'in gözlerine alayla bakarak öne çıktı.</p>

  <p>Perinin gülümseyişi dudaklarında dondu. Korunmak istercesine ellerini kaldırdı ve geri kaykıldı. Gırtlağından katıksız dehşetin sesi çıktı.</p>

  <p>Rincewind etrafına baktı. Geri kalan periler de geri çekiliyordu. Ne yapmıştı? Belli ki korkunç bir şeydi.</p>

  <p>Fakat deneyerek görmüştü ki, evrenin tekrar normal dengesine dönmesi ve kendisine alışılmış berbat şeyleri yapmaya başlaması an meselesiydi. Geri çekildi, sihirli çemberi yaratmakta olan ve hâlâ dönen perilerin arasına çöktü ve şimdi Druellae'nin ne yapacağını izlemeye koyuldu.</p>

  <p>"Yakalayın onu," diye haykırdı peri. "Ağaç'tan uzağa götürün ve öldürün onu!"</p>

  <p>Rincewind dönüp topukladı.</p>

  <p>Çemberin odağından geçerek.</p>

  <p>Parlak bir ışıltı oldu.</p>

  <p>Aniden karanlık çöktü.</p>

  <p>Rincewind-biçimli belli belirsiz mor bir gölge vardı, bir nokta kadar küçüldü ve söndü. Geride hiçbir şey kalmadı.</p>

  <p>Barbar Hrun ses çıkarmadan koridorları geçiyordu. Koridorlar öyle mor bir ışıkla aydınlatılmıştı ki, neredeyse simsiyahtı ortalık. Daha önceki kafa karışıklığı geçmişti. Bunun sihirli bir tapınak olduğu besbelliydi ve bu da her şeyi açıklıyordu.</p>

  <p>Öğleden sonra daha erken bir vakitte bu karanlık ormanda dolaşırken, niye yolun kenarında bir sandık görmüş olduğunu açıklıyordu. Sandık'ın kapağı davetkâr bir şekilde açıktı ve bir sürü altın görünüyordu. Fakat yaklaşmak üzere atından atladığında sandık bacaklarını açmış ve tırıs adım ormanın içinde uzaklaşmış, sonra birkaç yüz metre ötede yine durmuştu.</p>

  <p>Şimdi de birkaç saatlik çetin bir takipten sonra bu cehennem ışıklı tünellerde sandığı kaybetmişti. Genelde, yanından geçtiği sinir bozucu oymalar ve ara sıra rastladığı eklemlerinden ayrılmış iskeletler Hrun'u hiç korkutmamıştı. Bu kısmen fazla zeki olmamasından ve kısmen de hayal gücünün kıt olmasından kaynaklanıyordu, ancak bunun bir nedeni de tuhaf oymalar ve ürkünç tünellerin her günkü işin bir parçası olmasındandı. Benzer durumlarda, altın veya iblis ya da başı dertte bakireler aranırken ve bunları sırasıyla sahiplerinden alarak, canlarını alıp dolayısıyla en azından bir sorunlarını da gidererek çok zaman geçirmişti.</p>

  <p>Kedi gibi sessizce şüpheli bir tünel ağzından geçen Hrun'u izleyin. Bu mor ışıkta bile teni bakır gibi parıldıyor. Üzerinde halhal ve künye biçiminde bir yığın altın taşımaktadır, fakat bunun ötesinde, leopar derisi bir peştemal dışında çıplak. Peştemale Howondaland'in buğulu ormanlarında, sahibini dişleriyle öldürdükten sonra el koydu.</p>

  <p>Sağ elinde sihirli siyah kılıç Kring'i taşıyordu. Bir yıldırımdan dövülmüştür ve ruhu vardır, fakat kın derdi yoktur. Hrun bu kılıcı daha üç gün önce B'Ituni Başrahip'inin girilmez sarayından çalmıştı ve şimdiden çaldığına pişman olmaya başlamıştı. Sinirine dokunmaya başlamıştı.</p>

  <p>"Sana söylüyorum, sağdaki şu son geçitten aşağı indi," diye tısladı Kring, bıçağın kaya üzerinde gıcırdayışını andıran bir sesle.</p>

  <p>"Sessiz ol!"</p>

  <p>"Tek söylediğim-"</p>

  <p>"Kapa çeneni!"</p>

  <p>Ve İkiçiçek...</p>

  <p>Kaybolmuştu, bunu biliyordu. Ya bina göründüğünden çok daha büyüktü, ya da şu anda hiçbir basamak inmeden geniş bir yeraltı katında bulunuyordu veya -kuşkulanmaya başladığı üzere- bu yer iç boyutlarının dışarıdan daha büyük olmasıyla oldukça temel bir mimari kuralına uymuyordu. Ya bütün bu tuhaf ışıklar neyin nesiydi? Düzenli aralıklarla duvarlara ve tavana yerleştirilmiş sekiz kenarlı kristallerdi ve aydınlatmaktan ziyade karanlığı ortaya çıkaran sinir bozucu bir parıltı yayıyorlardı.</p>

  <p>Duvardaki oymaları da her kim yapmışsa herhalde fazla içiyordu, diye acıyarak düşündü İkiçiçek. Hem de yıllardır.</p>

  <p class="p0"><span class="t8">* * *</span></p>

  <p class="p1">Diğer yandan, kesinlikle büyüleyici bir binaydı. İnşa edenler kafayı sekiz rakamına takmışlardı. Zemin, sekiz kenarlı tuğlalardan kesintisiz bir mozaikti, koridor duvarları ve tavanları, eğer duvarlar ve tavanlar da sayılacak olursa, koridorları sekiz kenarlı kılacak şekilde açılandırılmıştı ve İkiçiçek, sıvanın döküldüğü bölümlerdeki taşların bile sekiz kenarlı olduğunu fark etti.</p>

  <p>"Hoşlanmadım buradan," dedi resim cini, İkiçiçek'in boynunda asılı kutusundan.</p>

  <p>"Niye hoşlanmadın ki?" dedi İkiçiçek.</p>

  <p>"Garip de ondan."</p>

  <p>"Ama sen bir cinsin. Cinler garip diyemezler eşyalara. Yani, ne garip gelebilir ki bir cine?"</p>

  <p>"Eee, bilirsin işte," dedi cin temkinli bir sesle. Etrafına endişeli bakındı ve ağırlığını bir pençesinden diğerine verdi. "Bazı şeyler."</p>

  <p>İkiçiçek ciddi ciddi ona baktı. "Ne gibi şeyler?"</p>

  <p>Cin sinirli bir şekilde öksürdü (cinler nefes almazlar, ancak her zeki varlık, nefes alsın almasın, hayatının bir yerinde sinirli sinirli öksürür. İşte cin için bu, o zamanlardan biriydi).</p>

  <p>"Eee, bazı şeyler," dedi bedbahtça. "Kötü şeyler. Geniş anlamda anlatmaya çalıştığım, konuşmadığımız konular, sahip."</p>

  <p>İkiçiçek bıkkın biçimde başını salladı. "Keşke Rincewind burda olsaydı," dedi. "O ne yapılması gerektiğini bilirdi."</p>

  <p>"O <span class="t13">mu?'</span> dedi alaycı bir tavırla cin. "Buraya gelecek sihirbaz düşünemiyorum. Sekiz rakamıyla işleri olmaz." Cin suçlu bir tavırla elini ağzına vurdu.</p>

  <p>İkiçiçek başını kaldırıp tavana baktı.</p>

  <p>"O neydi?" dedi. "Sen bir şey duymadın mı?"</p>

  <p>"Ben mi? Duymak mı? Hayır! Hiçbir şey duymadım!" dedi cin ısrarla. Gerisin geri kutusuna kapanıp kapıyı da çarptı. İkiçiçek kapıyı tıklattı. Kapı bir gıdım aralandı.</p>

  <p>"Kıpırdayan bir taşın sesine benziyordu," diye açıkladı. Kapı güm diye kapandı. İkiçiçek omuzlarım silkti.</p>

  <p>"Herhalde burası parça parça dökülüyor," dedi kendine. Ayağa kalktı.</p>

  <p>"Baksanıza!" diye bağırdı. "Kimse var mı orada?" ADA, Ada, ada, diye yanıtladı karanlık tüneller. "Merhaba?" demeyi denedi. ABA, Aba, aba.</p>

  <p>"Burda biri var, biliyorum, şimdi zar attığınızı duydum!"</p>

  <p>DUM, Dum, dum. "Bakın, ben sadece-"</p>

  <p>İkiçiçek durdu. Bunun nedeni, ayaklarından bir metre ötede ortaya çıkıveren bir ışık noktasıydı. Nokta hızla büyüdü ve birkaç saniye sonra ufak tefek parlak bir adam şeklini aldı. Bu aşamada bir ses çıkarmaya başladı, ya da daha doğrusu İkiçiçek, çıkarmakta olduğu bu sesi duymaya başladı. Uzunca bir zaman aralığına sığmış, kıymık gibi bir çığlıktı.</p>

  <p>Parıldayan adam şimdi kukla boyutlarına ulaşmıştı, havada asılı, ağır hareketlerle dönen, işkence çeken bir figür. İkiçiçek, niye aklına "kıymık gibi bir çığlık" deyiminin geldiğini merak etti... ve keşke gelmeseydi diye düşünmeye başladı.</p>

  <p>Figür Rincewind'e benzemeye başlıyordu. Sihirbazın ağzı açıktı ve suratı bir şeyin ışığıyla pırıl pırıl aydınlanmıştı, ama neyin? Tuhaf güneşler, diye düşünürken buldu kendini İkiçiçek. İnsanların genellikle görmediği güneşler. Ürperdi.</p>

  <p>Dönen sihirbaz şimdi yarı insan boyutuna ulaşmıştı. Bu noktada büyüme hızlandı, yoğun bir an yaşandı, bir esinti ve ses patlaması oldu. Rincewind yuvarlanarak havadan düştü, çığlık atıyordu. Sert bir biçimde yere vurdu, tıkandı, soma da bedeni sımsıkı büzüşmüş ve başı kollarının arasında olduğu halde yuvarlandı.</p>

  <p>Toz yatışınca İkiçiçek ihtiyatla elini uzatıp sihirbazın omzuna tıkladı. İnsan topu daha da sıkı büzüştü.</p>

  <p>"Benim," diye açıkladı İkiçiçek, yardımcı olmak için. Sihirbaz bir gıdım çözüldü. "Ne?" dedi. "Benim."</p>

  <p>Rincewind tek bir hareketle doğruldu ve çaresiz bir şekilde elleriyle omuzlarını tutmuş durumda minik adamın önünde ayağa sıçradı. Gözleri fal taşı gibi açılmıştı, deli gibi bakıyordu.</p>

  <p>"Sakın ağzına alma!" diye tısladı. "Sakın ağzına alma, belki burdan çıkarız!"</p>

  <p>"Çıkmak mı? İçeri nasıl girdin? Bilmiyor musun-"</p>

  <p>"Sakın söyleme!"</p>

  <p>İkiçiçek geri çekilip bu deliden uzaklaştı. "Sakın söyleme!"</p>

  <p>"Neyi söylemeyeyim?"</p>

  <p>"O rakamı!"</p>

  <p>"Rakam mı?" dedi İkiçiçek. "Yapma, Rincewind-"</p>

  <p>"Evet, rakam! Yediyle dokuz arasında. Dörtle dördün toplamı!"</p>

  <p>"Ne, se-"</p>

  <p>Rincewind'in elleri İkiçiçek'in ağzının üzerinde şakladı. "Söylersen lanetleniriz. Düşünme yeter, tamam mı? Bana güven!"</p>

  <p>"Anlamıyorum," diye sızlandı İkiçiçek. Rincewind bir parça rahatladı, anlayacağınız, hâlâ bir keman yayı Rincewind'in yanında bir tas reçel sayılırdı.</p>

  <p>"Kıpırda," dedi. "Uğraşıp çıkalım buradan. Sonra anlatırım."</p>

  <p>İlk Büyü Çağı'ndan sonra sihir kitaplarından kurtulmak, diskdünyada ciddi bir sorun olmaya başladı. Geçici olarak parşömen ve mürekkebe hapsedilse bile büyü, hâlâ büyüdür. Kudreti vardır. Kitabın sahibi hayattayken bu bir sorun değildir, fakat ölünce, büyü kitabı, kolayca etkisiz hale getirilemeyen kontrolsüz bir güç kaynağına dönüşür.</p>

  <p>Uzun sözün kısası, kitaplar büyü sızdırırlar. Çeşitli çözümler denenmiştir. Kenar yakınındaki ülkeler, ölmüş büyücülerin kitaplarını kurşundan beşgen-alfalarla doldurarak Kenar'dan fırlattılar. Merkez'e yakın yerlerde daha az tatmin edici seçenekler vardı. Çözümlerden biri, kabahatli kitapları negatif kutuplanmış oktironlu kutulara koyup denizin dipsiz bucaksız derinliklerine göndermekti, fakat büyü çok geçmeden sızmış ve sonunda balıkçılar, görünmez balık ya da medyum midye sürülerinden şikâyet etmeye başlamışlardı (karada derin mağaralara gömme çözümü, bazı bölgelerde, yürüyen ağaçlar ya da beş kafalı kedilerden şikâyet edilince terk edilmişti).</p>

  <p>Geçici bir çözüm, çeşitli büyü bilimi merkezlerinde çoğu tür büyüyü geçirmeyen denşirilmiş oktirondan odalar inşa etmekti. Daha kritik sihir kitapları, kudretleri azalana dek buralarda saklanabilirdi.</p>

  <p>İşte daha önce Evrenin Yaratıcısı'nın sahip olduğu, sihir kitaplarının en yücesi olan Sekiz bu nedenle Görünmez Üniversite'de bulunmaktaydı. Rincewind'in bir zamanlar bir bahis uğruna açmış olduğu kitap işte bu kitaptı. Çeşitli alarm büyülerini harekete geçirmeden önce yalnızca bir saniyesi vardı bakmak için, ama bu süre, bir büyünün kitaptan sıçrayıp bir kayanın içindeki bir kurbağa misali hafızasına yerleşmesine yetmişti.</p>

  <p>"Soma ne oldu?" dedi İkiçiçek. "Ah, beni sürükleyerek çıkardılar. Dövdüler de, tabii."</p>

  <p>"Hiç kimse bilmiyor mu büyünün ne yaptığını?"</p>

  <p>Rincewind başını salladı.</p>

  <p>"Sayfadan çıkıp yok oldu," dedi. "Ben söyleyene dek hiç kimse bilemeyecek. Ya da ben ölene dek, tabii. O zaman da kendini söylemiş gibi olacak. Bütün bildiğim, evreni durdurduğu, ya da Zaman'ı sona erdirdiği, ya da öyle bir şey işte."</p>

  <p>İkiçiçek onun omzunu sıvazladı.</p>

  <p>"Kara kara düşünmenin anlamı yok," dedi neşeli bir sesle. "Dışarı çıkmanın yolunu yeniden arayalım."</p>

  <p>Rincewind başıyla onayladı. Şu anda bütün korkular yaşanmıştı. Belki de korku sininin aşmış ve diğer tarafta bulunan ölü ve sakin kafa huzurunu yaşamaktaydı. Her neyse, artık gevelemeyi bırakmıştı.</p>

  <p>"Lanetlendik," diye buyurdu. "Bütün gece etrafta dolandık. Sana söyleyeyim, burası bir örümcek ağı. Nereye gittiğimizin önemi yok, hep merkezde bulacağız kendimizi."</p>

  <p>"Beni aramaya çıkman büyük bir incelikti," dedi İkiçiçek. "Tam olarak nasıl başardın bunu? Çok etkileyiciydi."</p>

  <p>"Eee, şey," diye söze başladı beceriksizce. " 'Dostum İkiçiçek'i orada bırakamam,' dedim kendi kendime, sonra da-"</p>

  <p>"Öyleyse şimdi yapmamız gereken, şu Bel-Shamharoth denen kişiyi bulmak ve ona her şeyi anlatmak, belki o bizi çıkartır buradan," dedi İkiçiçek.</p>

  <p>Rincewind bir parmağını kulağının etrafında gezdirdi.</p>

  <p>"Buradaki tuhaf yankılardan olmalı," dedi. "Sanırım bulmak ve anlatmak sözcüklerini kullandığını duydum."</p>

  <p>"Doğru."</p>

  <p>Rincewind cehennem moru karanlıkta dik dik İkiçiçek'e baktı.</p>

  <p>"Bel-Shamharoth'u bulmak mı?" dedi.</p>

  <p>"Evet. Haşır neşir olmamız gerekmez."</p>

  <p>"Ruh Paralayıcı'yı bulmak ve haşır neşir olmamak mı? Kafanla ona bir işaret çakacaksın ve çıkış yolunu soracaksın? Olayları mı <span class="t13">anlatacaks</span><span class="t13">ı</span><span class="t13">n</span> Göndericisi'ne Sekgggrrrş'in," Rincewind kelimeyi son anda yalayıp yuttu ve tamamladı, <span class="t13">"Kafay</span><span class="t13">ı</span> <span class="t13">yemi</span><span class="t13">ş</span><span class="t13">sin</span> sen! Hey! <span class="t13">Geri gel!</span></p>

  <p>İkiçiçek'in peşinden geçide daldı ve birkaç saniye sonra inleyerek durdu.</p>

  <p>Mor ışık burada yoğundu, her şeye yeni ve rahatsız edici renkler katıyordu. Burası bir geçit değildi, duvarları, Rincewind'in düşünmeye cesaret edemediği bir sayıdaydı ve sek -ve 7a geçitleri buradan yayılıyordu.</p>

  <p>Rincewind biraz ötede dört kere ikiyle aynı sayıda kenarları olan alçak bir sunak gördü. Fakat odanın ortasını kaplamıyordu. Ortada, karenin kenarlarının iki katı sayıda kenarı olan devasa bir ta blok duruyordu. Müthiş ağır görünüyordu. Tuhaf ışıkta hafif yatık, bir kenarı, etrafındaki blokların üstünde görünüyordu.</p>

  <p>İkiçiçek bu bloğun üzerinde duruyordu.</p>

  <p>"Hey, Rincewind! Bak, burada ne var!"</p>

  <p>Odadan yayılan geçitlerin birinden, sallana sallana yürüyen Sandık çıktı.</p>

  <p>"Harika," dedi Rincewind. "Güzel. Bize çıkış yolunu gösterebilir. Hemen."</p>

  <p>İkiçiçek Sandık'ı kurcalamaya başlamıştı bile.</p>

  <p>"Evet," dedi. "Birkaç resim çekeyim, sonra. Şu parçayı yerine oturtayım-"</p>

  <p><span class="t13">"Hemen</span> dedim-"</p>

  <p>Rincewind durdu. Tam karşısındaki geçidin ağzında Barbar Hrun duruyordu, but büyüklüğündeki yumruğunda büyük, kara bir kılıçla.</p>

  <p>"Sen ha?" dedi Hrun emin olamayan bir sesle.</p>

  <p>"Hı-hı. Evet," dedi Rincewind. "Hrun, değil mi? Uzun zaman oldu görüşmeydi. Sebebi ziyaretin?"</p>

  <p>Hrun Sandık'ı gösterdi.</p>

  <p>"Şu," dedi. Bu kadar konuşma Hrun'u yormuştu. Ardından düz cümle, tehdit, hak talebi ve ültimatomu birleştiren bir ses tonuyla ekledi: "Benim."</p>

  <p>"Bizim İkiçiçek'e ait," dedi Rincewind. "Sana bir ipucu. Sakın dokunma."</p>

  <p>Rincewind, söylenecek en yanlış şeyin bu olduğunu anladığında, Hrun İkiçiçek'i bir kenara itip Sandık'a uzanmıştı bile...</p>

  <p>... Sandık bacaklarını çıkarıp geri çekildi ve tehditkâr bir biçimde kapağını kaldırdı. Belirsiz ışıkta Rincewind, sıra sıra büyük, çamaşır suyuna yatırılmış kayın ağacı misali beyaz dişler gördüğünü sandı.</p>

  <p>"Hrun," dedi çabucak, "sana söylemem gereken bir şey var."</p>

  <p>Hrun şaşkın suratını ona çevirdi.</p>

  <p>"Ne?" dedi.</p>

  <p>"Sayılar konusunda. Bak, bilirsin, yediyle biri veya üçle beşi toplayınca, ya da ondan iki çıkarınca bir sayı bulursun. Buradayken söyleme bu sayıyı, belki hepimiz buradan canlı çıkabiliriz. Yoksa sadece ölü çıkarız."</p>

  <p>"Kim o?" dedi İkiçiçek. Elinde Sandık'ın derinlerinden çıkardığı bir kafesi tutuyordu. Kafes somurtan pembe kertenkelelerle dolu gibiydi.</p>

  <p>"Ben Hrun'um," dedi Hrun gururla. Sonra da Rincewind'e baktı.</p>

  <p>"Ne?" dedi.</p>

  <p>"Sakın söyleme, tamam mı?" dedi Rincewind.</p>

  <p>Hrun'un elindeki kılıca baktı. Renk olmaktan ziyade, bir renkler mezarlığı olan türden siyahtı ve kılıcın üzerinde çok süslü runik bir yazı vardı. Fakat en göze çarpan özelliği, etrafındaki hafif oktarin parıltısıydı. Kılıç da Rincewind'i fark etmiş olmalıydı, çünkü aniden cam üzerine sürtülen pençe sesi gibi bir sesle konuşmuştu.</p>

  <p>"Tuhaf," dedi. "Niye diyemiyor sekiz?"</p>

  <p>SEKİZ, Deriz, yeriz, dedi yankılar. Yerin altında derinlerden çok hafif gıcırtılar duyuldu.</p>

  <p>Yankılar yumuşadıkları halde, sönüp gitmeyi reddediyorlardı. Duvardan duvara, bir yandan diğer yana çarpıyorlar ve mor ışık da sesle eşzamanlı yanıp sönerek titreşiyordu.</p>

  <p>"Yaptın işte!" diye haykırdı Rincewind. "Sekiz dememelisin, demiştim sana!"</p>

  <p>Sustu, kendine şaşırmıştı. Fakat söz bir kere ağızdan kaçmış ve genel yankılanmadaki meslektaşlarına katılmıştı.</p>

  <p>Rincewind koşmak için döndü, ama hava aniden şeker tortusundan daha koyu bir hal almıştı. O ana kadar gördüklerinden daha büyük bir sihir yüklenmesi birikiyordu; ağrıtan bir yavaşlıkla hareket ettiğinde, uzuvlarından, aynı biçimlerde altın rengi kıvılcımlı izler kalıyordu.</p>

  <p>Arkasında, büyük sekizgen blok havaya yükselirken bir gümbürtü koptu, bir an bir ucu üzerinde havada asılı kaldı ve zemine indi.</p>

  <p>İnce, siyah bir şey çukurdan çıkıp ayak bileğinin etrafına dolandı. Tüm ağırlığıyla titreşen yassı taşların üzerine düşerken çığlığı bastı. Dokunaç Rincewind'i yerde sürüklemeye başladı.</p>

  <p>Sonra İkiçiçek önündeydi, ellerine uzanıyordu. Çaresizlikle minik adamın kollarını yakaladı ve birbirinin yüzüne bakarak uzandılar. Rincewind bu halde bile kaymaya devam ediyordu.</p>

  <p>"Seni ne tutuyor?" dedi güçlükle soluyarak.</p>

  <p>"Hi-hiçbir şey!" dedi İkiçiçek. "Ne oluyor?"</p>

  <p>"Bu çukura sürükleniyorum, ne sanmıştın?"</p>

  <p>"Ah, Rincewind, özür dilerim-"</p>

  <p><span class="t13">"Sen</span> özür diliyorsun-"</p>

  <p>Çınlayan testere sesini andıran bir gürültü oldu ve Rincewind'in bacaklarındaki basınç aniden durdu. Kafasını çevirdi ve kuyunun yanında çökmüş Hrun'un hızla kendisine gelen dokunaçları parçalayan kılıcı hayal meyal görülüyordu.</p>

  <p>İkiçiçek sihirbazın ayağa kalkmasına yardım etti ve ikisi sunak taşının dibine çömelip, çılgın bir şekilde aranan kollarla mücadele eden figürü seyretmeye koyuldular.</p>

  <p>"İşe yaramayacak," dedi Rincewind. "Gönderici, dokunaçları yaratabilir. Sen ne yapıyorsun?"</p>

  <p>İkiçiçek hararetli bir şekilde sakın kertenkelelerle dolu kafesi, bir üçayağın üzerine oturttuğu resim kutusuyla birleştiriyordu.</p>

  <p>"Bunun bir resmini çekmezsem olmaz," diye mırıldandı. "Harikulade! Beni duyabiliyor musun, cin?"</p>

  <p>Resim cini küçük kapağım açtı, bir an çukurun civarındaki manzaraya göz attı ve kutunun içinde kayboldu. Bacağına bir şey dokununca zıplayan Rincewind topuğunu hızla aranan bir dokunacın üzerine indirdi.</p>

  <p>"Haydi," dedi. "Toz olma zamanı." İkiçiçek'in kolunu kavradı, ama turist karşı koydu.</p>

  <p>"Kaçıp Hrun'u bu şeyle mi bırakalım?" dedi.</p>

  <p>Rincewind boş gözlerle baktı. "Neden olmasın?" dedi. "Onun işi bu."</p>

  <p>"Ama onu öldürecek!"</p>

  <p>"Daha kötüsü de olabilirdi," dedi Rincewind. "Ne?"</p>

  <p><span class="t13">"Biz</span> olabilirdik," diyen Rincewind mantıklı bir noktaya değindi. "Haydi!"</p>

  <p>İkiçiçek eliyle işaret etti. "Hey!" dedi. "Sandık'ımı yakalamış!"</p>

  <p>İkiçiçek, Rincewind kendisini engelleyemeden, çukurun etrafından koşup kutuya ulaştı. Yerde sürüklenmekte olan Sandık, kapağını etkisiz bir biçimde kendisini tutan dokunaca doğru açıp kapatıyordu. Minik adam öfke içinde dokunacı tekmelemeye başladı.</p>

  <p>Hrun'un etrafındaki arbededen fırlayan diğer bir dokunaç İkiçiçek'in beline dolanıp yakaladı. Daralmakta olan sarmalların ortasındaki Hrun zorlukla seçilen bir figür haline gelmişti. Rincewind dehşet içinde bakarken Kahraman'ın kılıcı elinden koparıldı ve duvara fırlatıldı.</p>

  <p>"Büyünü kullan!" diye haykırdı İkiçiçek.</p>

  <p>Rincewind kıpırdamadı. Çukurdan yükselmekte olan Şey'e bakıyordu. Devasa bir gözdü ve doğrudan Rincewind'e bakıyordu. Bir dokunaç belini sararken inildedi.</p>

  <p>Büyünün sözcükleri gırtlağında bir engelle karşılaşmadan yükseldiler. Ağzını rüyadaymışçasına açtı ve ilk barbarca heceye göre biçimlendirdi.</p>

  <p>Başka bir dokunaç kırbaç gibi fırlayıp boğazını sardı, Rincewind'i boğmaya başladı. Sendeleyen ve güçlükle nefes alan Rincewind yerde sürüklenmeye başladı.</p>

  <p>Havayı döven bir kol, hızla geçerken İkiçiçek'in üçayak üzerindeki resim kutusunu yakaladı. Atalarının çapulcu bir kaplanla karşılaşınca yerden bir taş kaptığı gibi, içgüdüyle resim kutusunu kapıp kaldırdı. Göz'e savuracak kadar bir mesafe bulabilirse...</p>

  <p>Göz, Rincewind'in önüne bütün evreni çıkardı. Rincewind, iradesinin elekten boşalan su gibi çekildiğini hissetti.</p>

  <p>Uyuşuk kertenkeleler, resim kutusunun üzerindeki kafeslerinde kıpırdandılar Rincewind'in önünde. Akıldışı bir biçimde, kafası kesilmek üzere olan bir adamın celladın sehpasındaki her çiziği ve lekeyi görmesi gibi Rincewind de kertenkelelerin çok büyük, mavimsi beyaz kuyrukları olduğunu gördü ve alarm veren bir tarzda nabız gibi attıklarını anladı.</p>

  <p>Göz'e doğru çekilirken dehşete kapılmış olan Rincewind kendini korumak için kutuyu kaldırdı ve aynı anda resim cininin şöyle dediğini duydu, "Nerdeyse tam kıvama geldiler, artık tutamayacağım onları. Herkes gülümsesin, lütfen."</p>

  <p>-öyle beyaz ve öyle parlak bir ışık patlaması oldu ki-</p>

  <p>-ışığa hiç benzemiyordu.</p>

  <p>Bel-Shamharoth çığlık attı, uzak ultrasonik sınırda başlayıp Rincewind'in bağırsaklarında bir yerde son bulan bir sesti. Dokunaçlar bir an sopalar gibi kaskatı kesildiler 've haşat olmuş Göz'ün önünde korumak üzere toplaşmadan önce çeşitli yüklerini odanın dört bir yanma savurdular. Bütün bu yığın çukura düştü ve bir an sonra büyük taş blok düzinelerce dokunaç tarafından kaldırılıp büyük bir gürültüyle yerine oturtuldu, geride bloğun kenarına sıkışan ve etrafı döven bir sürü dokunaç kaldı.</p>

  <p>Hrun yuvarlanarak yere indi ve bir duvara çarpıp ayak üstü düştü. Kılıcını buldu ve yöntem-li bir biçimde lanetli kolları doğramaya başladı. Rincewind yerde uzanmış, çıldırmamak için dikkatini yoğunlaştırıyordu. Boş, odunsu bir sese çevirdi kafasını.</p>

  <p>Sandık eğrilmiş kapağı üzerine inmişti. Şimdi öfkeyle sallanıyor ve minik bacaklarıyla havayı tekmeliyordu.</p>

  <p>Rincewind temkinli gözlerle İkiçiçek'i aradı.</p>

  <p>Minik adam eğri büğrü bir topaç halinde duvara dayalıydı, ama en azından inliyordu.</p>

  <p>Sihirbaz yerde kendini acı içinde toparladı ve fısıldadı, "Bu da neyin nesiydi?"</p>

  <p>"Niye o kadar parlaktılar?" diye mırıldandı İkiçiçek. "Tanrılar, kafam..."</p>

  <p>"Çok mu parlak?" dedi Rincewind. Zeminin öbür ucundaki resim kutusunun üzerindeki kafese baktı. Şimdi gözle görülür derecede zayıflamış olan kertenkeleler merakla kendisini izliyorlardı.</p>

  <p>"Semenderler," diye sızlandı İkiçiçek. "Resim fazla parlayacak, biliyorum. . "</p>

  <p>"Semender mi onlar?" dedi Rincewind inanmaz bir sesle.</p>

  <p>"Tabii. Standart parça."</p>

  <p>Rincewind düşe kalka kutuya yürüdü ve yerden aldı. Daha önce semender görmüştü kuşkusuz, ama onlar küçük türdendi. Görünmez Üniversite'nin kilerlerindeki nadirbiyoloji müzesindeki bir turşu kavanozunda, suyun içindeydiler, çünkü Çember Deniz civarında canlı semenderlerin soyu tükenmişti.</p>

  <p>Semenderler hakkında bildiği az buçuk şeyi anımsamaya çalıştı. Sihirli yaratıklardı. Ağızları yoktu çünkü tümüyle, diskdünyanın güneş ışığında bulunan ve derileriyle soğurdukları, oktarin dalgaboyunun besleyici özelliğine dayalı olarak yaşamlarını sürdürürlerdi. Tabii güneş ışığının geri kalanını da soğururlar ve normal biçimde dışarı atılana dek özel bir kesecikte saklarlardı. Diskdünya semenderlerinin yaşadığı bir çöl, geceleyin gerçek bir deniz fenerine dönüşürdü.</p>

  <p>Rincewind semenderleri yere koydu ve ciddi bir edayla başını salladı. Bu büyülü yerdeki bütün oktarin ışığıyla kendilerini tıka basa doyurmuşlar, sonrasını da doğa tamamlamıştı.</p>

  <p>Resim kutusu üçayağı üzerinde yampiri yampiri uzaklaştı. Rincewind bir tekme nişanladı, fakat ıskaladı. Akıllı armut ağacından nefret etmeye başlıyordu.</p>

  <p>Küçük bir şey yanağını ısırdı. Rahatsız bir biçimde eliyle uzaklaştırdı.</p>

  <p>Ani bir gıcırdama sesi duyunca etrafına bakındı ve ipek kesen oyma bıçağı gibi bir ses, "Bu hiç de yakışık almıyor," dedi.</p>

  <p>"Kaba çeneni," dedi Hrun. Sunağın üstünü kanırtmak için Kring'i kullanıyordu. Kafasını kaldırarak Rincewind'e sırıttı. Rincewind, bu gerili gaga biçimindeki yüz buruşturmanın bir sırıtış olmasını ümit etti.</p>

  <p>"Kudretli sihir," dedi barbar, bir yandan da but büyüklüğündeki bir elinin var gücüyle, serzenişte bulunan kılıca yükleniyordu. "Şimdi hazineyi paylaşıyoruz, ha?"</p>

  <p>Rincewind küçük ve sert bir şey kulağına çarpınca homurdandı. Zorlukla hissedilen bir hava akımı vardı.</p>

  <p>"Orda hazine olduğunu nerden biliyorsun?" dedi.</p>

  <p>Hrun yaylandı ve parmaklarını taşın altına geçirmeyi başardı. "Yaban elması ağacının altında yaban elması bulunur," dedi. "Sunakların altında da hazine bulunur. Mantık."</p>

  <p>Dişlerim sıktı. Taş yukarı yaylandı ve bütün ağırlığıyla yere indi.</p>

  <p>Bu kez bir şey Rincewind'in eline ağır bir şekilde çarptı. Elini pençe gibi havaya savurdu ve yakaladığı şeye baktı. Beş-artı-üç kenarı olan bir taştı. Başım kaldırıp tavana baktı. Tavanın böyle sarkması normal miydi? Hrun, kutsallığı çiğnenmiş sunaktan ufalanan deri örtüyü çekerken bir ezgi mırıldanıyordu.</p>

  <p>Hava cızırdadı, menevişlendi ve vırıldadı. Cisimsiz eller sihirbazın cüppesini kavrayıp mavi ve yeşil kıvılcımlı anaforlarla uçurdular. Rincewind'in kafasının etrafında yarı oluşmuş ruhlar, rüzgârla sürüklenirken uludular ve abuk sabuk sesler çıkardılar.</p>

  <p>Bir elini kaldırmayı denedi. Kuvvetlenen sihirli rüzgâr kükreyip geçerken eli, bir anda, parıldayan bir oktarin haleyle çevrildi. Kasırga, bir toz zerresini bile kımıldatmadan hızla odayı geçti, fakat neredeyse Rincewind'in göz kapaklarım tersyüz edecekti. Tünelleri çığlıklar atarak geçti, ölüm-habercisi-peri-ağlayışı, delicesine bir taştan diğerine çarpıyordu.</p>

  <p>Yıldız kasırgasının dişlerinde iki büklüm olan İkiçiçek yalpalayarak doğruldu.</p>

  <p>"Bu da nedir böyle?" diye bağırdı.</p>

  <p>Rincewind yarı döndü. Uluyan rüzgâr kendisini anında yakaladı, neredeyse tepe taklak edecekti. Hızlı hava akımında dönen Fesatperi anaforları, ayaklarını zorluyordu.</p>

  <p>Hrun'un kolu bir hamlede yakaladı Rincewind'i. Bir an sonra da o ve İkiçiçek harabeye dönmüş sunağın himayesine sürüklenmiş, soluklanmaya çalışarak yerde yatıyorlardı. Yanı başlarında konuşan kılıç Kring kıvılcımlar saçıyordu, kılıcın sihirli alanı fırtına tarafından yüz kat büyütülmüştü.</p>

  <p>"Sıkı tutun!" diye bağırdı Rincewind.</p>

  <p>"Rüzgâr!" diye haykırdı İkiçiçek. "Nereden geliyor? Nereye esiyor?" Rincewind'in sırf dehşet kaplı yüzüne bakınca, taşları iki kat sıkı kavradı.</p>

  <p>"Lanetlendik," diye ağzının içinde geveledi Rincewind. Çatı, üzerlerinde çatırdayıp oynuyordu. "Gölgeler nereden gelir? İşte rüzgâr oraya esiyor!"</p>

  <p>Sihirbazın da bildiği üzere, aslında olan şey şuydu: Bel-Shamharoth'un harap olmuş ruhu derin yeryüzü katlarını geçerek batarken, karanlık ruhu kayalardan emilerek sökülüyor ve diskdünyanın en güvenilir rahiplerine bakılacak olursa, hem yerin altında hem de Başka Bir Yer'de olan bir bölgeye götürülüyordu. Sonuç olarak, tapmağı, utanç dolu binlerce yıldır bu yerin yakınına dahi uğramayan Zaman'ın yıkımına terk ediliyordu. Şimdi, bütün o taşmak üzere olan saniyelerin birikmiş ağırlığı, bir anda serbest bırakılmış, ağır bir biçimde, gevşemiş taşların üzerine yükleniyordu.</p>

  <p>Hrun başını kaldırıp büyüyen çatlaklara baktı ve derin bir nefes aldı. Sonra da iki parmağını ağzına götürüp ıslık çaldı.</p>

  <p>Tuhaftır ki bu gerçek ses, büyük sekizgen bloğun ortasında oluşan ve büyüyen yıldız girdabının sahte sesinin üzerinde daha bir kuvvetli çınladı. Ardından, garip bir şekilde zıplayan garip kemiklerin sesine benzediğini düşündüğü, boş bir yankı duyuldu. Sonra da hiç tuhaflık alameti olmayan bir ses duyuldu. Boş toynak sesleriydi.</p>

  <p>Hrun'un savaş atı gıcırdayan bir kemeri tırıs geçti ve sahibinin yanı başında yelesi fırtınadan uçuşarak şaha kalktı. Barbar ayağa kalktı ve hazine torbalarını eyere asılı bir heybeye fırlattı, ardından kendini hayvanın sırtına attı. Eğilerek İkiçiçek'i ense kökünden yakalayıp eyer kaltağı boyunca çekti. At kendi etrafında dönerken, Rincewind riskli bir sıçrayışla Hrun'un arkasına yerleşti, Hrun bu duruma itiraz etmedi.</p>

  <p>At, ani kayan döküntülerden sıçrayarak ve basınçtan gerilen çatıdan gök gürültüsüyle inen dev kayaları yanlamasına sıyırarak, tüneller boyunca emin adımlarla ilerledi. Sıkı bir şekilde tutunan Rincewind arkalarına baktı.</p>

  <p>Tevekkeli değil, at bu kadar hızlı gidiyordu. Hemen yakında, büyük, azametli bir sandık ve üç ayağı üzerinde tehlikeli bir biçimde ok gibi ilerleyen resim kutusu, titreşen mor ışığın içinden son hızla arkalarından geliyordu. Akıllı armut ağacının sahibini nerde olursa olsun takip etme yeteneği o kadar büyüktü ki, ölmüş imparatorların mezar eşyaları geleneksel olarak ondan yapılırdı...</p>

  <p>Sekizgen kemer sonunda dayanamayıp kaldırım taşlarında un ufak olmadan bir an önce dış havaya ulaştılar.</p>

  <p>Güneş yükseliyordu. Tapınak kendi içine çökerken arkalarında bir toz sütunu yükseldi, ama arkalarına bakmadılar. Yazık olmuştu, çünkü İkiçiçek diskdünya standartlarına göre bile alışılmadık olan resimler yakalayabilirdi.</p>

  <p>Dumanı tüten yıkıntılarda hareket vardı. Yeşil bir hah dokuyor gibiydiler. Sonra döne döne bir meşe ağacı çıktı ortaya, patlayan yeşil bir füze gibi dallanıyordu ve daha yaşlı dallarının uçlarının kıpırtısı durmamıştı ki, hatırı sayılır bir koruluğun ortasında kalmıştı. Bir kayın ağacı, mantar misali bitti, olgunlaştı, çürüdü ve yeni filizlenen yavrularının ortasında bir kav tozu bulutunun içinde çöktü. Tapınak daha şimdiden yarı gömülmüş yosunlu bir taş yığınına dönüşmüştü.</p>

  <p>Fakat daha işin başından gırtlağa saldırmış olan Zaman, şimdi de işi tamamlamaya koyuluyordu. Çürüyen sihirle baskın entropi arasındaki kaynayan ara yüzey, tepeden aşağı doğru kükredi ve dörtnala giden atı solladı. Atın sırtındakiler, kendileri de Zaman'ın yaratıkları olduklarından, bunun farkına varmadılar. Fakat o, yüzyılların kırbacıyla büyülü ormanın üzerinde şakladı.</p>

  <p>"Etkileyici, değil mi?" dedi Rincewind'in dizleri yakınından bir ses. At tırıs adımla çürüyen ağaç ve düşen yaprakların pusunda ilerliyordu.</p>

  <p>Sesin ürkütücü, metalik bir tınısı vardı. Rincewind Kring'e, kılıca baktı. Kabzasının topuzuna kakılmış birkaç tane zümrüt vardı. Kendisini izledikleri izlenimine kapıldı.</p>

  <p>Ormanın kıyı yönündeki fundalıklı boş araziden, ağaçlarla Zaman arasındaki meydan savaşını izlediler, ki bunun sadece bir tek sonu olabilirdi. Molalarının temel uğraşına bir tür kabare olmuşu bu. Temel uğraşlarına gelince, o da temkinsizce Hrun'un ok menziline giren bir ayının büyük bir bölümünün tüketilmesi idi.</p>

  <p>Rincewind yağlı et parçasının üzerinden Hrun'u izliyordu. Kendini kahramanlık işine vermiş olan Hrun'un, ara sıra Ankh-Morpork'a uğrayıp şarapla kafayı çekerek âlem yapan Hrun'dan oldukça farklı olduğunu anladı. Kedi gibi temkinli, panter gibi çevik ve son derece rahattı.</p>

  <p>Ben Bel-Shamharoth'tan sağ çıktım, diye hatırlattı kendine Rincewind. Harikaydı.</p>

  <p>İkiçiçek, kahramanın tapınaktan çalınan hazineyi seçip ayıklamasına yardım ediyordu. Çoğu, nahoş mor taşlar kakılmış gümüşlerden ibaretti. Yığının büyük bir bölümünü örümcek, ahtapot ve merkezyöre bozkırlarının ağaçta yaşayan ahtarsiyerinin tasvirleri oluşturuyordu.</p>

  <p>Rincewind kulaklarını yanı başındaki kulak tırmalayıcı sese tıkamaya çalıştı. İşe yaramıyordu.</p>

  <p>"-sonra da sahibim Re'durat Paşası oldu ve Büyük Nef meydan savaşında önemli bir rol oynadım. Belki fark etmişsinizdir, ağzımın üçte ikisi boyunca uzanan çentiği işte orada aldım," diyordu Kring, uzun çimenlerin arasındaki geçici yuvasından. "Kâfirin biri oktiron bir boyunluk takmıştı, sportmenliğe hiç yakışmıyordu tabii ve şüphesiz ben o günlerde çok daha keskindim. Sahibim beni ipek mendilleri havada kesmek için kullanırdı ve- sizi sıkıyor muyum acaba?"</p>

  <p>"Hı? Yo, hayır, hayır, hiç değil. Hepsi çok ilginç," dedi, gözleri hâlâ Hrun'un üzerinde olan Rincewind. Ne kadar güvenilebilirdi ona? Burada, vahşi doğadaydılar, etraf ifrit kaynıyordu...</p>

  <p>"Kültürlü biri olduğunuzu anlamıştım," diye devam etti Kring. "Gerçekten ilginç insanlara öyle nadir rastlıyorum ki, ne kadar zaman geçerse geçsin. Gerçekten ne isterdim biliyor musunuz, üzerine asılı duracağım hoş bir şömine, şöyle güzel ve sakin bir yer. Bir keresinde bir gölün dibinde birkaç yüzyıl kalmıştım."</p>

  <p>"Eğlenceliydi herhalde," dedi Rincewind, kafası başka yerde.</p>

  <p>"Pek sayılmaz," dedi Kring.</p>

  <p>"Evet. sanırım değildir."</p>

  <p><span class="t13">"Gerçekte,</span> bir sabanın uç demiri olmak isterdim. Ne olduğunu bilmiyorum, ama anlamı olan bir yaşama benziyor."</p>

  <p>İkiçiçek aceleyle sihirbazın yanına geldi.</p>

  <p>"Aklıma müthiş bir şey geldi," diye mırıldandı.</p>

  <p>"Ya?" dedi Rincewind, bıkkın bir sesle. "Quirm'e giderken niye Hrun'u yanımıza almıyoruz?"</p>

  <p>İkiçiçek afallamış göründü. "Nasıl bildin?" dedi.</p>

  <p>"Düşüneceğin aklıma geliverdi," dedi Rincewind.</p>

  <p>Hrun gümüşleri terki heybelerine doldurmayı kesip cesaret veren bir şekilde onlara sırıttı. Sonra gözleri tekrar Sandık'a yöneldi.</p>

  <p>"Yanımızda olursa kim saldırabilir bize?" dedi İkiçiçek.</p>

  <p>Rincewind çenesini kaşıdı. "Hrun?" diye öneride bulundu.</p>

  <p>"Ama Tapınak'ta onun hayatını kurtardık!"</p>

  <p>"Eh, saldırmaktan kastın öldürmekse," dedi Rincewind, "Bunu yapacağını sanmıyorum. Öyle biri değil. Sadece bizi soyup sımsıkı bağlar ve kurtlara bırakır, tahminimce."</p>

  <p>"Aaa, yapma canım."</p>

  <p>"Bak, gerçek hayat bu," diye atıldı Rincewind. "Yani, burda durmuş altın dolu bir kutuyla etrafta dolanıyorsun, sence aklı olan, bir parça koparmak için atılmaz mı?" Kafasından, ben olsam yapardım, diye geçirdi -eğer Sandık'ın kurcalayan parmaklara ne yaptığını görmemiş olsaydım...</p>

  <p>Sonra cevap birden aklına geldi. Hrun'dan resim kutusuna çevirdi gözlerini. Semenderler kafeslerinde şekerleme yaparlarken, resim cini minicik bir küvette çamaşır yıkıyordu.</p>

  <p>"Aklıma bir şey geldi," dedi. "Şey, kahramanların gerçekte istediği nedir?"</p>

  <p>"Altın mı?" dedi İkiçiçek.</p>

  <p>"Hayır, <span class="t13">gerçekten</span> istedikleri."</p>

  <p>İkiçiçek kaşlarını çattı. "Pek anlayamadım," dedi. Rincewind resim kutusunu yerden aldı.</p>

  <p>"Hrun," dedi. "Buraya gelsene biraz."</p>

  <p>Günler huzurlu geçiyordu. Doğru, küçük bir grup köprü ifriti bir keresinde onları tuzağa düşürmeye çalışmıştı ve bir grup eşkıya bir gece neredeyse faka bastırıyordu onları (fakat aptalca davranıp, önce uyuyanları katletmek yerine Sandık'ı incelemeye çalışmışlardı). Hrun iki olay için de çifte tarife istedi ve aldı.</p>

  <p>"Eğer bize bir şey olursa," dedi Rincewind, "o zaman sihirli kutuyu çalıştıracak kimse kalmaz. Hrun'un başka resmi olmaz, anladın mı?"</p>

  <p>Hrun başıyla onayladı, gözleri en son resme sabitlenmişti. Bir ayağı öldürülmüş bir ifrit yığınının üzerinde, kahramanca poz veren Hrun'u gösteriyordu.</p>

  <p>"Sen, ben ve minik arkadaş İki Çiçekler, hepimiz iyi anlaşıyoruz, temam mı?" dedi. "Yarın, cepheden daha iyi bir poz alabilir miyiz, temam mı?"</p>

  <p>Resmi özenle ifrit derisine sardı ve heybenin içine, diğerlerinin yanına istifledi.</p>

  <p>"İşe yarıyor galiba," dedi İkiçiçek hayran hayran. Hrun yolu kolaçan etmek için at üzerinde ilerledi.</p>

  <p>"Elbette," dedi Rincewind. "Kahramanların en çok sevdiği şey, kendileridir."</p>

  <p>"Biliyor musun, resim kutusunu kullanmakta ustalaşıyorsun."</p>

  <p>"Hım."</p>

  <p>"Onun için belki bunu almak istersin." İkiçiçek bir resim uzattı.</p>

  <p>"Nedir bu?" dedi Rincewind.</p>

  <p>"Aa, sadece tapınakta çektiğin resim."</p>

  <p>Rincewind dehşet içinde bakakaldı. Resimde, birkaç dokunacın çerçevelediği yuvarlak, nasırlı, iksir lekeli ve odaklanmamış büyük bir başparmak duruyordu.</p>

  <p>"İşte hayatımın hikâyesi bu," dedi yorgun bir sesle.</p>

  <p>"Siz kazandınız," dedi Kader, ruh yığınını masanın diğer ucuna iterken. Bir araya toplanmış tanrılar rahatladılar. "Başka oyunlar olacak," diye ekledi.</p>

  <p>Leydi, evrendeki delikleri andıran iki göze gülümsedi.</p>

  <p>Sonra da geriye harap olmuş ormanlar ve meltemin önünde sürüklenen ufuktaki bir toz bulutundan başka bir şey kalmadı. Bir de oyuk ve yosunlu bir mil taşına oturmuş, siyah ve pejmürde bir figür. Haksız yere üstüne gelinen birinin havası vardı. O, korku içinde beklenir ve kendisinden korkulurdu, fakat yine de yoksulların tek dostu ve ölümcül yaraların en iyi doktoruydu.</p>

  <p>Tamamen gözsüz olmasına rağmen Rincewind'in gözden kayboluşunu izledi. Eğer yüzünü bir parça hareket ettirebiliyor olsaydı, kaşlarını çatardı. Ölüm, her zaman son derece meşgul olmasına rağmen, şimdi bir hobisi olduğuna karar vermişti. Sihirbazda, kendisini ölçüsüz bir şekilde usandıran bir şey vardı. Bir kere, randevularına gelmiyordu.</p>

  <p>SENİ YİNE DE ENSELEYECEĞİM, ENAYİ, dedi Ölüm, kurşun lahit kapaklarının çarpışı gibi bir sesle, GÖR BAKALIM ENSELEMİYOR MUYUM.</p>

  <p>&nbsp;</p>
</body>
</html>
