<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-18">Almanya  </p>
			<p class="ilk ParaOverride-3">Almanya’da güneşli günlerin öğle saatlerinde yazı anımsattığı bir sonbahar var. Hiç kuşkusuz sinema ve tiyatro dönemi başladı, bitmemişti zaten. Tiyatro, sinema, opera, konser, burada istenilenden çok... önemli olan isteyenleri, izleyicileri bulmak. İzleyici bulmakta da en çok sinemalar güçlük çekiyor.  </p>
			<p class="_0">  </p>
			<p class="ilk ParaOverride-3">1981 yılı bütçesi, aldığı ek ödentilerle 30 milyon DM’ye yaklaşan ünlü Schaubühne Tiyatrosu, Kurfürstendamm üzerindeki yeni salonlarında De Filippo’nun <span class="CharOverride-10">Ohio İmpromptu</span>’sünü, Shakespeare’in <span class="CharOverride-10">Romeo ve Juliet</span>’ini, Beckett’in <span class="CharOverride-10">Mercier ve Camier</span> adlı oyununu sunuyor ve ünlü Alman yazarı Botho Strauss’un kendi toplumunun kişisel çıkmazlarını anlattığı <span class="CharOverride-10">Kalldewey</span>, <span class="CharOverride-10">Farce</span> oyunlarıyla etkinliğini sürdürüyor. Bu tiyatronun Türk seyirciler için düzenlediği programda da şimdilerde <span class="CharOverride-10">Sünnet</span> adlı bir çocuk oyunu var. 82/83 dönemi için tasarlanan oyunlar da şunlar: Ostrowski: <span class="CharOverride-10">Orman</span>; Shakespeare: <span class="CharOverride-10">Hamlet</span>; Genet: <span class="CharOverride-10">Zenciler</span>. Diğer önemli sahnelere değinirsek: Renaissance: <span class="CharOverride-10">Genç Werther’in Acıları</span>, Goethe; <span class="CharOverride-10">Sevgi Oyunları</span>, Arthur Schnitzler. Schiller: <span class="CharOverride-10">Amadeus</span>, P. Schäffer; <span class="CharOverride-10">Othello</span>, Shakespeare; Schlosspark: <span class="CharOverride-10">Coşkunlar</span> (<span class="CharOverride-10">Die Schwärmer</span>) Robert Musil.  </p>
			<p class="_0">  </p>
			<p class="ilk ParaOverride-3"><span class="CharOverride-10">Theater Heute</span> dergisi, tiyatronun sorunları ile ilgili bir soruşturma yapıp  tiyatroda çalışanlara sorular yöneltmiş. “Tiyatronun umudu, beklentisi, korkunuz.” Berlinli ünlü tiyatro oyuncusu Bernhard Minetti’nin kısa yanıtları çok ilginç: “Sevinçler ve öfkeler geride kaldı. Umutlar ve korkular gelecekte, önümüzde. İnsanın soluğu kesiliyor dünyada olup biten savaşlar karşısında. Gene de umut denen ecinli duygu üstün geliyor. Tiyatro daha yaşıyor. Thomas Bernhard, Heiner Müller, Handke Strauss yazıyor, biz oynuyoruz.”  </p>
			<p class="paragraf ParaOverride-6"><span class="CharOverride-9">Bochum Schauspielhaus, Claus Peymann’ın sahne düzenlemesi ile Kleist’ın </span><span class="CharOverride-11">Hermann Savaşı</span><span class="CharOverride-9">, Shakespeare’in </span><span class="CharOverride-11">Kış Masalı</span><span class="CharOverride-9"> adlı oyunları yanı sıra, aynı tiyatroda reji asistanı olarak çalışan Emine Sevgi Özdamar’ın, yabancı işçi sorunlarını irdeleyen </span><span class="CharOverride-11">Almanya’da Karagöz</span><span class="CharOverride-9"> (</span><span class="CharOverride-11">Karagöz in Germania</span><span class="CharOverride-9">) adlı oyununu da programına almış.  </span></p>
			<p class="paragraf ParaOverride-6"><span class="CharOverride-9">Önemli tiyatro olaylarından biri de ünlü İngiliz film yönetmeni Joseph Losey’in Köln Tiyatrosu’nda sahneleyeceği Brecht’in </span><span class="CharOverride-11">Galilei</span><span class="CharOverride-9"> adlı oyunu olacak. Losey, henüz sinemaya geçmeden aynı oyunu 1947 yılında Kaliforniya’da sahnelemiş. Öteki büyük kentlerde şu oyunlar göze çarpıyor: Düsseldorf: Shakspeare, </span><span class="CharOverride-11">Venedik</span><span class="CharOverride-9"> </span><span class="CharOverride-11">Taciri</span><span class="CharOverride-9">; Frankfurt: Goldoni, </span><span class="CharOverride-11">Mirandolina</span><span class="CharOverride-9">; Frankfurt: Shakespeare, </span><span class="CharOverride-11">Kral II. Richard</span><span class="CharOverride-9">; Oda Tiyatrosu’nda: Peter Weiss, </span><span class="CharOverride-11">Bay Mockinpott Acılarından Nasıl Kurtarıldı</span><span class="CharOverride-9">; Hamburg: Schiller, </span><span class="CharOverride-11">Maria Stuart</span><span class="CharOverride-9">; Kiel: Brecht, </span><span class="CharOverride-11">Cesaret Ana ve Çocukları</span><span class="CharOverride-9">; Münih: Ostrowski, </span><span class="CharOverride-11">Orman</span><span class="CharOverride-9">; Hennel, </span><span class="CharOverride-11">Maria Magdalena</span><span class="CharOverride-9">.  </span></p>
			<p class="paragraf ParaOverride-6"><span class="CharOverride-9">Tiyatro programlarına genel olarak bakıldığında Goethe yılı olması nedeniyle Alman klasikleri içinde Goethe’nin büyük yer tuttuğu, ama her kentte de bir Shakespeare sahnelemesinin yer aldığı, bu iki büyüğü, Alman klasiklerinin ve dünya klasiklerinin izlediği, çağdaş Alman tiyatro yazarlarına da önemli yer verildiği, ancak Brecht ve Peter Weiss gibi politik içeriği ağır basan yazarların en dar kapsamda sahnelendikleri dikkat çekiyor.  </span></p>
			<p class="paragraf ParaOverride-6"><span class="CharOverride-9">Almanya’daki sinema olaylarının başında, Rainer Werner Fassbinder’in son filmi </span><span class="CharOverride-11">Querelle</span><span class="CharOverride-9"> geliyor. Fassbinder’in bu filmin çekimini bitirdiği günlerde ölmesi, film çevresinde doğallıkla büyük bir olay yaratıyor. Fransız yazarı Jean Genet’nin 1947 yılında hapishanede yazdığı </span><span class="CharOverride-11">Querelle de Brest</span><span class="CharOverride-9"> adlı romanın senaryosunu gene Fassbinder kendine özgü öldürücü acelecilikle dört-beş günde yazmış. Brad Davis, Franco Nero, Jeanne Moreau’nun önemli rolleri paylaştıkları film, renkli, 106 dakika. Çekim sırasında yapılan bir konuşmada Fassbinder filmi için şu önemli sorunlara değiniyor:  </span></p>
			<p class="paragraf ParaOverride-6"><span class="CharOverride-9">“Genet’nin romanı şaşılacak bir mitoloji. Bu yabancı dünya, gene kendi yasaları ile, şaşılacak bir gerçekçiliğin mücadelesini getiriyor. Kitapta bir anlamda gücün, cinayetin, gammazlığın efsaneleştirilmesi söz konusu. Bu da filmin yanlış anlaşılmasına, zevksizlikle damgalanmasına ve faşist eğilimler taşımakla suçlanmasına yol açabilir. Bu nedenle arayı bulmak zorundayım. “Fassbinder hemen ardından da kendi şeytansı yaşamını belirleyen bir açıklama yapıyor: “Öyle insanlarla karşılaştım ki, öldürülmeyi kendi yaşamları için gereksinim sayıyorlardı...” Bizim dünyamızla bağdaşmayan bu karmaşık dünyanın karmaşık açıklamasıyla Fassbinder konusunu daha uzun bir yazıya bırakıyorum... Biz, yaşamayı gereksinim sayan insanlardanız.  </span></p>
			<p class="paragraf ParaOverride-6"><span class="CharOverride-9">Alman rejisörü Wim Wenders’in son Venedik Film Festivali ’nde büyük ödülü alan </span><span class="CharOverride-11">Der Stand der Dinge</span><span class="CharOverride-9"> (filme Türkçede belki </span><span class="CharOverride-11">Hal ve Gidiş</span><span class="CharOverride-9"> adı verilebilir) şu günlerde önemli kentlerde gösterilmeye başlanacak. Broşürde ilk sayfada filmi niteleyen bir cümle yer alıyor: “Ondan yalnızca bir öykü istediler. Yaşamını değil.” Gerçeklerin belgesel bir anlayışla sinemaya aktarıldığı bu film, 1981’de Portekiz ve Hollywood’da çekilmiş. Siyah-beyaz. “İnsan yaşamının yarı yolunda kendimi karanlık bir ormanda buldum ve sağdaki yol kaybolup gitmişti.” Senaryosuna Dante’nin 35 yaşında iken yazdığı </span><span class="CharOverride-11">İlahi Komedya</span><span class="CharOverride-9">’nın bu “cehennem” şarkısıyla başlayan Wim Wenders, filminde iki sorunu irdelemek istiyor: Nasıl yaşamalı? Öyküler yalnız öyküleri mi içerir? Patrick Bauchau, Paul Getty III, Sam Fuller’in önemli rolleri paylaştığı filmin senaryosunu Wim Wenders ve Robert Kramer yazmış.  </span></p>
			<p class="paragraf ParaOverride-6"><span class="CharOverride-9">Kadın rejisörler arasında son yıllarda adından en çok söz edilen von Trotta da dördüncü filmini bitirdi. Hanna Schygulla ve Angela Winkler’in entelektüel kadının bunalımlarını canlandırdıkları film, Berlin ve Mısır’da çekilmiş. Mısır’da Üçüncü Dünya ile karşılaşmak, öyküleri anlatılan kadınların kendi dünyalarının bunalımlarından sıyrılmalarına yardımcı oluyor.   </span></p>
			<p class="paragraf ParaOverride-6"><span class="CharOverride-9">Völker Schlöndorff’un son filmi Tolstoy’un ünlü romanının adını taşıyor: </span><span class="CharOverride-11">Savaş ve Barış</span><span class="CharOverride-9">. Ama Tolstoy’un romanıyla adı dışında, konusal bir bağlantısı yok. Belki de izleyici bir bağlantı çıkarabilir, çünkü belgesel çekilen bu film, atom savaşı  karşısında duyulan korkuyu konu ediniyor.  </span></p>
			<p class="paragraf ParaOverride-6"><span class="CharOverride-9">Per Wahlöö’nün </span><span class="CharOverride-11">31. Katta Cinayet</span><span class="CharOverride-9"> adlı romanından Wolf Gremm’in yaptığı </span><span class="CharOverride-11">Kamikaze 1989</span><span class="CharOverride-9"> filmi de, bu filmde Fassbinder ’in başrolü oynamasıyla dikkati çekiyor.  </span></p>
			<p class="paragraf ParaOverride-6"><span class="CharOverride-9">Alman sinemasına değinirken, Türk izleyicisinin tanıdığı adlara öncelikle değindim. Bunun dışında Syberberg’in, Wagner’in </span><span class="CharOverride-11">Parcifal</span><span class="CharOverride-9"> operasını perdeye yansıttığı, aynı adı taşıyan film, Werner Herzog’un geçen sezonun filmi, </span><span class="CharOverride-11">Fitzcarraldo </span><span class="CharOverride-9">sinemalarda sürüyor. Sezon başı gösterilen yabancı yapımların başında, Costa Gavras’ın </span><span class="CharOverride-11">Kayıp</span><span class="CharOverride-9">, Francis Ford Coppola’nın romantik aşk öyküsü </span><span class="CharOverride-11">Yürekli Biri</span><span class="CharOverride-9"> geliyor.  </span></p>
			<p class="paragraf ParaOverride-6"><span class="CharOverride-9">15 milyon dolara mal olan bir </span><span class="CharOverride-15">USA</span><span class="CharOverride-9"> yapımı; gene korku filmi: Steven Spielberg ve Tobe Hoopers’in </span><span class="CharOverride-11">Gürültünün Ruhu</span><span class="CharOverride-9">. Bu filmin yalnız görüntüleri 5 milyon dolara çıkmış.   </span></p>
			<p class="paragraf ParaOverride-6"><span class="CharOverride-9">Yaşadığımız dünyanın gerçek korkularını algılamak istemeyen kitleler, en çok bu tür filmleri izliyor. En büyük sinemalarda, her ülkede, aylarca. Sanırım saydığım filmler içinde Şişli sinemalarına da en önce </span><span class="CharOverride-11">Gürültünün Ruhu</span><span class="CharOverride-9"> gelir.  </span></p>
			<p class="paragraf ParaOverride-6"><span class="CharOverride-9">Küçük sinemalarda ölümleri dolayısıyla Ingrid Bergman, Grace Kelly gösterileri dikkati çekerken, Sinematek gibi kuruluşlarda da her zaman Visconti, Losey, Rossellini, gibi ustaların filmlerini görme olanağı var. Sinema tarihinin her döneminin her filmi, her ay Berlin’de gösteriliyor... Almanya’nın diğer belli başlı kentlerinde.  </span></p>
			<p class="paragraf ParaOverride-6"><span class="CharOverride-9">İsteyene istediği kadar sanat olayı. Atasözleri kullanmayı hiç sevmem ama, yazıyı böyle bir sözle bitirmemek mümkün değil: “Darısı Başımıza.”  </span></p>
			<p class="_0">  </p>
			<p class="paragraf ParaOverride-7"><span class="CharOverride-11">Milliyet Sanat</span><span class="CharOverride-9">, 15 Ekim 1982  </span></p>
		</div>
	</body>
</html>