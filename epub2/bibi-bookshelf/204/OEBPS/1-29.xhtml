<html xmlns="http://www.w3.org/1999/xhtml">
	<head>
		<title>1-29</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-27">2. Dünya Kültürleri Festivali Latin Amerika Yazarları ile Alman Yazarları Aynı Dili Konuşmuyor  </p>
			<p class="ilk ParaOverride-3">Afrika’dan sonra Latin Amerika ülkeleri kültürlerine ayrılan “İkinci Dünya Kültürleri Festivali”, Berlin’de 29 Mayıs’tan bu yana sürüyor. Resim sergileri, fotoğraf sergileri, Latin Amerika ’nın sosyal ve ekonomik yaşamını yansıtan sergiler, her ülkenin geleneksel ve dans müzikleri konserleri, her ülkenin tiyatrosu, sineması, video gösterileri, gene o denli geniş kapsamlı bir düzenleme içinde sunuluyor ki... insan istediklerini seçmekte güçlük çekiyor.  </p>
			<p class="paragraf ParaOverride-6"><span class="CharOverride-9">Festivalin ilk haftasında birçok Latin Amerikalı yazarı tanımak, onların yazınsal ürünlerini kendi dillerinde ve Almanca çevirilerinde dinlemek olanağı buldum. Latin Amerika insanının ve özellikle Latin Amerikalı yazarların dünyaya bakışları, edebiyat ve politikayı birleştirmeleri, davranışları, canlı ve insancıl tutumları Türk yazarlarına çok benziyor. Doğa, ezilmişlik, yoksulluk, baskı, sevgi gibi konuları içeren Latin Amerika şiirinin Türk şiiriyle de olağanüstü konusal beraberlikleri var.  </span></p>
			<p class="paragraf ParaOverride-6"><span class="CharOverride-9">Şenliğin ilk günlerinde öyküleri ve </span><span class="CharOverride-11">Pedro Paramo</span><span class="CharOverride-9"> adlı romanıyla on yıl kadar önce Türkçe okuduğumuz Juan Rulfo’yu tanıdım. Rulfo, çocukluğunda köylü halkının ezilmişliğini onlarla birlikte yaşayarak tanımış, Türkçeye de çevrilen iki kitabı dışında yazmamış. Ama bu iki kitap, onun yapıtını bütünlediğini tartışmasız kanıtlıyor. 1980 yılında ulusal bir ödül alan Rulfo için, ünlü yazar Marquez şöyle diyor: “</span><span class="CharOverride-11">Pedro Paramo</span><span class="CharOverride-9"> romanını ilk okuduğum akşam uyuyamadım. Uzun süredir böyle bir şok yaşamamıştım. Tıpkı on yıl önce yoksul öğrenci odamda Kafka’nın </span><span class="CharOverride-11">Değişim</span><span class="CharOverride-9">’ini okuduğum geceki şok gibi. Ertesi gün Rulfo’nun öykülerini okudum. Rulfo’nun yazınsal yapıtı ancak 300 sayfa, ama Sophokles gibi ölümsüz.”  </span></p>
			<p class="paragraf ParaOverride-6"><span class="CharOverride-9">Rulfo’nun 1940-1945 yılları arasında çektiği fotoğrafların da bir sergisi açıldı. Açılışta Rulfo’yu tanıdık. Çok zayıf, içedönük, alçakgönüllü, hemen hemen hiç konuşmak istemeyen bir insan. “Bu fotoğraflar Meksika’nın geçmişi” dedi açılış konuşmasında, “Fotoğrafları sinema ve yazarlık uğraşımdan önce çektim. Beğeni olarak. Ama diğer birçok beğenim gibi fotoğraf çekmekten de vazgeçtim. Sonunda her şeyden vazgeçip belki yalnız bir sirkte dolanıp duracağım.”  </span></p>
			<p class="paragraf ParaOverride-6"><span class="CharOverride-9">— Ülkenizin en güncel sorunu?  </span></p>
			<p class="paragraf ParaOverride-6"><span class="CharOverride-9">“Yoksulluk” diye yanıt verdi Rulfo. Fotoğrafları ile ilgili olarak da şu açıklamayı yaptı:  </span></p>
			<p class="paragraf ParaOverride-6"><span class="CharOverride-9">“Ülkemin yoksul insanları. Fotoğraflarda da göreceğiniz bir yöreden, 250 bin kişiyi nakledip o yere büyük bir tren istasyonu inşa etmek istiyorlardı. Fotoğrafların etkisiyle bu yoksul insanların sorunu gündeme geldi. Onları nakledecek yer bulamadıklarından, projenin yerini değiştirdiler...”  </span></p>
			<p class="paragraf ParaOverride-6"><span class="CharOverride-9">Yoksulluk, doğa, yalnızlık, yaşamın güçlüğü... Yer yer Ara Güler’in Anadolu fotoğraflarını anımsatan bu fotoğraflar, suskun bir yazarın dünyasını bütünlememde büyük bir etken oldu.  </span></p>
			<p class="paragraf ParaOverride-6"><span class="CharOverride-9">“Bu yoksulluğu yaşayan milyonlarca insan var yeryüzünde” sözü yazarın çok az açıklamalarından biriydi.  </span></p>
			<p class="_0">  </p>
			<p class="ilk ParaOverride-3">Gerçekten tüm Latin Amerikalı yazarlar, ülkelerinin sorunları, yoksulluğu, baskısı, çeşitli halkların kendi dillerini okuyup yazamamaları, akan kan, Avrupa’nın baskısı, <span class="CharOverride-14">ABD</span>’nin baskısı altında müthiş bilinçli, başkaldırıcı tutumlarıyla gerçek bir direnç ve dayanışmanın bilincini sundular. İçlerinde politik konuşmalara girmek istemeyen ünlü bir yazar vardı: Octavio Paz.  </p>
			<p class="paragraf ParaOverride-6"><span class="CharOverride-9">Octavio Paz şiirlerini İspanyolca okudu. Almanca çevirileri çevirmen Vogelsang ve Alman ozanı Peter Hamm sundular. 33 derece sıcağa karşın, edebiyat matineleri, 600 kişilik salonu doldurdu. Paz’ın okuduğu şiirler içinde en çok “Köy” şiirini sevdim. Vogelsang’ın Almanca çevirisinden, bu kısa şiiri Türkçeye aktarmak istiyorum:  </span></p>
			<p class="_0">  </p>
			<p class="paragraf ParaOverride-6"><span class="CharOverride-9">Taşlar zaman   </span></p>
			<p class="paragraf ParaOverride-9"><span class="CharOverride-9">Rüzgâr  </span></p>
			<p class="paragraf ParaOverride-6"><span class="CharOverride-9">Rüzgârdan yüzyıllar  </span></p>
			<p class="paragraf ParaOverride-9"><span class="CharOverride-9">Ağaçlar zaman  </span></p>
			<p class="paragraf ParaOverride-6"><span class="CharOverride-9">İnsanlar taş  </span></p>
			<p class="paragraf ParaOverride-9"><span class="CharOverride-9">Rüzgâr  </span></p>
			<p class="paragraf ParaOverride-6"><span class="CharOverride-9">Kendi içine doğru esiyor  </span></p>
			<p class="paragraf ParaOverride-9"><span class="CharOverride-9">Ve taş günün içine gömülüyor  </span></p>
			<p class="paragraf ParaOverride-6"><span class="CharOverride-9">Su yok  </span></p>
			<p class="paragraf ParaOverride-9"><span class="CharOverride-9">Ama gülümseyen gözler var  </span></p>
			<p class="_0">  </p>
			<p class="ilk ParaOverride-3">Şiirlerin okunmasından sonra, soruları Peter Hamm yöneltti. Bu edebiyat matinelerinde izleyicilerin soru yöneltmeleri ancak sonradan gerçekleşebildi. Başlangıçta yöneticiler her türlü politik tartışmayı engellemek ister gibi bir tutum içindeydiler.  </p>
			<p class="paragraf ParaOverride-6"><span class="CharOverride-18">Peter Hamm:</span><span class="CharOverride-9"> Şiiriniz tüm dünyadan kaynaklanıyor. Ama Meksika’nın etkisini tanımlayabilir misiniz?  </span></p>
			<p class="paragraf ParaOverride-6"><span class="CharOverride-18">Paz:</span><span class="CharOverride-9"> Sorunun yanıtı şiirlerin kendisi. Çevre şiir için çok önemli. Tüm Latin Amerika ülkelerinde olduğu gibi, Meksika’ da da sanat, Avrupa’daki büyük akımlardan sonra keşfedildi. Romantizm, sürrealizm gibi. Bana Meksika’yı tanıtan, bana Meksika’nın yolunu açan “gerçeküstücülük akımı”dır. Dış etkenler olmasa, ülkemi algılayamaz, keşfedemezdim...  </span></p>
			<p class="paragraf ParaOverride-6"><span class="CharOverride-9">Çağdaş şiir, gündelik dil ile yazılan bir şiir değil. Şiirsel dil ile konuşma dilinin karşılıklı olarak birbirini etkilemesi gerekir.  </span></p>
			<p class="paragraf ParaOverride-6"><span class="CharOverride-9">Büyük şiir yazmak çok güç iş. Ben ilkin geleneksel şiir ölçülerinde şiir yazdım, sonraları düzyazıya yaklaştım şiirlerimde.  </span></p>
			<p class="paragraf ParaOverride-6"><span class="CharOverride-9">Bence şiir için, Eliot’ın söylediği çok geçerli: “Şiiri şiir yapan ritimdir.” Ben şiirimde bazı Meksika halklarının dilini yansıtmaya çalıştım. Şiir dili, arı bir dil değildir, simgesel bir dildir.   </span></p>
			<p class="_0">  </p>
			<p class="ilk ParaOverride-3">“Karayib ve Orta Amerika - Edebiyat ve Angajman” konulu oturumda, yazar Juan Bosch şöyle konuştu:  </p>
			<p class="paragraf ParaOverride-6"><span class="CharOverride-9">“Orta Amerika beş cumhuriyet ve Guatemala Krallığı ’ndan oluşur. Karayib Denizi ucunda Küba Adası yer alır. Burası çok zengin bir yöredir. Şeker, buğday, petrol, altın, inci, kahve, kakao, değerli taşlar vb zenginlikleri saymakla bitmez. O denli zengin olduğu için, o denli acıya boğulmuş bir yöredir. Bu yöre hem Avrupa’nın en önemli ülkeleri hem de </span><span class="CharOverride-15">ABD</span><span class="CharOverride-9">’nin baskısı altındadır. 1629’da başlayan İngiliz baskısını diğer Avrupa ülkeleri izlemiş, bugün yerini </span><span class="CharOverride-15">ABD</span><span class="CharOverride-9"> baskısına bırakmıştır. Bugün bütün Orta Amerika politik baskı altındadır. Küba Devleti de.  </span></p>
			<p class="paragraf ParaOverride-6"><span class="CharOverride-9">Politik ve sınıfsal savaş derinleştikçe, bunun edebiyat, dans, resim sanatlarına yansıması o denli derin olmaktadır. Marquez bu önemli mücadelenin yetiştirdiği sanatçılardan biridir. Resim, dans ve diğer sanat dallarında birçok ad sıralamak olasıdır.”  </span></p>
			<p class="paragraf ParaOverride-6"><span class="CharOverride-9">Portorikolu yazar Luis Rafael Sanchez de şunları söyledi: “Her yurtdışına çıkışımda, pasaportuma </span><span class="CharOverride-15">ABD</span><span class="CharOverride-9"> vatandaşı yazılıyor. Ancak, </span><span class="CharOverride-15">ABD</span><span class="CharOverride-9">’li biri olarak kabul ediliyorum. Bu olgu, benim gibi tüm Portorikolu insanların içindeki ABD nefretini büyütüyor. Portoriko’da insanlar arasında iki eğilim var: Birincisi Kuzey Amerikalı olmak isteyenler, ikincisi Portorikolu olmak isteyenler.  </span></p>
			<p class="paragraf ParaOverride-6"><span class="CharOverride-9">Benim ülkemin edebiyatı da ezilmiş bir ülkenin edebiyatıdır. Saldırganlık, vur-kır, baba kanının dökülmesi, çatal bıçakla gözlerin yerinden oyulması bu edebiyatın konularıdır. Ülkenin insanının düşleri, ülkenin içinde bulunduğu çelişkiler. Gelenek ve örflere karşı bir direniş, belli bir mizah, hoş görmeyen, ama gene de alayla yetinen bir mizah genel çizgileridir edebiyatımızın.”  </span></p>
			<p class="paragraf ParaOverride-6"><span class="CharOverride-9">El Salvadorlu ve yurtdışında yaşayan kadın yazar Claribel Alegria da, ülkesinde otuz bin köylü öldürüldüğünde 7 yaşında olduğunu, bu acı günlerin yaşamını belirlediğini ve güç politik aşamalardan geçmekte olduklarını vurgularken, “Benim ülkemde gerçeğin kendisi, edebiyatı da, sanatı da aşar” dedi.  </span></p>
			<p class="paragraf ParaOverride-6"><span class="CharOverride-9">Guatemalalı yazar Arturo Arias, ülkesinin giderek yoksullaşan bir ülke olduğunu, 7,5 milyon nüfusun 22 etnik gruptan oluştuğunu, resmi dilin İspanyolca olduğunu halkın büyük bir kesiminin okuma yazma bilmediğini, çalışacak yaşta olanların yüzde 34’ünün işsiz olduğunu, işlenen topraklardan hemen tümünün nüfusun yüzde 2’sinin elinde olduğunu, halkın yüzde 80’inin yetersiz beslendiğini, her gün ortalama 50 kişinin kayıp olduğunu, gripten bile ölenler olduğunu söylerken, ülkeden mal ihraç edenlerin de paralarını Avrupa ve </span><span class="CharOverride-15">ABD</span><span class="CharOverride-9">’de bırakıp, ülke kalkınmasına hiçbir katkıda bulunmadıklarını vurguladı. Bir yazar için en acı gerçekleri dile getirdi:</span><span class="CharOverride-9">  </span></p>
			<p class="paragraf ParaOverride-6"><span class="CharOverride-9">“Halkın yüzde 54’ü okuma yazma bilmiyor ve ülkemde bir tek yayınevi yok! Okuma yazma bilenler de, ilk eğitimin üçüncü sınıf düzeyinde! Bir şey yazsanız okuyup anlayabilecek yok! Düşünen insan, istenmez benim ülkemde. 67 yaşında bir ünlü şairimiz vardı. O ileri yaşında bile öldürüldü! Ülkemde kesin bir sessizlik egemen!”  </span></p>
			<p class="paragraf ParaOverride-6"><span class="CharOverride-9">Bu oturum, tüm yazarların politik bildirileriyle sürdü. Tüm edebiyat günlerini izleyenler arasında Latin Amerikalı konuklar da büyük bir orandaydı.  </span></p>
			<p class="paragraf ParaOverride-6"><span class="CharOverride-9">Ancak en az 160 bin Türk nüfusun yaşadığı Berlin kentinde, bu edebiyat etkinliklerinde bir tek tanıdık Türk çehre görmemek, Türk azınlığın kültür etkinliklerinde bile ne denli kendi içine dönük olması konusunda beni yine umutsuzluğa uğrattı.  </span></p>
			<p class="paragraf ParaOverride-6"><span class="CharOverride-9">Şiir gününde, ozanlar gene kendi dillerinde şiirlerini okudular. Almanca çevirileri Curt Meyer Clason ve gene çevirmen Anna Jonas sundular. 1923 doğumlu, Nikaragua 1940 kuşağı önderi Ernesto Mejia Sanchez’in duyarlı bir şiiri var. Kadın ozan Claribel Alegria kolay bir şiirin sözcüsü.  </span></p>
			<p class="paragraf ParaOverride-6"><span class="CharOverride-9">Bolivyalı ozan Pedro Shimose, 1971’de, İspanya’da sürgünde yazdığı özlemi, acıyı, ölümü, sürgünün getirdiği yıkılmışlığı anlatan, Bolivya’yı </span><span class="CharOverride-15">ABD</span><span class="CharOverride-9">’nin kül kedisi olarak nitelendirdiği, </span><span class="CharOverride-15">ABD</span><span class="CharOverride-9">’yi Kont Drakula’ya benzettiği mizah ve akıl oyunlarıyla yazdığı şiirlerini okudu.  </span></p>
			<p class="paragraf ParaOverride-6"><span class="CharOverride-9">Peru Ulusal Şiir Ödülü’nü kazanmış olan Antonio Cisneros, belki bu ozanlar içinde en ilginci. 1942’de Lima’da doğan Cisneros, çok çağdaş ve uluslararası insanın sorunlarını, gözlemlerini, iç dünyasını yansıtan bir şair. Güney Amerika’da Mayakovski’nin soluğunu sürdüren bir ozan. Ama kendisi Mayakovski etkisini kabul etmiyor. Alman dinleyiciler, Cisneros’un şiirlerini daha çok Avrupa şiirine benzettiler.  </span></p>
			<p class="paragraf ParaOverride-6"><span class="CharOverride-9">1930 doğumlu Brezilyalı ozan Ferreira Gullar da, gene hapiste ve sürgünde yaşamış ozanlardan. Güney Amerikalı yazarlar içinde sürgüne gitmemiş olanı yok. En büyük ortak yönleri de, hangi Güney Amerika ülkesinin politik koşulları elveriyorsa, oraya sığınmaları. Ve tabii İspanya... İspanyolca ve Portekizcenin ortak dil olması sanırım sürgünde yazabilmenin en önemli koşulu.  </span></p>
			<p class="paragraf ParaOverride-6"><span class="CharOverride-9">“Roman Yazma” konulu oturumda, İspanyol yazar Juan Goytisolo, Güney Amerikalı yazar arkadaşlarını tanıttı, onların yapıtlarıyla nasıl karşılaştığını anlattı. Luis Rafael Sanchez ve Manuel Puig ise, roman yazma konularına kendi özgeçmişlerini anlatmak gibi bir yanılgıyla yaklaştılar. Goytisolo özetle şunları söyledi:  </span></p>
			<p class="paragraf ParaOverride-6"><span class="CharOverride-9">“Demokrasinin gelişmesi benim ülkemde de Latin Amerika ’ya çok benzer. Ben bir Avrupalıyım. İspanyol olarak konuşuyorum. Latin Amerika ve İspanya’nın coğrafyası ayrı ama fizyolojisi büyük benzerlikler gösteriyor. Latin Amerikalı yazarlar gibi, bizim de kaderimiz sürgün. Benim kitaplarım da 13 yıl süreyle İspanya’da yasaklandı. Ülkesinde kitabı yasaklanan, başka ülkede yayımlıyor. Diktatörler yasaklıyor, başka yerde yayımlanıyor. Bizim ortak ülkemiz İspanyol dilidir. Yalnız ve yalnız kendi ülkelerine bağlı yazarlara şaşıyorum. İspanyolca konuşan çok büyük bir dünya, bizler bu dünyada birer noktayız. Kültürden söz ederken, coğrafi sınırları bir tarafa bırakmak gerekir. Atlantik Okyanusu aslında çok önemli bir uzaklık değil. Bu dünyanın yazarları, kendileri olmak isteyen kişiler. Star olmak isteyen yazarlar değiller. Ün peşinde koşmuyorlar. Kendi kişiliklerini arıyorlar. Augusto Roa Bastos’a hayranım. Latin Amerika edebiyatının tüm sahnelerini çok iyi yazdı. Latin Amerika edebiyatından en kalıcı yazar Roa Bastos olacaktır.”  </span></p>
			<p class="paragraf ParaOverride-6"><span class="CharOverride-9">Yazar Manuel Puig kendi yazın yaşamıyla ilgili şu ilginç konulara değindi: “Bütün gerçek, bana Amerikan filmleriyle perdede yansıtıldı. Bu nedenle ilk romanımı hiç tasarlamadım. Senaryo yazmak istiyordum. Ayrıca İngilizce yazmak istiyordum. Çünkü benim için (o zamanki kafamla) İspanyolca ezilmişliğin simgesi olan bir dildi. İngilizce yazarken kendimi çok beğeniyordum, ama sonra görüyordum ki, hiçbir şeye benzememiş yazdıklarım.”  </span></p>
			<p class="paragraf ParaOverride-6"><span class="CharOverride-9">Gerçekten Latin Amerikalı yazarlar çok büyük bir </span><span class="CharOverride-15">ABD</span><span class="CharOverride-9"> baskısından söz ettiler. Bu baskıyı bu denli büyütmemek gerektiği konusunda ilk öneri Federal Almanya’nın ünlü yazarı Günter Grass’tan geldi. Günter Grass, kendi ünü ile Latin Amerikalı yazarları da desteklediğini göstermek isterken, Berlinli izleyiciler tarafından çok eleştirildi.  </span></p>
			<p class="paragraf ParaOverride-6"><span class="CharOverride-9">Günter Grass, ilkin Juan Rulfo ile birlikte onun öykülerinin Almanca çevirilerini okumak için, dinleyici karşısına çıktı. Grass, “İki kitap yazdığı için Rulfo’ya çok teşekkür ederim” diye açtı toplantıyı. Ben bu sözleri “çok yazıp herkesi fazla meşgul etmedi” anlamına almak istedimse de, “hiç değilse iki kitap yazdınız”, anlamında imiş.  </span></p>
			<p class="paragraf ParaOverride-6"><span class="CharOverride-9">Rulfo, “Grass gibi ünlü bir yazarın benim yoksul satırlarımı okuması, yaşamımın sonuna dek unutamayacağım bir olay, ona yürekten teşekkür ederim,” dedi.  </span></p>
			<p class="paragraf ParaOverride-6"><span class="CharOverride-9">Günter Grass, büyük Rulfo’nun bu olağanüstü alçakgönüllü sözcüklerini hiç yanıtlamadı. Tabii Rulfo’nun satırları yoksul kişileri anlatıyor, ama yoksul bir dille değil, büyük, şiirsel bir dille. Zaten bu edebiyat matineleri içinde en çok alkışlanan yazar Rulfo oldu.  </span></p>
			<p class="paragraf ParaOverride-6"><span class="CharOverride-9">Son önemli toplantı Güney-Kuzey ilişkisi konusunda gerçekleştirildi. Bu tartışmada ilkin Juan Bosch konuştu. Tarihçi, sosyolog, edebiyatçı ve politikacı olan Bosch, 1962-63 yılları arasında Dominik Cumhuriyeti’nde Devlet Başkanlığı da yapmış. Bosch özetle şunları söyledi: “Üçüncü dünyanın en önemli sorunu ekonomik sorundur. Ama bu sorun, artık gelişmiş ülkelerde de görülmektedir. </span><span class="CharOverride-15">ABD</span><span class="CharOverride-9">’nin doların değerini ve faizleri yüksek tutması, dolar uluslararası para olduğundan, diğer ülkeleri krize sokmaktadır. Hiçbir politik sistem, üretime yaramayan malzemeler üretmekle yaşayamaz. Japonya ve Federal Almanya, savaştan sonra savaş malzemesi üretemediği için İngiltere’nin düştüğü ekonomik krize düşmediler.”  </span></p>
			<p class="paragraf ParaOverride-6"><span class="CharOverride-9">Brezilyalı antropolog, sosyolog, roman ve deneme yazarı, Goulart hükümetinde eğitim bakanlığı yapmış, Salvatore Allende ile çalışmış Darcy Ribeiro, çok heyecanlı bir konuşma yaptı: “Geri kalmışlık giderek artmaktadır. Federal Almanya nasıl giderek zenginleşmekte ise, Latin Amerika da giderek yoksullaşmaktadır. Sizler her şeye sahipsiniz, sosyalizme ihtiyacınız yok. Avrupa, Latin Amerika’nın kanını emip bitirdi. Böylece kendi zenginliğini inşa etti. Dünyanın en zengin yörelerinden biri olan Latin Amerika halkları yoksulluğa sürüklendi.  </span></p>
			<p class="paragraf ParaOverride-6"><span class="CharOverride-9">Berlinli yazar Peter Schneider, bu sözler karşısında, “Aman biz geliştik, gelişmiş olmanın acılarını çekiyoruz...” demek istedi. Günter Grass ise, “ABD’yi her şey için suçlamak doğru olmaz, edebiyat uluslararası bir dildir, ulusları bağlar...” demek isterken Ribeiro, gene politik tutumunu sürdürerek, “Artık geçmişin geleceği belirlemesinin önleneceği zaman geldi!” dedi.  </span></p>
			<p class="paragraf ParaOverride-6"><span class="CharOverride-9">Bu tartışmalar, Batı Alman yazarların bireycilik ve kendi sorunları içine o denli gömüldüklerini gösterdi ki, neredeyse Latin Amerika’nın politik güçlüklerini bile birlikte tartıştıkları yazarlardan öğrenmek durumuna düştüler zaman zaman. Belki de bir şey öğrenilmiyor. Ya yürekten duyuluyor, ya duyulmuyor. Alman yazarlar bir başka dil konuşuyor...  </span></p>
		</div>
	</body>
</html>