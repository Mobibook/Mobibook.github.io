<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-15">Özeleştiriden Yoksunlukla Çağdaşlaşma Olanaksızdır...  </p>
			<p class="ilk ParaOverride-3">Bu kez Federal Almanya’ya geleli üç ayı geçti. Ama Federal Almanya ve Alman dili ile ilişkim 1954 yılında başladı.   </p>
			<p class="paragraf ParaOverride-6"><span class="CharOverride-9">1962 yılından bu yana Federal Almanya’ya gelip gidiyorum. Çalıştığım ve yaşadığım yer Türkiye. Ancak çalışmamın en büyük yoğunluğunu gene Alman dili ve Almancadan yaptığım çeviriler oluşturuyor. Ayrıca göç olgusunu, ekonomi ve kültür sorunlarını da hem Almanya’da, hem Türkiye’de basında çıkan yazılarla 1962 yılından beri izliyorum. Bu konuda İstanbul Türk-Alman Kültür Merkezi ve Enstitüsünün düzenlediği üç büyük seminerde de hem düzenleyici hem çevirmen olarak çalıştım. Bütün bunları söylememin nedeni, kültür sorunlarından bir iki sayfada söz etmek isterken, buna hakkım olduğunu kanıtlamak için. Üç ay önce Batı Berlin’e bir bursla gelmiş, sorunu yeni tanımış bir insan değilim. Sorunu 1960 yılı başından bu yana Tophane İşçi Bulma Kurumu’ndan ve Sirkeci’den kalkan ilk kara trenlerden beri tanıyorum. Gözlem ve eleştirilerim biraz alışılagelmişin dışına çıkarsa, ilkin şunu belirtmek isterim ki, sorunlara tepeden bakmadan, özeleştiri ile yaklaşmak, her zaman, alçakgönüllü olmak, sonuçların daha olumlu, daha soğukkanlılıkla çözümlenmesinin kanımca ilk koşuludur.  </span></p>
			<p class="paragraf ParaOverride-6"><span class="CharOverride-9">Federal Almanya’daki Türk toplumunun kültür sorunlarına hem Türkiye, hem de çağımız doğrultusunda baktığımızda, görünümün hiç de olumlu olmadığını saptıyoruz. Bunu umutsuzlukla ya da üzülerek belirtmiyorum. Aksine, umudumuzu ve gücümüzü yitirecek değiliz. Ancak artık özeleştiri yapmanın zamanının geçmekte olduğunu ve kültür sorunlarımıza çağdaş bir anlayışla yaklaşmadıkça hiçbir yere varamayacağımızı vurgulamak için söylüyorum.  </span></p>
			<p class="paragraf ParaOverride-6"><span class="CharOverride-9">Konuya elimdeki en yeni ve somut bir örnekle girmek gerekiyor.  </span></p>
			<p class="paragraf ParaOverride-6"><span class="CharOverride-16">ANADİL</span><span class="CharOverride-9"> dergisinin 8/2 sayısı.  </span></p>
			<p class="paragraf ParaOverride-6"><span class="CharOverride-9">Derginin 12. sayfasında, Ayşen Sergen – Birnbaum, Marburg imzalı, “Türkçeden Çevirinin Güçlükleri” adlı Almanca bir yazı var.  </span></p>
			<p class="paragraf ParaOverride-6"><span class="CharOverride-9">Ben, edebiyatı yakından izleyen bir kişi olarak, değerli ve çalışkan arkadaşım Dr. Yüksel Pazarkaya’nın hem Almanca, hem de Türkçe biçemini de tanıdığımdan, bu yazının açıklama bölümünün Ayşen Sergen tarafından değil de Yüksel Pazarkaya tarafından yazıldığını anlıyorum.  </span></p>
			<p class="paragraf ParaOverride-6"><span class="CharOverride-9">Yazıda söz konusu edilen büyük ozanımız (yalnız bizim değil, tüm dünya insanının büyük insanı) Nâzım Hikmet ’in </span><span class="CharOverride-11">Şeyh Bedreddin Destanı</span><span class="CharOverride-9">’nın Almanca çevirisinin doğru diye nitelendirilen örnekleri Dr. Yüksel Pazarkaya’nın yeni çevirisi, yanlış diye tanımlanan örnekler de Dr. Gisela Kraft’ın çevirisi.</span><span class="CharOverride-9">  </span></p>
			<p class="_0">  </p>
			<p class="ilk ParaOverride-3">Dr. Yüksel Pazarkaya, kendisinin sorumlu yazı işleri yöneticiliğini yaptığı bir dergide, hangi alçakgönüllülükle (!) en doğru çeviri örneği diye kendi Nâzım Hikmet çevirilerini altını çizerek okura sunabilir?  </p>
			<p class="paragraf ParaOverride-6"><span class="CharOverride-9">Ayşen Sergen kimdir? Ne zamandan beri çeviri ve çeviri eleştirisi konularında çalışmalar yapmaktadır? Kendisinin çevirileri var mıdır?  </span></p>
			<p class="paragraf ParaOverride-6"><span class="CharOverride-9">Bir örnek:  </span></p>
			<p class="paragraf ParaOverride-6"><span class="CharOverride-9">Dr. Pazarkaya çevirisi: (doğru olarak nitelendiriliyor)  </span></p>
			<p class="paragraf ParaOverride-6"><span class="CharOverride-9">(Ihre Stimme hörte ich nie)  </span></p>
			<p class="paragraf ParaOverride-6"><span class="CharOverride-9">Dr. Gisela Kraft çevirisi: (Ich kenne ihre Stimme nicht)  </span></p>
			<p class="paragraf ParaOverride-6"><span class="CharOverride-9">19 yıldır iki dilde çeviri yapan bir insan olarak şunu vurgulamam gerekir ki... Aslında “Seslerini hiç işitmedim” dizesini “Ich kenne ihre Stimme nicht”, biçiminde Almancaya çevirmek yanlış olmadığı gibi, “Ihre Stimme hörte ich nie” demekten daha da yazınsaldır!  </span></p>
			<p class="_0">  </p>
			<p class="ilk ParaOverride-3">Bu tür bir karşılaştırma ile ne Dr. Pazarkaya’nın çevirisinin doğruluğu ve yazınsallığı kanıtlanır, ne de Dr. Kraft’ın çevirisinin yanlış olabileceği...  </p>
			<p class="paragraf ParaOverride-6"><span class="CharOverride-9">Sorun, sanırım Dr. Pazarkaya da bilir, çok daha başka boyutlarda, çok daha büyüktür. Ve geneldir. Çevirinin niteliği çok tartışmalı bir konudur. Türkçeden en iyi çevirileri ozan Behçet Necatigil yapmıştır. Yıllar yılı Necatigil gibi bir çevirmen yetişmemiştir. Onun Rilke’den yaptığı </span><span class="CharOverride-11">Malte Laurids Brigge’nin Notları</span><span class="CharOverride-9">, büyük ozan Rilke’nin özgün anlatımı kadar güzeldir Türkçede.  </span></p>
			<p class="paragraf ParaOverride-6"><span class="CharOverride-9">Pablo Neruda, Almancada Curt-Meyer Clason gibi çok büyük bir usta çevirmenle karşılaşmıştır. Çok iyi yayınevleri bu çevirileri basmıştır. Türkçe, Latin kökenli diller gibi yaygın olmadığından, bizim büyük ustamız böyle bir çevirmen bulamamıştır. Federal Almanya’daki çok önemli yayınevleri tarafından basılmamıştır. Ama bu demek değildir, Kraft’ın çevirisi kötü, Pazarkaya’nınki iyi, doğru... Tam aksine, bu bizim Şarkçı kaderciliğimizin, boşa kürek çekmemizin bir yeni örneği: Sanki Türk yazınından çok çeviri yapan Alman çevirmen varmış, ya da Türk yazını yeterince çevrilmiş de, sıra ikinci çevirilere gelmiş gibi, “sen yanlışsın, ben doğru” gibi çocuk kavgasına dönüştürmüşüz işi.  </span></p>
			<p class="paragraf ParaOverride-6"><span class="CharOverride-9">Dünya yazınının iyi çevirmenleri, dünya yazınının büyük yazarlarıdır. James Joyce, Cesare Pavese, Wolfgang Hildesheimer birer örnek ilk akla gelen. Niçin sorun bu doğrultuda irdelenmiyor? Ne zaman kendi küçük dünyamızdan çıkıp, sorunları çağdaş ve tüm dünya doğrultusunda değerlendireceğiz? </span><span class="CharOverride-9">  </span></p>
			<p class="_0">  </p>
			<p class="ilk ParaOverride-3">Yıllar önce Hans Magnus Enzensberger’in yayımladığı <span class="CharOverride-10">Museum der modernen Poesie</span> adlı antolojideki Nâzım Hikmet şiirlerinin çevirileri de, gene Nâzım’ın büyük soluğunu yansıtmaktan oldukça yoksun çeviriler. Ama Nâzım güç bir şair, çevrilmesi güç. Çeviride şiirinin büyüklüğünü, onun büyüklüğünde yansıtmak güç. Yapılan çevirileri, bir komisyon kurup, hem Türk insanının duyarlılığı hem de Alman dilinin Dr. Kraft ya da bu konuda çalışmak isteyen diğer çevirmen, ozanlar ile birarada düzeltmek, tartışmak daha olumlu, daha yapıcı bir tutum olmaz mı?  </p>
			<p class="paragraf ParaOverride-6"><span class="CharOverride-9">1977’de Türkischer Akademiker und Künstlerverein Nâzım Hikmet kataloğu için çeviri yaptırırken, bu çevirileri gözden geçiren bir komisyon yok muydu? Bunun olmaması, 5 yıl sonra o çeviride şu yanlış var, bu yanlış var demek kadar utanılacak bir kusur ve gene bize özgü bir kusur.  </span></p>
			<p class="paragraf ParaOverride-6"><span class="CharOverride-9">Katalogdaki hangi şiir için böyle bir karşılaştırma yapılsa, gene aynı sonuç çıkar! Özellikle şiir seçiminde sözcüklerin seçimi  bir yorum gerektirebilir. Örneğin Alman ozan Peter Rühmkorf’un şiirlerini, Dr. Anhegger ile birlikte çevirirken, ana metinden çok uzaklaşmak zorunda kaldık. Ayrıca her çeviride de yanlış bulunabilir!  </span></p>
			<p class="paragraf ParaOverride-6"><span class="CharOverride-9">Dr. Kraft kötü çevirmen de, Aras Ören, Kraft çevirileri ile nasıl ünlü, beğenilen bir şair oldu? Bu konuda onun katkısı yok mu? Bir sayfa yazı yazıveriyoruz (kimse bu Ayşe Sergen?), en az on yıllık emeğe ne denli saygısız olduğumuzu belgeleyiveriyoruz. Sonra biz birbuçuk milyon emekçinin kültür sorununa yön vermeye çalışacağız. Emek emektir! Almanın emeği de emektir, Türkün de Hollandalının da!  </span></p>
			<p class="paragraf ParaOverride-6"><span class="CharOverride-9">...  </span></p>
			<p class="paragraf ParaOverride-6"><span class="CharOverride-9">Gene </span><span class="CharOverride-16">ANADİL</span><span class="CharOverride-9">’in Dr. Yüksel Pazarkaya tarafından yazılan önsözünde şöyle bir bölüm var:  </span></p>
			<p class="paragraf ParaOverride-6"><span class="CharOverride-9">“Anadil, yeni koşulların, yeni oluşumlarını desteklemek ve beslemek için yayınlanıyor. Türkiye’den safralanmış, kalemleri kemikleşmiş yazarların ‘cakası’ için değil.”  </span></p>
			<p class="paragraf ParaOverride-6"><span class="CharOverride-9">“Türkiye’nin ithal edecek en önemli ürünü edebiyattır.” Yanılmıyorsam değerli dostum Aziz Nesin söylemişti bu sözü. Cumhuriyet döneminden daha eski dönemlere dayanan, bir yazgıdır ki, Türk yazarı her zaman düşünce özgürlüğünü, düşünce özgürlüğünü yazıda yansıtma özgürlüğünü, halkını çağdaş bir kültüre ulaştırmayı amaç bilmiş, hapis yatmış, uykusundan feragat etmiş, yazı yazmış, bu uğurda verilen meydan çatışmalarında yaşamını yitirmiş onurlu yazarlardan oluşur. Burada “safralanmış” sözcüğünü –her kim için olursa olsun– kullanmak insanlık adına işlenen bir suçtur.  </span></p>
			<p class="paragraf ParaOverride-6"><span class="CharOverride-9">Federal Almanya’daki yazınsal gelişmeleri Türk okuru da, edebiyatçısı da sevinç, coşku ile izlemektedir. Örneğin yetenekli yazar Akif Pirinççi, </span><span class="CharOverride-11">Tränen sind immer das Ende</span><span class="CharOverride-9"> romanını Almanya’da yayımlar yayımlamaz, İstanbul Türk-Alman Enstitüsü tarafından İstanbul’a çağrılmış, gerçi bürokratik nedenler yüzünden bu çağrıya uyamamıştır, ama salonda toplam 600 kişiye Akif Pirinççi tanıtılmış, romanından çevrilmiş bir örnek sunulmuştur. Diğer seminerlere de Aras Ören defalarca çağrılmıştır, kendisi gelmemiştir. Dr. Pazarkaya da bu seminerlere çağrılmış ve olumlu katkılarda bulunmuştur. Yıllar sonra kendi çıkarttığı dergide bir ayırıma girmesi, şaşkınlık uyandırıcı bir saptamadır. Bizim bildiğimiz, sanat ürünleri insanlığın malıdır, birbiriyle beslenerek gelişir. Yeni oluşumlar, hele hele Almanya’daki ikinci kuşağın yazınsal ürünleri yalnız Türkiye yazarlarından değil, başta yaşadıkları ülkenin yazarları ve giderek dünya yazarlarının ürünleriyle gelişebilir. Kültür ve özellikle sanatsal veri, kehanet gibi insana tepeden inmez. İnsanlığın bu alandaki ürünlerini tanımak, bilmek ve geliştirmeye çaba göstermekle olur.  </span></p>
			<p class="paragraf ParaOverride-6"><span class="CharOverride-9">Bu dergideki öykülerde ya da Berlin’de çıkarılan </span><span class="CharOverride-11">Merhaba</span><span class="CharOverride-9"> gazetesinin daha manşetindeki Türkçe yanlışlara hiç değinmeyeceğim. Öğrenci sınav kâğıdı okuyan öğretmen kompleksinde bir insan değilim. Yanlışlar da olsa, tüm çabaları saygıyla karşılıyorum. Ancak başkalarını sert dille eleştiren arkadaşlarımdan, kendi sorumlu yazı işlerini yürüttükleri yayımlarda Türkçe kurallarına biraz özen göstermelerini istemek zorundayım.  </span></p>
			<p class="paragraf ParaOverride-6"><span class="CharOverride-9">Aralık 1980’de Batı Berlin’de bir Türk Edebiyatı Semineri düzenlediğimizde de, gene Almanya’da yaşayan yazar arkadaşlarımız aynı bölücü tutumlarını sürdürdüler. İstanbul Türk-Alman Kültür Enstitüsü Yöneticisi Bay Eckart Plinke, bu seminerin düzenlenebilmesi için, parasal olanak sağlamak için bir yılı aşan bir süre uğraştı. Berlin Kültür Senatörlüğünden sağlanan para, çok pahalı olan konsekütiv çevirmen ödeneklerini karşılamaya yetmeyecekti. Biz, burada yaşayan ve iki dili iyi bilen arkadaşlarımızdan bu konuda her yardımı yapacaklarını beklerken, onlar en oportünist tavırla masa başına oturup, “Octavio Paz geldiğinde üç çevirmeni vardı, hani benim çevirmenlerim?” dediler.  </span></p>
			<p class="paragraf ParaOverride-6"><span class="CharOverride-9">Aziz Nesin, Çetin Altan, İlhan Berk, Tomris Uyar, Aysel Özakın, Demir Özlü gibi yazarlar bir hafta süreyle Berlin’de iken, </span><span class="CharOverride-15">SFB</span><span class="CharOverride-9"> Radyosu Türkçe yayım bölümü bu yazarlarla bir açık oturum düzenlemekten aciz kaldı.  </span></p>
			<p class="paragraf ParaOverride-6"><span class="CharOverride-9">Birer sayfa ile Berlin’i anlatsınlar, biz sonra okuyalım, dediler. Bizim bildiğimiz kitle iletişim araçları her an karşılaştıkları yenilikleri değerlendirmekle yaşar, zenginleşir, yoksa kırk yıllık “taralellileri” çalmakla değil!  </span></p>
			<p class="paragraf ParaOverride-6"><span class="CharOverride-9">Biz “Lahmacun” kültürüne Türkiye’de karşıyız, Federal Almanya’da da. İstiklal Caddesi’nin, her köşesinde açılan bir lahmacuncu dükkânı, nasıl kentin güzelliklerini yıpratıyorsa, her köşeden yansıyan bir aranjman aşkı, bir vur-kır filmi, bir reklam furyası, bir renkli basın nasıl Türkiye’de aydının mücadele ettiği hedeflerden biri ise, Federal Almanya’da da bu böyle!  </span></p>
			<p class="paragraf ParaOverride-6"><span class="CharOverride-9">Bu nedenle açtığımız dükkân, yayımladığımız dergi, yayımladığımız kitaplar, radyolardan Türkçe yayınlar gerçek bir kültürün ürünü, çağdaş bir düşüncenin verisi olsun ki iki kültür arasında bocalayan yeni kuşaklara yararlı olalım. Onların varolan kuyularını daha beter kazmayalım.  </span></p>
			<p class="_0">  </p>
			<p class="paragraf ParaOverride-4"><span class="CharOverride-11">Halkçı</span><span class="CharOverride-9">, 15 Nisan 1982  </span></p>
		</div>
	</body>
</html>