<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-6">Celâl Sılay’ın Ardından...  </p>
			<p class="ilk ParaOverride-3">İlk kez bir insan için yazıyorum. Sevgili dost Celâl Sılay için. Bir yıl önce, Eylül başlarında yitirdik onu. Şiiri hiçbir zaman anlayamadım, bu nedenle onun ozanlığını da değerlendiremem, ama hiçbir yazarda görmediğim öfkesini, her gün yazmak, söylemek, anlatmak isteyen kişiliğini ve bunların da ötesindeki bulunmaz insanlığını çok iyi bilirim.  </p>
			<p class="paragraf ParaOverride-6"><span class="CharOverride-9">Sabah gezintilerimde Divan Oteli Pastanesi’nde onu oturur bulurdum. Bir yıldır bu pastane önünden geçerken başımı çevirip, gözlerimle onu arama alışkanlığından vazgeçemedim. İçim burkuluyor ve kendi kendime “sevgili Celâl Sılay dost yok artık” diyorum. Gözlerini açarak, heyecanla yanına çağırırdı beni. Yerlerinden oldukça dışarı fırlamış gözleri, kırmızı bir yüzü vardı. Saçları tümüyle dökülmüş, birkaç çürük dişi kalmıştı. Bu dişler arasında filtresi koparılmış bir Maltepe sigarası hiç eksik olmazdı. Yazları keten, kışları da İngiliz malı kareli bereler takardı. Her kış giydiği devetüyü bir paltosu vardı. Sabahları </span><span class="CharOverride-11">Hürriyet</span><span class="CharOverride-9"> gazetesini okumuş bitirmiş olurdu.  </span></p>
			<p class="paragraf ParaOverride-6"><span class="CharOverride-9">“Bu gazeteyi seviyorum, eğlendiriyor beni” derdi.  </span></p>
			<p class="paragraf ParaOverride-6"><span class="CharOverride-9">Konuşurken ve güzel kadınlar geçerken, gözlerini büsbütün açardı. Her gün yanında taşıdığı kâğıtlara sürekli olarak eski harflerle yeni şiirler yazar, bunları heyecanla bana da okur, iyi kavrayabilmem için birkaç kez de tekrarlardı. Toplumu, insanları, üretimi, yaşamı, gelişmeyi anlatmak ya da eleştirmek için söylenmiş en kısa sözcüklerdi bunlar. Bir iki sözcükle çok geniş kapsamlı sorunları anlatıyordu, biraz da akıl oyunu yapıyordu bu şiirlerinde, bu da onun günlük yaşamında en önemli yer tutan uğraşıydı, tabii kişisel açıdan.  </span></p>
			<p class="paragraf ParaOverride-6"><span class="CharOverride-9">Saçsız, dişsiz, tırnakları kemirilmiş, kısa boylu bir adamdı Celâl Sılay. Ama güzel bir adamdı. Pırıl pırıl, taşan bir öfkesi, canlı bir gülüşü, haykırışı, çığlığı vardı. Onun kadar burjuva tutkularından arınmış bir başka insan tanımadım. Evli değildi. Çocuğu yoktu. Malı, mülkü yoktu. Eşya tüketimi yapmıyordu. Yıllardır </span><span class="CharOverride-11">Yeni İnsan </span><span class="CharOverride-9">dergisini çıkarıyor, buradan kazanacağı az parayla da ancak yaşıyordu. İki yıl kadar önce eline geçen elli bin lirayı da küçük paralar gibi birkaç ayda gezerek bitirmişti.  </span></p>
			<p class="paragraf ParaOverride-6"><span class="CharOverride-9">İstanbul’u kimse onun kadar güzel yaşamıyordu. Kahveler, sinemalar, Boğaziçi, lokantalar, bulvarlar hep onundu. Özgürdü. Tüm güzel kadınlara alabildiğine bakar, doğruyu, güzeli değerlendirmeyi bilirdi. Az arkadaşı vardı, ama onlara düşüncesini, zamanını, duygularını, varsa parasını, her şeyini verirdi. Ben Celâl Sılay’ı 1962’de tanımıştım. İlk öykümü o yayımlamıştı. Onun insan canlılığı, dostluğumuzu bozulmadan sürdürdü. Yalnız yaşayan bu adam, hiç de yalnız adam izlenimini bırakmazdı insanda. Her sabah yaşama öfke, sevinç ve istekle sarılıyor; birkaç dostu, eski harflerle yazacağı şiiri, olaylar, kent ve sanırım kafasındaki hiç durduramadığı fikir akışı ile en güzel kahvelerin en ön masalarına oturup, gününe başlıyordu.  </span></p>
			<p class="paragraf ParaOverride-6"><span class="CharOverride-9">Bu canlı kişiliği gelerek yalnız bir ölüm buldu. Dört beş sözcüğü içeren derin anlamlı şiirleri gibi bir ölüm.  </span></p>
			<p class="_0">  </p>
			<p class="ilk ParaOverride-3">İstanbul’un kalabalık alanlarından, bulvarlarından, kahvelerinden, sinemalarından yaşamı boyunca bunun öfkesini anlatan ozan ve sevgili dost Celâl Sılay’a sevgiler, saygılar.  </p>
		</div>
	</body>
</html>