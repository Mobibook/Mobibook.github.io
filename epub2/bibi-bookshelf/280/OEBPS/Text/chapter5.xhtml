<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" dir="ltr" style="page-break-before: always; margin-left: 0px; margin-right: 0px; text-indent: 37.795277px; text-align: center; font-weight: bold; font-size: 200%;">5</h3>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">Büyük Yol yitince, iyilik ve hakkaniyet buluruz.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">LAO TZU: XVIII</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Gülümseyen bir William Haber, Oregon Oneiroloji Enstitüsü’nün girişindeki merdivenlerden birer ikişer sıçrayarak yukarı çıktı ve polarize camlı yüksek kapılardan girip klimanın kuru serinliğine kavuştu. Daha martın yirmi dördü olmasına rağmen dışarısı şimdiden hamam gibiydi; içerideyse her şeye bir serinlik, temizlik ve dinginlik hâkimdi. Mermer zemin, ser verip sır vermeyen mobilyalar, parlak kromdan karşılama bankosu, güzelce allanıp pullanmış karşılama görevlisi: "Günaydın Dr. Haber!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Araştırma koğuşlarından çıkan Atwood, uyuyanların EEG’lerini izlemekle geçen gecenin ardından saçı başı dağılmış, gözleri kan çanağına dönmüş halde koridorda yanından geçti; bu izleme işinin büyük bölümünü artık bilgisayarlar yapıyordu aslında, ama zaman zaman programlanmamış bir akla ihtiyaç duyulduğu oluyordu hâlâ. "Günaydın Şef," diye geveledi Atwood.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kendi ofisindeki Bayan Crouch’tan da bir "Günaydın Doktor Bey!" geldi. Geçen yıl Enstitü’nün başkanlığına terfi ettiğinde Penny Crouch’u da beraberinde getirdiğine memnundu. Kadın hem sadık hem de akıllıydı ve büyük, karmaşık bir araştırma enstitüsünün başındaki bir adamın ön ofisinde sadık ve akıllı bir kadının bulunması olmazsa olmaz bir ihtiyaçtı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Geniş adımlarla özel odasının mahremiyetine daldı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Evrak çantasını ve elindeki dosyaları kanepeye atarak kollarını esnetti, sonra ofisine girer girmez yapmayı âdet edindiği üzere pencerenin önüne gitti. Dünyanın koca bir parçasını kapsayarak doğuya ve kuzeye tepeden bakan geniş bir köşe pencereydi bu: köprüden yana zengin Willamette’in, tepeleri aşağıdan çepeçevre saran kıvrımı; nehrin her iki yanında, ilkbahar pusunda süt gibi apak ve heybetli sayısız gökdelen; kilometrelerce uzayıp giderek gözden kaybolan banliyöler ve onların bitimindeki ücra kırsaldan yükselen dağ etekleri. Uçsuz bucaksız, yine de içine kapanık, başına kendi ördüğü bulutlardan duman duman Hood Dağı; daha da kuzeyde, azıdişi gibi sivrilen Adam Dağları, derken St. Helens’in kusursuz zirvesi ve onun upuzun, boz yamacından biraz daha kuzeye gidildiğinde, annesinin eteğinin ardından bakan bir bebek gibi başını uzatan o küçük, kel kubbe: Rainier Dağı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">İlham verici bir manzaraydı. Dr. Haber’a ilham vermediği tek bir gün dahi olmamıştı. Dahası, hafta boyu kesintisiz yağan yağmurun ardından atmosfer basıncı yükselmiş, nehrin pusunun tepesinde güneş yeniden belirmişti. İzlediği binlerce EEG kaydı sayesinde atmosfer basıncıyla zihindeki kasvet arasındaki bağlantıları gayet iyi bilen biri olarak, psikosomatik sıkıntılarının havayı kurutan o pırıl pırıl rüzgâra karışıp gittiğini şimdiden hisseder gibiydi. Bunu hiç bozmamak lazım, iklimi iyileştirmeye aynen devam etmeli, diye düşündü çabucak, neredeyse kaçamak bir şekilde. O anda zihninde şekillenmiş veya şekillenmekte olan birkaç düşünce silsilesi birden vardı ve bu hatırlatma söz konusu düşünce silsilelerinin hiçbirinin parçası değildi. Çabucak aklın bir kenarına yazılmış, masaüstü kayıt cihazına basıp -Hükümet’e bağlı bir bilimsel araştırma enstitüsünü yönetmenin kaçınılmaz sonucu olan- yığınla mektuptan birini dikte etmeye başladığında çoktan hafızanın yüksek bir rafına kaldırılmıştı bile. Bu mektup yazma işi tamamen kırtasiyecilikti tabii, ama yapılması gerekiyordu ve ondan başka kimse de yapamazdı bunu. Artık haftada yalnızca beş veya altı saatini laboratuvarda geçiriyordu genelde ve tek bir özel hastası vardı; ama tabii birkaç başka hastanın terapisine de nezaret ediyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Her şeye rağmen, o bir hastayı bırakmaya yanaşmamıştı. Bir psikiyatrdı ne de olsa. Mesleğe ilk adım attığında uyku araştırmalarına ve oneirolojiye yönelmesinin nedeni tedavi edici çözümler bulabilmekti. Gerçeklikten kopuk bilgiler, bilim için bilim ilgisini çekmiyordu onun: Bir işe yaramadıktan sonra bir şey öğrenmenin yararı yoktu ki. Faydalı olmaktı onun ölçütü. Bundan böyle her zaman da bu temel sorumluluğu kendisine hatırlatacak, tek tek bireylerin bozuk kişilik yapılarına eğilen araştırmalarının bu insani gerçeklikten kopmamasını sağlayacak, hiç değilse bir hastayı ne olursa olsun görmeye devam edecekti. Çünkü insanlar dışında önemli olan hiçbir şey yoktu. İnsanı insan kılan yalnız ve yalnız diğer insanlar üzerindeki etkisi ve diğer insanlarla kurduğu ilişkilerdi; ahlak da insanın başkalarına iyilikte bulunması, kişinin sosyopolitik bütün içinde üzerine düşen işlevi yerine getirmesi olarak tanımlanmadığı sürece hepten anlamsız bir terimdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Şimdiki hastası -Orr- bu öğleden sonra saat dörtte geliyordu, zira bir süre denedikleri gece seanslarından vazgeçmişlerdi. Ayrıca Bayan Crouch’un kendisine öğle yemeğinde anımsattığı üzere, Artırıcı ile yapılan müdahalede yasadışı, ahlaksız, tehlikeli, incitici vs. bir taraf olmadığından emin olmak üzere bugünkü seanslarına Sağlık Bakanlığı’ndan gelen bir müfettiş de gözlemci olarak katılacaktı. Lanet olası Hükümet’in, işine burnunu sokacağı tutmuştu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">İşte başarının ve beraberinde gelen o tabak gibi ortada olma halinin kötü yanı buydu: Umumi bir merakın, profesyonel hasedin, akran rekabetinin açık hedefi haline gelmişti. Portland Devlet Üniversitesi’ndeki uyku laboratuvarında ve Willamette Doğu Kulesi’ndeki ikinci sınıf ofisinde dirsek çürüten bağımsız bir araştırmacı olarak kalsaydı, kendisi Artırıcı’nın piyasaya çıkmaya hazır olduğuna karar vermedikçe büyük ihtimalle hiç kimse onun farkında bile olmayacak, o da cihazı ve cihazla yapılan uygulamaları gönlünce geliştirme, kusursuzlaştırma fırsatını bulacaktı. Oysa şimdi tam da işinin en mahrem, en nazik kısmını icra ederken, rahatsız bir hastaya psikoterapi uygularken Hükümet’in her şeye maydanoz olacak, olup bitenin yarısını muhtemelen hiç anlamayacak, kalan yarısını da baştan aşağı yanlış anlayacak bir avukat göndereceği tutmuştu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Avukat dörde çeyrek kala geldiğinde, Haber adamı -işe bakın, kadınmış meğerse- karşılamak ve üzerinde çabucak dostane, sıcak bir izlenim bırakmak üzere uzun adımlarla ön ofise çıktı. Korkmadığınızı, işbirliği yapmaya hazır olduğunuzu ve kişisel olarak samimiyet gösterdiğinizi görürlerse daha iyi giderdi bu tarz teftişler. Sağlık Bakanlığı müfettişleri karşısında kızgınlıklarını belli etmeden duramayan birçok doktor vardı ve bu doktorlar daha sonra devletin doktorlara ayırdığı teşvik fonlarına uzaktan bakar olmuşlardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Gelgelelim bu avukata samimi ve sıcak davranmak öyle her babayiğidin harcı değildi. Kadın şaklayıp tangırdıyordu. El çantasında şak diye açılıp kapanan ağır pirinçten yaylı bir kilit mandalı, her yanında takırdayan ağır bakır ve pirinç mücevherler, topukları yeri titreten cinsten ayakkabılar, üzerinde felaket çirkin bir Afrika maskı tasarımı bulunan gümüş bir yüzük, çatık kaşlar, sert bir ses: şakır şukur tangır tungur güm çat pat... Sonraki on saniyede Haber, yüzüğün de açığa vurduğu üzere, bütün bunların sahiden de bir maske olduğundan kuşkulandı: ürkekliğe delalet eden bir yığın ses ve öfke. Ama bu hiç üstüne vazife değildi. Maskenin ardındaki kadınla asla tanışmayacaktı, hiçbir önemi yoktu onun, tabii avukat Bayan Lelache üzerinde doğru bir izlenim bırakmayı başarabildiği sürece.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Samimi bir tanışma olmasa da kötü gitmemişti hiç değilse; kadın işinin ehliydi, daha önce bu tarz denetimler yapmıştı ve bugünkü görevi için ev ödevini yapmayı da ihmal etmemişti. Hem ne sorması gerektiğini, hem de karşısındakini dinlemeyi biliyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu hasta, yani George Orr," dedi, "madde bağımlısı değil, doğru mu? Üç haftalık terapiden sonra nasıl bir teşhis koydunuz kendisine? Akıl hastası mı, yoksa rahatsız mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Rahatsız, Bakanlığın bu sözcüğü tanımladığı anlamda yani. Ciddi şekilde rahatsız ve yapay-gerçeklik yönelimleri var, ama uyguladığım terapiyle günden güne iyiye gidiyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadının bir cep kayıt cihazı vardı ve bütün konuşulanları kaydediyordu: Alet kanunun şart koştuğu şekilde her beş saniyede bir <span style="font-style:italic">tiip</span> ediyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uyguladığınız terapi yöntemini anlatabilir misiniz lütfen? Ve tabii (<span style="font-style:italic">tiip</span>) bu cihazın terapide nasıl bir rolü olduğunu. Cihazın nasıl çalıştığını anlatmayın (<span style="font-style:italic">tiip</span>), raporunuzda yazıyor zaten, yalnızca ne işe yaradığını alayım (<span style="font-style:italic">tiip</span>). Örneğin işlevi bakımından Elektroson’dan ya da trans başlığından ne farkı var?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şöyle açıklayayım, sözünü ettiğiniz cihazlar bildiğiniz gibi beyin korteksindeki sinir hücrelerini uyaran çeşitli düşük frekanslı sinyaller üretir. Bu sinyaller genelleştirilmiş diyebileceğimiz sinyallerdir; beyin alfa ve üstü devirlerdeyken tatbik edilen stroboskop ışıklarına veya davul sesi gibi işitsel uyarıcılara temelde çok benzeyen bir şekilde etki ederler beyne. Artırıcı ise beynin belli bir bölgesi tarafından algılanan özel bir sinyal yayar. Örneğin bir özne, bildiğiniz gibi, istediği anda alfa ritmine ulaşabilecek şekilde eğitilebilir; ama Artırıcı bu konuda tamamen eğitimsiz olan kişileri de alfa ritmine sevk edebilir, hatta özne normalde alfa ritmine elvermeyecek bir durumda olsa dahi. Kafa derisinin uygun yerlerine yerleştirilmiş elektrotlar aracılığıyla beyne, saniyede dokuz devirlik bir alfa ritmi besler ve bu ritmi birkaç saniye içinde kabul eden beyin de alfa dalgalarını, trans halindeki bir Zen Budisti aratmayacak denli istikrarlı bir şekilde üretmeye koyulur. Yine benzer şekilde -ki çok daha faydalı bir özelliktir bu- ilgili safhaya özgü devirleri ve bölgesel etkinlikleri harekete geçirmek suretiyle özneyi uykunun herhangi bir safhasına sevk edebilir."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Zevk merkezini veya konuşma merkezini uyarır mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Şu zevk merkezi meselesi her gündeme geldiğinde ASÖB mensuplarının gözünde beliren o ahlakçı parıltı yok muydu ah, işte buna dayanamıyordu! Haber dilinin ucuna kadar gelen alaycı sözleri gerisin geri yuttu, sinirini tamamen gizleyerek dostane bir samimiyetle soruyu yanıtladı. "Hayır. Emin olun, EBU’yla -elektriksel beyin uyarımıyla yani- hiçbir benzerliği yok bunun. Herhangi bir merkezin elektriksel veya kimyasal olarak uyarılması söz konusu değil bu uygulamada; beynin özel bölgelerine hiçbir şekilde zorla nüfuz edilmiyor. Beyin etkinliğinin baştan aşağı değişmesini, beynin yine kendi doğal hallerinden bir başkasına geçmesini sağlıyor yalnızca. Ayaklarınızla tempo tutmadan edemediğiniz, akılda kalıcı bir melodi gibi bir bakıma. Yani beyin, inceleme ya da terapi için istenen duruma giriyor ve bu durumu gerektiği kadar muhafaza ediyor. Yaratıcı olmayan işlevini vurgulamak için özellikle Artırıcı adını verdim cihaza. Bu uygulamada dışarıdan dayatılan hiçbir şey yok. Artırıcı tarafından tetiklenen uyku, söz konusu beyin için, hem türü hem de niteliğiyle kelimenin tam anlamıyla normal olan bir uykudur. Bu uykuyla elektro-uyku makinelerinin tetiklediği uyku arasındaki fark, terzi elinden çıkmış bir takımla fabrikasyon takımlar arasındaki farka benzer. Bu uykuyla elektrot implantının tetiklediği uyku arasındaki fark ise -nasıl desem- bir neşterle balyoz arasındaki farka benzer."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki ama kullandığınız uyarıcıları nasıl temin ediyorsunuz? Örneğin bir öznenin (<span style="font-style:italic">tiip</span>) alfa ritmini kaydedip daha sonra onu bir başkası üzerinde mi kullanıyorsunuz (<span style="font-style:italic">tiip</span>)?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bu konuya girmeyi hiç istemiyor, başından beri bundan kaçınıyordu. Yalan söylemeye niyeti yoktu tabii, ama sonuçlanıp test edilmediği sürece, tamamlanmamış bir araştırma hakkında konuşmanın bir âlemi de yoktu; konunun uzmanı olmayan biri anlatacaklarını tamamen yanlış anlayabilirdi. Rahat bir tavırla cevap vermeye girişti; kadının şaklaması, bileziklerinin tıngırtısı ve <span style="font-style:italic">tiip</span>’lemeleri yerine kendi sesini duymaktan memnundu - tuhaf bir şekilde, o sinir bozucu küçük ses yalnızca kadın konuşurken kulağına batıyordu. "Başlangıçta birçok özneden derlenmiş kayıtların bir nevi ortalamasından oluşan genelleştirilmiş bir uyarıcı kümesi kullandım. Raporumda bahsi geçen depresif hasta, bu yöntemle başarılı bir şekilde tedavi oldu. Ama bu uyarıcıların etkileri, istediğimden daha rasgele ve istikrarsızmış gibi geldi bana. Deneyler yapmaya koyuldum. Tabii hayvanlar üzerinde. Kediler üzerinde yani. Bilmem biliyor musunuz ama biz uyku araştırmacıları kedileri çok severiz, çünkü çok uyurlar! Her neyse, hayvan deneklerle çalışırken, izlenebilecek en umut verici yolun öznenin kendi beyninden daha önce kaydedilmiş olan ritimleri kullanmak olduğunu keşfettim. Kayıtlar vasıtasıyla bir çeşit kendi kendine uyarım diyebiliriz buna. Gördüğünüz gibi, benim peşinde olduğum şey özgüllük. Bir beyin kendi alfa ritmine derhal, hem de kendiliğinden cevap verir. Tabii araştırmanın izlediği diğer yolun önümüzde açtığı yeni tedavi ufukları da var. Örneğin gelecekte hastanın kendi ritim şablonuna, üzerinde küçük değişiklikler yapılmış başka bir ritim şablonu dayatmak da mümkün olabilir. Küçük değişikliklerden kastım, daha sağlıklı, daha eksiksiz bir şablon; bu kayıt önceden hastanın kendisinden de alınmış olabilir, tamamen farklı bir özneden de. Bu da beyin hasarı, lezyon veya beyin sarsıntısı vakalarında muazzam faydalar sağlayabilir; hasarlı bir beynin, farklı kanallar yoluyla eski alışkanlıklarını geri kazanmasına, kendini onarmasına yardımcı olabilir - oysa beynin bunu kendi başına başarması çok uzun ve çok meşakkatli bir mücadele sürecini gerektirir. Fonksiyonlarında anormallikler olan bir beyne yeni alışkanlıklar "kazandırmak" vs. için de kullanılabilir. Tabii bu noktada bunların hepsi spekülasyondan ibaret; araştırmalarımı bu yönde sürdürecek olursam, tabii ki bunları da Sağlık Bakanlığı’na tescil ettireceğim." Yalan söylemiş de sayılmazdı. Araştırmalarını bu yönde sürdürdüğünü söylemeye gerek yoktu, çünkü şimdilik bir sonuca varmaktan epeyce uzaktı ve ne söylese yanlış anlaşıldığıyla kalacaktı. "Bu terapide kullandığım kayıt-esaslı kendi kendine uyarım biçiminin hasta üzerindeki etkisinin yalnızca cihazın çalıştığı süreyle, yani beş-on dakikayla sınırlı kaldığını rahatlıkla söyleyebilirim." Sağlık Bakanlığı avukatlarının uzmanlığına giren konularda, avukatların onun uzmanlık alanında olup olabileceklerinden çok daha bilgiliydi; son cümlesinin ardından kadının hafifçe başını salladığını gördü, şerbeti tam nabza göre vermişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama buna rağmen, "İyi de bu cihaz ne yapıyor o zaman?" diye sordu kadın. "Evet, ben de oraya geliyordum," dedi Haber ve sinirlendiği belli olmaya başladığından çabucak ses tonuna ayar verdi. "Elimizdeki vaka, rüya görmekten korkan bir özne: bir rüyafobik.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uyguladığım tedavi modern psikolojinin klasik geleneği doğrultusunda basit bir koşullama tedavisi temelde. Hasta burada kontrollü koşullar altında rüya görmeye sevk ediliyor; rüya içeriği ve duygusal tepkiler, hastanın hipnoz telkinleriyle yönlendirilmesi suretiyle belirleniyor. Özneye güven içinde, keyifli bir şekilde vs. rüya görebileceği öğretiliyor, yani onu fobisinden kurtaracak olumlu bir koşullama bu. Artırıcı bu amaç için ideal bir araç. Hastanın tipik r-hali etkinliğini önce başlatıp sonra takviye ederek onun rüya görmesini garantiliyor. Bir öznenin u-uykusunun çeşitli safhalarından geçip tek başına r-haline ulaşması bir buçuk saati bulabilir, gündüz terapi seansları için pek de elverişli olmayan bir süre bu; dahası, derin uyku sırasında rüya içeriğine dair hipnoz telkinleri normaldeki kadar etkili olmayabilir. Bu da sakıncalı, zira koşullama sırasında hastanın kötü rüya ya da kâbus görmemesi çok önemli. Bu anlamda Artırıcı bana hem zaman kazandırıyor, hem de süreç boyunca bir emniyet supabı görevi görüyor. Terapi onsuz da yapılabilirdi kuşkusuz, ama o zaman muhtemelen aylarca sürmesi gerekirdi; halbuki onun sayesinde birkaç hafta içinde sonuç alacağımız kanaatindeyim. Bakarsınız gün gelir Artırıcı da uygun vakalarda müthiş zaman kazandıran bir yardımcı araç olarak kabul görür, tıpkı hipnozun psikanalizde ve koşullama terapisinde kabul gördüğü gibi."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Avukatın kayıt cihazı <span style="font-style:italic">tiip</span> dedi ve doktorun masasındaki dahili haberleşme cihazı da yumuşak, gür, otoriter bir sesle bong diye mukabele etti. Tanrıya şükür. "İşte hastamız da geldi. Dilerseniz önce kendisiyle bir tanışın Bayan Lelache, ardından sizin için de uygunsa biraz sohbet ederiz; ama sonra sizden köşedeki şu deri koltuğa çekilmenizi rica edeceğim, olur mu? Burada bulunmanızın hasta açısından pek fark edeceğini zannetmiyorum, ama sürekli göz önünde olmanız da işimizi fena halde yavaşlatabilir. Kendisinin oldukça şiddetli bir kaygı durumundan mustarip olduğunu bilmenizi isterim, olayları kendi şahsına yönelik birer tehdit olarak algılama eğilimi ve kendini koruma amaçlı birtakım kuruntular söz konusu - zaten siz de göreceksiniz. Ah evet, az daha unutuyordum, kayıt cihazınızı da kapatmanızı rica edeceğim, tamam, işte oldu, terapi seansları mahremdir ne de olsa, kayda alınmaları doğru olmaz, öyle değil mi? Tamam, harika. Evet, merhaba George, içeri buyursana! Bu, Bayan Lelache, Sağlık Bakanlığı görevlisi. Artırıcı’yı iş başında görmek üzere bugünkü seansımızda hazır bulunacak." Kadınla adam olabilecek en gülünç şekilde, robot gibi kaskatı el sıkıştılar. Avukatın bilezikleri tangır tıngır etti. Bu zıtlık Haber’ı eğlendirmişti: haşin, yırtıcı kadınla, ezik, kişiliksiz adam. Aralarında tek bir ortak nokta bile yoktu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şimdi," dedi gösteriyi yönetiyor olmanın tadını çıkararak, "aklında önceden bana söylemek istediğin özel bir şey yoksa bir an önce işe koyulmamızı öneriyorum." Görünüşte hiç de mütehakkim olmayan hareketlerle, avukatla hastayı yerlerine yönlendirdi: Lelache denen kadını uzak köşedeki koltuğa, Orr’u da kanepeye. "Oldu, tamam o halde. Bir rüya görelim bakalım. Bu arada George, bilmem biliyor musun ama bu seferki rüyan Sağlık Bakanlığı nezdinde bir belge niteliği taşıyacak - Artırıcı’nın ayak tırnaklarını sökmediğine, damarlarını sertleştirmediğine, beynini filan uçurmadığına, esasen bu gece uyuyacağın uykuda biraz daha az rüya görmene yol açmak dışında hiçbir yan etkiye sahip olmadığına dair bir belge." Cümlesini bitirdiğinde uzanıp sağ elini neredeyse çok sıradan bir iş yaparcasına Orr’un gırtlağına koydu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr daha önce hiç hipnotize edilmemiş gibi geri çekilip adamın dokunuşundan kaçtı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Sonra özür diledi. "Özür dilerim. Siz birden üstüme gelince boş bulundum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">V-c indüksiyonu yöntemini kullanarak sıfırdan hipnotize etmesi gerekecekti onu; gerçi yöntem bütünüyle yasaldı, ama Haber’ın Sağlık Bakanlığı’ndan gelen bir gözlemcinin önünde kullanmayı normalde tercih etmeyeceği ölçüde dramatik bir yöntemdi aynı zamanda; son beş-altı seanstır kendisine giderek artan bir direnç gösterdiğini sezdiği Orr’a içten içe ateş püskürüyordu. Adam kendinden geçer geçmez, teybe, transın giderek derinleşmesini sağlayan bütün o sıkıcı, bol tekrarlı telkinlerin ve daha sonra kendiliğinden hipnotize olması için hipnoz sonrasında telkin edilecek cümlenin kendi sesinden kaydedilmiş olduğu bir kaset koydu: "Şimdi rahatladın, gevşedin. Giderek daha derin bir transa geçiyorsun" vs. vs. Kaset çalarken masasının başına geri döndü ve Lelache’ı görmezden gelerek, sakin, ciddi bir yüz ifadesiyle birtakım evrakları düzenlemeye koyuldu. Kadın hipnoz sürecinin kesintiye uğramaması gerektiğini bildiğinden hiç ses çıkarmıyor, pencereden dışarıya, manzaraya, şehrin kulelerine bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Nihayet Haber kaseti durdurdu ve trans başlığını Orr’un kafasına yerleştirdi. "Şimdi, ben elektrotları takarken dilersen bugün nasıl bir rüya göreceğinden bahsedelim George. Bu konuda konuşmak istersin, değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hasta yavaşça başını salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Son seansımızda seni endişelendiren bazı şeylerden söz ediyorduk. İşini sevdiğini ama işe giderken metroya binmekten hoşlanmadığını söylemiştin. Ne zaman metroya binsen kalabalığın üstüne üstüne geldiğini hissettiğini söylemiştin - kendini insanlar arasında sıkışmış, ezilmiş hissettiğini. Dirseklerin bir başkasına değmeden ayakta durmanın dahi imkânsız olduğunu, kendini sanki özgür değilmiş gibi hissettiğini."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Konuşmasına ara verdi ve hipnoz sırasında daima ketum olan hasta nihayet, "Nüfus patlaması," diye cevap vermekle yetindi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hı hı, senin kullandığın tabir buydu. O özgür olmama duygusunu bu tabirle, bu eğretilemeyle ifade ediyorsun. Pekâlâ, şimdi bu tabir hakkında biraz konuşalım. Bildiğin gibi on sekizinci yüzyılda Malthus, nüfus artışının tehlikeli bir boyut almaya başladığı iddiasıyla insanları teyakkuza geçmeye çağırıyordu; sonra otuz-kırk yıl önce bu konuda ikinci bir panik dalgası baş gösterdi. Tabii nüfusun o günden bugüne daha da arttığı su götürmez bir gerçek; ama önceki kuşakların öngördüğü o korkunç olayların hiçbiri yaşanmadı. Hayat onların olacağını söylediği kadar kötü değil. Burada, Amerika’da hepimiz iyi kötü geçinip gidiyoruz, yaşam standardımız bazı bakımlardan ister istemez düşmüş olsa da, başka bakımlardan bir kuşak öncesine göre çok daha yükselmiş durumda. Belki de nüfus patlamasından -aşırı kalabalıktan- böyle haddinden çok korkmak, dıştaki bir gerçekliği değil de içsel bir ruh halini yansıtıyordur? Böyle bir durum olmadığı halde kalabalığın üstüne üstüne geldiğini hissediyorsan, bu ne anlama geliyor sence? Belki de insan temasından -insanlara yakın olmaktan, fiziksel temastan- korkuyorsundur. Bu yüzden de gerçeklikten kaçmak, onu uzakta tutmak için bir çeşit mazeret uydurmuşsundur." EEG çalışıyordu ve Haber bir yandan konuşurken bir yandan da Artırıcı’nın soketlerini takıyordu. "Şimdi George, biraz daha konuşacağız, sonra ben ‘Antwerp’ dediğimde uykuya dalacaksın; uyandığında kendini dinçleşmiş ve enerjik hissedeceksin. Sana şu anda söylediklerimi hatırlamayacaksın, ama rüyanı hatırlayacaksın. Canlı bir rüya olacak, canlı ve keyifli, etkili bir rüya. Seni endişelendiren bu şey hakkında rüya göreceksin, nüfus patlaması hakkında: Seni asıl endişelendiren şeyin bu olmadığını anlayacaksın rüyanda. İnsanlar yalnız yaşayamazlar ne de olsa; bir başına kalmak tutsaklıkların en beteridir! Çevremizde insanlar bulunmasına ihtiyacımız var. Karşılıklı yardımlaşabilmek, birbirimizle rekabet edebilmek, birbirimizi birer bileği taşı gibi kullanıp zekâmızı keskinleştirebilmek için." Bu minvalde bir şeyler söylemeyi sürdürdü. Avukatın varlığı basiretini bağlıyor, her zamanki akıcı üslubunu kullanmasını engelliyordu; Orr’a rüyasında ne göreceğini insan gibi söylemek dururken, kafasındakileri soyut birtakım terimlerle ifade etmek zorunda kalıyordu. Gözlemciyi kandırmak için yöntemini çarpıtıyor değildi elbette; mesele, henüz oturmuş bir yönteminin olmamasıydı. İstediği rüyayı şaşmaz bir şekilde telkin etmenin güvenilir bir yolunu bulma çabasıyla yöntemini seanstan seansa değiştiriyor, her seferinde de bir dirençle karşılaşıyordu; bu direnç ona bazen birincil sürecin her şeyi fazlasıyla düzanlamlı algılama eğilimi gibi, bazense Orr’un zihnindeki bariz bir inatçılık damarı gibi geliyordu. Sebep ne olursa olsun, rüya asla Haber’ın istediği şekilde çıkmıyordu; yani bu muğlak, soyut telkin biçimi de en az diğerleri kadar iş görse gerekti. Hatta belki de Orr’un gösterdiği bilinçsiz direncin biraz olsun kırılmasını bile sağlayabilirdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Avukata eliyle işaret edip onu oturduğu köşeden zorlukla görebildiği EEG ekranına yakından bakmaya davet etti, sonra konuşmayı sürdürdü: "Kalabalığın üstüne üstüne gelmediği, hiç sıkışmadığın bir rüya göreceksin. Kolunu bacağını istediğin gibi oynatabileceğin dünya kadar yer, gönlünün çektiği kadar hareket özgürlüğü olacak rüyanda." Nihayet "Antwerp!" dedi ve neredeyse sözcüğü söyler söylemez meydana gelen değişikliği görsün diye EEG zikzaklarını Lelache’a gösterdi. "Grafiğin geneline yayılan yavaşlamaya dikkat edin," diye mırıldandı. "İşte bir yüksek gerilim piki, gördünüz mü, bakın bir tane daha... Uyku zikzakları bunlar. Daha şimdiden geleneksel uykunun ikinci safhasına geçiyor, ya da u-uykusunun diyeyim, bilmem siz hangi kullanıma aşinasınız, gece boyunca r-halleri arasında baş gösteren ve canlı rüyaların görülmediği uyku çeşidi bu. Ama dördüncü safhaya derinlemesine dalmasına izin vermiyorum, çünkü amacım bir an önce rüya görmesi. Bu yüzden de Artırıcı’yı açıyorum. Gözlerinizi o zikzaklardan ayırmayın. Görüyor musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yeniden uyanır gibi oldu sanki," diye mırıldandı kadın kuşkuyla.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Doğru! Ama uyanma değil bu. Baksanıza ona."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr sırtüstü yatıyordu, başı biraz geriye düşmüş, kısa sarı sakallı çenesi havaya dikilmişti; mışıl mışıl uyuyordu, ama dudaklarının çevresinde bir gerginlik vardı, derin derin iç çekti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Gözlerinin gözkapaklarının altında nasıl kıpırdadığını görüyor musunuz? İşte 1930’larda rüyalı uyku denen fenomenin farkına ilk kez varmaları bu sayede olmuştu; yıllar yılı "hızlı göz hareketi uykusu" yani REM uykusu dediler bunun adına. Oysa bundan çok daha öte bir fenomen aslında. Varoluşun üçüncü hali. Şu anda hastanın otonom sinir sistemi, uyanıkken heyecanlı bir anda olabileceği ölçüde tetikte; ama kas gerginliği sıfır, büyük kaslar u-uykusuna kıyasla daha gevşemiş halde. Korteks, korteks altı, hipokamp ve orta beyin bölgeleri uyanıklıkta oldukları kadar faal, oysa u-uykusunda bu bölgeler tamamen atıl durumdadır. Hastanın solunumu ve tansiyonu da uyanıklıktaki seviyelerde ya da bunun biraz üstünde seyrediyor. Nabzına bakın, siz de fark edeceksiniz." Haber kadının parmaklarını Orr’un gevşek bileğine koydu. "Nabız seksen veya seksen beş. Her ne görüyorsa olağanüstü bir şey olduğu kesin..."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yani rüya mı görüyor?" Kadın korkuyla karışık bir merakla bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Aynen öyle."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki bu tepkileri normal mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kesinlikle. Hepimiz her gece dört-beş kere, her seferinde en az on dakika süreyle yaşıyoruz bu deneyimi. Ekranda gördüğünüz oldukça normal bir r-uykusu EEG’si. Gözünüze çarpmış olabilecek yegâne anormallik ya da tuhaflık, zikzakları arada bir bıçak gibi kesen sivri pikler; r-hali EEG’lerinde daha önce hiç rastlamadığım bir çeşit beyin fırtınası etkisi. Örüntüsü itibarıyla, belli bir tür işe derinlemesine gömülmüş insanların elektrolarında gözlemlenen bir etkiyi andırıyor; yaratıcı veya sanatsal bir işi kastediyorum, resim yapmak, şiir yazmak, hatta Shakespeare okumak gibisinden bir uğraşı. Bu hastanın beyninin bu anlarda ne yaptığını ise ben de henüz bilemiyorum. Ama Artırıcı bana bu pikleri sistemli olarak gözlemleme ve sonradan analiz etme fırsatı veriyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu etkiye cihazın kendisi yol açıyor olamaz, değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır." Aslına bakılırsa Orr’un beynini, bu pik zikzaklarından birini yeniden oynatarak uyarmaya çalışmıştı, ama bu deneyin sonucunda Artırıcı’nın piki kaydettiği sırada görülen rüyadan bölük pörçük enstantaneler içeren, hepten tutarsız bir rüya elde etmişti. Sonuçsuz deneylerden bahsetmeye hiç gerek yoktu. "Aklıma bir fikir geldi, hazır hastamız rüyaya iyice dalmışken Artırıcı’yı devreden çıkaracağım. Bakın bakalım, girdiyi kestiğimi fark edebilecek misiniz?" Kadın bir fark göremedi. "Yine de her an bir beyin fırtınası daha patlatabilir; ne olur ne olmaz, siz gözünüzü zikzaklardan ayırmayın. İlk izlerini hipokampus bölgesinden gelen teta ritminde yakalayabilirsiniz, işte şurada. Emin olun, başka beyinlerde de görülen bir durum bu. Yani olağandışı hiçbir şey yok. Hangi tür beyinlerin hangi hallerde böyle bir pik yaptığını bulabilirsem, öznenin sorununun ne olduğunu çok daha kesin bir şekilde teşhis edebilirim; belli bir psikolojik veya nörofizyolojik kategoriye giriyor olabilir. Artırıcı’nın önümüze nasıl yeni araştırma ufukları açtığını görüyor musunuz? Beyni hekimin incelemek istediği kendi normal hallerinden birine geçici olarak sokmak dışında hasta üzerinde herhangi bir etkisi de yok. Bakın yine oldu!" Kadın piki yine kaçırdı tabii; EEG verilerini hareketli ekrandan takip etmek idman isteyen bir işti. "Şu anda girdiyi kestim. Halen rüyanın içinde şimdilik... Birazdan bize gördüklerini anlatacak." Konuşmayı sürdüremedi. Dili damağı kurumuştu. Geçişi, varışı, değişimi hissetmişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın da hissetmişti. Korkmuş görünüyordu. O ağır pirinç kolyeyi bir muska gibi gırtlağına doğru bastırarak dehşet, şok, korku içinde pencereden görünen manzaraya bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bunu beklemiyordu Haber. Değişimi yalnız kendisinin fark edebildiğini sanıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Oysa kadın, rüyasında ne göreceğini Orr’a söylerken duymuştu onu; rüyacının yanı başında durmuştu; o da tıpkı kendisi gibi değişimin merkezinde yer almıştı. Ve tıpkı kendisi gibi elinde olmadan dönüp pencereden dışarı bakmış, gözden kayboluveren gökdelenlerin, var olduklarına dair en ufak bir iz, en ufak bir yıkıntı bırakmaksızın bir rüya gibi solup gittiklerini, kilometrelerce uzayıp giden gerçekdışı banliyölerin rüzgârda buharlaşıveren duman gibi kayıplara karıştığını, Salgın Yıllarından önce bir milyonluk nüfusu olan, oysa şimdi bu Toparlanma günlerinde nüfusu yüz bini ancak bulan Portland şehrinin bütün Amerikan şehirleri gibi harap ve darmaduman halde olmasına rağmen yine de tepeleri ve yedi köprülü puslu nehriyle bütünlüğünü halen koruduğunu, eski kırk katlı İlk Ulusal Banka binasının şehir merkezinin göklerine bir başına hükmettiğini ve bu binanın kilometrelerce ötesinde, her şeyin sonrasında ve tepesinde dingin ve soluk dağların yükseldiğini görmüştü...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Her şeyi gözleriyle görmüştü kadın. İşte o anda Haber, Sağlık Bakanlığı gözlemcisinin olup bitenlere tanık olabileceğini bir kez olsun aklının ucundan geçirmemiş olduğunu fark etti. Böyle bir olasılık hesapta yoktu, hiç düşünmemişti bunun olabileceğini. Ki bu da değişime, Orr’un rüyalarının yaptığı şeye en başta kendisinin inanmadığını akla getiriyordu. Şimdiye kadar en az on iki kez bunu kâh hayret, kâh korku, kâh sevinçle hissetmiş, görmüş olmasına rağmen; atın dağa dönüştüğünü izlemiş olmasına (tabii bir gerçekliğin bir başkasıyla üst üste binmesi ne kadar izlenebilirse), Orr’un rüyalarının etkili gücünü neredeyse bir aydır sınıyor ve kullanıyor olmasına rağmen, olan bitene yine de hiç inanmamıştı demek.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">O gün işe geldiği andan şu âna dek, kendisinin bir hafta önce Oregon Oneiroloji Enstitüsü’nün başkanı filan olmadığı, zira bir hafta önce ortada böyle bir kurum bulunmadığı gerçeğini bir an olsun aklının ucundan geçirmemişti. Böyle bir kurumun ancak geçen cumadan beri on sekiz aylık bir geçmişi vardı. Ve hem kurucusu hem de başkanı kendisiydi. Bu böyle olduğundan -kendi nezdinde, burada çalışan herkesin nezdinde, Tıp Fakültesi’ndeki meslektaşları nezdinde ve kuruma ödenek ayıran Hükümet’in nezdinde böyle olduğundan- tıpkı diğer herkes gibi o da bunu hiç sorgulamaksızın yegâne gerçeklik olarak kabullenmişti. Geçen cumaya dek bunun böyle olmadığı gerçeğini hafızasında hasıraltı etmişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr’un gelmiş geçmiş en başarılı rüyasıydı o rüya. Nehrin tepesindeki eski ofiste, Hood Dağı’nın o lanet olası resminin altında başlamış ve bu ofiste son bulmuştu. Kendi de oradaydı, etrafındaki duvarların değiştiğini görmüş, dünyanın yeniden kurulduğuna tanık olmuş ve bunu unutmuştu. Hem de öylesine büsbütün unutmuştu ki, bir yabancının, üçüncü bir kişinin aynı deneyimi yaşayıp yaşamayacağını merak dahi etmemişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın bununla nasıl başa çıkacaktı acaba? Anlayacak mıydı, delirecek miydi, ne yapacaktı? O da tıpkı kendisi gibi her iki anıya birden mi sahip olacaktı? Hakiki olanı ve yeni olanı, eski olanı ve hakiki olanı birlikte mi hatırlayacaktı?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hatırlamamalıydı. İşine burnunu sokardı, başka gözlemciler sürüklerdi peşinden, deneyi hepten mahvederdi, planlarını altüst ederdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ne pahasına olursa olsun durduracaktı kadını. Şiddete hazır, yumrukları sıkılı halde ona döndü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Öylece dikiliyordu kadın. Kahverengi teni şimdi mora çalıyordu, ağzı açıktı. Neye uğradığını şaşırmıştı. O pencerenin dışında gördüklerine inanamıyordu. İnanamıyordu ve inanmıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber bedenine hâkim olan aşırı gerginlikten sıyrıldı, biraz gevşedi. Kadının haline bakınca, kendisine herhangi bir zarar veremeyecek denli afallamış ve sarsılmış olduğundan iyice emin oldu. Ama yine de elini çabuk tutmalıydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şimdi bir süre uyuyacak," dedi; sesi gırtlak kaslarının gerginliği yüzünden biraz kısılmış da olsa neredeyse normal çıkmıştı. Ne diyeceği hakkında en ufak bir fikri olmamasına rağmen bodoslama konuşmaya girişti; bu sıkıntılı sessizliği kıracak ne dese kârdı. "Şimdi hastamızın kısa bir u-uykusu uyumasına izin vereceğim. Çok uzun uyumaması lazım, çünkü o zaman rüyasını pek iyi hatırlayamaz. Güzel bir manzara, değil mi? Doğudan esen bu rüzgârlar hızır gibi imdadımıza yetişti doğrusu. Sonbaharda ve kışın, dağları bazen aylarca göremediğim olur. Ama bulutlar dağılınca işte böyle meydana çıkıverirler. Oregon harika bir yer. Bütün Amerika’nın en bozulmamış eyaleti. Çöküş döneminden önce de doğası fazla bozulmamıştı zaten. Yetmişlerin sonunda Portland daha yeni yeni büyümeye başlıyordu. Doğuştan Oregonlu musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bir dakika sonra avukat sarhoş gibi başını salladı. Hiçbir şeyi anlamıyorsa da, ses tonundaki sakinliği algılıyor gibiydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ben aslen New Jerseyliyim. Çocukluğumda oradaki çevre kirliliği korkunç boyutlardaydı. Çöküş’ten sonra Doğu Sahili’nde akıl almaz bir yıkım ve temizlik yapılmak zorunda kalındı, ki ıslah çalışmaları hâlâ devam ediyor. Buralarda ise California hariç her yerde nüfus patlamasının ve doğa istismarının olumsuz etkileri, iş işten geçmeden, kalıcı bir hasara meydan verilmeden kontrol altına alınabildi. Oregon’un ekosistemi Çöküş sonrasında bile halen dengesini koruyordu." Tam da yaşadıkları deneyimin üstüne, bu iki ucu keskin konularda atıp tutması tehlikeliydi şüphesiz, ama aksi gibi aklına başka bir konu da gelmiyordu: Kendini bu konuda konuşmaya mecbur hissediyordu adeta. İki ayrı anıyı, dolu dolu iki bilgi sistemini birden yüklenmiş olan beyni, kendi ağırlığını taşıyamaz hale gelmişti: Nüfusu neredeyse yedi milyar olan ve düzenli olarak artan -bir zamanlarki- gerçek dünyaya dair bildikleriyle, nüfusu bir milyarı bile bulmayan ve halen azalmaya devam eden -şimdiki- gerçek dünyaya dair bildikleri arasında sıkışıp kalmıştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tanrım, diye geçirdi içinden, ne yaptı Orr?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Altı milyar insan.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Onca insan nereye gitti? Neredeler?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama avukata bunu belli etmemeliydi. Kesinlikle belli etmemeliydi. "Hiç doğuda bulundunuz mu Bayan Lelache?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın ona dalgın gözlerle bakarak, "Hayır," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Eh, ne gerek var, değil mi? New York bitmiş zaten, Boston’un da ondan geri kalır yanı yok; hem zaten bu ülkenin geleceği burada. Gelişimin nabzı burada atıyor artık. Ben çocukken dedikleri gibi, hayat burada! Bu arada aklıma gelmişken sorayım, buradaki Sağlık Bakanlığı ofisinden Dewey Furth’ü tanıyor musunuz acaba?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet," dedi kadın halen feleği şaşmış halde, yine de yavaş yavaş tepki vermeye, hiçbir şey olmamış gibi davranmaya başlayarak. Haber’ın bedeni tepeden tırnağa bir rahatlamayla gevşedi. Birden oturma ihtiyacı hissetti, oturup derin bir soluk almak istedi. Tehlike geçmişti. Kadın o inanılmaz deneyimi reddediyordu. Benim neyim var? diye soruyordu şimdi kendine. Neden pencereden dışarı bakıp üç milyon nüfuslu bir şehir göreceğimi sandım ki? Acaba bir delilik nöbeti mi geçiriyorum, nedir?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tabii ya, diye düşündü Haber, bir mucizeye tanık olan kişi, o anda kendisiyle birlikte olanlar hiçbir şey görmediyse kendi gözüyle gördüğüne inanmazdı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Burası çok havasız oldu," dedi sesinde belli belirsiz bir ihtimamla ve duvardaki termostatın başına gitti. "Odayı genelde sıcak tutuyorum. Uyku araştırmacılığımdan ileri gelen eski bir alışkanlık; biliyorsunuz, uyku esnasında vücut ısısı düşer, haliyle biz de hastalarımızın soğuk almasını istemeyiz. Ama bu otomatik ısıtma da vur deyince öldürüyor, içerisi bir anda çok sıcak oluyor, benim bile bir uyuşukluk çöktü üstüme... Hastamız da birazdan uyanır." Ama Orr’un rüyasını net bir şekilde hatırlamasını, gördüklerini bir bir sayıp dökmesini, mucizeyi teyit etmesini istemiyordu. "Bu seferlik biraz daha uyumasına izin vereyim diyorum, bu rüyayı hatırlamasa da olur, zaten uykunun üçüncü safhasına dalmış durumda. Biz konuşmamızı bitirene kadar bırakalım uyusun. Bana sormak istediğiniz başka bir şey var mıydı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır. Hayır, yok galiba." Avukatın bilezikleri kararsızlıkla tıngırdadı. Kendini toparlamaya çalışarak gözlerini kırpıştırdı. "Şu makinenizin işlevini eksiksiz olarak açıklayan, nasıl çalıştığını tarif eden, şu anda onu hangi vakalarda kullandığınızı, elde ettiğiniz sonuçları, şey, yani bilirsiniz, bütün ayrıntıları belirten bir rapor hazırlayıp Bay Furth’ün ofisine gönderebilirseniz yeterli olur sanırım... Bu cihaz için patent aldınız mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Başvuruda bulundum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın başını salladı. "O zahmete değer muhtemelen." Bu arada kadın usulca tangır tungur ederek uyuyan adamın başına gitmişti ve şimdi zayıf, kahverengi yüzünde garip bir ifadeyle adama bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tuhaf bir mesleğiniz var doğrusu," dedi birden. "Rüyalar; insanlara beyinlerinin işleyişini izlemek; onlara rüyalarında ne göreceklerini söylemek filan... Herhalde araştırmalarınızın çoğunu geceleyin yapıyorsunuzdur, değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yapıyordum. Ama bakarsınız Artırıcı bu gece mesailerinin yükünü kısmen de olsa sırtımızdan alır; onun sayesinde artık dilediğimiz anda, incelemek istediğimiz türden uykuyu elde edebileceğiz ne de olsa. Ama birkaç yıl önce, tam on üç ay boyunca bir gün olsun sabahın altısından önce yatağa giremediğim bir dönem olmuştu." Haber güldü. "Şimdi bunu anlatıp çalım satıyorum. Kişisel rekorum. Bugünlerde gece nöbetlerinin külfeti daha ziyade yardımcılarımın sırtında. Orta yaşın imtiyazları. Biz çok çalıştık, sıra onlarda!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uyuyan insanlar çok uzaklarda bir yerdelermiş gibi duruyorlar," dedi kadın Orr’a bakmaya devam ederek. "Neredeler acaba?.."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İşte buradalar," dedi Haber ve EEG ekranına hafifçe vurdu. "Burnumuzun dibindeler, yalnız iletişime kapalılar. Uykunun insanlara tekinsiz gelen yanı tam da bu. O mutlak mahremiyet. Uyuyan kişi herkese sırt çevirmiştir. Meslektaşım olan bir yazarın dediği gibi, ‘Bireyin gizeminin en yoğun olduğu zamanlar, uykuda olduğu zamanlardır.’ Ama tabii gizem dediğimiz şey henüz çözmediğimiz bir sorundan ibaret en nihayetinde!.. İşte uyanıyor. George... George... Uyan George."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr genelde olduğu üzere çabucak uyandı, hiç sızlanmadan, gözleri boşluğa dalmadan, uykunun içine gerisin geri çekilmeden, bir halden diğerine geçti. Doğruldu, önce Bayan Lelache’a, ardından da trans başlığını başından az önce çıkarmış olan Haber’a baktı. Biraz gerinip ayağa kalktı ve pencerenin önüne gitti. Durup dışarı baktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">O çelimsiz bedeninin duruşunda olağandışı bir denge, neredeyse bir anıtsallık vardı; taş kesilmişçesine hareketsizdi, bir şeyin odağıymış gibi hareketsiz. Haber da kadın da büyülenmişçesine, tek kelime etmeden ona bakıyorlardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr arkasına döndü ve Haber’a baktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neredeler?" dedi. "Onca insan nereye gitti?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber kadının gözlerinin fal taşı gibi açıldığını, içinde bir dehşet dalgasının yükseldiğini gördü ve kendisini nasıl bir tehlikenin beklediğini bir çırpıda anladı. Konuşmalıydı, bir an önce konuşmalıydı! "EEG’den anlayabildiğim kadarıyla," diye söze girdi ve sesinin tam istediği gibi tok ve samimi çıktığını fark ederek devam etti, "az önce oldukça sarsıcı bir rüya gördün George. Tatsız bir rüyaydı, hatta neredeyse bir kâbustu. Burada gördüğün ilk ‘kötü’ rüya oldu bu. Yanılıyor muyum?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Gördüğüm rüya Salgın hakkındaydı," dedi Orr ve kusacakmış gibi tepeden tırnağa ürperdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber başını salladı. Masasının başına geçip oturdu. Orr da o anlaşılmaz uysallığı, o alıştığı düzenden şaşmama ve duruma en münasip düşen davranışı sergileme eğilimiyle tıpış tıpış geldi, ziyaretçilere ve hastalara ayrılmış olan büyük deri koltuğa oturup</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber’ın karşısındaki yerini aldı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu kez sahiden de zorlu bir sınavla karşılaştın ve bu sınavdan geçmek hiç kolay olmadı. Değil mi? Bilmeni isterim ki George, ilk kez bir rüyada gerçek bir kaygıyla başa çıkmaya sevk ettim seni. Hipnoz sırasında verdiğim talimatlar doğrultusunda, ruhsal rahatsızlığının daha derinlere kök salmış öğelerinden biriyle temas kurdun bu kez. Bu temas senin açından ne kolay, ne de hoştu. Aslına bakılırsa korkunç bir rüyaydı gördüğün, yanılıyor muyum?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Salgın Yıllarını hatırlıyor musunuz siz?" diye sordu Orr, saldırganca değil ama sesinde alışılmadık, belli belirsiz bir tınıyla - iğneleme miydi yoksa? Sonra başını çevirip köşedeki koltuğa çekilmiş olan Lelache’a baktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, hatırlıyorum. İlk salgın insanlığı vurduğunda çoktan yetişkin bir adamdım. Rusya, atmosferi kirleten kimyasalların birleşerek ölümcül kanserojenler oluşturduğunu kamuoyuna ilk duyurduğunda yirmi iki yaşındaydım. Ertesi gece Mexico City’den derlenen hastane istatistikleri verildi basına. Arkasından hastalığın kuluçka döneminin ne kadar sürdüğünü çıkardılar ortaya ve herkes geri sayıma başladı. Beklemeye. Bunu isyanlar, düzüşme eylemleri, Kıyamet Bandosu ve İçimizdeki Kahramanlar izledi. Annem-babam o yıl öldü. Karım ertesi yıl. Ardından da iki kız kardeşimi ve çocuklarımı kaybettim. Tanıdığım herkesi." Haber ellerini iki yana açtı. "Kısacası cevabım evet, o yılları hatırlıyorum," dedi acılı bir sesle. "Mecbur kaldığımda."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Sonunda nüfus patlaması sorununu çözdüler, değil mi?" dedi Orr; bu kez sesindeki o iğneleme barizdi. "Sahiden başardık."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet. Çözdüler. Artık nüfus patlaması yok. Nükleer savaş dışında bir çözüm bulamazlar mıydı diye soruyorsan, orasını bilemem. Ama artık ne Güney Amerika’da, ne Afrika’da, ne de Asya’da kalıcı bir açlık sorunu yok. Nakliye güzergâhlarındaki yollar tamamen onarılıp kullanıma açıldığında, açlığın halen hüküm sürdüğü tek tük bölgeler de kurtarılmış olacak. İnsanlığın üçte birinin halen yatağa aç girdiğini söylüyorlar; ama 1980’de bu oran yüzde doksan ikiydi. Ganj’da, açlıktan ölen insanların cesetlerinin üst üste yığılmasından kaynaklanan taşkınlar olmuyor artık. Portland’ın işçi sınıfına mensup ailelerinin çocuklarında, eskiden olduğu gibi protein yoksunluğu ve raşitizm de görülmüyor. Yani Çöküş’ten önce olduğu gibi."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Salgın’dan demek istiyorsunuz," dedi Orr.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber kocaman çalışma masasında iyice öne eğildi. "George. Bana şu sorunun cevabını verebilir misin? Dünyada nüfus patlaması var mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yok," dedi adam. Haber bir an için güldüğünü sandı onun ve biraz tedirgin olarak geriledi; neden sonra Orr’un gözlerindeki o tuhaf parıltının gözyaşlarından ileri geldiğini anladı. Adam sinir krizinin eşiğindeydi. Bundan iyisi can sağlığı. Eğer şu anda kendini kaybedip ağlamaya, dövünmeye başlayacak olursa, ağzından çıkanlar avukatın kendi hatırladıklarıyla ne kadar örtüşürse örtüşsün, kadın hepten inanmaz olacaktı Orr’a.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama daha yarım saat önce, nüfus patlamasının uygarlık için, hatta dünyanın ekosistemi için halihazırda bir tehdit olduğuna inanıyor, bundan son derece tedirgin oluyor, büyük bir kaygı duyuyordun George. Şimdi, bu kaygının bir anda buharlaşmış olabileceğine ihtimal vermiyorum, hem de hiç. Ne var ki rüyanda onu bizzat deneyimlediğinden bu yana, kaygının niteliğinin değiştiği kanısındayım. Onun gerçek bir dayanağı olmadığının sen de farkındasın artık. Kaygı bir yere gitmiş değil, ama önceye göre şöyle bir fark var: Onun mantıksız olduğunu, harici bir gerçeklikten ziyade içsel bir arzudan beslendiğini sen de biliyorsun. İşte bu bir başlangıç. Hem de iyi bir başlangıç. Bir seansta, tek bir rüyayla bu aşamayı kaydedebildiysek ne mutlu bize! Büyük başarı! Sen de farkında mısın bunun? Bu gayya kuyusunun üstüne yürümek için bir silah var artık elinde. Altında kaldığın, seni ezen, bunaltan, sıkıştıran bir şeyin tepesine binmiş durumdasın. Bundan sonra daha adil bir dövüş olacak, çünkü sen daha özgür bir adamsın. Bunu hissetmiyor musun? Doğruyu söyle, daha şimdiden az da olsa ferahlamış, kalabalığın eziciliğinden azat olmuş hissetmiyor musun kendini?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr Haber’a, sonra yeniden avukata baktı. Hiçbir şey demedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uzun bir sessizlik oldu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bitkin görünüyorsun," dedi Haber, hastasının omzunu şifahen sıvazlayarak. Orr’u sakinleştirmek, üçüncü bir kişinin önünde rüyalarının gücüyle ilgili tek kelime edecek cesareti bulamayacağı her zamanki pısırık haline döndürmek istiyordu; o da olmazsa onu manen çökertmek, bariz şekilde anormal davranmaya sevk etmek istiyordu. Ama adam inatla ikisini de yapmıyordu. "Köşede pusuya yatmış bir Sağlık Bakanlığı gözlemcisi olmasa, sana bir kadeh viski ikram ederdim. Ama koskoca terapi seansım içki âlemine çevirirsek yakışık almaz, değil mi, ha George?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Rüyayı anlatmamı istemiyor musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Eğer sen anlatmak istiyorsan, neden olmasın."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Onları gömüyordum. O büyük hendeklerden birine... On altı yaşımdayken Defin Birliğinde görev yapıyordum, annem-babam salgına yakalandıktan sonra... Ama rüyada insanların hepsi çıplaktı ve açlıktan ölmüş gibi görünüyorlardı. Dağ gibi yükselen yığınla ceset. Hepsini gömmek zorunda kaldım. Gözüm sürekli sizi aradı, ama yoktunuz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tabii ki yoktum," dedi Haber güven veren bir sesle. "Rüyalarında beni henüz görmedin George."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Gördüm ya. Kennedy’li rüyada. Bir kere de at olarak."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet ama onlar terapinin ilk günlerindeydi," dedi Haber, konuyu geçiştirerek. "Bu rüya, kısmen de olsa kendi deneyimlerine ilişkin gerçek anıları seferber etmiş o halde-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır. Ben hayatımda kimseyi gömmedim. Kimse Salgın’dan ölmedi. Salgın diye bir şey olmadı. Bunların hepsi benim hayal gücümün ürünü. Hepsini rüyamda gördüm."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Allahın belası aptal piç kurusu! İyice zıvanadan çıkmıştı artık. Haber başını bir yana eğdi ve müdahaleden kaçınarak sabırlı, hoşgörülü bir sessizlikle onu dinler göründü; yapabileceği başka bir şey de yoktu, çünkü daha güçlü bir hamle avukatın kuşkulanmasına yol açabilirdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bana Salgın’ı hatırladığınızı söylediniz; iyi ama Salgın diye bir şey olmadığını, çevre kirliliğinin sebep olduğu kanserlerden kimsenin ölmediğini, nüfusun arttıkça arttığını da hatırlamıyor musunuz peki? Hayır mı? Bütün bunları hatırlamıyor musunuz? Ya siz Bayan Lelache - siz de benim gibi her ikisini birden mi hatırlıyorsunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bu soruyu sormasıyla birlikte Haber ayağa kalktı: "Özür dilerim George, ama ne yazık ki Bayan Lelache’ın seansımıza müdahil olmasına izin veremem. Kendisinin bu alanda herhangi bir uzmanlığı yok. Sana cevap vermesi son derece uygunsuz olur. Bu bir psikiyatri seansı. Bayan Lelache yalnızca Artırıcı’yı incelemek için burada, o kadar. Bu konuda ısrarcı olacağım."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr bembeyaz kesilmiş, elmacık kemikleri iyice belirginleşmişti. Oturduğu yerden gözlerini Haber’a dikmiş bakıyordu. Hiçbir şey demedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ciddi bir sorunumuz var ve maalesef bu sorunun tek şekilde üstesinden gelebiliriz. Kördüğümü kesmek zorundayız. Lütfen üstünüze alınmayın Bayan Lelache, ama gördüğünüz gibi sorun sizsiniz. Terapi sürecimizin, katılımcı olmasa dahi üçüncü bir kişiyi kaldıramayacağı bir aşamadayız, bu gayet açık. Yapılacak en doğru şey bu seansa son vermek. Hemen şimdi. Yarın dörtte yeni baştan başlarız. Olmaz mı George?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr ayağa kalktı, ama kapıya doğru yönelmedi. "Benim gördüğüm şekilde rüya gören başka insanların da olabileceğini hiç düşündünüz mü Dr. Haber?" dedi sükûnetini elinden geldiğince koruyarak, yalnız azıcık kekeleyerek. "Gerçekliğin ruhumuz bile duymadan belki de sürekli değiştiriliyor, yemleniyor olduğunu - ama bizim bunu bilmediğimizi, bu bilgiye yalnızca rüyayı görenin ve bu rüyadan haberdar olanların vâkıf olduğunu düşündünüz mü hiç? Eğer bu sahiden doğruysa, bilmediğimize şükretmeliyiz herhalde. Bu haliyle bile yeterince kafa karıştırıcı çünkü.”</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber güler yüz gösterip yatıştırıcı sözler söyleyerek, ancak yorum yapmaktan kaçınarak onu kapıya kadar geçirdi ve nihayet uğurladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bir kriz seansına denk geldiniz," dedi Lelache’a, kapıyı arkasından kapatırken. Alnında biriken teri sildi, yorgunluğunun ve endişesinin hem yüzünden hem de ses tonundan açıkça anlaşılmasına meydan verdi. "Vay canına! Tam da gözlemci ağırlayacak günü seçmişiz!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Benim açımdan son derece ilginçti," dedi kadın ve bilezikleri biraz gevezelendi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Umutsuz bir vaka değil aslında," dedi Haber. "Doğruya doğru, bunun gibi bir seans benim bile oldukça olumsuz bir izlenime kapılmama, neredeyse cesaretimin kırılmasına yol açıyor. Ama saplanıp kaldığı bu kuruntu batağından, rüya görmekten duyduğu bu olağanüstü korkudan kurtulma ihtimali hâlâ var, hem de oldukça yüksek bir ihtimal bu. Sorun şu ki, söz konusu kuruntu sistemi fazlasıyla karmaşık ve bu kuruntuların pençesindeki kişi hiç de küçümsenmeyecek ölçüde zeki; kendini tuzağa düşürecek yeni ağlar örmekte çok çabuk davranıyor maalesef... Bundan on yıl önce, çok daha gençken terapiye gönderilmiş olsaydı keşke; ama tabii on yıl önce Toparlanma daha yeni yeni başlıyordu. Hiç değilse bir yıl önce, gerçeklik yönelimini uyuşturucularla hepten zehirlemeden gelseydi keşke. Ama çabalıyor ve çabalamaya devam ediyor, bu bakımdan her şeyin üstesinden gelip sağlam bir gerçeklik algısına kavuşması hâlâ mümkün."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama psikoz vakası olmadığını söylemiştiniz onun," diye hatırlattı Lelache, hafif şüpheci bir edayla.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Doğru. Rahatsız demiştim. Ama tabii çökecek olursa tam çökecektir; muhtemelen de katatonik şizofreni çizgisinde. Rahatsız bir insan psikoza normal bir insandan daha az eğilimli değildir ki." Artık konuşamıyordu, sözcükler dilinde kuruyup kalıyor, lime lime dökülen saçmalıklara dönüşüyordu. Saatlerdir ağzından dışarı anlamsız bir söz sağanağı püskürtüyormuş gibi hissediyordu ve artık konuşması üzerindeki hâkimiyetini büsbütün yitirmişti. Allahtan, Bayan Lelache’a da gına gelmiş gibiydi; kadın tangır tungur etti, şakladı, el sıkıştılar ve çıkıp gitti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber ilk iş olarak, kanepenin yanındaki duvarda bulunan bir gömme dolaba gizlenmiş olan ve bütün terapi seanslarını kaydetmekte kullandığı kayıt cihazının başına gitti; kayıt yaptıklarına dair uyan sinyali yayınlamayan bu tür cihazlar psikoterapistlere ve İstihbarat Bürosu’na tanınmış özel bir ayrıcalıktı. Son bir saatin kaydını sildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kocaman meşe masasının ardına geçip sandalyesine kuruldu, masanın alt çekmecesini açtı, bardağı ve şişeyi çıkanp kendisine cömert bir parmak çavdar viskisi doldurdu. Tanrım, talihli günündeydi, yarım saat önce -aslına bakılırsa tam yirmi yıldır!- çavdar viskisi diye bir şey yoktu. Yedi milyar boğazm doyurulmayı beklediği bir dünyada tahıllar içkiye harcanamayacak kadar kıymetliydi. İçki namına yalnızca yalancıbira veya (doktorlar için) saf alkol bulunabiliyordu ki yarım saat önce şişenin içinde de bu ikincisi vardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadehin yansını bir dikişte içtikten sonra durakladı. Olduğu yerden pencereye doğru şöyle bir baktı. Bir süre sonra ayağa kalkıp pencerenin önüne gitti, çatılarla ağaçların tepesinden manzarayı seyretti. Yüz bin can. Akşam, sessiz nehri karanlığa gömmeye başlamıştı, ama doruklardaki yatay ışığın altında, uzaklarda yükselen uçsuz bucaksız dağlar halen bütün hatlarıyla seçilebiliyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Daha iyi bir dünyaya!" dedi Dr. Haber; yaratısının şerefine kadeh kaldırarak ve viskisini aceleye getirmeden, tadını çıkara çıkara yudumlayarak bitirdi.</p>

  <p class="Standard" dir="ltr" style="font-weight:bold;font-size:200%">&nbsp;</p>
</body>
</html>
