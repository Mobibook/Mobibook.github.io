<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" dir="ltr" style="page-break-before: always; margin-left: 0px; margin-right: 0px; text-indent: 37.795277px; text-align: center; font-weight: bold; font-size: 200%;">2</h3>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">Tanrı’ya açılan kapı var olmayıştır.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">CHUANG TZU: XXIII</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Doktor William Haber’ın ofisi Hood Dağı manzaralı değildi. Willamette’in Doğu Kulesi’nde, altmış üçüncü katın iç tarafında bulunan bir stüdyo daireydi ve hiçbir manzarası yoktu. Ama penceresiz duvarların birinde Hood Dağı’nın devasa bir fotoğrafı vardı ve Dr. Haber dahili haberleşme cihazından sekreteriyle konuşurken işte bu fotoğrafa bakmaktaydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Sıradaki bu Orr kimin nesi Penny? Cüzam belirtileri gösteren o isterik mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Sekreter duvarın öbür yanında, çok çok bir metre ötesindeydi belki, ne var ki ofis içi haberleşme cihazları, tıpkı duvarlardaki diplomalar gibi hem hastaya hem de hekime güven telkin eder. Üstelik bir psikiyatrın kapıyı açıp "Sıradaki!" diye bağırmasının yakışık almayacağı da bir gerçektir.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır Doktor Bey, o yarın saat onda gelecek olan Bay Greene. Bu Tıp Fakültesi’nden Doktor Walters’ın yönlendirdiği hasta, bir GTT vakası."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İlaç suistimali, değil mi? Tamam. Dosyasını buldum. Oldu o zaman, geldiğinde içeri gönderirsin."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Daha bunu derken, asansörün sızlanarak yukarı çıktığını, durduğunu, kapıların derin bir soluk gibi açıldığını işitebiliyordu; sonra ayak seslerini, kararsızlığı, dış kapıların açıldığını duydu. Etrafa kulak kesildiğinden, koridoru baştan sona dolduran, alt ve üst katlarda bulunan ofislerdeki kapıların, daktiloların, insanların, sifonu çekilen tuvaletlerin de seslerini işitebiliyordu şimdi. Esas başarı bunları işitmemeyi öğrenmekti. Geriye kalan yegâne sağlam bölme duvarları, beynin içinde olanlardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Penny şimdi hastaya, ilk seans öncesi yöneltilen mutat soruları soruyordu. Penny’nin işini bitirmesini beklerken Dr. Haber’ın gözü yeniden duvardaki fotoğrafa takıldı ve böyle bir fotoğrafın ne zaman çekilmiş olabileceğini merak etmekten kendini alamadı. Masmavi gökyüzü, zirveden ta dağ eteklerine inen karlar. Yıllar evvel çekilmiş olmalıydı şüphesiz, altmışlarda ya da yetmişlerde. Sera Etkisi oldukça yavaş bir seyir izlemişti ve 1962 doğumlu olan Haber çocukluğunun mavi göğünü dün gibi hatırlıyordu. Bugünlerde o sonsuz sanılan karlar, dünyanın bütün dağlarından el etek çekmişti, Everest’ten bile, Antarktika’nın ıssız sahilinde kavruk gırtlağıyla durup duran Erebus’tan bile. Ama çağdaş bir fotoğrafı renklendirmiş, gökyüzünü sonradan maviye, zirveyi de beyaza boyamış da olabilirlerdi pekâlâ; hiç belli olmazdı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tünaydın Bay Orr!" dedi ayağa kalkıp gülümseyerek, ama elini uzatmadan, zira bugünlerde birçok hasta bedensel temas kurmakla ilgili şiddetli kaygılardan mustaripti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hasta tereddüde düşerek uzatmaya davrandığı eli geri çekti, sinirli hareketlerle kolyesini kurcaladı ve "Nasılsınız?" dedi. Kolye herkeste olan o gümüş kaplama uzun çelik zincirlerdendi. Giyim kuşamı sıradan, memur standartlarına uygun; saç kesimi muhafazakâr, omuz hizasında, sakalı kısa. Saçları açık renk, gözleri renkli, kısa boylu, narin yapılı, açık tenli, hafif yetersiz beslenmiş, sağlığı yerinde, yirmi sekiz ila otuz iki yaşında. Saldırgan değil, kendi halinde, pısırık, bastırılmış, geleneksel. Hastayla kurulan ilişkinin en değerli dönemi, derdi Haber hep, ilk on saniyedir.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Lütfen oturun Bay Orr! Güzel! Sigara içer miydiniz? Kahverengi filtreli olanlar <span style="font-style:italic">trank</span>, beyaz filtreliler de <span style="font-style:italic">denik</span>" Orr sigara içmiyordu. "Şimdi, öncelikle durumunuz hakkında hemfikir olup olmadığımızı konuşalım. SB Denetim Bölümü, neden arkadaşlarınızın Ecza Kartlarını ödünç alıp eczamatikten istihkakınızın üzerinde uyarıcı ve uyku hapı çektiğinizi bilmek istiyor. Değil mi? Bu yüzden de sizi en tepedeki çocuklara yolladılar, onlar da Gönüllü Terapi Tedavisi tavsiye edip sizi bana yönlendirdiler. Buraya kadar bir yanlış yok değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bunları söylerken kendi cana yakın, rahat sesini duydu, karşısındakini rahatlatmak için incelikle ayarlanmış bir ses; ama bu seferki hasta rahat olmaktan halen fersah fersah uzaktı. Sık sık gözlerini kırpıştırıyordu, oturuşu gergindi, ellerinin konumu aşırı resmiydi: klasik bastırılmış kaygı tablosu. Hasta aynı anda yutkunurmuş gibi başını salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tamam, güzel, buraya kadar bir sorun görünmüyor. Şayet haplarınızı bağımlılara satmak veya bir cinayet işlemek üzere stoklamış olsaydınız, işte o zaman başınız belada olurdu. Ama hepsini kendiniz bizzat kullandığınıza göre, sizi çarptırabilecekleri en kötü ceza benimle birkaç seanstan ibaret! Şimdi gayet tabii bu hapları neden kullandığınızı öğrenmek istiyorum; bunu bilelim ki öncelikle kendi Ecza Kartınızın dozaj sınırıyla yetinmenizi, hatta bununla kalmayıp belki her türlü ilaç bağımlılığından tamamen kurtulmanızı sağlayacak daha iyi bir yaşam modeli üzerinde birlikte çalışabilelim. Bir bakalım, şimdiye kadarki düzeniniz" -bakışları bir an Tıp Fakültesi’nden gönderilen dosyaya kaydı- "birkaç hafta boyunca barbiturat almak, sonra birkaç gece amfetamine geçip sonra yeniden barbituratlara devam etmekmiş. Bu döngüyü tetikleyen neydi peki? Uykusuzluk mu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uyku sorunum yok.”</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama kötü rüyalar görüyorsunuz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Adam korkmuş bir halde başını kaldırdı: bariz bir dehşet anlatımı. Basit bir vaka olacağı belliydi. Savunma mekanizması yoktu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Öyle de denebilir," dedi boğuk bir sesle.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bunu tahmin etmekte pek güçlük çekmedim Bay Orr. Çünkü bana genelde rüyacıları yönlendirirler." Tıfıl adama sırıttı. "Ben bir rüya uzmanıyım. Mecazi anlamda söylemiyorum. Sahiden oneirolojistim. Uyku ve rüyalar benim uzmanlık alanıma girer. O halde, tecrübeyle sabit bir sonraki tahminime geçebilirim: Sanırım fenobarbitali rüyalarınızı baskılamak için kullandınız, ama sürekli kullandığınızda ilacın rüya baskılama etkisini giderek kaybettiğini ve sonunda hiçbir işe yaramamaya başladığım fark ettiniz. Amfetaminde de aynı sıkıntıyı yaşadınız. Böylece ikisini dönüşümlü kullanmaya başladınız. Yanılıyorum muyum?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hasta kaskatı bir halde başını salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki amfetamini neden hep daha kısa kullanmayı tercih ettiniz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Beni asabi yapıyordu."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ondan yana hiç kuşkum yok. Son aldığınız kokteyl doz da hepten bir faciaydı. Tek başına tehlikeli değildi belki. Ama yine de Bay Orr, tehlikeli bir şey yapıyordunuz." İstediği etkiyi sağlamak için konuşmasına bir an ara verdi. "Kendinizi rüyalardan yoksun bırakıyordunuz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hasta yeniden başını salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kendinizi yemekten ve sudan mahrum ediyor musunuz Bay Orr? Ya da son günlerde havasız kalmayı denediğiniz oldu mu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Neşeli bir ses tonuyla söylemişti bunları; hastanın yüzünde bir an mutsuz, yarım yamalak bir gülümseme belirdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uykuya ihtiyacınız olduğunu biliyorsunuz. Tıpkı yemeğe, suya ve havaya ihtiyacınız olduğu gibi. Peki, uykunun tek başına yeterli olmadığını, vücudunuzun rüyalı uyku hakkını da aynı şiddetle talep ettiğini biliyor muydunuz? Sistemli olarak rüyalardan yoksun bırakılması halinde beyniniz size çok tuhaf oyunlar oynamaya başlar. Sizi asabileştirir, sürekli aç hissetmenize yol açar, herhangi bir şeye odaklanmanızı engeller - bilmem bunlar size bir yerlerden tanıdık geliyor mu? Tek suçlu amfetamin değildi!- size gündüz düşleri gördürür, tepki sürelerinizi istikrarsızlaştırır, unutkanlığa sebep olur, sizi sorumsuz bir insana dönüştürür ve paranoyak fantazilere meyilli hale getirir. Üstelik sonunda da ne yaparsanız yapın sizi rüya görmeye zorlar. Bildiğimiz hiçbir ilaç rüya görmenizin önüne geçemez; tabii sizi öldürmediği sürece. Örneğin ileri boyuttaki alkolizm, santral pontin miyelinolizis adı verilen ölümcül bir duruma yol açabilir; nedeni beynin altında, rüya görme eksikliği yüzünden oluşan doku bozukluğudur. Dikkatinizi çekerim, uykusuzluk yüzünden değil! Uyku sırasında baş gösteren son derece özel bir halin, rüya görme halinin, REM uykusunun, r- halinin eksikliği yüzünden. Sizse alkolik değilsiniz ve hâlâ hayattasınız, buradan da rüyalarınızı bastırmak için aldığınız o ilaçların ancak kısmen işe yaradığını çıkarıyorum. Yani a) kısmi rüya yoksunluğu yüzünden fiziksel olarak güçsüz düşmüşsünüz ve b) bunca zamandır çıkmaz sokaktan bir yerlere varmaya çalışıyormuşsunuz. Şimdi, acaba sizi o çıkmaz sokağa iten neydi? Anladığım kadarıyla rüyalardan, kötü ya da sizin kötü addettiğiniz rüyalardan duyduğunuz korku. Bana bu rüyalar hakkında bir şeyler söyleyebilir misiniz peki?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr duraksadı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber ağzını açtı, sonra gerisin geri kapadı. Çoğu zaman hastalarının ne diyeceğini önceden tahmin eder ve bunu onların kendi başlarına ifade edebileceklerinden çok daha iyi ifade edebilirdi. Ama önemli olan onların bir adım atmasıydı. Bu adımı onların yerine atamazdı. Hem bu konuşma en nihayetinde bir ön hazırlıktan, analizin altın çağından artakalmış göstermelik bir merasimden ibaretti; tek işlevi, hastaya ne şekilde yardımcı olacağına, olumlu ya da olumsuz koşullanma emarelerinin olup olmadığına, bundan sonra ne yapacağına karar vermesini kolaylaştırmaktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Başka insanlardan daha fazla kâbus görmüyorum sanırım," diyordu Orr ellerine bakarak. "Özel bir durumum filan yok. Rüya görmekten... korkuyorum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kötü rüya görmekten."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Her türlü rüyadan."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Anladım. Bu korkunun nasıl başladığına dair bir fikriniz var mı acaba? Ya da sizi korkutan, kaçınmak istediğiniz o şeyin ne olduğu konusunda?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr hemen cevap vermek yerine, dizlerinin üstünde fazlasıyla hareketsiz duran dörtgen biçimli kırmızımsı ellerine gözünü dikip oturmayı sürdürünce, Haber onu birazcık dürtmeye karar verdi. "Rüyaların mantıksız, kural tanımaz, hatta bazen ahlaksız olabilmelerinden mi ileri geliyor korkunuz? Buna benzer bir şey mi sizi rahatsız eden?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, bir bakıma. Ama belli bir neden yüzünden. Bakın, şimdi... şimdi ben..."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Şimdi zurnanın zırt dediği yere geldik, can damarına, diye düşündü Haber o gergin elleri izlemekten kendini alamayarak. Zavallı hergele. Düş azması var ve ona bağlı suçluluk kompleksi. Çocuklukta idrarını tutamama sorunu, zorlantılı anne-</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şimdi bana inanmaktan vazgeçeceksiniz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tıfıl adamcağız göründüğünden daha hastaydı anlaşılan.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hem uyanıklık anlarındaki hem de uykudaki rüyalarla uğraşan bir adam, inanmakla inanmamakla pek ilgilenmez Bay Orr. Bunlar fazla rağbet ettiğim kategoriler değil doğrusu. Bir geçerlilikleri yok. Bu yüzden o dediğinizi hiç kafanıza takmadan devam edin. Can kulağıyla dinliyorum sizi." Büyüklük taslayan bir edayla mı konuşmuştu? Sözlerinin karşısındakini gücendirip gücendirmediğini anlamak üzere Orr’a baktı ve bir an adamla göz göze geldi. Olağanüstü güzel gözler, diye düşündü Haber ve aklına gelen sözcüğe kendi de şaştı, zira güzellik de pek rağbet ettiği bir kategori değildi. Gözlerinin irisleri mavi veya griydi, neredeyse saydam denecek kadar da berrak. Haber bir an için kendini unutup o berrak, rengi belirsiz gözlere yeniden baktı, ama bir saniyeliğine, böylece bu deneyimin tuhaflığı bilinçli zihnine neredeyse hiç işlemedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki," dedi Orr, öncekine göre söze daha kararlı girerek. "Gördüğüm bazı rüyalar... rüya-dışı dünyayı... etkiledi. Gerçek dünyayı."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu hepimize olan bir şeydir Bay Orr."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr gözlerini dikip baktı. Kusursuz bir doğrucu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uyanmanın hemen öncesindeki r-hali rüyalarının, ruhun genel duygu düzeyi üzerindeki etkisi-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama doğrucu adam sözünü kesti. "Hayır, o değildi kastettiğim." Biraz kekeleyerek ekledi: "Demek istediğim, bir rüya gördüm ve gerçeğe dönüştü."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu da inanılması güç bir şey değil Bay Orr. Sizi temin ederim, sözlerimde ciddiyim. Bu dediğiniz ancak bilimsel düşüncenin yükselişinden sonra, o da bir elin parmağını geçmeyecek sayıda insan tarafından sorgulanmaya başlamış bir şey, daha önce böyle bir beyana inanmamak bir yana, onu sorgulama eğilimi dahi yoktu. Kehanet niteliği taşıyan-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kehanetten filan bahsetmiyorum. Sonradan olacak herhangi bir şeyi göremiyorum. Yalnızca bir şeyleri değiştiriyorum." Elleri birbirine sımsıkı kenetlenmişti. Tıp Fakültesi kodamanlarının bunu buraya yollamalarına şaşmamalıydı. Haber’a oldum olası kendilerinin yamayamadığı çatlakları gönderirlerdi zaten.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bana bir örnek verebilir misiniz? Örneğin böyle bir rüyayı ilk gördüğünüz zamanı hatırlıyor musunuz? Kaç yaşındaydınız?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hasta epeyce durakladıktan sonra nihayet, "On altı yaşındaydım sanırım," dedi. Hali tavrı halen uysaldı, bu konudan hatırı sayılır bir korku duyduğunu belli ediyordu, ama Haber’a karşı savunmacı ya da düşmanca bir tutum almış değildi. "Emin değilim."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Emin olduğunuz ilk rüyayı anlatın o halde."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"On yedi yaşındaydım. Hâlâ annemlerin evinde yaşıyordum, teyzem de bizimle kalıyordu. Boşanmak üzereydi, çalışmıyordu, tek geliri Temel Yardımdı. Nasıl desem, evde fazlalık oluyordu. Evimiz bildiğiniz üç odalı dairelerdendi, o da her an ayakaltındaydı. Annemi çileden çıkarıyordu. Düşünceli davranmıyordu, Ethel Teyze’yi kastediyorum. Tuvaleti saatlerce işgal ediyordu - o evimizde hâlâ özel tuvaletimiz vardı. Ve sürekli, şey, şaka yollu beni ayartmaya çalışıyordu. Yarı şaka yarı ciddi. Odama pijamasının üstünü giymeden geliyordu mesela, o tür şeyler. Otuzunda ya vardı ya yoktu. Bu halleri beni biraz geriyordu. Henüz bir kızla birlikte olmamıştım ve... anlarsınız ya. Yeniyetmelik işte. Bir çocuğu etkilemek kolaydır. Bu durum gücüme gidiyordu. Yani, teyzemdi en nihayetinde."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Doktorun neyin gücüne gittiğini tam olarak anladığından ve bu tepkisini kınamadığından emin olmak için kaşla göz arasında Haber’a baktı. Yirminci yüzyıl sonlarının ısrarcı geniş mezhepliliği, mirasçılarını, cinselliğin benzer bir ısrarla bastırıldığı on dokuzuncu yüzyıl sonlarını hiç de aratmayan cinsel suçluluk duygularına ve cinsellik korkularına sevk etmişti. Orr, teyzesiyle yatmak istemeyişinin Haber’ı şoke edeceğinden korkuyordu. Haber’ın çekimser ama ilgili ifadesini hiç bozmaması üzerine Orr utana sıkıla sürdürdü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neyse, o sıra kaygı yüklü rüyalar görüyordum ve bütün o rüyalarda teyzem de oluyordu. Çoğunlukla da başka başka kılıklarda, hani bazen rüyalarda insanlar farklı kılıklara bürünmüş olarak görünürler ya, öyle; bir rüyada beyaz bir kediydi, ama aynı zamanda Ethel olduğunu da biliyordum. Neyse, nihayet bir akşam beni kandırıp kendisini sinemaya götürmeye ikna etti; sinemada onu ellemem için elinden geleni yaptı, sonra eve döndüğümüzde de kendini yatağıma atıp durdu, bir yandan da annemlerin uyuduğunu filan söyleyip aklınca beni kandırmaya çalışıyordu, işte onu güçbela odamdan defedip uykuya daldığımda bir rüya gördüm. Çok canlı bir rüyaydı. Uyandığımda içeriğini bütün ayrıntılarıyla hatırlayabiliyordum. Ethel’ın Los Angeles’ta bir trafik kazasında öldüğünü ve ölüm haberini bir telgrafla aldığımızı görmüştüm. Annem bir yandan akşam yemeğini pişirmeye çalışıyor, bir yandan da ağlıyordu; bu hali yüreğimi parçalıyordu, içten içe onu teselli edebilecek bir şeyler yapabilmeyi diliyordum ama ne yapabileceğimi de bilmiyordum. Hepsi buydu... Uyandığımda oturma odasına gittim. Kanepede Ethel yoktu. Evde bizden başka hiç kimse yoktu, annem-babamla ben vardık yalnızca. Teyzem yoktu. Hiçbir zaman da olmamıştı. Sormam gereksizdi. Hatırlıyordum çünkü. Ethel Teyze’nin altı hafta önce boşanma işlemleriyle ilgili olarak avukatın biriyle yaptığı bir görüşmeden dönerken Los Angeles çevre yolunda, bir trafik kazasında öldüğünü biliyordum. Haberi telgrafla almıştık. Bütün o rüya, gerçekte olmuş bir olayı yeniden yaşamak gibi bir deneyimden ibaretti. Tek farkı o olayın gerçekte olmamış olmasıydı. Ben o rüyayı görünceye kadar olmamış olması. Yani teyzemin önceki geceye kadar bizimle birlikte yaşıyor olduğunu, oturma odasındaki kanepede uyuduğunu da biliyordum aynı zamanda."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama bunu gösteren, kanıtlayan bir şey de yoktu, öyle mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır, yoktu. Hem de hiçbir şey. Teyzem hiç bizimle oturmamıştı. Hiç kimse bizimle oturduğunu hatırlamıyordu, tabii ben hariç. Ve ben de yanılıyordum. O zaman için."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber sağduyulu bir edayla başını sallayıp sakalını sıvazladı. Başta önemsiz bir ilaç bağımlılığı gibi görünen vaka şimdi daha ziyade şiddetli bir sapmayı akla getiriyordu, ama bir kuruntu sisteminin, kendisine böylesine bir açıksözlülükle takdim edildiğine de ilk kez tanık oluyordu. Orr ona yem atan zeki bir şizofren olabilirdi pekâlâ, şizoid yaratıcılığıyla dolambaçlı yollar icat ederek onu sinsice işletiyor olabilirdi; öte yandan böylelerinin, Haber’ın bir bakışta tanıdığı o belli belirsiz içsel küstahlığından da yoksundu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki gerçekliğin önceki geceden beri değişmiş olduğunu anneniz niye anlamadı sizce?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Anlamadı, çünkü rüyayı o görmedi. Yani, o rüya gerçekliği sahiden değiştirmişti. Geriye dönük olarak farklı bir gerçeklik yaratmıştı, annemin başından beri parçası olduğu bir gerçeklik. Bu gerçekliğin içinde olduğundan, başka bir gerçekliğe dair herhangi bir anısı yoktu. Benimse vardı, ben her ikisini birden hatırlıyordum, çünkü ben... ben oradaydım... değişimin olduğu an oradaydım. Getirebildiğim tek açıklama bu, mantıklı olmadığının ben de farkındayım. Ama bir açıklamaya sırtımı dayamaya ihtiyacım var, aksi takdirde deli olduğum gerçeğini kabullenmem gerekiyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hayır, bu adamcağız pısırık filan değildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Benim işim insanları yargılamak değil Bay Orr. Ben gerçeklerin peşindeyim. Ve aklın olayları, inanın, benim gözümde gerçektir. Başka birinin rüyasını, kişi rüyayı görmekteyken elektroensefalografta siyah beyaz olarak gördüğünüzde -ki ben bunu hiç değilse on bin kez yapmışımdır- rüyalara ‘gerçekdışı’ diyemez olursunuz. Rüyalar vardır; rüyalar birer olaydır, arkalarında izler bırakırlar. Pekâlâ, anladığım kadarıyla buna benzer sonuçlar doğuran daha başka rüyalarınız da oldu, değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, birkaç tane. Ama epeydir olmuyordu. Yalnızca stresli olduğum zamanlarda görüyordum onları. Ama son zamanlarda giderek... sıklaşır olmuşlardı sanki. Ben de korkmaya başladım."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber öne eğildi. "Neden?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr soruyu anlamamış gibi boş gözlerle bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neden korktunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Çünkü bir şeyleri değiştirmek istemiyorum ben!" dedi Orr apaçık ortada olanı dile getirircesine. "Ben kim oluyorum ki işlerin gidişatına burnumu sokayım? Üstüne üstlük bir şeyleri değiştiren bilinçaltım, herhangi bir zekânın denetiminden yoksun olarak yapıyor bunu. Kendi kendime hipnoz yapmayı denedim ama bir işe yaramadı. Rüyalar tutarsızdır, bencilcedir, akıldışıdır - daha demin siz de söylediniz, ahlaksızdır. Toplumsallaşmamış tarafımızın ürünüdür onlar, en azından kısmen, aksini iddia edebilir misiniz? Zavallı Ethel’ı öldürmek istememiştim ki ben. Yalnızca onu başımdan savmak istemiştim. Gelin görün ki, rüyalar söz konusu olunca böyle basit bir isteğin dahi dışavurumu kaçınılmaz olarak fazlasıyla şiddetli oluyor. Çünkü rüyalar kestirme yolları tercih ederler. Nitekim tutup teyzemi öldürmüştüm işte. Altı hafta önce, bin altı yüz kilometre uzaktaki bir araba kazasında. Ölümünden ben sorumluyum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber yeniden sakalını sıvazladı. "Böylece siz de," dedi yavaşça, "çareyi rüya baskılayıcı ilaçlara yönelmekte buldunuz. Bir kez daha vebal altında kalmamak için."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet. İlaçlar rüyaların yoğunlaşmasını, gereğinden fazla canlı olmasını önlüyordu. Zaten yalnızca belli rüyalar, çok yoğun olanlar" -uygun bir sözcük aradı- "etkili oluyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki. Anlaştık. Şimdi, bir bakalım... Bekârsınız, Bonneville-Umatilla Hidroelektrik Santrali’nde teknik ressam olarak çalışıyorsunuz. İşinizle aranız nasıl?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İyi."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Cinsel hayatınız nasıl?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bir deneme evliliğim oldu. Geçen sene ayrıldık, birkaç yıl sürdü."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ayrılmayı hanginiz istemişti, eşiniz mi, siz mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Her ikimiz de. Karım çocuk istemiyordu. Evliliğin sürmesi için yeterli sebep yoktu ortada."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Sonrası nasıl gitti?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Eh, çalıştığım yerde bir-iki kız var, ben... yani doğrusunu isterseniz aşırı şehvetli bir adam sayılmam."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İnsanlarla ilişkileriniz genel olarak nasıl peki? Başkalarıyla tatmin edici bağlar kurduğunuzu, çevrenizin duygusal ekolojisinde kayda değer bir işleviniz olduğunu düşünüyor musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet sanırım."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"O halde rahatlıkla hayatınızda önemli bir sorun olmadığını söyleyebilirsiniz. Değil mi? Güzel. Şimdi, bana şunun cevabını verin: Bu ilaç bağımlılığınızdan kurtulmayı gerçekten istiyor musunuz? Bu konuda ciddi misiniz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tamam, işte bu iyi. Şimdi, bugüne dek rüyalarınızı engellemek için ilaç kullanıyordunuz. Ama rüyaların hepsi de tehlikeli değil; yalnızca özellikle canlı olan belli rüyalar tehlike teşkil ediyor. Sözgelimi Ethel Teyze’nizi rüyanızda beyaz bir kedi olarak gördünüz, ama ertesi sabah beyaz bir kediye dönüşmemişti, öyle değil mi? Bazı rüyalar sorunsuz - güvenli."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr’un başını sallayarak sözlerini onaylamasını bekledi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Size bir teklifim olacak o halde. Bu sorunu bir deneye tabi tutup derinlemesine mercek altına almaya ne dersiniz acaba? Bu süreçte, güvenli bir şekilde, korkusuzca rüya görmeyi de öğrenebilirsiniz belki. İzin verirseniz açıklamaya çalışayım. Rüya görme meselesi duygusal olarak sizi çok derinden etkilemiş. Rüya görmekten düpedüz korkuyorsunuz, çünkü bazı rüyalarınızın gerçek hayatı elinizde olmayan şekillerde etkileme gücü olduğu kanısındasınız. Tabii bu, bilinçaltınızın ürünü olan incelikli ve manidar bir eğretileme de olabilir; bilinçaltınız bu şekilde size gerçeklik hakkında -yani sizin gerçeğiniz, hayatınız hakkında- aklınız başınızdayken kabullenmeye hazır olmadığınız bir şeyler söylemeye çalışıyordur belki de. Ama bu eğretilemeyi kelime anlamıyla da alabiliriz; bu noktada illa da ona akılcı bir karşılık aramamız gerekmiyor. Halihazırdaki sorununuz şu: Rüya görmekten korkuyorsunuz, oysa rüya görmeniz de gerekiyor. Rüyaları ilaçlarla bastırmaya çalıştınız, işe yaramadı. Güzel, o halde tam tersini deneyelim. Size kasten rüya gördürelim! Buracıkta, olabildiğince canlı, yoğun rüyalar görmenizi sağlayalım. Benim gözetimim altında, kontrollü koşullarda. Böylece size çığırından çıkmış gibi görünen şeye hâkim olabilir, istenmeyen sonuçların önüne geçebilirsiniz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İyi de nasıl sipariş üzerine rüya görebilirim ki?" dedi Orr son derece huzursuz bir şekilde.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dr. Haber’ın Rüyalar Sarayı’nda, hem de nasıl görürsünüz! Daha önce hiç hipnotize edilmiş miydiniz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dişçim tarafından, evet."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Güzel. Peki. Sistem şöyle işleyecek. Sizi hipnotik transa sokacağım ve size uykuya dalacağınızı, rüya göreceğinizi telkin edeceğim. Bununla yetinmeyip size rüyanızda ne göreceğinizi de söyleyeceğim. Yalnız işlem sırasında trans başlığı takmanız gerekiyor ki gerçek uyku haline geçebilesiniz, aksi takdirde hipnotranstan öteye gidemeyebiliriz. Siz rüya görürken, hem fiziksel durumunuzu hem de EEG sayesinde beyin etkinliğinizi anbean izliyor olacağım. Sonra sizi uyandıracağım ve rüya deneyimi hakkında konuşacağız. Eğer her şey yolunda giderse, belki bir sonraki rüyanızla yüzleşmek konusunda içiniz biraz daha rahat olur."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama burada etkili bir şekilde rüya göremem ki; size anlattığım durum onlarca, hatta yüzlerce rüyadan ancak bir tanesinde oluyor." Orr’un savunmacı ussallaştırmaları da gayet tutarlıydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Burada istediğiniz her tür rüyayı görebilirsiniz. Motive olmuş bir özne ve bu işin eğitimini doğru düzgün almış bir hipnozcu olduktan sonra, rüyaların içeriği ve etkisi neredeyse tamamen denetlenebilir. Ben bunu on yıldır yapıyorum. Siz de bu sisteme sorunsuzca uyum sağlayacaksınız çünkü trans başlığı takıyor olacaksınız. Daha önce hiç takmış mıydınız?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr başını iki yana salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama ne olduğunu biliyorsunuz, değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Elektrotlarla beyne bir sinyal gönderdiğini biliyorum... ve beyni bu sinyali izleyecek şekilde uyardığını."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, aşağı yukarı öyle. Ruslar trans başlığını elli yıldır kullanıyorlar, İsrailliler daha da geliştirdiler onu, nihayet bu katara biz de eklendik ve uzmanlar psikozlu hastaların sakinleştirilmesinde, bireysel kullanıcılar da uyku haline veya alfa transına geçmekte kullanabilsin diye cihazın seri üretimine giriştik. Birkaç yıl önce Linnton’da Zorunlu Terapi Tedavisine mahkûm edilmiş, ağır depresyonda bir hastayla çalışıyordum. Çoğu depresyon hastası gibi kadın da pek uyuyamıyordu ve özellikle de r-uykusunun, rüyalı uykunun eksikliğini çekiyor, r-haline girmeyi başardığı zamanlarda da çoğunlukla uyanıveriyordu. Tam bir kısırdöngü: Depresyonu ağırlaştıkça rüyaları azalıyor, daha az rüya gördükçe depresyonu ağırlaşıyor. Kısırdöngüyü kıralım dedik. Demesi kolay, ama nasıl kıracağız? R-uykusunu yoğunlaştırmakta ahım şahım etkili olan bir ilaç yok henüz. Beyni elektronik olarak uyarmak deseniz, onun için de beynin içine elektrotlar yerleştirmek gerekiyor, hele de uyku merkezlerine ulaşabilmek için iyice derine yerleştirmek gerekiyor elektrotları; bense mecbur olmadığım sürece ameliyattan her zaman kaçınırım. Onu uykuya sevk etmek için trans başlığını kullanıyordum. Sonra aklıma başka bir fikir geldi: Yayılım, yani alçak frekanslı sinyal daha belirgin kılınabilse, beyindeki belli bir alana bölgesel olarak yöneltilebilse daha iyi olmaz mıydı? Tabii canım, hemen hallederiz Dr. Haber, çocuk oyuncağı! Ama ister inanın ister inanmayın, işin elektronik ayağını çözmek için gereken araştırmayı yapıp bitirdiğimde, hayalimdeki makinenin kaba prototipini ortaya çıkarmak yalnızca birkaç ayımı aldı. Ardından hastanın beynini tüm uyku hallerini yerli yerinde ve eksiksiz olarak deneyimleyen sağlıklı bir özneden elde edilmiş çeşitli uyku ve rüya görme safhalarına ait beyin dalgası kayıtlarıyla uyarmayı denedim. Ama yine pek sonuç alamadım. Başka bir beynin ürünü olan sinyale öznenin cevap verip vermemesinin tamamen şansa bağlı olduğunu keşfettim; bu da zorunlu olarak beni genelleme yapmaya, yüzlerce normal beyin dalgası kaydından bir çeşit ortalama kayıt çıkarmaya sevk etti. Sonra hastayla çalışırken, bu ortalama kaydı yeniden sınırlamaya, kişiye özel bir hale getirmeye başladım: Yani öznenin beyni yapmasını istediğim şeyi yapmaya başlar başlamaz, o ânı kaydediyorum, o ânı artırıyorum, büyütüyorum, uzatıyorum, yeniden oynatıyorum ki beyin en sağlıklı itkilerinin peşine takılacak şekilde uyarılsın. Tabii bütün bunlar muazzam bir geri besleme analizi gerektirdiğinden o basit EEG artı trans başlığı sonunda böyle devasa bir şeye dönüşmek zorunda kaldı." Bunu derken Orr’un arkasındaki elektronik cihazlar ormanını işaret etmişti. Hastaların çoğu makinelerden ya korkmak ya da kendilerini onlarla fazla özdeşleştirmek eğiliminde olduğundan, makinenin büyük bir kısmını plastik kapaklı bir dolabın içine gizlemişti ya, dolabın marifetine rağmen makine yine de ofisin dörtte birini kaplıyordu. "İşte meşhur Rüya Makinesi," dedi sırıtarak, "ya da daha yavan bir dille söyleyecek olursam, Artırıcı. Size ne faydası olacağını merak ediyorsanız hemen söyleyeyim: Bir güzel uykuya dalmanızı ve rüya görmenizi -hem de istediğimiz kadar kısa ve hafif veya istediğimiz kadar uzun ve yoğun rüyalar görmenizi- sağlayacak. Ha bu arada, depresyondaki hasta geçen yaz Linnton’dan tamamen iyileşmiş olarak taburcu oldu." Orr’a doğru eğildi. "Bir deneme yapmaya ne dersiniz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şimdi mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neden bekleyesiniz ki?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ama öğleden sonra dört buçukta uykuya dalamam ben-" Gülünç bir ifade kapladı yüzünü. Masasının tıka basa dolu çekmecesinde eşelenmekle meşgul olan Haber biraz sonra bir kâğıt çıkardı çekmeceden, Sağlık Bakanlığı tarafından şart koşulan Hipnoz Rıza Formuydu bu. Orr, Haber’ın uzattığı dolmakalemi aldı, formu imzaladı ve itaatkârca masanın üzerine koydu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tamam. Güzel. Şimdi, sana bir sorum olacak George. Dişçin hipnoz kaseti mi kullanıyor yoksa kendi işimi kendim görürüm kafasında mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kaset kullanıyor. Duyarlılık yelpazesinde üçüncü seviyedeyim."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yelpazenin tam ortasında, desene. Pekâlâ, rüya içeriğine ilişkin telkinin işe yaraması için oldukça derin bir transa ihtiyacımız olacak. Trans rüyası istemiyoruz; istediğimiz gerçek uyku rüyası -Artırıcı da bunu sağlayacak zaten- ama telkinin iyice derine nüfuz etmesini her halükârda sağlama almamız gerekiyor. Bu yüzden de, seni sırf derin transa geçmen için koşullandırmaya saatlerimizi harcamamak adına, v-c indüksiyonunu kullanacağız. Daha önce yaptırmış mıydın bunu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr başım iki yana salladı. Endişeli görünüyordu, ama hiçbir şekilde itiraz da etmedi. Haber’a kadınsı, hatta çocuksu gelen, her şeyi kabul etmeye teşne, pasif bir taraf vardı adamda. Haber bu ufacık tefecik, itaatkâr adama karşı korumacı/zorba bir tepki teşhis etti kendinde. Ona hükmetmek, büyüklük taslamak öylesine kolaydı ki insan adeta bundan kendini alamıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Çoğu hastamda kullanıyorum bunu. Hızlı, güvenli ve şaşmaz bir yöntem - diğer hipnoz yöntemlerine açık arayla fark atar, üstelik hem hipnozcu hem de hasta açısından en sorunsuz yöntemdir." Orr’un, fazla uzatılmış veya acemice yapılmış v-c indüksiyonu yüzünden beyinlerinde kalıcı hasar oluşan veya hayatlarını kaybeden hastalarla ilgili dehşet hikâyelerini duymamış olmasına imkân yoktu; bu korkular Orr’un durumunda her ne kadar yersiz de olsa, hasta indüksiyona toptan karşı koymasın diye Haber hiç değilse bu korkuları ciddiye alır görünmeli, evvela onları yatıştırmalıydı. Bu yüzden çabuk çabuk konuşmaya devam ederek v-c indüksiyonunun elli yıllık tarihçesini anlattı, ardından Orr’un dikkatini indüksiyon işleminin kendisinden uzaklaştırıp amacına çekmek üzere hipnoz konusunu bir anda kapatıp yeniden uyku ve rüyalar konusuna geçti. "Köprümüzü kurmamız gereken yer, uyanıklık veya hipnoz altındaki trans haliyle rüya hali arasındaki uçurum, bilmem anlatabiliyor muyum? Bu uçurumun daha yaygın bir adı da var: uyku. Normal uyku, u-hali, REM olmayan uyku, adına ne dersen de. Şimdi, kabaca tarif etmek gerekirse, bizi ilgilendiren dört zihinsel hal var: uyanıklık, trans, u-uykusu ve r-hali. Zihinsel etkinlik süreçlerine bakacak olursak, u-halinin, r-halinin ve hipnoz halinin üçünün de ortak bir noktası olduğunu görürüz: Uyku, rüya ve trans, bunların her üçü de bilinçaltının, yani altzihnin etkinliğini serbest bırakır; yine her üçü de birincil süreç dediğimiz düşünme biçimini devreye sokma eğilimindedir, halbuki uyanıklıktaki zihinsel etkinlik ikincil süreçtir - akılcıdır. Ama şimdi bir de bu dört halin EEG kayıtlarına bak. Gördüğün gibi, bu kez r-halinin, transın ve uyanıklık halinin bir sürü ortak noktası varken, u-hali -uyku- diğerlerinden dünya kadar farklı. Ve transtan hakiki r-haline yani rüya görmeye doğrudan geçiş yapmak mümkün değil. Arada mutlaka uyku hali olmalı. Normalde, r-haline her gece yalnızca dört-beş kere geçeriz, her bir veya iki saatte bir ve her seferinde de yalnızca on beş dakikalığına. Geri kalan zamanda ise normal uyku safhalarının birinden birindeyizdir. Bu safhalarda da rüya görürüz, ama genelde canlı rüyalar olmaz bunlar; u-uykusundaki zihinsel etkinlik rölantide çalışan bir motor gibidir, imgelerden ve düşüncelerden oluşan düzenli bir homurtu gibi düşünebilirsin onu. Oysa bizim peşinde olduğumuz şey r-halinin canlı, duygu yüklü, akılda yer eden rüyaları. Hipnozumuz ve Artırıcı bu rüyaları elde etmemizi, uykunun nörofizyolojik ve geçici uçurumunu aşıp doğrudan rüyalar âlemine ulaşmamızı garantileyecek. Şimdi seni şu kanepeye alalım. Benim alanımın öncüleri Dement, Aserinsky, Berger, Oswald, Hartman gibi isimlerdi, ama kanepeye gelince, o doğrudan Freud Baba’dan yadigâr... Şu farkla, biz onu üstüne yatıp uyumak için kullanıyoruz ki kendisi buna itiraz ediyordu. Pekâlâ, senden öncelikle kanepenin ucuna oturmanı istiyorum. Evet, aynen öyle. Orada bir süre kalacaksın, o yüzden rahatça yerleş. Kendini hipnotize etmeyi denediğini söylemiştin, değil mi? O halde hiç durma, bunun için kullandığın teknikleri uygula. Derin nefes almaya ne dersin? Nefesini içine çekerken ona kadar say, beş saniye tut, evet, çok güzel, harika. Başının hemen yukarısına, tavana bakabilir misin rica etsem? Tamam, çok güzel."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr itaatkârca başını geriye atarken, yanı başındaki Haber çabucak, sessiz sedasız uzandı, sol elini adamın başının arkasına geçirip başparmağı ve işaret parmağıyla her iki kulağın arkasına ve altına sırayla, sıkıca bastırmaya başladı; bir yandan da sağ başparmağı ve işaret parmağıyla, adamın iyice meydana çıkmış boğazına, yumuşak, sarı sakalın hemen altından, onuncu kranial sinirinin ve şahdamarının geçtiği noktadan sıkıca bastırdı. Parmaklarının ucundaki hassas, solgun deriyi hissedebiliyordu; ilk afallamış karşı koyma refleksini duyumsadı, sonra berrak gözlerin kapandığını gördü. Bir an kendi becerisinin, hastayı bir dokunuşta avucunun içine alabilmesinin verdiği hazzı duydu içinde; bu arada yumuşak bir sesle, hızlı hızlı mırıldanıyordu: "Şimdi uyuyacaksın; gözlerini kapa, uyu, rahatla, zihnini boşalt; uykuya dalıyorsun, rahatladın, gevşiyorsun; rahatla, kendini bırak-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Derken Orr, göğsüne kurşun yemiş gibi kanepeye sırtüstü yığılıp kaldı, sağ eli yanından gevşekçe sarkıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber usul, hızlı telkin akışını bir an olsun kesmeksizin, bir yandan da sağ eliyle basınç noktalarını hafifçe uyarmayı sürdürerek derhal hastanın yanına diz çöktü. "Şimdi transtasın, uykuda değilsin, ama derin bir hipnoz transındasın ve ben sana söyleyinceye dek transtan çıkmayacak, uyanmayacaksın. Şimdi transtasın, giderek daha derin bir transa geçiyorsun, ama hâlâ sesimi duyabiliyorsun ve talimatlarımı izleyebiliyorsun. Bundan böyle, ben boğazına şimdi yaptığım gibi dokunur dokunmaz hemen hipnoz transına geçeceksin." Talimatları yineleyip konuşmayı sürdürdü. "Şimdi sana gözlerini açmanı söylediğimde açacaksın ve önünde süzülen kristal bir küre göreceksin. Ona dikkatini iyice vermeni istiyorum senden; bunu yaparken daha derin bir transa geçmeyi sürdüreceksin. Şimdi gözlerini aç, evet, güzel, kristal küreyi gördüğünde bana söyle."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uçuk renkli gözler, içe dönük, tuhaf bir ifadeyle Haber’ı hiç görmeden boşluğa bakıyordu. "Gördüm," dedi hipnotize olmuş adam usulca.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Güzel. Ona bakmaya devam et, düzenli bir şekilde soluk alıp vermeye de devam et; yakında çok derin bir transa geçeceksin..."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber başını kaldırıp saate bir göz attı. İşin çoğu birkaç dakikada bitmişti bile. Sevindi; araçla vakit harcamaktan hoşlanmazdı, istenen amaca ulaşmaktı asıl iş. Orr hayali kristal küresine bakarak yatadururken Haber ayağa kalktı ve kendi geliştirdiği trans başlığını ona takmaya girişti, minik elektrotların yerlerini ayarlayıp onları gür, kumral saçların altındaki kafa derisine doğru şekilde yerleştirebilmek için başlığı bir takıp bir söküyordu. Bu arada sık sık konuşuyor, telkinleri usulca tekrar ediyor, Orr’un şimdiden uykuya dalmaması, kendisiyle iletişimde kalması için de arada bir eften püften sorular yöneltiyordu ona. Başlığı takma işi biter bitmez EEG’yi açtı ve hastanın beyninin neye benzediğini görmek için bir süre cihazı izledi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Başlığın üzerindeki elektrotların sekizi cihaza bağlıydı; makinenin içindeki sekiz adet mürekkepli kalem, beynin elektriksel etkinliğinin çetelesini tutuyordu. Haber’ın izlediği ekranda ise beyin dalgaları, koyu gri fonda zikzaklar çizen beyaz karalamalar halinde doğrudan çoğaltılıyordu. İsterse bu dalgalardan birini diğerlerinden ayırıp büyütebilir veya iki dalgayı üst üste bindirebilirdi. İzlemekten hiç bıkmadığı bir manzaraydı bu, Kanal 1’deki o Gece Boyu Sinema kuşağı gibi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Belli şizoid kişilik vakalarına eşlik eden ve s harfini andıran o keskin uçlu dalgaları arandı ama göremedi. Aslına bakılırsa şablonun genelinde alışılmışın dışında hiçbir şey yoktu, tabii çeşitliliği hariç. Basit bir beyin görece çok daha basit bir zikzaklar şablonu üretir ve bunları tekrar tekrar üretmekle yetinir; bu basit bir beyin değildi. Devinimleri incelikli ve karmaşıktı, tekrarları ise ne sıktı ne de bütünüyle aynıydı. Artırıcı’nın bilgisayarı nasıl olsa analiz edecekti bunları, ama Haber analiz öncesinde olağandışı herhangi bir etmen teşhis edemiyordu, tabii bu karmaşıklık sayılmazsa.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hastaya kristal küreyi görmeyi kesip gözlerini kapatmasını söyler söylemez, neredeyse anında, saniyede on iki devirlik, güçlü ve net bir alfa dalgası elde etti. Bilgisayar için gerekli kayıtları almak, hipnoz derinliğini sınamak derken beyinle biraz daha oyalandı ve sonra, "Pekâlâ John-" dedi. Hayır, bu değildi, neydi ki bu hastanın adı? "George. Şimdi bir dakika içinde uykuya dalacaksın. Çok derin bir uykuya dalacaksın ve rüya göreceksin. Ama ben ‘Antwerp’ demeden uykuya dalmayacaksın; ben o sözcüğü söylediğimde, uykuya dalacaksın ve adını üç kez söyleyene dek uyuyacaksın. Uyuduğunda bir rüya göreceksin, güzel bir rüya. Bütün ayrıntılarıyla hatırlayacağın hoş bir rüya. Kesinlikle kötü değil, tersine iyi bir rüya olacak bu, yalnız iyi olmanın yanı sıra son derece ayrıntılı ve canlı da olacak. Uyandığında onu muhakkak hatırlıyor olacaksın. Konusu da-" Bir an duraksadı; nasıl olsa aklına bir şey gelir diye önceden bir şey düşünmemişti. "Konusu da bir at olacak. Bir çayırda dörtnala koşan kocaman, doru bir at. Bir o yana bir bu yana koşturup oynayan bir at. Belki o ata binersin ya da onu yakalarsın, belki de yalnızca seyredersin onu. Ama rüya bir at hakkında olacak. Bir atla ilgili, canlı," -hastanın kullandığı o sözcük neydi?- "etkili bir rüya. Ondan sonra başka bir rüya görmeyeceksin ve ben adını üç kez söylediğimde huzurlu ve dinlenmiş olarak uyanacaksın. Şimdi seni uyutmak için... diyorum ki... Antwerp."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ekranda dans eden küçük çizgiler itaat ederek değişmeye başladı. Giderek sıklaşıp yavaşladılar; çok geçmeden safha 2 uykusunun çubukları belirmeye ve safha 4’ün uzun, derin ritminin işaretleri kendini göstermeye başladı. Beynin ritimleri değiştikçe, dans eden o enerjinin hâkimiyetindeki ağır cisimde de değişiklikler gözleniyordu: Eller ağır ağır inip kalkan göğsün üzerinde gevşekçe duruyordu, yüzse ifadesiz ve hareketsizdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Artırıcı uyanık beynin şablonlarının eksiksiz bir kaydını tutmuştu, şimdiyse u-uykusu şablonlarını kaydediyordu; az sonra hastanın r-uykusunun başlangıç sinyallerini yakalıyor olacak ve bu ilk rüya sırasında dahi beynin kendi sinyallerini artırarak onları uykudaki beyne gerisin geri besleyebilecekti. Hatta buna şimdiden başlamış bile olabilirdi. Haber bir bekleme süresi öngörmüştü, ama hipnoz telkinleri ve hastanın uzun süreli kısmi rüya mahrumiyeti onu doğrudan r-haline sokuyordu: Safha 2’ye varır varmaz yeniden yükselişe geçti. Ekranda ağır ağır salınan çizgilerin kâh biri, kâh diğeri titreşti; çizgiler yeniden hareketlendi, eşzamanlı olmayan süratli bir ritim tutturarak giderek hızlanmaya, dans etmeye başladı. Şimdi varol köprüsü de faaliyete geçmişti ve hipokamptan gelen sinyal beş saniyelik bir devir gösteriyordu; hastada daha önce belirgin bir şekilde kendini göstermemiş olan teta ritmiydi bu. Parmaklar hafifçe kıpırdadı, gözkapaklarının altında bir şeyler seyreden gözler hareket etti, dudaklar derin bir solukla aralandı. Uyuyan adam rüya görüyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Saat 17.06’ydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">17.11’de Haber, Artırıcı’nın siyah kapatma düğmesine bastı. 17.12’de u-uykusunun inişli çıkışlı çizgilerini fark ederek hastanın üzerine eğildi ve adını üç kez söyledi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr iç çekti, kolunu gayriihtiyari bir hareketle, geniş geniş yana attı, gözlerini açtı ve uyandı. Haber alışkın elleriyle elektrotları iki saniyede hastanın kafa derisinden ayırıverdi. "Nasıl, iyi misin?" diye sordu güler yüzlü ve kendinden emin bir edayla.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Üstelik rüya da gördün. Hiç değilse bunu kesin olarak biliyorum. Bana rüyanı anlatabilir misin?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bir at vardı," dedi Orr kısık sesle, hâlâ uyku sersemliğini üstünden atamamış halde. "Bir at hakkındaydı. Şu at." Bunu derken Haber’ın ofis duvarım süsleyen pencere büyüklüğündeki devasa fotoğrafı işaret etmişti, meşhur yarış atı Tammany Hall’un çimenlerle kaplı bir padokta koşup oynarken çekilmiş bir fotoğrafıydı bu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki ne oluyordu rüyada?" diye sordu Haber memnuniyetini gizlemeden. Hipnotelkinin daha ilk hipnozdan rüya içeriğine etki edebileceğine ihtimal vermemişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"At... Ben bir çayırda yürüyordum, o da bir süre uzaklarda bir yerlerdeydi. Sonra bana doğru dörtnala koşmaya başladı, çok geçmeden beni ezip geçeceğini fark ettim. Ama hiç korkmuyordum bir yandan da. Belki dizginlerini yakalarım, eyerine asılıp üstüne binerim filan diye düşünüyordum. Bana gerçek anlamda zarar veremeyeceğini biliyordum çünkü sizin duvar resminizdeki attı, gerçek bir at değildi. Yani her şey baştan aşağı bir çeşit oyun gibiydi... Dr. Haber bu resimde size... yani tuhaf gelen bir şey yok mu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Doğrusu, bazı insanlar bir kafa doktorunun ofisi için fazla abartılı buluyor onu, biraz da ezici. Kanepenin hemen karşısında gerçek ölçüleriyle duran bir seks simgesi ne de olsa!" Güldü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Peki bir saat önce de orada mıydı? Yani ben ilk geldiğimde -atla ilgili rüyayı görmeden önce- Hood Dağı manzarası değil miydi oradaki?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Aman Tanrım sahiden de Hood Dağı’ydı adam haklıydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Hayır Hood Dağı değildi Hood Dağı olamazdı bir attı bir attı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Dağdı sahiden de.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Attı bir attı o-</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George Orr’a gözünü dikmiş öylece, boş boş bakıyordu, Orr sorusunu yönelttiğinden bu yana birkaç saniye geçmiş olmalıydı, kendini ele vermemeliydi, güven telkin etmeliydi, yanıtları biliyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Sana göre oradaki resim önceden Hood Dağı’nın resmi miydi George? Öyle mi hatırlıyorsun sen?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet," dedi Orr biraz üzgün ama kararlı bir edayla. "Ben öyle hatırlıyorum. Hood Dağı’ydı. Üstünde karlar vardı."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hı hı." Haber bir yandan düşünüp taşınırken tarafsız bir ifadeyle başını salladı. Göğsünü felce uğratan o ürperti geçmişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Siz öyle hatırlamıyor musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Adamın renkten yana hercai ama bakıştan yana dupduru, dosdoğru gözleri: Psikoz hastası gözleriydi bunlar.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır, korkarım öyle hatırlamıyorum. Tammany Hall bu, seksen dokuzda üç birincilik birden alan efsane at. At yarışlarını özlüyorum, daha az gelişmiş canlı türlerinin bizim gıda sorunlarımız yüzünden yaşam hakkından mahrum kalmaları çok acı. Onca şey dururken bir at resmini tercih etmek hepten dinozorluk tabii, ama bu resmi seviyorum işte; bir dirim, bir güç var onda - tam bir kendini gerçekleştirme var, tabii bir hayvan olarak. Bir psikiyatrın insan psikolojisinde ulaşmaya çalıştığı noktaya dair bir çeşit ideal olarak düşünebilirsin onu, bir simge olarak. Gördüğün rüyanın içeriğine ilişkin telkinlerimin de ilham kaynağı aynı zamanda; tabii senden farklı olarak, telkinde bulunduğum sırada ona bizzat bakıyordum ben..." Haber, yandan duvar resmine kaçamak bir bakış attı. Tabii ki hep at vardı. "Ama bak ne diyeceğim, üçüncü bir kişiden görüş almak istersen Bayan Crouch’a sorarız; iki yıldır burada çalışıyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Daima bir at olduğunu söyleyecektir," dedi Orr sakin ama mahzun bir sesle. "Çünkü daima öyleydi. Yani rüyamdan beri. Daima bir at oldu. Rüyayı bana siz telkin ettiğinizden, belki siz de benim gibi her iki anıya birden sahip olursunuz diye düşünmüştüm. Ama sanırım yanıldım." Ne var ki az önceki hüznünden sıyrılmış gözleri, yeniden o dupduru bakışlarla, o sabırlı metanetle, o sessiz ve çaresiz imdat yakarışıyla Haber’ın üzerine dikildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bu adam hastaydı. Tedavi edilmeliydi. "Beni yeniden görmeni rica ediyorum George, mümkünse hemen yarın."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İyi ama çalışıyorum ben-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İşten erken çıkıp saat dörtte buraya gel. Şu anda GTT’desin. Patronuna bunu söyle ve sakın durumundan utanayım deme. Nüfusun yüzde 82’si hayatının o ya da bu döneminde GTT görüyor, bir de ZTT gören yüzde 31’lik dilim var ki, ondan hiç bahsetmiyorum. O yüzden ne yapıp edip yarın dörtte burada olmaya bak da bir an önce işe koyulalım. Bu çabalarımız meyvesini verecek, biliyorsun. Şimdi sana meprobomat yazıyorum; bu ilaç r-halini bütünüyle bastırmadan, daha sönük ve etkisiz rüyalar görmeni sağlayacak. Eczamatikten üç günde bir yenisini alabilirsin. Seni korkutan bir rüya görürsen veya başka bir sıkıntın olursa çekinmeden beni ara, gece gündüz fark etmez. Ama bu ilacı kullanırken öyle bir şey olacağını zannetmem. Bu sorununu çözmek için benimle sıkı bir şekilde çalışmaya karar verip biraz da sebat edersen, çok yakında hiçbir ilaca ihtiyacın kalmayacak. Rüyalarınla ilgili bütün sıkıntılarının üstesinden gelip rahata ereceksin. Anlaştık mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr IBM reçete kartını aldı. "Üzerimden büyük bir yük kalkmış olurdu." Gülümsedi; tereddütlü, mutsuz ama hepten keyifsiz olmayan bir gülümsemeydi bu. "Atla ilgili bir şey daha var," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ondan bir baş daha uzun olan Haber başını eğip adama baktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Size benziyor," dedi Orr.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber çabucak duvar resmine baktı. Sahiden benziyordu. İri yan, sağlıklı, kıllı, kızılımsı kahverengi, varını yoğunu ortaya koyarak doludizgin koşuyor...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Rüyandaki at bana benziyordu herhalde, ha?" diye sordu kurnazca ama dostane bir tavırla.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, benziyordu," dedi hasta.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Gittiğinde Haber yerine oturdu ve Tammany Hall’un duvar resmine huzursuzca gözünü dikti. Bu ofis için sahiden de çok büyüktü. Lanet olsun, oysa onun gönlünden geçen pencereli, manzaralı bir ofis tutabilmekti, ama nerede!</p>

  <p class="Standard" dir="ltr">&nbsp;</p>
</body>
</html>
