<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-19-<br class="calibre8" /></span><span class="text_1">MÜZAKERE</span></p>

  <p class="block_23">&nbsp;</p>

  <p class="block_24">Kaspar bekledi.</p>

  <p class="block_24">Pug ve diğerlerine hikâyesini anlatmış, Koruyucularla birlikteyken olduğu gibi ona pek çok soru sorulmuştu. Meclis anlatılanları düşünürken sessizce bekliyorlardı.</p>

  <p class="block_24">Kadının adı Miranda'ydı ve Pug'ın karısı, Magnus'un da annesi olmasına rağmen, en fazla oğlunun yaşında görünüyordu. Koyu renk saçları, delici bakışları vardı. Tavırlarına bakılırsa da burada diğerleriyle eşit tutulduğu anlaşılıyordu. Sade mavi cüppesi, zayıf ve dinç görüntüsünü ve yaşına göre oldukça genç göründüğü gerçeğini saklayamıyordu. Kısa boylu adamı, yani Nakor'u, kalesi düştükten sonra büyücülerle yaptığı kısa görüşmeden hatırlıyordu Kaspar. Üzerinde, dizlerden düzensiz biçimde kesilmiş sarı bir cüppe vardı ve elinde ahşaptan bir asa taşıyordu. Omzuna büyük bir seyahat çantası asmıştı. Odaya girdiği an sırıtmaya başlamıştı. Fakat Kaspar hikâyesini anlattıkça, yüzündeki bu sırıtma, yerini karanlık düşüncelere bıraktı. Magnus da ciddi ifadesini hep korudu.</p>

  <p class="block_24">"Pekâlâ," dedi Pug az sonra. "Düşünceleriniz?"</p>

  <p class="block_24">Miranda kollarını kavuşturdu. "Bence bir an evvel Talnoy'u incelememiz gerekir."</p>

  <p class="block_24">Magnus, "Leso Varen'in hâlâ hayatta olduğu haberi beni endişelendiriyor. Daha Opardum'da üzerinde çalıştığı o korkunç gediğin yerini bulamadık," dedi.</p>

  <p class="block_24">Nakor kafasını salladı. "Ben de şayet hayattaysa Varen'in de Talnoy'u arıyor olabileceğinden korkuyorum. Bugün Kaspar'ı Opardum'da takip eden iki adam Roldem Kralı veya Olasko Dükü'nün ajanları olabilir. Fakat Varen'in ajanları da olabilirler."</p>

  <p class="block_24">Kaspar, "Bağışlayın fakat 'Olasko Dükü' derken bir başkasından bahsedildiğini duymak benim için çok zor. Hem Varen'in ajanları var mıdır?" dedi.</p>

  <p class="block_24">"Bizim topluluğumuz nasıl kapalıysa, onunki de öyle," dedi Pug. "Bizim pek çok müttefikimiz var ve bir konsey olarak çalışıyoruz. Ancak zannederim Varen kimseyi kendine eşit görmüyor fakat emri altındakiler üzerinde muhteşem bir gücü var."</p>

  <p class="block_24">"Yanılıyor da olabilirsin," dedi Nakor.</p>

  <p class="block_24">"Ben hâlâ Kaspar'ın şu diğer dünyada gördüklerini hazmetmeye çalışıyorum," dedi Magnus. "Ne kadarı doğru?"</p>

  <p class="block_24">"Ben gördüklerimi anlattım," dedi Kaspar.</p>

  <p class="block_24">"Fakat onlar Kalkin'in sana gösterdikleriydi," dedi Nakor. Sırıtarak ekledi, "Hem Banath'a boşuna Dalavereci demiyorlar. Aklında kimbilir neler var!"</p>

  <p class="block_24">"Midkemia dünyasını mahvetmeyi düşündüğünü sanmıyorum."</p>

  <p class="block_24">"Hayır," dedi Miranda. "Fakat insanlık ya da buradaki diğer akıllı ırklar için bir tehlike oluşturmasından daha öte bir şeyler olabilir. Nakor haklı. Banath sana gerçeğin yalnızca bir kısmını göstermiş olabilir. Fakat sen tanımlarken şeyleri..."</p>

  <p class="block_24">"Dasatileri," dedi Kaspar.</p>

  <p class="block_24">"Evet, Dasatileri," diye devam etti Miranda, "Dikkatimi bir şey çekti. Zulmü anlıyorum. Midkemia'da da bunu yeteri kadar yaşadık." Kaspar'a nefret dolu gözlerle baktı fakat bir şey söylemedi. "Biz... ya da Kaspar, yalnızca kendisine gösterilenden haberdar. Mantık doğrultusunda bakarsak, o toplumda zulüm ve çıkarcılıktan başka bir şeyler de olmalı. Böyle bir güç ve teşkilatlanmaya ulaşabilmek için bir araya gelip bazı fedakârlıklar yapmayı göze almış olmalılar."</p>

  <p class="block_24">"Kalkin farklı kural ve yasalar olduğundan bahsetmişti," dedi Kaspar gülümseyerek. "Olanları gördükten sonra benim de benzer düşüncelerim oldu. Fakat bir süre boyunca iktidar ve korkuyla yönetimi elinizde tutsanız da bu tarzla yüzyıllar sürecek bir kültür oluşturamayacağınızı bilecek kadar hükümdarlık ve insan yönetmekten anlarım."</p>

  <p class="block_24">"İyice soyut konuşmaya başladık," dedi Magnus. "Belki de sosyal doruklarına ulaşıp sonra değişmişlerdir. Fakat sebebi ne olursa olsun şu an kim oldukları ve niyetlerinin ne olduğu bizim için önemli."</p>

  <p class="block_24">"Gördüklerim doğruysa," dedi Kaspar, "Henüz bir niyetleri yok. Fakat farkımıza vardıklarında önce fethedip sonra soru soracaklarını tahmin ediyorum. Kalkin, Dasati imparatorluğunun birkaç dünyayı içine aldığından bahsetmişti."</p>

  <p class="block_24">"Herhangi bir varsayımı olan?" dedi Pug.</p>

  <p class="block_24">"Bir an evvel harekete geçmeliyiz," dedi Magnus.</p>

  <p class="block_24">Miranda kafasını salladı. "Bence Talnoy'u hemen buraya getirip incelemeye başlayalım."</p>

  <p class="block_24">Nakor, "Ben Kesh Şehri'ndeki Banath tapınağına gideyim de eski arkadaşlarımdan Banath veya Kalkin'in," dedi Kaspar'a dönüp kafasını sallayarak, "Bu konuyla ilgili ne söyleyebileceğine dair bilgisi olan var mı bakayım. Çok şey bilmeleri veya hiçbir şey bilmemeleri beni şaşırtmaz doğrusu. Fakat birinin de gidip sorması lazım. İki gün içinde geri dönerim." Odadan çıktı.</p>

  <p class="block_24">"Pekâlâ," dedi Pug. "Zamanın çok mühim olduğu konusunda hepimiz hemfikiriz. Öyleyse Magnus, sen Kaspar'ı Opardum'a geri götür. Sonra Talnoy'u alıp buraya dönersiniz." Karısına dönüp, "Sen ve ben kimlerin bizle çalışacağını tartışmalıyız," dedi.</p>

  <p class="block_24">Kadın kafasını sallarken Kaspar da ayağa kalktı. Magnus'a bakarak, "Şimdi nereye gidiyoruz?" dedi.</p>

  <p class="block_24">Magnus elini Kaspar'ın omzuna koydu. Nehir Evi'nin mutfağının arkasındaki odadaydılar. "Buraya," dedi Magnus.</p>

  <p class="block_24">Kaspar bir an için dizlerinin titrediğini hissetti. Sonra kendine gelerek, "Buna asla alışamam," dedi.</p>

  <p class="block_24">Magnus gülümsedi. "Ben Tal'le konuşurken sen burada bekle."</p>

  <p class="block_24">Az sonra Tal, Magnus'la beraber içeri girdi. "Üçümüz odana gidip o şeyi almalıyız," dedi Magnus.</p>

  <p class="block_24">"Neden üçümüz?" dedi Kaspar.</p>

  <p class="block_24">"Çünkü fazladan bir kılıç işimize yarar ve olup biteni anlatmayı düşünebileceğim pek insan yok," dedi Magnus öfkelenerek. "Gel de yapalım şu işi."</p>

  <p class="block_24">Üç adam Nehir Evi'nden çıkarak hızla Kaspar'ın handaki odasına doğru yol aldılar. Geç bir saatti ve Kaspar ve Magnus gelmeden önce, Tal son müşterisini de yolcu etmişti. Sokaklarda yerdeki taşlara vuran çizmelerinin sesi yankılanırken, Opardum'un karanlık yollarında kendinden emin fakat dikkatli adımlarla ilerlediler.</p>

  <p class="block_24">Hana yaklaştıklarında Kaspar elini kaldırdı. Fısıltıyla, "Bir şeyler ters," dedi.</p>

  <p class="block_24">"Ne?" dedi Magnus.</p>

  <p class="block_24">"Gördüm," dedi Tal. "Gölgelerin arasında iki adam var. Biri hanın tam karşısında, kapı aralığına saklanmış. Öbürü de binanın bu tarafındaki sokağın köşesinde."</p>

  <p class="block_24">"Ben hiçbir şey görmedim," dedi Magnus.</p>

  <p class="block_24">Kaspar tekrar karanlığın içine doğru yürüdü ve diğerlerine de onu takip etmelerini işaret etti. "Bunlar Amafi'yle beni bu gece takip eden adamlarsa..." Karanlık gökyüzüne bakarak, "Hala aynı gece, değil mi?" dedi.</p>

  <p class="block_24">Magnus kafasını salladı.</p>

  <p class="block_24">"Aynı kişilerse Amafi haklı olabilir. Takip ediliyoruz." Etrafına bakındı. "Arka taraftan dönüp sokaktan sessizce insem köşedekine o farkında olmadan iyice bir bakmış olurum."</p>

  <p class="block_24">Tal, "Bunu fark ettirmeden ben daha kolay yaparım Kaspar," dedi.</p>

  <p class="block_24">"Evet," dedi eski dük. "Ama sen diğerlerinin neye benzediğini bilmiyorsun."</p>

  <p class="block_24">"Kenarları sarkık şapkaları, büyük pelerinleri mi vardı?"</p>

  <p class="block_24">"Evet."</p>

  <p class="block_24">"Yüzlerini görebildin mi?"</p>

  <p class="block_24">"Hayır."</p>

  <p class="block_24">"Öyleyse sen de neye benzediklerini bilmiyorsun. Burada bekle."</p>

  <p class="block_24">Kaspar ve Magnus bekledi. "Amafi'yi buraya kadar takip etmiş olmalılar. Şimdi de benim gelmemi bekliyorlar."</p>

  <p class="block_24">"Belki de başkaları içeri girip adamını indirmiştir?"</p>

  <p class="block_24">Kaspar sessizce güldü. "O zor. Talimatlarım doğrultusunda Talnoy buna asla izin vermeyecektir. Amafi veya benim dışımda o odaya giren herkes sakat kalır."</p>

  <p class="block_24">Tal gittikten yaklaşık beş dakika sonra ara sokakta bir gürültü koptu. Kaspar ve Magnus, hanın karşısında bekleyen adamın elindeki kılıçla hızla sokağa yöneldiğini gördü.</p>

  <p class="block_24">Kaspar da kılıcını çekti. "Pekâlâ, gidelim!" Sokaktan aşağı doğru atıldı ve köşeyi döndüğünde yerde yatan bir adamın başında bir diğeriyle hararetli bir kapışma içindeki Tal'i gördü. Kaspar kılıcını adamın sırtına doğru tutarak, "Bu kadarı yeter!" diye bağırdı.</p>

  <p class="block_24">Donakalan adam, elindeki kılıcı yere attı. Tal öne çıkarak adamın şapkasını aldı. Kaspar da yüzünü görmek için adamı kendisine doğru çevirdi.</p>

  <p class="block_24">Adam yabancı biriydi. Kaspar Tal'e bakarak, "Senin fark edilmen daha zor olurdu değil mi?" dedi.</p>

  <p class="block_24">Tal omuzlarını kaldırdı. "Biraz hamlamışım."</p>

  <p class="block_24">Magnus adama yaklaşarak, "Seni kim gönderdi?" dedi.</p>

  <p class="block_24">Adam, önce yerde yatan arkadaşına sonra da Magnus ve Tal'e baktı. Magnus, "Bizi kandırmaya kalkma sakın. Doğruyu söylemeni sağlayacak yollara başvurabiliriz!" dedi.</p>

  <p class="block_24">Siyah pelerinli adam, Magnus'a saldıracakmış gibi öne çıkınca, Kaspar kılıcının kabzasıyla adamın yüzüne sert bir darbe indirdi. Adam yer taşlarının üzerine düşmüştü. Ayağa kalkmaya çalışıyordu. Çok geç kalmıştı fakat Magnus, "Tutun!" diye bağırdı.</p>

  <p class="block_24">Tal ve Kaspar adamı tuttuklarında, adam çoktan olduğu yerde kıvranmaya başlamıştı. "Zehir içmiş," dedi Magnus.</p>

  <p class="block_24">Tal, ilk dövüştüğü adamı incelemek üzere yanına gitti. "Bu da ölmüş."</p>

  <p class="block_24">Magnus yanına eğildi ve elini gömleğinden içeri sokarak göğsündeki madalyonu çıkardı. Sövmeye başlamıştı. "Yine mi?"</p>

  <p class="block_24">"Ne oldu?" dedi Tal.</p>

  <p class="block_24">Magnus madalyonu gösterdi. Sıradan metallerden yapılmıştı. Belki de kararmış kalaydandı. Üzerinde şahin kabartması vardı. "Bunun anlamı nedir?" diye sordu Kaspar.</p>

  <p class="block_24">"Gece Şahinleri," dedi Magnus.</p>

  <p class="block_24">"Kim?" dedi Kaspar.</p>

  <p class="block_24">Tal omuzlarını kaldırdı.</p>

  <p class="block_24">"Ölüm Cemiyeti. Kırk yıl ya da daha fazla bir zamandır varlıklarından haberdarız. Konunun detaylarını babam anlatır. Şimdilik biz bir an önce işe koyulsak iyi olur." Kaspar'a hana girmesini işaret etti.</p>

  <p class="block_24">İçeri girdiklerinde ortak odada kimsenin olmadığını gördüler ki gecenin bu saatinde böyle olması gayet normaldi. Kaspar odasına gitti ve kapıyı iki kez çaldı. Kapıyı Amafi açtı. "Haşmetlim! İyisiniz!" Kaspar'ın arkasına doğru şöyle bir baktıktan sonra da, "Ve yalnız değilsiniz," dedi.</p>

  <p class="block_24">Kaspar diğerlerine dışarıda beklemelerini işaret ederek içeri girdi ve Talnoy'un yanına geldi. Yüzüğü parmağına takarak, "Kimseye saldırma," dedi. Ardından yüzüğü tekrar çıkararak Magnus ve Tal'e içeri girmelerini işaret etti. Kaspar, "Takip edildiniz mi?" diye sordu Amafi'ye.</p>

  <p class="block_24">"Evet, önceden bizi takip eden iki adam yine peşimizdeydi. Nehir Evi'ne de bir çocukla haber yolladım."</p>

  <p class="block_24">"Öyle bir haber almadık," dedi Tal. "Çocuğu durdurmuş olmalılar."</p>

  <p class="block_24">Magnus, "Öyleyse çocuk muhtemelen ölmüştür," dedi. Talnoy'un kımıldamadan durduğu köşeye baktı. Birkaç dakika yaratığın önünde durduktan sonra, "Keşişin ne demek istediğini biliyorum Kaspar. Burada... açıklayamayacağım bir yanlışlık var. Fakat bu şey bizim dünyamıza ait değil," dedi.</p>

  <p class="block_24">"Öyleyse," dedi Kaspar, "Onu babana götürüp bu dünyadan göndermek için ne yapabilir ona bakalım diyorum ben."</p>

  <p class="block_24">Magnus kafasını salladı. "Hayır."</p>

  <p class="block_24">"Ne demek 'hayır'?" dedi Kaspar. "Buraya bunun için geldik sanıyordum."</p>

  <p class="block_24">"Tal? Hissedebiliyor musun?"</p>

  <p class="block_24">Tal Hawkins, sessiz siyah yüze baktı. Bir süre elini zırhın üzerine koyduktan sonra, "Bir şeyler..." diyebildi.</p>

  <p class="block_24">"Talwin'in, sihir yeteneği olmayanlarda nadiren rastlanan bir kabiliyeti var. Kullanılan bir sihir varsa bunu sezebiliyor. Bu zırhın içine ruhu hapseden karanlık büyü her neyse hâlâ güçlü ve... tehlikeli." Magnus Kaspar'a döndü. "Yüzük bu yaratığın üzerinde bir güç sahibi olmanı sağladığı için sana bir şey olmayabilir. Fakat ben güvende değilim. Babamın yanına gidip konuyu ona danışacağım."</p>

  <p class="block_24">Magnus birden ortadan kayboldu.</p>

  <p class="block_24">Tal yatağın üzerine oturdu. "Bunu yapmasından nefret ediyorum."</p>

  <p class="block_24">Kaspar da yatağın diğer ucuna oturdu. "Biliyorum."</p>

  <p class="block_24">Beklemeye koyuldular.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Bir saatten fazla zaman geçmişti ki Magnus birden ortaya çıktı. "Babam sizi ve Talnoy'u adada belli bir yere getirmemi istedi. Bizi yaratıktan korumak için oraya annemle birlikte birkaç büyü yapmışlar bile. Ayrıca başkalarının o şeyi aramasını da bu büyülerle önleyecekler."</p>

  <p class="block_24">"Önleyecekler mi?" dedi Kaspar. "Bir Opardum'dayız, bir an sonra binlerce kilometre uzakta olacağız. Onu neden sizin adanızda arasınlar ki?"</p>

  <p class="block_24">"Kayaların altına bakmaktan daha faydalı arama yöntemleri de vardır," dedi Magnus. "Bu şeyde yabancı bir büyü var. Varen veya ajanlarının onu bulamamasının tek sebebi de ne aradıklarını tam olarak bilmemeleri. Bu şeyi gördüğüm ve ona dokunduğum için bu... eseri dünyanın neresinde olsa bulabilirim."</p>

  <p class="block_24">Kaspar ve Tal ayağa kalkarken Amafi köşesinde oturmaya devam etti.</p>

  <p class="block_24">Magnus, "Şu şeyi odanın ortasına getirin," dedi. Tal'e dönerek, "Yardımına ihtiyacımız olursa haber yollarım. Bu olaydaki yardımların için de teşekkürler," dedi.</p>

  <p class="block_24">"Bana haber vermeyi unutma Magnus," dedi Tal, "Gerek olursa hizmet etmeye her daim hazırım."</p>

  <p class="block_24">Kaspar yüzüğü parmağına takarak Talnoy'a öne çıkmasını emretti. Talnoy söylenileni uyguladı.</p>

  <p class="block_24">Magnus, "Etrafında toplanın," dedi.</p>

  <p class="block_24">Amafi, "Haşmetlim?" dedi ne yapacağını bilemeyerek.</p>

  <p class="block_24">"Sen de gelsen iyi olur," dedi Kaspar.</p>

  <p class="block_24">Amafi rahatlamış gibi görünüyordu. "Peki efendim."</p>

  <p class="block_24">İyice birbirlerine yaklaştılar ve Magnus ellerini Kaspar'la Amafi'nin omuzlarına koydu. Birden konağın arkasındaki açıklıkta buldular kendilerini.</p>

  <p class="block_24">Gördükleri karşısında Amafi'nin ağzı açık kalmıştı. Geç bir saatti -şu an bulundukları yerde neredeyse gece yarısıydı- fakat yine de pek çok insan iş için etrafta koşturuyordu. Çoğunun kıyafeti yabancıydı ve bazılarının insan olmadığı açıkça anlaşılıyordu.</p>

  <p class="block_24">Kaspar, "Sanırım buna alışmak biraz zaman alacak," dedi.</p>

  <p class="block_24">"Haşmetlim, katılıyorum."</p>

  <p class="block_24">Pug ve Miranda yakınlarında duruyordu. Kaspar, içten parlayan beş kehribar kristalle çevrelenmiş bir dairenin içinde durduklarını gördü. "Dairenin içinden hemen çıkın," dedi Pug.</p>

  <p class="block_24">Söylenileni yaptılar. Pug, "Geri çekilin," dedi. Elini salladı. Kaspar, Miranda ve Magnus'un da aynısını yaptığını gördü. Kristaller bir an için ışıl ışıl parladı, sonra yerini cılız bir ışığa bıraktı.</p>

  <p class="block_24">Pug, "Bunu arayanların, yerini bulmak için önemli bir büyü gücüne sahip olmaları gerekir," dedi.</p>

  <p class="block_24">"Hem de çok büyük," dedi Miranda.</p>

  <p class="block_24">Pug, "Yüzüğü alayım lütfen," dedi.</p>

  <p class="block_24">Kaspar yüzüğü kesesinden çıkardı ve Pug'a verdi. Büyücü yüzüğü avucunun içine koydu ve dikkatlice bakmaya başladı. "Açıkça görülüyor ki bunu ölümlüler yapmamış."</p>

  <p class="block_24">Magnus, "Yüzük de bu şey de kötü kokuyor Baba," dedi.</p>

  <p class="block_24">"Mağarada bu şeyi saklayan büyüler bozulduğunda..." diye sözlerine başladı Pug. "Bunun nasıl olduğunu asla bilemeyiz, fakat bazı şüphelerim var."</p>

  <p class="block_24">Pug sessizce Talnoy'u incelerken Kaspar, Amafi, Magnus ve Miranda büyü çemberinin dışında bekliyordu. Topluluğun diğer üyeleri de gelmişti. Amafi fısıltıyla, "Haşmetlim, burası nasıl bir yer?" dedi. Kömür karası derisi, Pug'ı dikkatlice izleyen parlak kırmızı gözleri olan yaratığa baktı.</p>

  <p class="block_24">"İnanır mısın bilmem ama burası bir okul," dedi Kaspar. Pug'a bakarak, "Ve çok daha fazlası," dedi.</p>

  <p class="block_24">İnceleme bir saatten fazla sürdü, fakat kimse sıkılıp oradan ayrılmamıştı. Pug Talnoy'u incelerken, orada sessizce durup izlemek herkesin hoşuna gidiyordu. Arada sırada duyulan fısıltılar, gecenin sessizliğini bozuyordu.</p>

  <p class="block_24">En sonunda Pug, "Çalışma odama gidelim," dedi.</p>

  <p class="block_24">Kaspar ve Amafi, Magnus, Miranda ve Pug'ı takip ederken, diğer ada sakinleri dağılarak kendilerini bekleyen işlerinin başına ya da uyumak için evlerine döndüler. Pug'ın çalışma odasına çıkarken geçtikleri büyük konakta, bahçede ve koridorlarda yürürken, Amafi bir oraya bir buraya bakıyordu.</p>

  <p class="block_24">İçeri girdiklerinde Pug, "Başımıza çok kötü bir şey getirdin Kaspar," dedi.</p>

  <p class="block_24">Kaspar, "Buna hiç şaşırmadım Büyücü," dedi.</p>

  <p class="block_24">"Korkarım anlattıklarından çok daha fazlası var," dedi Pug. Masasına otururken diğerlerine de oturmalarını işaret etti. Miranda kocasının arkasında durmayı tercih ederek ellerini adamın omuzlarının üzerine koydu. Magnus da köşede ayakta duruyordu. Kaspar ve Amafi, Pug'ın karşısındaki iki sandalyeye oturdu. "Son bir karara varmadan önce Nakor'un dönmesini bekleyelim. Fakat gördüğünü söylediğin şeyin, bu dünyayı tehdit ettiğini söyleyebilirim.</p>

  <p class="block_24">"O yaratıklardan sadece birini yok etmek bile büyük çaba ister. Bir de bunlardan oluşan bir ordu olursa..." Pug bu düşünceye daha fazla izin vermedi. "Bu işi halledeceğiz tabii." Bir süre sessiz kaldıktan sonra, "Magnus, sen başka bir şey bulabildin mi?" dedi.</p>

  <p class="block_24">Magnus öne çıkarak Gece Şahinleri madalyonunu masaya bıraktı. "İki adam Kaspar'ı takip etmeye çalışıyordu. Amaçlarının Talnoy'u bulmak olduğunu zannediyorum."</p>

  <p class="block_24">Pug, yüzünde bir tiksinti ifadesiyle sandalyesinde arkasına yaslandı. "Ölüm Loncası... Bunca yıldan sonra."</p>

  <p class="block_24">"Ölüm Loncası mı?" dedi Kaspar.</p>

  <p class="block_24">Pug, kara gözlerini Kaspar'a doğrulttu. "Aslında iki lonca vardı. İlki bir kardeşlik, büyük bir aile gibiydi. Krallık ve Kesh tarihinin en ölümcül suikastçıları vardı aralarında. Krondor, Kesh Şehri ve Salador'da neredeyse altmış yıl çalıştılar. Bu süre içinde aralarına sızanlar ya da üyelerden bağlılık gösterenler oldu. Ancak benim tanıdığım insanlar bunlarla karşılaşmaya başladığında onlar... karanlık güçlere hizmet etmeye başlamışlardı bile. Önceden en fazla elli kişiden oluşan küçük bir topluluk olarak, sözleşmeyle ve çoğunlukla siyasi sebeplerle adam öldürüyorlardı. Benim arkadaşlarım onları gördüğündeyse, Krallık'ı karmaşaya sürüklemeye çalışanların etkisi altına girmişlerdi çoktan."</p>

  <p class="block_24">"Büyük oğlum William'la beraber yaşlı Prens Arutha'nın silahtarlığını yapan sevgili dostum Krondorlu Dük James ve bir öğrencim, Jal-Pur çölünde eski bir askeri kale olan sığınaklarını bulmuştu. Yüzlercesini, dünyamıza büyü yoluyla bir iblis sokmaya çalışırken yakalamışlar." Pug iç geçirdi. "Prens Arutha ve ordusu yüzlercesini oracıkta öldürdü."</p>

  <p class="block_24">"Daha sonra bir adamla karşılaştım..." Kaspar'a baktı. "Sen bu adamı Leso Varen olarak tanıyorsun. Onunla karşılaştığımda adı Sidi'ydi. Başka isimleri de olmuştu. Anladığım kadarıyla başka bedenleri de... Kimin için çalıştığını biliyor musun?"</p>

  <p class="block_24">Kaspar, "Bu bana anlatıldı," dedi. Amafi'ye dönerek, "Senin de bilmene lüzum yok," dedi.</p>

  <p class="block_24">"Peki Haşmetlim," dedi Amafi hafifçe kafasını eğerek. "Cehaletimden memnunum ben."</p>

  <p class="block_24">"Şimdilik Varen diyeceğimiz bu adam, karmaşa ve yıkıma kapı açmak ve bu dünyayı senin de görmüş olduğun bir deliliğin içine atmak isteyen bir grubun... önderiydi diyelim."</p>

  <p class="block_24">"Anlıyorum," dedi Kaspar. "Yani Varen, Gece Şahinlerinin önderiydi."</p>

  <p class="block_24">"Bir bakıma öyle. Başka ajanları da vardı. Fakat Gece Şahinleri seni takip ediyorsa, bunun tek bir anlamı vardır. Varen seninle ilgileniyor ve bunun sebebi senelerce onu sarayında ağırlamış olman değil. Burada elinde tuttuğun şeyden haberdar olmayabilir." Talnoy'u işaret etti. "Fakat karşına önemli bir şeyin çıktığını biliyor. Büyük olasılıkla dünyanın dört bir yanında ajanları seni arıyordur. Fakat büyük çoğunluğu, dönme ihtimaline karşılık Opardum'dadır."</p>

  <p class="block_24">Kaspar, "Belki de Talnoy'un sihirle bıraktığı izleri arıyorlardır ve ben olduğumun farkına varmamışlardır," dedi.</p>

  <p class="block_24">"Belki," dedi Miranda. "Düşmanın bir sonraki hamlesini tahmin etmek faydalıdır. Ancak ne düşündüklerini tahmin etmeye çalışmak anlamsızdır."</p>

  <p class="block_24">Pug da hak vererek kafasını salladı. "Ne olursa olsun artık bu konuyu rahatlıkla bize bırakabilirsin." Kaspar'a baktı. "Hala göreceğin hesaplar var. Varen'in etkisi altında kalmış olduğuna inanıyorum ancak senin de elinde pek çok insanın kanı var. Yine de istersen Talwin Hawkins'den senin adına Dük'le konuşmasını isteyebilirim."</p>

  <p class="block_24">Kaspar güldü. "Bunun için teşekkürler Büyücü ama Rodoski'nin benim Olasko'da kalmam için izin vermesi konusunda üçünüzün büyüsü bile yetersiz kalır. Onun yerinde olsam ben de bunu yapmazdım. Başka kötülük yapmasam bile, varlığımı onun otoritesiyle oynamak için bir bahane olarak kullanacak olanlar vardır. Ayrıca artık Olasko Roldem'in bir parçası olduğuna göre, Kral Carol Opardum'a beni sokmaktansa bir Talnoy ordusunu alır daha iyi. Yok, ben hayatıma devam edeceğim."</p>

  <p class="block_24">"Aklında bir şey var mı?"</p>

  <p class="block_24">"Bir şeyler var, fakat tam olarak oturtmuş değilim. Mümkünse bir iyilik isteyeceğim Büyücü. Olasko'dan tekrar gitmeden bir kez olsun kardeşimi görmemi sağlayabilir misiniz?"</p>

  <p class="block_24">"Elbette," dedi Pug. Magnus'a dönerek, "Ben Talwin Hawkins'e haber yollarken sen de konuklarımıza oda bul," dedi. Sonra Kaspar'a bakarak, "Birkaç gün burada kal. Mümkün olunca seni Olasko'ya döndüreceğiz. Varen'in Gece Şahinleri seni arıyorsa Opardum'da durman iyi olmaz."</p>

  <p class="block_24">"Anlaştık."</p>

  <p class="block_24">Magnus, Kaspar ve Amafi'ye takip etmelerini işaret etti ve uzun bir koridordan geçerek onları konağın bir kanadına getirdi. "Burada bekleyin," dedi.</p>

  <p class="block_24">Birkaç dakika sonra yanında genç, sarışın ve mavi gözlü bir delikanlıyla geri döndü ve, "Bu Malikai. Bizimle kaldığınız süre içinde ihtiyaçlarınızla o ilgilenecek," dedi.</p>

  <p class="block_24">Kaspar gülümsedi. "Aynı zamanda bize göz kulak olacak sanırım."</p>

  <p class="block_24">"Buna pek lüzum yok," dedi Magnus. "Bir ada üzerindeyiz ve gideceğiniz pek bir yer yok. Fakat gitmenizi tercih etmeyeceğimiz birkaç yer var tabii. Bu da sizin güvenliğiniz için. Ne kadar süre için bizim yanımızda olacağınızı bilmediğimizden size yemeğin yanında giyecek eşya da getirilecek."</p>

  <p class="block_24">Magnus yanlarından ayrılırken Malikai, "Efendim, istediğiniz bir şey var mı?" dedi.</p>

  <p class="block_24">"Şimdilik güzel bir uykudan başka bir şey istemiyorum," dedi Kaspar oturup çizmelerini çıkarırken. "Doğudan geliyoruz ve burada saat kaç onu bile bilmiyorum..."</p>

  <p class="block_24">"Gece yarısını geçti efendim."</p>

  <p class="block_24">"Pekâlâ, öyleyse hâlâ güzel bir uyku çekebiliriz Haşmetlim," dedi Amafi. Diğer yatağın üzerine oturmuştu.</p>

  <p class="block_24">Malikai, "Kahvaltıya kadar yan odada olacağım beyler. Sabah dersim var, fakat bana ihtiyacınız olursa gördüğünüz herhangi bir öğrenciden beni bulmasını isteyebilirsiniz. Nerede olduğumu bilirler. Burada zaten ufak bir grup var," dedi.</p>

  <p class="block_24">"Pekâlâ," dedi Kaspar. "Soracak pek çok sorumuz olacağını sanıyorum fakat madem yoğun bir sabah seni bekliyor, şimdilik bekleyelim."</p>

  <p class="block_24">Delikanlı odadan çıkınca Kaspar yatağına uzandı ve battaniyeyi üzerine çekti. Amafi de aynısını yaptı ve odadaki mumu söndürdü. Ardından, "Haşmetlim, şimdi ne yapacaksınız?" dedi.</p>

  <p class="block_24">"Uyuyacağım Amafi."</p>

  <p class="block_24">"Yani buradan gittikten sonra ne yapacaksınız demek istemiştim."</p>

  <p class="block_24">Kaspar sessiz kaldı. Ardından, "Aklımda birkaç şey var, fakat şimdilik bunları konuşmaya hazır değilim. İyi geceler Amafi," dedi.</p>

  <p class="block_24">"İyi geceler Haşmetlim."</p>

  <p class="block_24">Kaspar yattığı yerden, bu sorunun aslında ne kadar da iyi bir soru olduğunu düşünüyordu. Talnoy'u ve Kalkin'in uyarılarını Gölgeler Meclisi'ne ulaştırmaya ve kız kardeşini bir kez daha görebilmeye kafasını o kadar çok vermişti ki, bundan sonra ne yapacağını hiç düşünmemişti bile.</p>

  <p class="block_24">Ne kadar yorgun olsa da bir türlü uykusu gelmiyordu.</p>

  <p class="block_24">Üç gün boyunca Kaspar ve Amafi, konakta Pug ve ailesinin misafirleri olarak kaldı. Kaspar buranın, gemilerin biraz söylentiler ve biraz da büyüler sebebiyle bir türlü yanaşamadığı efsanevi Büyücünün Adası olduğunu fark etmişti. Bahsi geçen söylentilere göre, adaya ayak basanlara bir korku geliyordu. Büyüler sayesindeyse, normalde doğayla iç içe ve sakin olan ada, yanından geçenlere daha ürkütücü görünüyordu.</p>

  <p class="block_24">Ada güzeldi ve kuzeyde bahar sonlarına yaklaşıldığı için tüm çiçekler açmış vaziyetteydi. Opardum'da geçirdikleri zor zamanların ardından Amafi de Kaspar da dinlenip kendilerine gelmeye çalışıyorlardı.</p>

  <p class="block_24">Yaşlı suikastçının beladan uzak kalıp dinlendiği ilk seneydi bu. Kaspar içinse burası, Flynn ve diğerleriyle karşılaştığından beri üzerinde hissettiği korkunç sorumluluktan kurtulabileceği bir yerdi. Her ikisi de bu rahatlığın tadını çıkarıyordu.</p>

  <p class="block_24">Dördüncü günün sabahında, Malikai Kaspar'ı konağın arkasındaki geniş yeşilliğin kenarında otururken buldu. Hafif koyu renkli olan teni dışında son derece çekici görünen bir öğretmenin dersini dinliyordu. Kaspar, kadının anlattıklarını güçlükle algılayabiliyordu, fakat Novindus'taki üniversitede olduğu gibi, bu hevesli genç zihinlerin eğitiliyor olduğu gerçeği, onu büyülüyordu.</p>

  <p class="block_24">"İyi günler Kaspar," dedi arkadan gelen bir kadın sesi.</p>

  <p class="block_24">Kaspar arkasını döndüğünde hiç beklemediği biriyle karşılaştı. "Rowena!" dedi ayağa kalkarken. "Neden..."</p>

  <p class="block_24">Kız gülümsedi. "Burada benim adım Alysandra. Zaten gerçek adım da bu."</p>

  <p class="block_24">Kaspar güldü. "Yani sen de mi Pug'ın ajanlarından biriydin?"</p>

  <p class="block_24">"Evet, Tal gibi."</p>

  <p class="block_24">Kaspar'a birlikte yürümeyi teklif etti. "O çılgın adamın ellerinde az kalsın ölüyordum, biliyorsun değil mi?"</p>

  <p class="block_24">Kaspar, "Sonunda... her şey kontrolden çıkmıştı. Neleri kabul ettiğimin farkına bile varmıyordum," dedi.</p>

  <p class="block_24">"Hayır, seni sorumlu tuttuğumdan değil," dedi her zamanki çekici gülümsemesiyle. "Zaten bana Varen'le yakınlaşmam, zaafı varsa bunu bulmam söylenmişti. Beni o anlamda ilginç bulmuyordu. Beni kesmekten zevk alıyordu." Bu son söylediğini, öylesine bir gerçekten bahsedermiş gibi söylemişti. "Yaralarımı çok güzel iyileştirdiler. Tek bir iz dahi kalmadı."</p>

  <p class="block_24">Kaspar'ın aklı karışmıştı. Onu Talsinli Leydi Rowena, yani Miskalon topraklarından bir taşra baronluğunun düşük rütbeli asilzadelerinden birinin üçüncü kızı olarak tanıdığında, oldukça baştan çıkarıcı olduğunu düşünmüştü. Buradaysa tamamen farklıydı. Davranışları, kendisine yapılanları uzaktan gördüğünü söylüyordu. Sanki tüm bunlar bir başkasının başına gelmiş gibi.</p>

  <p class="block_24">"Başkalarının emirlerini yerine getiriyor olsan da, bunlar görünürde benim himayem altında olduğun bir zaman başına geldi. Bunların yaşanmasına ben izin verdim."</p>

  <p class="block_24">"Sahiden, sorun yok. Zaten oraya elime fırsat geçerse seni öldürmek için gönderilmiştim."</p>

  <p class="block_24">Kaspar bir an için öyle kalakaldı, sonra kendine geldi. "Öyle mi?"</p>

  <p class="block_24">"Sonra Leso'nun ne yaptığını öğrendim."</p>

  <p class="block_24">"Öyle mi?"</p>

  <p class="block_24">"Tam olarak değil ama hâlâ kalede bulduklarını inceliyorlar. Böyle şeylerden anlayanlar için son derece... ilginç bir şey tabii."</p>

  <p class="block_24">"Peki ya sen?" diye sordu. "Artık iyileştiğine göre ailenin yanına dönecek misin?"</p>

  <p class="block_24">Güldü. Kaspar bu hoş gülüşü, Opardum'da koyun koyuna yattıkları gecelerden hatırlıyordu. "Aile mi? Benim ne ailem ne de aile olarak görebileceğim kimsem var. Bende bir sorun var Kaspar, ya da en azından insanlar öyle düşünüyor. İnsanların canını yakmaktan hoşlanıyor değilim ama canlarının yanması da umurumda olmuyor. Anlayabiliyor musun?"</p>

  <p class="block_24">Kaspar anlamıştı. "Sen mükemmel bir suikastçısın."</p>

  <p class="block_24">"Mükemmel miyim bilmem ama hiçbir pişmanlık duymadığım kesin. Seni çok eğlenceli buluyordum. Ayrıca bir sevgili olarak da çok nazik ve güçlüydün. Fakat şimdi ölsen umurumda dahi olmaz. Bu yüzden de Pug burada kalıp onunla çalışmamın en iyisi olacağını düşünüyor."</p>

  <p class="block_24">Kaspar sessizce, "Katılıyorum," dedi.</p>

  <p class="block_24">Gülümseyerek Kaspar'ın kolunu tuttu. "Artık gitmeliyim. Kız kardeşini yakın bir zamanda görebilirsen selamımı söyle."</p>

  <p class="block_24">"Söylerim," dedi. Alysandra uzaklaşırken, içini derin bir hüzün kaplamıştı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Daha sonra o sabah, Malikai Kaspar'ın yanına gelerek, "Magnus sizinle görüşmek istiyor efendim," dedi.</p>

  <p class="block_24">Kaspar genç adamı takip ederken, bir yandan da bahçedeki taze açmış çiçeklerin muhteşem kokusunun ve sırtına vuran güneşin tadını çıkarıyordu. Magnus, Kaspar'ın hangi türden olduğunu bilmediği gür çiçeklerin yanında duruyordu. Solgun görünümlü büyücü, "Kız kardeşinle bir görüşme ayarlandı," dedi.</p>

  <p class="block_24">"Ne zaman?"</p>

  <p class="block_24">"Şimdi," dedi Magnus ve elini Kaspar'ın omzuna koydu.</p>

  <p class="block_24">Birdenbire Nehir Evi'nin arka odasına gelmişlerdi. "Arka tarafta özel bir yemek odası var. Seni orada bekliyor."</p>

  <p class="block_24">Opardum'da henüz akşam çökmesine rağmen şimdiden kalabalık olan yemek odasının arka tarafına geçti Kaspar. İçeri girdiğinde, masanın bir ucunda oturan Natalia'yı gördü.</p>

  <p class="block_24">Natalia ayağa kalkarak, "Ah, Kaspar," dedi ve ona yaklaştı. Hamileliği açıkça belli oluyordu. Kaspar'ı öperek, "Seni tekrar göremem sanıyordum," dedi.</p>

  <p class="block_24">"Ben de seni."</p>

  <p class="block_24">Natalia bir adım geri çıktı. "Ne kadar da farklı görünüyorsun! Çok zayıflamışsın."</p>

  <p class="block_24">Güldü. "Senin için aynı şeyi söyleyemeyeceğim."</p>

  <p class="block_24">Kızardı. "Varen'le iki ay içinde bir oğlumuz olacak. Yani ebeler öyle söylüyor."</p>

  <p class="block_24">Kaspar hesap yaptı. "Çok vakit kaybetmemiş anlaşılan."</p>

  <p class="block_24">Natalia sandalyesine geri döndü ve oturdu, Kaspar'a da aynısını yapmasını işaret etti. Zili çaldığında Magary odaya girdi. "Servise başlayabilirsin artık."</p>

  <p class="block_24">"Tabii Ekselansları. "</p>

  <p class="block_24">Magary çıkarken Kaspar gülüyordu. "Ekselansları demek! Tabii ya, artık sen Düşessin."</p>

  <p class="block_24">Natalia öne doğru eğildi. "Kaspar, her şeyin çok... zor olduğunu biliyorum."</p>

  <p class="block_24">Kardeşinin elini okşayan Kaspar, "Zor kelimesi yaşananları ifade etmeye yetmez. Ama ben gayet iyiyim," dedi.</p>

  <p class="block_24">"Varen iyi bir adam. O ve ben asla... Yani ona saygı duyuyorum ve o da çok nazik biri. Hem harika bir baba ve iyi de bir hükümdar. Halkın iyi ellerde."</p>

  <p class="block_24">Kaspar iç geçirdi. "Halk mı? Artık halkım kalmadı."</p>

  <p class="block_24">"Eğer seni teselli edecekse bir sonraki Olasko Dükü'nün senin kanını taşıyacağını söyleyebilirim."</p>

  <p class="block_24">Kaspar kahkahalarla güldü. Masaya vurarak, "Bu haberin hoşuma gidişine ne kadar şaşırdığımı söylesem de inanmazsın," dedi.</p>

  <p class="block_24">"Çok mutluyum."</p>

  <p class="block_24">Magary elinde çorbalarla içeri girdi. Kokusuna bakılırsa Kaspar'ın hoşuna gideceği belliydi. Magary çıkar çıkmaz Kaspar kaşığını eline aldı. "Seninle burada görüştüğüm için daha da mutluyum sevgili kız kardeşim. Geçen hafta burada yediğim yemek gibi bir şey sunarlarsa yaşadın."</p>

  <p class="block_24">Yemek ve gece boyunca konuştular. Kaspar yemekten sonra çerez şarabı içerken, kız kardeşi sıcak çay aldı. Sonunda konuşacak hiçbir şeyin kalmadığını fark ettiler. İkisi de bunun sebebini biliyordu.</p>

  <p class="block_24">Tal içeri girdi. "Ekselansları, aracınız sizi bekliyor."</p>

  <p class="block_24">Natalia ayağa kalkarak Tal'i yanağından öptü. "Ağabeyim konusunda tekrar teşekkürler."</p>

  <p class="block_24">"Hiç önemli değil. Siz vedalaşırken ben de dışarıda bekleyeyim."</p>

  <p class="block_24">Tekrar baş başa kaldıklarında Kaspar, "Seninle dışarı geleyim mi?" dedi.</p>

  <p class="block_24">"Hayır," dedi Natalia. "Saat geç olsa da seni tanıyan birileri çıkabilir. Ben artık gitsem iyi olur." Bir süre sessiz kalıp sadece el ele tutuştular.</p>

  <p class="block_24">En sonunda Kaspar, "Biliyorum. Bir daha birbirimizi hiç göremeyebiliriz," dedi.</p>

  <p class="block_24">"Ne yapacaksın?"</p>

  <p class="block_24">"Henüz bilmiyorum, fakat son bir sene içinde keşfettim ki dünya, hayata yeniden başlamak isteyenler için harika fırsatlarla dolu, büyük bir yer. Hayatıma tekrar başladığımda sana haber vereceğim."</p>

  <p class="block_24">"Tanrılar seni korusun, sevgili kardeşim." Kaspar'ı öptü ve gözyaşlarına yenik düşmeden kaçar gibi hızla odadan ayrıldı.</p>

  <p class="block_24">Az sonra Tal tekrar odaya girdi. Kaspar, "Kardeşimin de söylediği gibi ben de teşekkür ederim sana," dedi.</p>

  <p class="block_24">Tal omuzlarını kaldırdı. "İkimiz de kendi bildiğimiz şekilde seviyoruz onu."</p>

  <p class="block_24">Kaspar güldü. "Alaycılık hünerli olduğun bir konu değil ama karşına çıkınca da hiç gözden kaçırmıyorsun, değil mi?"</p>

  <p class="block_24">"Senin ölmeni isterken kardeşini sevebilmemden mi bahsediyorsun?" Kafasını salladı. "Natalia'yı bir kocanın karısını sevdiği gibi sevemem asla."</p>

  <p class="block_24">"Ama kaderindeki kızı buldun, öyle mi?"</p>

  <p class="block_24">Tal omuzlarını kaldırdı. Yüzünde pişmanlıkla teslimiyet karışımı bir ifade okunuyordu. "Çamurcun köyde tanıdığım kız gibi değil. O... değişmiş. Galiba hiçbir zaman gerçekten mutlu olmayacak. O kadar çok tecavüze uğramış ki, oğlumuzun babasının kim olduğunu bile bilmiyor. Ben ona öz oğlummuş gibi davranıyorum ama... onun için bu asla öyle olmayacak. Yine de iyi olduğu günler, hattâ haftalar bile oluyor." Yüzüne uzak bir ifade oturdu. "Hiç ağlamıyor Kaspar. Hiç. Ağlasa iyi olurdu."</p>

  <p class="block_24">"Üzerine bir yük almışsın."</p>

  <p class="block_24">"Senin elinden aldıklarının az da olsa bir kısmını ona geri verebilecek başka kim vardı?"</p>

  <p class="block_24">Kaspar sessizdi. Kendini savunabileceği bir sözü yoktu. En sonunda, "Alysandra selam söylememi istedi. İyiymiş," dedi.</p>

  <p class="block_24">Tal güldü. Gülüşünde bir acı seziliyordu. "Onunla tanıştığımda çok gençtim. Onu hayatımın aşkı zannediyordum. Zor bir dersti."</p>

  <p class="block_24">Kaspar, "Ağlamayan bir başkası daha," dedi.</p>

  <p class="block_24">Uzunca bir sessizlikten sonra Tal, "Talih yüzüne güler de tereddütsüz sevebileceğin bir kadınla karşılaşırsan onu sevmekten çekinme. O zaman tanrıların seni gerçekten de affettiğini anlayabilirsin," dedi.</p>

  <p class="block_24">Kaspar kafasını salladı. "Geri dönmeliyim. Nasıl yapıyorsunuz?"</p>

  <p class="block_24">Tal Kaspar'a, altından çok daha hafif bir metalden yapılmış fakat yine altına benzeyen bir küre verdi. "Şu düğmeye bastığında kendini yine konakta bulacaksın."</p>

  <p class="block_24">Kaspar, "Öyleyse hoşçakal genç Talwin Hawkins. Gerçi seninle ilk karşılaştığım zamanki kadar genç değilsin ya! Tekrar görüşebilecek miyiz?" dedi.</p>

  <p class="block_24">Tal, hüzünlü bir tebessümle baktı. "Konu Meclis olunca hiçbir şey kesin değildir. Sana elimden gelen tüm samimiyetle iyi yolculuklar diliyorum Olaskolu Kaspar."</p>

  <p class="block_24">"Sana da Tal."</p>

  <p class="block_24">El sıkışmasalar da bir an için birbirlerine baktılar. Aralarında bir şey geçmişti. Kaspar kürenin üzerindeki düğmeye bastı ve kendini birden Pug'ın çalışma odasında buldu.</p>

  <p class="block_24">Pug kafasını çalışmalarından kaldırdı. "Güzel bir ziyaret oldu mu?"</p>

  <p class="block_24">Kaspar, "Oldukça," dedi. "Yardımın için teşekkürler. Çoğu şeyi Tal yaptı zaten. Ben yalnızca ona haber verdim." Durdu. "Yorgun görünüyorsun."</p>

  <p class="block_24">"Bu dünyaya yorgun geldiğimi düşündüğüm zamanlar oluyor," dedi Pug. Gülümsedi. "Crydee'deki kalede geçirdiğim çocukluğumu hatırlıyorum da, üzerinden yalnızca yüz sene geçmiş olmasına rağmen çok daha eskilerde yaşanmış gibi geliyor."</p>

  <p class="block_24">Kaspar güldü. "Burada harika sahillerin olduğunu söylediler. Yüzmeye gidip bir günlüğüne güneşin altında yatmalısın."</p>

  <p class="block_24">"Elimden gelse yapardım. Fakat yapmamız gereken şeyler var."</p>

  <p class="block_24">"Bizim mi?"</p>

  <p class="block_24">"Evet. Şimdi dinlen, çünkü yarın seninle birlikte Talnoy olayına biraz ışık tutabilecek biriyle görüşmek için bir yere gideceğiz."</p>

  <p class="block_24">"Kiminle ve nereye?" diye sordu Kaspar.</p>

  <p class="block_24">"Ejderha Efendileri hakkında yaşayan herkesten daha çok şey bilen bir arkadaşımı görmeye gideceğiz."</p>

  <p class="block_24">"Kendisi nerede yaşıyor peki?"</p>

  <p class="block_24">"Elvandar'da. Elf Kraliçesi'nin sarayına gideceğiz."</p>

  <p class="block_24">Kaspar, "Talwin haklıymış," dedi. "Bir sonraki adımı tahmin etmek imkânsız!"</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_26">&nbsp;</p>
</body>
</html>
