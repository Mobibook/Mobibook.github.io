<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_30"><span class="text_">-22-<br class="calibre8" /></span><span class="text_1">SALDIRI</span></p>

  <p class="block_23">&nbsp;</p>

  <p class="block_24">Kaspar gözlerini kapadı.</p>

  <p class="block_24">Az önce Elvandar'dayken, şimdi birden Büyücünün Adası'na dönmüşlerdi. Kaspar, burada da bir şeylerin kesinlikle yolunda olmadığını hissedebiliyordu. Havadaki duman kokusunu alıyordu: Ocaklardan veya mutfaklardan yükselen ince odun kokusu değildi bu. Az evvel Elvandar'da gördükleri gibi acı ve gözleri kör eden yoğun duman bulutları vardı. Döndü ve gözlerini kırpıştırarak yaşlardan kurtulmaya çalıştı.</p>

  <p class="block_24">Konağı büyük bir yangın sarmıştı.</p>

  <p class="block_24">Her yerde öğrencilerin ve üzerlerinde siyah zırhlar olan savaşçıların cesetleri vardı. Sövmeye başlayan Pug, savaşçılardan birine baktıktan sonra, "Kara Caniler!" dedi öfkeyle.</p>

  <p class="block_24">Tomas birden koşmaya başladı. Kaspar da çarpışmanın sesini duyabiliyordu. Yüzüğü parmağına geçirerek hafifçe Talnoy'un omzuna dokundu. "Beni takip et!" diye bağırdı.</p>

  <p class="block_24">Pug, "Miranda!" diye bağırdıktan sonra ortadan kayboldu.</p>

  <p class="block_24">Beyaz ve altın sarısı zırhını taşıyan Tomas, arka arkaya etkisini çabuk kaybeden koruyucu büyüler ve hücum büyüleri yapan bir avuç öğrencinin çaresiz sihirleriyle geride tutulmaya çalışılan bir grup Kara Caninin arasına girerken, Kaspar da peşinden gitti. Kaspar Canilerden birine arkadan var gücüyle saldırarak, kafasını kesti. Siyah zırhlı şey yere düşerken, Kaspar yaratıkların öldürülebildiğini görünce rahatladı.</p>

  <p class="block_24">Talnoy'un yanına doğru giderek, "Bu Kara Canileri öldür!" diye emir verdi.</p>

  <p class="block_24">Talnoy, Tomas'la Kaspar'a katılınca, Kara Caniler bir dakikadan az bir süre içinde öldürüldü. Tomas etrafına bakarak, "Başka var mı?" diye bağırdı.</p>

  <p class="block_24">Yüzü gözyaşı, kir ve kanla çizgi çizgi boyanmış bir öğrenci, "Her yerdeler," dedi.</p>

  <p class="block_24">Tomas'la yürümeye başlayan Kaspar, Talnoy'a, "Beni takip et!" emrini verdi.</p>

  <p class="block_24">Üçü yan yana koşmaya başladılar. Sonunda alev alabilecek her şeyi sağa sola atarak kütüphaneye saldıran diğer Canileri buldular.</p>

  <p class="block_24">Tomas içten gelen bir öfkeyle bağırarak saldırdı. Kaspar, Talnoy'a savaşa katılması emrini verene kadar Tomas Canilerden birini öldürmüş, birini kolundan kasığına kadar ortadan ikiye ayırmıştı ve şimdi de üçüncüsüyle çarpışıyordu. Kaspar ne yapacağına karar verene kadar dördüncü ve beşinci yaratık da ölmüştü.</p>

  <p class="block_24">Tomas etrafına baktı ve hemen ardından diğer çarpışmaların sesini takip ederek koşmaya başladı. Kaspar Talnoy'a, Tomas'ı takip etmesini ve Kara Canileri gördüğü anda öldürmesini emretti. Talnoy döndü ve Tomas'ın ardından koşmaya başladı. Kaspar peşlerinden gitmeye çabaladıysa da birkaç saniye içinde ikisini de gözden kaçırdı.</p>

  <p class="block_24">Yağmur yağmaya başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar, Elvandar'da Efsunörücülerin yaptığı gibi birilerinin yine yağmur çağırdığını fark etti. Durdu. Duman ve karmaşanın arasında, nerede olduğunu idrak etmeye çalışıyordu. Kütüphanede hiçbir şey göremediğinden, avluya çıktı yine.</p>

  <p class="block_24">Ciğerleri Elvandar'da içine dolan onca duman yüzünden hâlâ yanıyordu. Kaspar aklını toparlamak için bir kez daha durdu. Dumanı artık kaldıramıyordu ve öksürmekten boğazına acı, ekşi bir tat çıkıyordu. <i class="calibre9">Buradan kurtulabilirsem,</i> diye düşündü içinden, <i class="calibre9">umarım beni akciğer iltihabından da kurtarabilecek bir şifacıları vardır.</i></p>

  <p class="block_24">Öksürdü, tükürdü ve ardından hızla yoluna devam etti.</p>

  <p class="block_24">Konağın ilerisine doğru bir otlak uzanıyordu ve en uç kısmında da ağaçlık bir bölge vardı. Kaspar, öğrencilerin saklanmak umuduyla ağaçlara doğru koştuklarını gördü.</p>

  <p class="block_24">Kaspar'ın üç metre kadar ötesindeki aralıktan, Kara Canilerden biri çıktı ve öğrencilerin kaçıştığını gördü. Kaspar'ın bulunduğu tarafa bakmamıştı. Eski Olasko Dükü kılıcını çekerek var gücüyle fırlattı. Bundan başka çaresi yoktu, çünkü kara zırhlı savaşçıyı asla yakalayamayacağını biliyordu.</p>

  <p class="block_24">Caniyi tam sırtından vurmuştu. Kaspar'ın kılıç darbesiyle, yaratık dizlerinin üzerine düştü. Yere düşen savaşçının arkasında duran Kaspar, cani kendine gelmeden kılıcını yerden aldı. Et dilimleyen usta bir aşçı gibi Kaspar kılıcının ucunu, Caninin kolunun hemen altındaki boşluktan içeri dikkatlice geçirdi, kılıcı batırdı ve çevirdi. Zırhın içindeki adam, insani bir acıyla haykırdığında, Kaspar bunların aslında doğaüstü yaratıklar olmadığını, yalnızca gösterişli siyah zırhlara bürünmüş bağnaz adamlar olduklarını fark etti.</p>

  <p class="block_24">Bu durum onu sevindirmişti. En azından karşısında öldürebileceği bir şey vardı.</p>

  <p class="block_24">Kaspar'ın bedeni, yeni bir öksürük nöbetiyle sarsılırken soluklanmak için biraz durdu. Ardından tekrar kavga seslerini dinlemeye başladı ve en yakından gelen çarpışmaya kulak verdi.</p>

  <p class="block_24">Mutfak yakınlarındaki binalardan birinde bulunan odaya girdi hızla. Neredeyse ikiye ayrılmış ölü iki Caniyi gördü içeride Yaratıkları Talnoy mu yoksa Tomas mı öldürdü bilmiyordu, fakat bu sorunun gereksiz olduğunu düşündü.</p>

  <p class="block_24">Kaspar bir kadının çığlığını duydu. Sesi takip ederek, müştemilatı&nbsp;<a id="a5"></a><a href="../Text/dipnot.xhtml#a5"><span class="t23"><sup>{5}</sup></span></a>&nbsp;ana binaya bağlayan uzun koridordan geçti. Mavi cübbeli birinin köşeyi dönerek kaybolduğunu gördü. Birkaç metre ötedeyse kadının cesedi duruyordu.</p>

  <p class="block_24">Kaspar kadının yanına gelerek dizlerinin üzerine oturdu. Onu görür görmez tanımıştı. Kendi kanı içinde hareketsizce yatan bu kadın Alysandra'ydı. İçi acıdı. Bir an neden bu kadar üzüldüğünü düşündü. Sevgili olarak bir müddet geçirmişlerdi ancak bu bir şehvet ilişkisiydi, aşk değil. O Pug'ın ajanıydı ve emir gelse pişmanlık duymadan onu öldürürdü. Buna rağmen cesedini görmek Kaspar'a acı vermişti. Kadının yüzünde bir şaşkınlık ve sersemlik ifadesi vardı. Uzandı, yavaşça gözlerini kapadı ve ayağa kalktı.</p>

  <p class="block_24">Ardından köşeyi dönerek mavili adamın peşinden koşmaya başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar, ya Tomas ya da Talnoy'dan kaçan bir çift Kara Caniyle yaşadığı karşılaşmanın ardından, terden sırılsıklam olmuştu.</p>

  <p class="block_24">Her ikisi de ağır yaralı olduğundan Kaspar'ın adamları öldürmesi çok zor olmamıştı. Fakat yine de sıkıntılı bir karşılaşmaydı. Dumandan ciğerleri yanmıştı ve güçlükle nefes alabiliyordu. İnsanların savaşlarda yoğun duman yüzünden öldüğünü biliyordu. Artık kendisinin de bu şekilde ölüp ölmeyeceğini merak ediyordu.</p>

  <p class="block_24">Öksürürken ağzından kan gelen Kaspar, siyahlar içinde yerde ölü olarak yatan iki adama baktı. Caniler korkunç görünüyorlardı ve iyi savaşçıydılar. Ancak Kaspar daha iyilerini de görmüştü. Efendilerine hizmet ederken ölme istekleri onları bu kadar tehlikeli yapıyordu. Düşmanlarından kaçıyor olmaları, bunu sebepsizce yapmadıklarını da gösteriyordu.</p>

  <p class="block_24">Talnoy göründüğünde Kaspar, "Buraya gel!" diye bağırdı. Yaratık, Kaspar'ın ona tekrar dokunmasına gerek duymadan sesine tepki verdi. Kaspar daha sonra, emirlerini yerine getirmesi için yaratığa yalnızca bir kere dokunmasının -yüzüğü takarken- yeterli olduğunu anladı. Bu mantıklıydı. Bir komutanın savaş alanında koşturarak emri altındaki tüm Talnoy'lara tek tek dokunması imkânsızdı.</p>

  <p class="block_24">"Beni takip et," dedi Kaspar. Birlikte diğer işgalcileri aramaya koyuldular.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar konağın uzun koridorlarında yolunu bulmaya çalışıyordu. Duman yüzünden görüşü iyice daralmıştı. Neredeyse kör olacaktı. Kendine gelerek Talnoy'a, "Düşersem beni kaldır ve güvenli bir yere taşı," dedi.</p>

  <p class="block_24">Önünde uzanan dumanın içinden bir çıkış gören Kaspar, hızla oraya doğru ilerlemeye başladı. Dışarı çıktığında yolunu iyice şaşırmış olduğunu gördü. Konağın hemen dışına, çayıra inen yokuşa çıkacağını zannediyordu. Ancak ana bahçeye çıkmıştı.</p>

  <p class="block_24">Avlu, etrafındaki yanmış binaların tam aksi bir görüntü çiziyordu. Nasıl olduysa alevler yeşilliklere veya havuzlara dokunmamıştı, ancak duman burada da yoğundu.</p>

  <p class="block_24">Kaspar bir süre kımıldamadan durdu ve yanan binadan çıkabilmek için hangi yolun daha güvenli olduğuna karar vermeye çalıştı. İçini saran o sıcaklık dalgasından kurtulmuştu bir an için. Havuzlardan birinde yıkanarak bahçede kalmayı, alevlerin sönmesini beklemeyi düşündü. Ancak birden bir korku kapladı içini. Yüzüğün etkisini göstermeye başladığını fark etti. Tam çıkaracaktı ki rüzgârın yönü değişti ve kalın bir duman bulutu üzerine doğru gelmeye başladı. Hangi tarafa gideceğine karar vermeye çalışırken dumanların arasında biri belirdi.</p>

  <p class="block_24">Kaspar önce bu gelenin Tomas olduğunu düşündü, çünkü yaklaşan kişi de oldukça uzun boyluydu. Ancak yaklaştıkça, Pug'ın arkadaşı gibi geniş omuzları olmadığını fark etti. Açık renk saçları omuzlarına dökülüyordu. Duman yüzünden yaşaran gözleri parlak yeşil renkteydi. Köşeli, yassı bir çenesi vardı ve yirmi beş yaşından büyük göstermiyordu. Üzerinde açık mavi bir cüppe vardı. Kaspar karşısındakinin, Alysandra'nın cesedini bulmadan birkaç dakika önce köşeden dönerek ortadan kaybolan adam olduğunu fark etti.</p>

  <p class="block_24">Kaspar'ı gören adam, yüzünde onu tanıdığını gösteren bir ifadeyle gülümsedi. "Kaspar! Ne beklenmedik bir sürpriz!"</p>

  <p class="block_24">Kaspar duraksadı, çünkü daha az evvel kaçışına şahit olduğu bu adamı, öncesinde hiç görmemişti.</p>

  <p class="block_24">Adam gözlerini Talnoy'a dikti sonra. "Harikulade! Her yerde bu şeyi arıyordum ben de." Talnoy'a doğru bir adım attı. "Şimdi seni ondan kurtaracağım."</p>

  <p class="block_24">Kaspar o an farkına vardı. "Varen!"</p>

  <p class="block_24">Büyücü sırıttı. "Yeni halimi beğendin mi? Beni öldürmeye çalışan o sürtük -Leydi Rowena- bana senelerdir yaşamadığım güzellikleri anımsattı." Yüzündeki gülümseme iyice büyümüştü. "Ben de daha genç biri olursam daha mutlu olabilirim diye düşündüm. Ölüm insanı epey sarsıyor." Omzunun üzerinden arkasını işaret etti. "İşin ilginç tarafı, az evvel onu gördüm de en son duvarımda -aslında senin duvarın demeliyim, senin kalendeydi ne de olsa- asılı bıraktığım halinden daha iyi görünüyordu. Onu neden öldürdüğümü anlayamamış gibi bakıyordu. Bunu anlamadan ölmesine izin vermek mi yoksa doğrudan ona durumu anlatmak mı daha komik olurdu karar veremedim. Ne yazık ki ben kararımı verene kadar çoktan ölmüştü."</p>

  <p class="block_24">"Neden?"</p>

  <p class="block_24">"Çünkü onun öldüğünü görmek hoşuma gitti," dedi büyücü. "Fakat ölümün sıkıcı tarafı da bu. Öldükleri zaman bütün eğlence de bitiyor. Cesede işkence yapmak da eğlenceli değil. Biliyorum, ölüleri geri getirmek için kullanılan büyüler var, fakat... Yeniden hayata döndürülenler acıyı yaşayanlar gibi algılayamıyor. Pek çok eğlenceli şeyi yaptırabiliyorsun ama acı çekemiyorlar işte!" Kaspar'ın kılıcına bakarak, "Müttefiklerini değiştirmişsin anlaşılan," dedi.</p>

  <p class="block_24">"Uzun hikâye," dedi Kaspar.</p>

  <p class="block_24">"Bir sandalye çekip seninle konuşmak isterdim tabii. Eminim anlatacakların çok ilginçtir. Ancak zamanım dar ve etrafta bana zarar vermek isteyen insanlar var, o yüzden de yoluma devam etmeliyim. Fakat itiraf etmeliyim ki ne aradığımı ben de bilmiyordum, çünkü yaydığı güç bana çok yabancıydı. Fakat kokusunu alır almaz özel bir şey olduğunu anlamıştım. Karmaşa yaratacağı ve düşmanları çileden çıkaracağına emin olabileceğim, eğlenceli bir şey olmalıydı. Yine de biraz hayal kırıklığına uğradım. Yeterince... büyük görünmüyor."</p>

  <p class="block_24">Kaspar kılıcını indirdi. "Üzerinde hâkimiyet kurmak sorun yaratabilir. Yardımıma ihtiyacın olacak," dedi Kaspar.</p>

  <p class="block_24">Varen, "Bir anlaşma mı öneriyorsun?" dedi. Sırıttı. "Durumun zorluğunu kabullenmen hoş tabii. Fakat endişelenme, yaratığı kontrol etmek için bir yol bulurum. İşin sırrını çözdükten sonra çok vaktimi almaz. Eski ev sahibim, artık veda vaktidir."</p>

  <p class="block_24">Kaspar, Varen'in onu öldürmek niyetinde olduğunu anladı.</p>

  <p class="block_24">Büyücü elini geriye doğru kaldırdı ve elinin etrafında tuhaf bir ışık toplanmaya başladı. "Üzgünüm Kaspar, fakat artık öbür tarafı tutuyorsan senin hayatta kalıp onlara yardım etmene izin veremem." Gözleri irileşmişti. Kaspar, hangi kılıkta olursa olsun Varen'in hâlâ eskisi kadar deli olduğunu görebiliyordu. Gülümseyerek, "Bu canını epey yakacak," dedi.</p>

  <p class="block_24">Varen elini ileri doğru savururken Kaspar yana kaçtı. Sadece birkaç santimle büyücünün parmaklarından kurtulmuştu.</p>

  <p class="block_24">"Öldür onu!" diye bağırdı Kaspar.</p>

  <p class="block_24">Varen'in gözleri iyice irileşti. Karnından simsiyah kan aktığını gördü. Burnundan ve ağzından da kan geliyordu. Kaspar'a bakarak, "Bunun olacağını düşünmeliydim," dedi güçlükle. Sonra yere yığıldı.</p>

  <p class="block_24">Kaspar, Leso Varen'in cesedinden uzaklaşarak ayağa kalktı. Hildy'nin ona hamamböcekleriyle ilgili söylediklerini hatırladı. Varen ölü gibi görünse de bir başka bedende uyanıyor olabilirdi.</p>

  <p class="block_24">Kaspar'ın başı dönüyordu, ancak karşısındaki tek sorunun yüzükten yayılan delilik olmadığının farkındaydı. Bir an evvel buradan çıkmanın bir yolunu bulamazsa duman solumasından ölmesi muhtemeldi.</p>

  <p class="block_24">"Buradan çıkmak için en güvenli yolu bul," diye emretti Talnoy'a. Yaratık döndü ve içinden buram buram duman yayılan bir kapıya yöneldi. Kaspar, en güvenli yol olsa da tamamen tehlikeden uzak bir yol bulabileceklerini düşünmemişti zaten.</p>

  <p class="block_24">Talnoy'u takip ederek bir başka kapıdan geçti ve duman dolu salona girdiğinde, evin öteki tarafına çıktığını görünce rahatladı. Tekrar yaratığı takip etmeye başladı, ancak o kadar çok öksürüyordu ki iki büklüm olmuştu.</p>

  <p class="block_24">Kaspar birden nefes alamamaya başladı. Az sonra dizleri üzerine düştü, Talnoy'u gözden kaçırdı. Sürünerek ilerlemeye çalışırken yüz üstü yere düştü. Düştüğü nokta taş değil, nemli toprak gibiydi. Ayağa kalkmaya çalıştıysa da düştü ve bilincini yitirdi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar öksürerek uyandı. Ciğerleri biraz acıyordu, fakat yangın sırasında yaşadıkları düşünülürse bu acının daha fazla olmaması onu şaşırtmıştı. Amafi, köşede oturuyordu. "Haşmetlim! Uyanmışsınız."</p>

  <p class="block_24">"Haber verdiğin için teşekkürler."</p>

  <p class="block_24">"Yalnızca şaşırdım. Kısa boylu komik adam dün gece içmeniz için bir şey verirken iyileşeceğinizi söylemişti fakat buraya getirdiklerinde ölmek üzereydiniz."</p>

  <p class="block_24">Kaspar doğruldu ve etrafına baktı. "Neredeyiz?"</p>

  <p class="block_24">"Alevlerin sıçramadığı binalardan birinde," dedi Amafi. "Öğrencilerin çoğu öldü Haşmetlim. Pek çoğu da yaralandı. Binaların büyük kısmı fena halde zarar gördü. Fakat bu insanlar muhteşem. Tahmin edebileceğiniz gibi büyücülerin çoğu şu an burayı düzeltmek için sanatını kullanıyor. Bir ay içinde burası yine yeni gibi olur diyorlar."</p>

  <p class="block_24">Kaspar, "Kıyafetlerim nerede?" dedi.</p>

  <p class="block_24">Amafi, Kaspar'ın yatağının ucunda duran sandığa uzanarak bir bohça çıkardı ve ona uzattı. "Temiz ve emrinize hazır Haşmetlim."</p>

  <p class="block_24">Kaspar ayağa kalkarken başının biraz döndüğünü hissetti. "Ne kadardır uyuyorum?"</p>

  <p class="block_24">"Üç gün oldu Haşmetlim. Talnoy sizi alıp güvenli bir yere taşımasaydı yattığınız yerde bina üzerinize çökerdi. O kısa boylu adam, Nakor size içecek bir şey hazırladı ve birkaç dakika içinde yeniden rahat nefes almaya başladınız."</p>

  <p class="block_24">"Sen bu katliamdan nasıl kurtuldun?" dedi Kaspar çizmelerini giyerken.</p>

  <p class="block_24">"Mümkün olduğunda saklandım, gerektiğinde savaştım ve biraz da şansım yaver gitti Haşmetlim."</p>

  <p class="block_24">Kaspar ayağa kalktı. "Kısa ve öz anlattın. Aferin Amafi. Pug ve ailesi nasıl?"</p>

  <p class="block_24">"Ne kadar iyi olabilirlerse o kadar iyiler," dedi Amafi yüzünde hüzünlü bir ifadeyle kafasını sallarken. "Acı içindeler. Hayatlarını kaybedenlerin çoğu çok gençti. Siyah zırhlı işgalciler fark gözetmemişler. Buraya kıyım yapmak için gelmişler resmen."</p>

  <p class="block_24">Kapıya doğru yürüyen Kaspar, "Başlarındaki sarışın büyücüyü gördün mü?" diye sordu.</p>

  <p class="block_24">"Evet."</p>

  <p class="block_24">"Kendisi eski dostumuz Leso Varen'di."</p>

  <p class="block_24">Amafi kafasını salladı. "Pug da öyle söyledi Haşmetlim. Görüntüsü değişmiş olmasına rağmen kim olduğunu hissedebiliyormuş. Aslına bakarsanız Talnoy ciğerlerini sökene kadar Varen gayet iyi görünüyordu."</p>

  <p class="block_24">Odadan çıktılar. Kaspar, "Pug'ı nerede bulabilirim?" diye sordu.</p>

  <p class="block_24">"Hemen göstereyim Haşmetlim."</p>

  <p class="block_24">Amafi'yle dışarı çıktıklarında, Kaspar zararın boyutlarını gördü. Salonun yalnızca bir kısmı sağlam kalmıştı, fakat mucizevi bir şekilde bahçeye hiçbir şey olmamıştı. Çalışanlar tamiratlara başlamıştı bile. Kaspar durdu ve hayretler içinde onları izledi bir süre.</p>

  <p class="block_24">On dört yaşından daha büyük olmayan bir kız, kesilmiş kereste yığınının yanında duruyordu. Elini uzatmış, yanmış fakat hâlâ sağlam görünen iki desteğin üzerine zihin gücüyle bir kereste koymaya çalışıyordu. Bunu başarıp kirişi oluşturduğunda, iki genç adam köşelere demir çiviler çakmaya başladı. İşleri bittiğinde de yeni bir tane yapması için kıza seslendiler.</p>

  <p class="block_24">Başka yerlerde daha olağan yöntemler kullanılıyordu. Çekiç ve testere sesleri, her yanı doldurmuştu.</p>

  <p class="block_24">"Ölülere ne oldu?" diye sordu Kaspar.</p>

  <p class="block_24">"Tören dün gece yapıldı Haşmetlim. Malikai denilen çocuk da ölenler arasındaydı."</p>

  <p class="block_24">Kaspar bir şey söylemedi fakat üzülmüştü.</p>

  <p class="block_24">İçerideki saban, koşum takımları ve kapının hemen dışındaki diğer eşyalara bakılırsa önceden çiftlik malzemelerinin konulduğu bir yer olarak kullanılan bir binaya girdiler.</p>

  <p class="block_24">Pug odanın ortasında, basit bir taburenin üzerinde oturuyordu. Çalışma masası olarak önünde yanıklardan kararmış bir mutfak masası duruyordu. Üzerinde de bir yığın kâğıt vardı. Kafasını kaldırdı. "Kaspar, hayatta kalmayı başarmışsın."</p>

  <p class="block_24">"Pug," dedi eski dük. "Bunun için sana teşekkür etmeliyim."</p>

  <p class="block_24">"Nakor'a teşekkür etmelisin aslında," dedi Pug ayağa kalkarak. "İçinde kaybolabileceğin o çıkınında ciğerlerini dumanın yarattığı zarardan kurtarabilecek bir iksir de varmış. İlk gece bu iksiri birkaç defa kullandı senin için."</p>

  <p class="block_24">Pug masaya yaslandı. "Seni Talnoy'un ayağının dibinde bulduk. Mavili büyücü de bahçede ölü bulundu."</p>

  <p class="block_24">"Talnoy onu öldürüp beni güvenli bir yere taşıdı."</p>

  <p class="block_24">Pug, "Varen miydi?" dedi.</p>

  <p class="block_24">Kaspar, "Evet, Varen'di. Yine öldü... Tabii bu bir şey ifade ediyorsa," dedi. Pug'a bakarak, "Sen haklıydın. Talnoy'un peşindeymiş. Talnoy da onu öldürdü," dedi.</p>

  <p class="block_24">Miranda girdi odaya. Son konuştuklarını duyduğu belliydi. Öncesinde hiçbir şey söyleme gereği duymadan, "O şeyin buradan götürülmesi gerekiyor," dedi. "Saldırı sırasında nerede olduğunu tam olarak bilmiyorlardı fakat burada veya Elvandar'da olduğundan haberdardılar."</p>

  <p class="block_24">"Aksi takdirde elindeki adam gücünü ikiye bölmezdi," dedi dışarıdan bir ses.</p>

  <p class="block_24">Kaspar arkasını döndüğünde, kapının ağzında duran Tomas'ı gördü.</p>

  <p class="block_24">"Ölüm dansçılarıyla Kara Canileri birlikte yollayarak bizi alt edebilirdi."</p>

  <p class="block_24">Pug kafasını salladı. "Varen geri dönecektir. Biz ruhunu taşıyan kabı bulana dek geri dönmeye devam edecektir."</p>

  <p class="block_24">Kaspar, "Öyleyse biz de o kabı bulmalıyız," dedi.</p>

  <p class="block_24">Pug gülümsedi. "Biz mi dedin?"</p>

  <p class="block_24">Kaspar omuzlarını kaldırdı. "Son konuştuğumuzda buradaki seçeneklerimin sınırlı olduğu izlenimine kapıldım."</p>

  <p class="block_24">Pug kafasını salladı. "Öyle. Hadi gel biraz yürüyelim."</p>

  <p class="block_24">Miranda ve Tomas diğer ikisinin kulübeden çıkabilmesi için kapının önünden çekilirken Pug, "Hemen dönerim," dedi. Çıkmadan önce durdu ve Miranda'ya, "Magnus, Talnoy'u Kelewan'a götürmek için hazırlansın. Kurul en deneyimli beyinlerini bu sorunun çözümünde kullanacak," dedi.</p>

  <p class="block_24">Miranda kafasını salladı. "Burada yaşananlardan sonra bu yardıma ihtiyacımız olacak."</p>

  <p class="block_24">Pug gülümseyerek kadının koluna dokundu. "Caleb'ı da çağırt. Varen'in bulunması için Kaspar'la çalışmasını istiyorum."</p>

  <p class="block_24">"Hallederim," dedi.</p>

  <p class="block_24">Pug Tomas'a dönerek, "Sen bir süreliğine ailenin yanına dön. Varen bu iki saldırıyla elindeki gücü tüketmiş olmalı," dedi.</p>

  <p class="block_24">"Katılıyorum. Fakat o canavarla yüzleşme vakti geldiğinde ben de orada olacağım."</p>

  <p class="block_24">"Evet," dedi Pug. "Nakor seni Elvandar'a götürecek. Tabii bir ejderha çağırmak istersen o başka."</p>

  <p class="block_24">Tomas gülümsedi. "Çağırırdım, fakat yolculuk tehlikeli olmayınca ejderhalar huysuzlanabiliyor. Ben Nakor'u bulayım." Kaspar'a dönerek, "Hoşçakal Kaspar. Yeniden karşılaşacağımıza hiç şüphem yok," dedi.</p>

  <p class="block_24">El sıkıştılar. "Benim için bir onurdu Tomas," dedi Kaspar.</p>

  <p class="block_24">Pug, Kaspar'a kendisiyle yürümesini işaret etti. Baş başa kaldıklarında, "Bize katılmaya karar vermen çok güzel," dedi.</p>

  <p class="block_24">Kaspar güldü. "Başka bir seçeneğim olduğunu düşünmedim."</p>

  <p class="block_24">"Her zaman başka bir seçenek vardır. Fakat bu sefer senin elindeki diğer seçenek o kadar çekici değildi. Sen kurnaz, akıllı ve sezgileri kuvvetli bir adamsın. Ayrıca sende öyle bir merhametsizlik var ki, bu iş bitmeden kesinlikle faydalanabileceğimizi düşünüyorum. Yalnız işimiz kesinlikle bitmiş değil. Hattâ bu yeni mücadele henüz başladı diyebiliriz. Acı bir ders aldık. Evimizi koruma işini ihmal ettik. Bir daha asla bu hataya düşmeyeceğiz."</p>

  <p class="block_24">Kaspar, "Ne zaman başlıyoruz?" dedi.</p>

  <p class="block_24">Pug, "Hemen. Hadi, plan yapacağız," dedi.</p>

  <p class="block_24">Artık Gölgeler Meclisi ajanlarından biri olan eski dük ve şu an Midkemia'nın en kuvvetli büyücüsü olan eski aşçı yamağı, otlağa doğru birlikte yürüyerek plan yapmaya başladılar.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_29">&nbsp;</p>
</body>
</html>
