<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17"><span class="text_">-3-<br class="calibre8" /></span><span class="text_1">ÇİFTLİK</span></p>

  <p class="block_21">&nbsp;</p>

  <p class="block_18">Kaspar küçük kulübede, yerde uyandı.</p>

  <p class="block_18">Jorgen veya annesi kaçmasın diye kapının önünde uyumuştu. Dirseğinin üzerinde doğrularak sabah karanlığına baktı. Sağındaki bacanın yakınlarında yalnızca küçük bir pencere vardı. Dolayısıyla içerisi hâlâ oldukça karanlıktı.</p>

  <p class="block_18">Kadın da çocuk da uyanmıştı. Fakat ikisi de yattıkları yerden kalkmamıştı. Kaspar otururken, “Günaydın,” dedi. Arbaletlerine ve ciddi yaralanmalara sebep olabilecek keskin şeylere el koymuş, ulaşamayacakları bir yere yığmıştı. Bir avcı ve savaşçı olarak, gönülsüz dostlarından herhangi birinin ona zarar vermek istemesi durumunda içgüdülerinin onu uyandıracağını biliyordu, bu yüzden de iyi bir uyku çekmişti.</p>

  <p class="block_18">Yavaşça kalktıktan sonra Kaspar aldıklarını yerlerine geri koydu. Kadının bunlarla yapacağı işler olabilirdi. Önceki günü eşyaları işaret edip isimlerini sorarak geçirmişti. Bu yeni dili yavaş yavaş çözüyordu. Lehçenin, birkaç yüzyıl önce Acı Deniz bölgesinde konuşulan eski Kesh diliyle bağlantılı olduğunu anlayabilecek kadar öğrenmişti. Her genç asilzade gibi Kaspar’a da İmparatorluk tarihi zorla öğretilmişti. Dolayısıyla Kesh muhacirlerin batıya kaçmasına sebep olan bir dini savaş olduğunu hatırlıyordu. Bu muhacirlerin bir kısmı yakınlara yerleşmiş olmalıydı.</p>

  <p class="block_18">Kaspar’ın dillere karşı özel bir yeteneği her zaman olmuştu. Fakat şu an, Queg dilini zamanında biraz daha fazla konuşmadığı için pişmanlık duyuyordu: Bu insanların ataları, aynı Kesh lehçesinin bir başka dalını konuşuyordu. Yine de burada yaşayabilecek kadar iyi anlaşıyordu anne oğulla.</p>

  <p class="block_18">Kaspar çocuğa bakarak, “Kalkabilirsin,” dedi.</p>

  <p class="block_18">Çocuk ayağa kalktı. “Dışarı mı çıkayım?”</p>

  <p class="block_18">Kaspar yaptığı yanlışı fark edip düzeltti. “Yani kalk. Ama dışarı çıkman gerekiyorsa dışarı da çıkabilirsin.”</p>

  <p class="block_18">Onlara karşı iyi davranmış olduysa da Jorgen hâlâ dövülmeyi ya da öldürülmeyi bekliyor, Jojanna’ysa ona tecavüz edeceğini düşünüyordu. Kaspar kadının çekici olduğunu kabulleniyordu, fakat isteksiz kadınlar ona cazip gelmezdi. Parası ve gücü için istekliymiş gibi görünenler bile.</p>

  <p class="block_18">Kadın ayağa kalktı ve kendisi için yapılmış küçük perdeyi çekti. Çocuksa yatağını kaldırıp masanın altına koydu. Kaspar iki iskemleden birine oturdu. Kadın ocağın başına giderek korları karıştırdı, biraz odun ekledi. “Oduna ihtiyaç var mı?” diye sordu Kaspar.</p>

  <p class="block_18">Kadın kafasını salladı. “İneği sağdıktan sonra biraz daha keserim. Buzağısını geçen hafta bir yaban kedisi kaptı.”</p>

  <p class="block_18">“Kedi canınızı sıkıyor mu?”</p>

  <p class="block_18">Kadın soruyu anlamamıştı. Kaspar tekrarladı. “Kedi buzağıları sürekli rahatsız ediyor mu?”</p>

  <p class="block_18">“Hayır,” dedi.</p>

  <p class="block_18">“Ben odun keseyim,” dedi Kaspar. “Balta nerede?”</p>

  <p class="block_18">“...” Kaspar kadının kullandığı kelimeyi anlamamıştı. Tekrarlamasını istedi. Sonra Kesh dilinde 'baraka’ anlamına gelen kelimeyi farklı bir biçimde söylediğini fark etti. Önce kelimeyi tekrarladı, sonra da, “Yediklerimin karşılığı olarak çalışacağım,” dedi.</p>

  <p class="block_18">Kadın duraksadı, kafasını salladı, sonra da o günkü yemeklerini hazırlamaya koyuldu. “Ekmek yok,” dedi. “Önceki geceden kalan var.”</p>

  <p class="block_18">Kaspar kafasını salladı fakat bir şey söylemedi. Dün gece ekmek pişirmediğini her ikisi de gayet iyi biliyordu. Korku içinde, saldırıya uğramayı bekleyerek oturmuştu kadın. Kaspar’sa sürekli, anlamsızca bir şeylerin isimlerini soruyordu.</p>

  <p class="block_18">Yavaşça, “Sana ya da çocuğa zarar vermeyeceğim,” dedi. “Buraya yabancıyım ve yaşayabilecek miyim bunu görmem gerek. Yediklerim için çalışacağım.”</p>

  <p class="block_18">Kadın durdu, sonra Kaspar’ın gözlerinin içine baktı. Sanki nihayet ikna olmuş gibi kafasını salladı. “Birkaç parça kıyafet var. Onlar benim...” Yine anlayamadığı bir kelime söylemişti.</p>

  <p class="block_18">“Senin ne?” diye araya girdi Kaspar.</p>

  <p class="block_18">Kadın kelimeyi tekrar etti. “Adamıma aitti. Jorgen’in babasına.” Bu kelimenin 'koca’ anlamına gelen yerel bir sözcük olduğunu düşünüyordu. “O nerede şimdi?”</p>

  <p class="block_18">“Bilmiyorum,” diye yanıtladı kadın. “Üç...” Yine bilmediği bir kelime kullanmıştı, fakat bu kez araya girmedi Kaspar. Gün mü, hafta mı yoksa ay mı demek istemişti anlardı sonunda, “...önce pazara çıktı. Bir daha geri dönmedi.” Kadının sesi gayet sakindi, yüzündeyse hiçbir duygu yoktu. Fakat Kaspar, gözlerindeki nemi görebiliyordu. “Üç...” Yine hangi kelimeyi kullandığını anlamamıştı. “...onu aradım. Sonra Jorgen’le ilgilenmek için geri döndüm.”</p>

  <p class="block_18">“İsmi ne?”</p>

  <p class="block_18">“Bandamin.”</p>

  <p class="block_18">“İyi bir adam mıdır?”</p>

  <p class="block_18">Kafasını salladı.</p>

  <p class="block_18">Kaspar başka bir şey söylemedi. Kadın büyük olasılıkla, Kaspar geldiği sırada Bandamin evde olsaydı neler olabilirdi onu düşünüyordu. Kaspar, “Ben odun keseyim,” dedi.</p>

  <p class="block_18">Dışarı çıktı ve baltayı barakada, kütüklerin yanında buldu. Jorgen tavukları yemliyordu. Çocuğu yanına çağırdı. Azalan kütükleri işaret ederek, “Yakında biraz daha bulmamız gerekecek,” dedi.</p>

  <p class="block_18">Çocuk kafasını salladı ve hızlı hızlı konuşmaya başladı. Çayırın öte yanındaki ağaçlan işaret ediyordu. Kaspar kafasını sallayarak, “Dediklerini anlamıyorum, daha yavaş konuş,” dedi.</p>

  <p class="block_18">Jorgen’in de onu anlamadığı açıktı. Kaspar hızlı konuşan çocuğun taklidini yaptı, sonra yavaş konuşmasını istediğini ifade etti.</p>

  <p class="block_18">Ne demek istediğini anlayan çocuk, “Oradan bir ağaç keseriz,” dedi.</p>

  <p class="block_18">Kaspar kafasını sallayarak, “Daha sonra,” dedi.</p>

  <p class="block_18">Son birkaç günde yaşadıkları yüzünden hâlâ bitkindi, fakat ateşin bir hafta daha yanmasını sağlayabilecek kadar odunu kulübeye taşımayı başardı.</p>

  <p class="block_18">Son postayı da ocağın yanındaki kovaya bıraktıktan sonra Jojanna, “Neden buradasın?” dedi.</p>

  <p class="block_18">“Çünkü yaşamak için su ve yemeğe ihtiyacım var,” dedi.</p>

  <p class="block_18">“Hayır, çiftliği demiyorum,” dedi kadın yavaşça. “Burayı diyorum...” Daha geniş bir yer anlatmaya çalışıyor gibi etrafında büyük bir daire çizdi. “Sen...” Yine bilmediği birkaç kelime kullanmıştı. “...uzaktan geliyorsun, değil mi?”</p>

  <p class="block_18">“Yabancıyım,” diyerek kafasını salladı. “Evet, çok uzaktan geliyorum.” Tabureye oturdu. “Anlatması çok zor...” Duraksadı. “Bunları anlatacak kelimeler...” diyebildi sonunda. “Ama o kelimeleri bulduğumda sana anlatacağım.”</p>

  <p class="block_18">“Gerçeği mi?”</p>

  <p class="block_18">Bir an için kadının yüzüne baktı. Sonra, “Sana gerçeği anlatacağım,” dedi.</p>

  <p class="block_18">Kadın Kaspar’ın gözlerine bakıyor, hiçbir şey söylemiyordu. Sonra kafasını sallayarak mutfaktaki işine döndü.</p>

  <p class="block_18">Kaspar ayağa kalktı. “Ben gidip çocuğa yardım edeceğim.”</p>

  <p class="block_18">Kaspar dışarı çıktığında Jorgen’in çayıra doğru yürüdüğünü gördü. Durdu. Ne yapılması gerektiğini hiç bilmiyordu ki! Olasko’da kiralık çiftlikleri vardı, fakat en fazla atla yanından geçerken görmüştü buraları. Oralarda ne üretilir pek bilmezdi. Yalnızca nasıl çalışıldığını biraz bilirdi. Çocuğun arkasından yürümeye başlarken kendine gülüyordu.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_18">Bir ağacı kesmek, Kaspar’ın tahmin ettiğinden daha zordu. Aslında bu işin yapıldığı sadece bir kez ve çocukken gören biri için bu gayet normaldi. Ağaç az kalsın üzerine devriliyordu. Yaralanmadığı anlaşılınca Jorgen bu durumla dalga bile geçti.</p>

  <p class="block_18">Tüm dalları kesti, ağacın gövdesini de taşınabilir parçalara ayırdı. Ayırdığı parçaları, atların koşum takımlarını bağlamakta kullanılan deri parçalara sardı. Ailenin tek atının da Jorgen’in babasıyla ortadan kaybolduğunu anlamıştı. Dolayısıyla şimdi Kaspar, at görevini üstlenmiş, kütükleri nemli çayırın üzerinden eve doğru taşıyordu. Güçlükle ilerlemeye çalışırken inatçı kütükler de zıplayarak peşinden sürükleniyordu.</p>

  <p class="block_18">Soluklanmak için durduğunda Jorgen’e, “Oradayken iyi bir fikirmiş gibi gelmişti,” dedi.</p>

  <p class="block_18">Çocuk güldü. “Kesip eve götürmemizin daha kolay olacağını söylemiştim.”</p>

  <p class="block_18">Kaspar bu yaşadıklarına bir türlü inanamayarak kafasını salladı. Çocuğun biri onu azarlıyordu. Bu öyle yabancı olduğu bir şeydi ki ona hem eğlenceli hem de sinir bozucu geliyordu. İnsanların ona otomatik olarak saygı göstermesine alışmıştı. O varken onu eleştiren tek kelime duyulmazdı. Bir kez daha koşum takımına güç vererek, “Tal Hawkins ve çetesi beni böyle görse gülmekten yerlere yatardı,” dedi.</p>

  <p class="block_18">Durum karşısında oldukça eğleniyor gibi görünen Jorgen’e baktı. Neşesi bulaşıcı gibiydi. Kaspar da gülmeye başladı. “Pekâlâ, sen haklıydın. Git baltayı getir. Şu şeyleri burada keselim.”</p>

  <p class="block_18">Jorgen koşarak gitti. Kaspar çayırın üzerinden on defa gidip gelmek istemiyordu, fakat atları olmadığı sürece fikri sahiden de bir işe yaramazdı. Balta ve su kovasını bıraktıkları yere doğru koşan çocuğa bakarak gerindi.</p>

  <p class="block_18">Kaspar sekiz gündür çiftlikteydi. Çocuk ve annesi için korku dolu bir tecrübe olarak başlayan bu macera, daha sakin bir hal almıştı. Kaspar hâlâ kapının önünde uyuyordu, fakat artık olası silahları geceden toplamıyordu. Kapının önüne yatmasının sebebiyse, bu tek odalı kulübede Jojanna’ya mümkün olduğunca mahremiyet sağlamaya çalışmaktı. Elbette güvenlik sebepleri de vardı. Kapıdan girmeye çalışan biri olursa, önce Kaspar’ı geçmesi gerekecekti.</p>

  <p class="block_18">Kaspar, çiftliğin etrafındaki bölgenin neresi olduğunu hâlâ tam olarak kestirebilmiş değildi, fakat tehlikeye açık bir yer olduğu açıktı. Eşkıyalar ve yağmacı paralı askerler, bu bölgede az görülen şeyler değildi, fakat çiftlik pek az yolcunun yoluna çıkan eski anayoldan -Kaspar’ın sürünerek geçtiği- oldukça uzaktaydı.</p>

  <p class="block_18">Kaspar bir kez daha gerinerek kollarındaki gücü hissetti. Yemek ve su olmadan geçirdiği üç gün içinde kilo kaybettiğini biliyordu. Şimdi de sürekli çiftlik için çalıştığından eriyordu. Geniş omuzlu eski Olasko Dükü, yapması gereken şeyleri çaba harcamadan yapabilir, en güzel yemeği yer, en harika şarabı içerdi. Fakat şimdi, kendi pantolonunun beli bol geldiğinden Bandamin’in kıyafetlerini giymek zorundaydı. Ne tıraş bıçağı, ne aynası, ne de makası olduğu için, her daim düzgün duran sakallarını uzamaya bırakmıştı. Her sabah yüzünü su kovasında yıkamadan önce yansımasına bakıyor, kendini güçlükle tanıyabiliyordu. Güneşten yanmıştı, siyah sakalı iyice uzamıştı, yüzü de küçücük kalmıştı. Oysa iki haftadan az bir zamandır buradaydı. Bir ay sonra kimbilir nasıl görünecekti! Kaspar bunu düşünmek istemiyordu. Bu insanlardan olabildiğince şey öğrenip gitmek niyetindeydi. Ne olursa olsun, geleceğinde çiftçilik olamazdı. Yine de o gittikten sonra Jojanna’nın ne yapacağını düşünmüyor değildi.</p>

  <p class="block_18">Jorgen Kaspar’a yardım etmeye çalışıyordu, fakat daha sekiz yaşında bir çocuk olduğundan ilgisi çocukça şeylere kayabiliyordu. Günlük işleri arasında buzağısını kaybeden ineği sağmak, tavukları yemlemek, çitleri kontrol etmek ve küçük bir çocuğun yapabileceği diğer ufak görevler vardı.</p>

  <p class="block_18">Jojanna kocasının işlerinden yapabildiği kadarını üstlenmişti, fakat çoğunu yapabilmesi imkânsızdı. Kaspar’ın tanıdığı en dayanıklı işçilerden biri de olsa, kadının aynı anda iki yerde olması olanaksızdı. Yine de çalışkanlığı Kaspar’ı hayretlere düşürüyordu. Şafak sökmeden kalkıyor, gün battıktan saatler sonra yatağa giriyordu. Tek amacı, kocası gittikten sonra da çiftliği eskisi gibi idare edebilmekti.</p>

  <p class="block_18">Kaspar’ın topraklarında kiracı olarak çalışan yüzlerce çiftçi vardı. Bu zamana kadar nasıl çalıştıklarını hiç düşünmemiş, onlar hep var olacakmış gibi davranmıştı. Artık onların da hayatlarına bir nebze olsun değer vermeyi öğrenmişti. Jojanna ve Jorgen, Olaskolu pek çok çiftçiye nazaran daha iyi bir hayat yaşıyorlardı, çünkü üzerinde yaşadıkları arazi onlarındı, küçük de olsa bir sürüleri vardı ve satışı kolay ürünler üretebiliyorlardı. Fakat Kaspar eski hayat tarzıyla onların durumunu karşılaştırdığında, neredeyse açlık sınırında yaşadıklarını fark etti. Kendi ülkesindeki çiftçiler kimbilir ne kadar fakirdi!</p>

  <p class="block_18">Kendi ülkem, diye düşündü acıyla. Doğuştan gelen hakkı elinden alınmıştı. Ya bu hakkı geri alacaktı ya da bu uğurda ölecekti.</p>

  <p class="block_18">Jorgen elinde baltayla geri döndü. Kaspar ağacı daha küçük parçalara ayırmaya başladı.</p>

  <p class="block_18">Bir süre sonra çocuk, “Neden ikiye ayırmıyorsun?” dedi.</p>

  <p class="block_18">“Ne?”</p>

  <p class="block_18">Jorgen sırıttı. “Dur göstereyim.” Barakaya koştu ve metal bir kamayla geri döndü. Kamanın ince ucunu bir kertiğe geçirdi ve kaldırdı. “Baltanın arkasıyla vur,” dedi Kaspar’a.</p>

  <p class="block_18">Kaspar baltaya baktı ve arka tarafının ağır ve düz olduğunu gördü. Neredeyse bir çekiç gibiydi. Baltayı ters çevirerek arka tarafıyla kamaya vurmaya başladı. Jorgen bir kahkaha atarak elini çekti ve kafasını salladı. “Bunu yapmak daima parmaklarımı acıtır.”</p>

  <p class="block_18">Üç kuvvetli darbeden sonra ağaçtan çatırdama sesi duyuldu ve gövde ortadan ikiye ayrıldı. Mırıldanarak, “Durup dikkat ederse her gün yeni bir şey öğreniyor insan,” dedi.</p>

  <p class="block_18">Ne dediğini anlamayan çocuk şaşkın bir ifadeyle Kaspar’a baktı ve, “Ne?” dedi.</p>

  <p class="block_18">Kaspar Olasko’da konuştukları dili kullandığını fark ederek elinden geldiğince bir tercümesini yaptı. Çocuk bu kez kafasını salladı.</p>

  <p class="block_18">Daha sonra Kaspar ağaç gövdesinin geri kalanını da parçalara ayırarak bir kısmını yakacak olarak kenara attı. Arka arkaya birkaç defa tekrarlamak zorunda kaldığı bu iş, nedense onu rahatlatıyordu.</p>

  <p class="block_18">Son zamanlarda gördüğü tuhaf durum ve duygular içeren rüyaları, onu rahatsız ediyordu. Güçlükle hatırlayabildiği fakat yine de rahatsızlık verici bulduğu şeyler görüyordu. Bu rüyaların en tuhaf yanı da gerçek hayatta gözünden kaçan detaylardı. Sanki kendini izliyor, farklı yerlerde ilk defa görüyordu. Bu görüntüler kimi zaman yanında kız kardeşinin olduğu saray yemeklerinden, kimi zaman da kalesinin altındaki zindanlardan birinde bir mahkûmla yaptığı konuşmalardan oluyordu. Bazen de tek başına olduğu günleri hatırlatan şeyler görüyordu. Asıl can sıkıcı olan uyandığında hissettikleriydi. Sanki o anları tekrar yaşıyordu. Fakat bu kez yaşadığı sırada hissettiğini hatırladığı duygular o görüntülere eşlik etmiyordu.</p>

  <p class="block_18">Üçüncü gece gerçek gibi bir rüya daha görmüştü. Leso Varen’in odasında, büyücüyle konuşuyordu. Odada kan ve insan dışkısı kokusuyla beraber, büyücünün çalışma alanında karıştırmak ve yakmakta ısrar ettiği şeylerin kokusu vardı. Kaspar bu konuşmayı çok iyi hatırlıyordu, çünkü Varen, Kaspar ve Roldem tacı arasında duran her şeyi yok etmesi gerektiğini ilk defa o gün söylemişti. Bu fikri ne kadar cazip bulduğunu da hatırlıyordu tabii.</p>

  <p class="block_18">Fakat rüyadan uyandığında, odadaki iğrenç kokudan midesi bulanıyordu. Hâlbuki o gün Varen’i odasında ziyaret ettiğinde kokunun farkına bile varmamış, neredeyse hiç rahatsız olmamıştı. Fakat bu sabah, kapının önünde yattığı yerden aniden kalkmış, nefes almaya çalışmıştı. Neredeyse Jorgen’i uyandıracaktı.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_18">Kaspar, Jorgen’den sürekli aklından geçenleri anlatmasını istiyordu. Bu konuşmalar sayesinde kulağı dile daha yatkınlaşıyordu. İyice konuşabilir hale gelmişti fakat gittikçe sinirleniyordu da. Jorgen ve Jojanna, çiftlikleri ve kuzeybatı yönünde birkaç gün uzaklıktaki köyleri dışında yaşadıkları dünyayla ilgili neredeyse hiçbir şey bilmeyen basit çiftçilerdi. Büyükbaş hayvanlarını ve tahılları köyde satıyorlardı. Kaspar’ın anlayabildiği kadarıyla da Bandamin, bölge yerlilerine göre oldukça iyi durumda biri olarak görülüyordu.</p>

  <p class="block_18">Jeshandi adı verilen bir ırkın komutası altında olan kuzeybatıdaki büyük bozkır hakkında bir şeyler duymuştu. Bu halk, onu esir tutmaya çalışan göçebelere benzemiyordu. Jojanna’nın babası zamanında güneyden göç eden Bentu halkından geliyorlardı. Adalar Krallığı’nın Batı Diyarları’nda yer alan Karabasan Tepesi’nde, Zümrüt Kraliçe’nin hezimetiyle sonuçlanan savaş sırasında bu göçün yaşandığını tahmin ediyordu Kaspar. Kaspar’ın babası Düklük görevini devam ettirirken, Olasko istihbaratı olabildiğince bilgi toplamıştı. Hem Krallık hem de Kesh’de çalışan ajanlardan önemli detaylar derlenmişti, fakat Kaspar, hikâyenin büyük bir kısmının rapor edilmediği görüşündeydi.</p>

  <p class="block_18">Bildiği tek şey, Zümrüt Kraliçe olarak bilinen bir kadının, Novindus kıtasının epey batısında bir yerde ortaya çıktığı ve pek çok şehir devlete dev ordusuyla savaş açtığıydı. Bazı raporlara göre orduda devasa büyüklükte yılan adamlar da vardı. Kraliçe’nin tek amacı, Adalar Krallığı’nı istila etmekti.</p>

  <p class="block_18">Bu durumun yaşanmasıyla ilgili olarak ortada herhangi bir sebep görünmese de ve bilindik tüm askeri mantığa aykırı olsa da, savaş gerçekleşmişti. Krondor neredeyse tamamen bir enkaz yığınına dönmüştü ve Batı Diyarları’nın yeniden inşası otuz sene sonra dahi hâlâ sürüyordu.</p>

  <p class="block_18">Ağacı kesme işini bitiren Kaspar, bu toprakları geçmeye çalışırken belki bu konuda daha fazla şey öğrenebileceğini düşündü. Çocuğa bakarak, “Orada öyle durmasana. Odunların birazını da sen al. Hepsini ben taşıyacak değilim,” dedi.</p>

  <p class="block_18">Elinden geldiği kadar odunu taşıyan çocuk, şakayla karışık inlemeye başladı. Odunların bir kısmını o taşıyor ve Kaspar da becerebildiği kadarını almıştı. “Bir at ve araba için neleri vermezdim,” dedi.</p>

  <p class="block_18">“Atı babam almıştı... Giderken,” dedi Jorgen. Taşıdığı yükten dolayı somurtuyordu.</p>

  <p class="block_18">Kaspar zamanla ilgili terimlerin çoğunu öğrenmişti. Çocuğun babasının, o gelmeden üç hafta önce ortadan kaybolduğu anlaşılıyordu. Bandamin, Heslagnam adı verilen köydeki bir hana danasını satmak için çıkmıştı. Sonra da çiftlik için gerekli birkaç parça şey alacaktı.</p>

  <p class="block_18">Aradan üç gün geçtikten sonra Jojanna ve Jorgen köye inmişlerdi fakat Bandamin’i gören yoktu. Çiftlikle Heslagnam arasında bir yerde adam, arabası ve dana kaybolmuştu.</p>

  <p class="block_18">Jojanna bu konuda konuşmaya pek gönüllü değildi. İki ay geçmesine rağmen kocasının döneceği umudunu taşıyordu hâlâ. Kaspar’sa bunun gerçekleşmesini pek muhtemel bulmuyordu. Buralarda yasa diye bir şey yoktu. Teoride, bu bölgede yaşayanlar arasındaki bir anlaşmaya göre kuzeye giden göçebelere, Jeshandi’ye de, zamanında zorla kabul ettirildiği gibi, yolculara ve onlara eşlik edenlere dert açılmayacaktı. Anlaşmanın nereden çıktığı bilinmiyordu, fakat diğer pek çok şey gibi bu anlaşma da, Zümrüt Kraliçe’nin ordusu bu toprakları yağmaladığında geçerliliğini yitirmişti.</p>

  <p class="block_18">Kaspar, bu çiftliğin sürü ve mahsul anlamında diğerlerine nazaran daha iyi durumda olmasının sebebini, Bandamin’in babasının Zümrüt Kraliçe’nin ordusuna zorla alınan adamlardan biri olmaktan yakasını kurtarabilen gücü kuvveti yerinde birkaç adamdan biri olmasına bağlıyordu. Bilgisindeki eksiklikler onu çok sinirlendiriyordu, fakat Jojanna’nın anlattıklarından yaşanmış olabilecek şeyleri bir araya getirmeye çalışıyordu.</p>

  <p class="block_18">Jojanna’nın kayınpederi, başkaları Sumanu adı verilen güneybatıdaki dağların öte tarafında gerçekleşen savaş için zorla orduya alınırken saklanmayı başarmıştı. Terk edilmiş çiftliklerden başıboş hayvanları, hububat ve sebzeleri toplamıştı. Bir araba ve at da bulmuştu. Birkaç ay sonra da bu küçük vadiye gelip Bandamin’in devraldığı çiftliği kurmuştu.</p>

  <p class="block_18">Kaspar odunları, kulübenin arkasındaki odunluğa koydu ve geride bıraktığı parçalardan biraz daha almak için döndü. Bitkin görünen çocuğa bakarak, “Annenin yardıma ihtiyacı var mı ona bak istersen?” dedi.</p>

  <p class="block_18">Jorgen kafasını salladı ve annesinin yanına koştu.</p>

  <p class="block_18">Kaspar durup kulübenin köşesinden dönen çocuğa baktı. Baba olmayı hiç düşünmediğini fark etti o an. Evlenmesi ve bir varis büyütmesi gereken günlerin geleceğini biliyordu, fakat gerçekten baba olmanın ne anlama geleceğini hiç düşünmemişti. Şu ana kadar. Çocuk babasını çok özlüyordu. Kaspar bunu anlayabiliyordu. Bandamin’in kayboluşunun arkasındaki olay çözülebilir miydi merak ediyordu.</p>

  <p class="block_18">Biraz daha odun getirmek için geri dönerken, çiftlik hayatının tahmin ettiğinden çok daha çetin olduğunu düşündü. Fakat tanrılar, Hayat Çarkı’nda onu buraya yerleştirmeyi uygun görmüşlerdi. Olasko tahtına tekrar çıksa bile, tüm çiftçilere birer at ve araba alamazdı ya! Tüm bu saçmalıklara gülerken ağrıyan omuzlarını gerdi.</p>

  <p class="block_18">Kaspar önünde duran yemeğinden kafasını çevirip yukarı baktı. “Gitmem gerek,” dedi.</p>

  <p class="block_18">Jojanna kafasını salladı. “Bunun olacağını biliyordum.”</p>

  <p class="block_18">Kaspar uzunca bir süre sessiz kalırken, Jorgen bir ona bir annesine bakıyordu. Üç aydan fazla bir zamandır Kaspar evin demirbaşlarından olmuştu ve her ne kadar temel çiftçilik bilgilerinden yoksun olduğu için çocuk onunla zaman zaman dalga geçse de, Kaspar babasının bıraktığı boşluğu doldurmaya başlamıştı.</p>

  <p class="block_18">Jorgen’e ne kadar alışmış olursa olsun, Kaspar’ın bu uzak topraklarda yaşayan küçük çocuktan çok daha mühim endişeleri vardı. Onlardan öğrenebildiği kadar şey öğreniyordu. Artık bölge dilini gayet iyi kullanıyordu ve Jojanna’nın öğretebildiği kadarıyla gelenek ve inançlarına da alışmıştı. Kalması için hiçbir neden yoktu. Oysa gitmek için pek çok nedeni vardı. Ak saçlı büyücünün bıraktığı yerden yalnızca birkaç kilometre öteye gidebilmek için aylarını vermişti. Üstelik aşması gereken daha dünya kadar yol vardı.</p>

  <p class="block_18">Sonunda Jorgen, “Nereye gideceksin?” dedi.</p>

  <p class="block_18">“Eve.”</p>

  <p class="block_18">Jorgen bir şey söyleyecek gibi oldu, sonra sustu. Nihayet, “Biz ne yapacağız?” diyebildi.</p>

  <p class="block_18">Jojanna, “Bu zamana kadar ne yaptıysak onu yapacağız,” dedi.</p>

  <p class="block_18">“Ata ihtiyacınız var,” dedi Kaspar. “Yaz buğdayları hasada hazır olur yakında. Mısır zaten hazır. Arabayı pazara kadar çekebilecek bir at bulmak gerek.”</p>

  <p class="block_18">Jojanna kafasını salladı.</p>

  <p class="block_18">“Sürüden birkaç hayvan satın. Kaç tane satmak gerekir?”</p>

  <p class="block_18">“İki tane satsak iyi bir at alabilirim.”</p>

  <p class="block_18">Kaspar gülümsedi. “Atlardan anlarım.” Uzmanlık alanının yük hayvanları değil de savaş atları, avcılar ve kız kardeşinin gösterişli binek hayvanları olduğundan bahsetmedi tabii. Yine de aksağı olan hayvanı ayırt edebilir, toynaklardaki taban iltihabını fark edebilir, uysal olup olmadığını anlayabilirdi.</p>

  <p class="block_18">“Mastaba’ya gitmemiz gerekecek.”</p>

  <p class="block_18">“Orası nerede?”</p>

  <p class="block_18">“Heslagnam’a iki ya da üç günlük yürüme mesafesinde. Orada büyükbaşları bir tüccara satabiliriz. Belki ellerinde takas edilecek atları da vardır,” dedi Jojanna.</p>

  <p class="block_18">Yemeğin geri kalanında Kaspar hiç konuşmadı. Jojanna’nın tekrar yalnız kalmaktan korktuğunu biliyordu. Kaspar’a hiç yanaşmamıştı, Kaspar da durumun böyle kalmasından memnundu. Aylardır bir kadınla birlikte olmamıştı ve Jojanna da bu cılız haliyle bile çekiciydi. Fakat evin küçüklüğü Jorgen’le ilgili endişeleriyle birleşince ondan uzak durmaya karar vermişti.</p>

  <p class="block_18">Jojanna kimi zaman kocasını tekrar göreceği umudunu taşıyor, kimi zamansa adam ölmüş gibi yasını tutuyordu. Kaspar, birkaç aydan sonra onu Bandamin’in yerine koyacağından emindi. İşte biraz da bu yüzden gitme vaktinin geldiğini hissediyordu.</p>

  <p class="block_18">“Belki sana buradaki işler için yardım edecek birini bulabilirsin.”</p>

  <p class="block_18">“Belki,” dedi ne düşündüğünü açık etmeyen bir ses tonuyla.</p>

  <p class="block_18">Kaspar tahta tabağını kaldırdı ve bulaşık kovasına kadar taşıdı. O andan kendilerine ait şiltelerine gidene kadar sessizlik vardı.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_20" id="calibre_pb_10">&nbsp;</p>
</body>
</html>
