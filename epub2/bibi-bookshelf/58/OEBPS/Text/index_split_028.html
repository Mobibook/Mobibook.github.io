<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_30"><span class="text_">-21-<br class="calibre8" /></span><span class="text_1">YANGIN</span></p>

  <p class="block_23">&nbsp;</p>

  <p class="block_24">Kaspar sabırla bekliyordu.</p>

  <p class="block_24">O ve Pug, Elvandar'dan ayrılmak üzereydiler ve Kraliçeyle Tomas'ın sabah oturumu için gelmelerini bekliyorlardı. Talnoy, Kaspar'ın arkasında hareketsizce duruyordu.</p>

  <p class="block_24">Soylu çift göründüğünde, herkes ayağa kalkıp selam verdi. Kraliçe tahttaki yerini aldı. "İşlerin tehlikeli bir noktaya doğru gittiği konusunda bizi uyardığın için teşekkür ederiz Pug. Sana da teşekkürler Olaskolu Kaspar."</p>

  <p class="block_24">Kaspar Kraliçeye eğilerek selam verdi. "Majesteleri, nezaketiniz de aynı güzelliğiniz gibi. Cömertliğiniz ve kibarlığınızla mağrur bir adamın bile kibrini kırabilirsiniz."</p>

  <p class="block_24">Aglaranna gülümsedi. "Geçmişinin karanlık olduğunu biliyorum Lord Kaspar. Fakat daha iyi bir yol bulmak için mücadele ettiğini hissedebiliyorum. Bu uğraşında başarılı olabilmeni diliyoruz."</p>

  <p class="block_24">"Yine zarafetiniz beni utandırıyor Majesteleri," dedi Kaspar.</p>

  <p class="block_24">"Vakit geldi mi?" dedi Kraliçe Pug'a bakarak.</p>

  <p class="block_24">Pug, "Majestelerinin izniyle artık Büyücünün Adası'na gitmemiz gerekiyor," dedi.</p>

  <p class="block_24">Kraliçe Aglaranna gülümseyerek kafasını eğdi. "Seni sevgiyle uğurluyoruz. İyi yolculuklar dostumuz Pug. Seni sarayımıza her zaman bekleriz."</p>

  <p class="block_24">Tomas, Kaspar'ın elini sıktı. "Umarım daha uygun koşullar altında, yeniden karşılaşırız. Eşimin de dediği gibi, umarım şimdiye kadar gittiğin yoldan çok daha iyisini bulursun."</p>

  <p class="block_24">"Umarım bir gün ziyaret için buraya geri dönebilirim Tomas."</p>

  <p class="block_24">Pug'a dönen Tomas, "Benim yeminimi biliyorsun. Elvandar'ı korumak için gerekli olmadığı takdirde buradan ayrılamam. Fakat Tathar bu tehdidin, bir Tsurani istilasından daha ciddi olduğunu anlattı. Bana ihtiyacınız olursa haber vermeniz yeterli," dedi.</p>

  <p class="block_24">Pug, "Umarım böyle bir şeye ihtiyacımız olmaz. Ancak sana böyle bir haber gelirse, hafife almaman gerektiğini unutma," dedi.</p>

  <p class="block_24">"Biliyorum."</p>

  <p class="block_24">Pug, Talnoy'a emir vermesini sağlayan yüzüğü parmağına geçirerek, "Yaklaş," dedi. Yaratık itaat etti.</p>

  <p class="block_24">Pug yüzüğü parmağından çıkararak Kaspar'a geri verdi. Kaspar da yüzüğü kemerindeki keseye koydu. Pug, elini Kaspar'ın omzuna koyarak, "Elvandar, dünyanın hiçbir yerinde olmayan büyülerle korunuyor. Doğrudan eve gidebilmek için Efsunörücülerinin yardımına ihtiyacım olacak. Aksi takdirde önce nehir kenarına gitmemiz ve suyu yeniden geçmemiz gerekecek," dedi. Tathar'a işaret verdi.</p>

  <p class="block_24">Yaşlı Efsunörücü kafasını eğerek bir ilahi okumaya başladı. Diğer Efsunörücüleri de hemen ardından ona katıldı. "Az sonra biz..."</p>

  <p class="block_24">Birden bir şeyler korkunç derecede ters gitmeye başladı. Gökyüzü, Kaspar'ın kulaklarını yırtan bir gümbürtüyle doldu. Acı onu öyle vurmuştu ki ellerini kafasına doğru götürürken sendelemeye başladı.</p>

  <p class="block_24">Kaspar'ın acıdan gözleri yaşarmıştı. Kırpıştırarak gözlerindeki yaşlardan kurtulmaya çalışırken dizlerinin üzerine düştü ve Kraliçenin sarayında bulunan pek çok kişinin de yere düştüğünü fark etti. Tahtında gözlerini sıkıca kapamış oturan Kraliçenin yüzünde büyük bir acı ifadesi vardı. Tomas açıkça görülen bir sıkıntıyla ayağa kalktı. Yine de bu sıkıntıyı diğerlerine göre daha rahat kaldırabiliyor gibiydi.</p>

  <p class="block_24">Kaspar, bulanan midesinin düğümlendiğini hissediyordu. Pug'ın bulunduğu yere baktığında, büyücünün dikkatini toplamaya çalıştığını gördü.</p>

  <p class="block_24">Pug yüzünü buruşturmuştu ancak bakışları anlamlı ve açıktı. Elini kafasının üzerine kaldırarak kulağa oldukça sert gelen bir büyünün sözlerini okumaya başladı. Korkunç ses birden kesildi. Bir an için, bu beklenmedik olaylara karşı karşıya kalan herkes öylece kalakalmıştı. Derken gökyüzü alev aldı.</p>

  <p class="block_24">Kaspar, ağzı açık bir fırının sıcaklığının üzerine doğru boşaldığını, ciğerlerini kızartıp tenini yakmakla tehdit ettiğini hissetti. Ancak Pug'ın verecek başka bir cevabı vardı. Elini salladı ve gökyüzünden inen alevleri geri püskürttü. Görünmez bir güç tabakasıyla çevrelenmişlerdi sanki ancak Kaspar yine de neredeyse dayanılmayacak derecedeki sıcaklığı hissedebiliyordu.</p>

  <p class="block_24">Efsunörücüler hâlâ sallanıyorlardı. Yukarıdan gelen saldırı, sarayı çevreleyen ağaçlara olduğu kadar, Elvandar'ı korumakla yükümlü olanlara da büyük zarar veriyordu.</p>

  <p class="block_24">Kaspar nereye baksa bütün ağaçların tepesinin alev almış olduğunu görüyordu. Yaşlı meşeler, Elvandar'ın merkezini çevreleyen ormanlardaki ağaçlardan daha iyi kaldırıyordu bu saldırıyı, Dalların ve ağaç gövdelerinin arasından, Kaspar alevlerin her yana dağıldığını görebiliyordu. Çığlıklar ve bağrışmaları da duyabiliyordu.</p>

  <p class="block_24">Pug, "Tathar! Hava büyüsü yapmayalı yıllar oldu. Sen yağmur yağdırabilir misin?" diye bağırdı.</p>

  <p class="block_24">Yaşlı elf kafasını salladı. "Koruyucu duvarların aşılması bizi afallattı ancak deneyeceğiz."</p>

  <p class="block_24">Elfler birlikte diz çöküp ne yapacaklarını tartışmaya başladılar. Saray merkezini korumakta olan Pug, "Çabuk," dedi.</p>

  <p class="block_24">Kaspar etrafına bakarken, karalar içindeki büyücünün büyüsüyle korunmayan yerlerde yaşayan Elvandar insanlarına ne olduğunu düşündü. Zemindeki veya aşağı düzlüklerdekiler güvende olabilirlerdi, çünkü alevler yalnızca en yukarıdaki dallara erişiyordu. Ancak evleri daha yukarıda olanların büyük olasılıkla kurtulma şansı yoktu.</p>

  <p class="block_24">Kaspar çocukken Olasko ormanlarında çıkan bir yangına şahit olmuştu. Kurak bir sene yazın babası onu ava çıkarmıştı. Bir yıldırım çakmasıyla beraber dağlarda yangın başlamıştı. Alevler, bu büyük yangından kaçmaya çalışan hayvanlar gibi hızla bir ağaçtan öbürüne sıçrarken, çocuk orada durmuş ve olup biteni seyretmişti. Sahiden de korkunçtu.</p>

  <p class="block_24">Birden bir başka korkunç his kapladı Kaspar'ın içini-. Omurgasından aşağı doğru karnına kadar uzanan bir ürperti. Hiç düşünmeden kılıcını çekti. Elflerin hepsi önce dönüp ona, ardından da etraflarına baktılar. Az önce orada olmayan bir şey, şu an oradaydı.</p>

  <p class="block_24">Derken Kaspar gölgeyi gördü. Hızla geçen bu silik silueti, gözünün ucuyla yakalamayı başarmıştı. "Orada!" diye bağırdı şekli işaret ederek.</p>

  <p class="block_24">Birden ani bir hareketlenme oldu. Elf Efsunörücüleri sağa sola yığılırken Kaspar şaşkınlık içinde etrafına bakıyordu. Yalnızca yaşlı Tathar, kökleri derine inen bir meşe gibi ayakta duruyordu. Kraliçeyi korumaya çalışırken ellerini havada gezdiriyordu. Tomas bir adımda eşinin yanına geldi ve onu kollarına aldı. Sanki bir çocukmuş gibi büyük bir rahatlıkla, onu biraz daha güvenli olabileceğini düşündüğü az uzaktaki odalarına taşıdı.</p>

  <p class="block_24">Kaspar, gördüğü şeyi tekrar yakalayabilmek için etrafına bakındıysa da hiçbir şey göremedi.</p>

  <p class="block_24">Bir elini yukarıda tutan Pug, tehditkâr alevleri uzak tutarken diğer eliyle de yeni bir büyü yapmaya başladı. Gözleri kör eden mavi bir ışık yükseldi elinden. Işığın parlaklığı tüm sarayı daha da belirgin bir hale getirirken, etrafa hem aydınlık hem de karanlık gölgeler saçıyordu. Sarayın tam ortasında, elindeki kılıçla sanki bir şey arıyormuş gibi duran silueti gördü. Derken iki kişi oldular. Sonra da üç.</p>

  <p class="block_24">Pug, "Ölüm dansçıları!" diye bağırdı.</p>

  <p class="block_24">Kaspar bu şeylerin ne olduğunu anlamaya çalışıyordu. İnsan şeklindeydiler, ancak ne belli bir özellikleri ne de hacimleri vardı. Öylece şekil verilmiş siluetlerdi sanki. Öyle siyah bir maddeden yapılmışlardı ki, ışığı yansıtmıyorlardı bile. Pug'ın yaptığı büyü olmasa, bu şeylerin görünmez kalacağını tahmin edebiliyordu Kaspar.</p>

  <p class="block_24">Elfler hemen harekete geçti. Kaspar, tüm Elvandar'dan yükselen bağrış ve çığlıkları, çınlayan çelik seslerini duyabiliyordu.</p>

  <p class="block_24">Derken bir ölüm dansçısı önüne geldi. Eski Dük, canını kurtarmak için savaşmaya başladı. Kaspar daha önce hiç bu kadar çevik ve dikkatli bir şeyle karşılaşmamıştı. Saldırılarını savuşturmaya çalıştı, çünkü tek yapabildiği kendini savunmaktı. Ne bir karşı saldırı ne de başka bir hamle düşünecek vakti vardı. Sadece hayatta kalmaya çalışıyordu.</p>

  <p class="block_24">Tomas geri döndüğünde, elinde altından bir kılıç vardı. Ezici bir hamleyle, Kaspar'la dövüşen yaratığın omzuna vurdu. Yaratık ince, inler gibi bir sesle çığlık attı.</p>

  <p class="block_24">Ölüm dansçısı bu kez Tomas'a döndü. Sertçe saldırıya geçen Kaspar'ın kılıcı, yaratığı arkasından yakaladı. Yaratık yeniden çığlık atsa da, bu hamle onu pek az yavaşlatmış gibi görünüyordu.</p>

  <p class="block_24">Derken Kaspar'ın yanından bir şey geçti. Gözünün ucuyla bakabildiği noktada iki ölüm dansçısının Talnoy'u kaldırıp taşımaya başladığını gördü.</p>

  <p class="block_24">Kaspar kesesindeki yüzüğü çıkararak parmağına taktı. Yüzüğü takarken hissettiği o tuhaf duyguya kapıldı yine. Kaçmakta olan ölüm dansçılarının arkasından giderek Talnoy'un omzuna dokunmayı başardı. "Ölüm dansçılarını öldür," dedi.</p>

  <p class="block_24">Kaspar, canlanan Talnoy'a baktı. Dizlerini kırarak bacaklarını kaldırdı, sonra da yukarı doğru bir tekme attı. Bacağı neredeyse dümdüz duruyordu. Bir insanın omzunun çıkmasına sebep olabilecek bir hamleyle iki ölüm dansçısını ittirerek onlardan kurtuldu ve kendini havaya attı. Eğildi, parende attı, döndü. Sonunda tam düşmanlarının karşısına, ayakları üzerinde indi. Elinde kara kılıcı vardı.</p>

  <p class="block_24">Talnoy bir adım attı. Olağanüstü bir hızla ilerleyerek iki ölüm dansçısını da bel hizasından biçti. İkisi de dumana dönüşerek bir çığlıkla ortadan kayboldu. Ardından iki elf savaşçısını öldürmek üzere olan diğer ölüm dansçısına engel olmak için arkasına döndü. Siyah ve biçimsiz dansçı, Talnoy'un saldırısını hissetmiş gibi döndü ve kılıcını kaldırdı. Talnoy, inanılmaz bir güçle aşağı doğru saldırdı. Ölüm dansçısı, hamlenin etkisiyle geri çekildi. Talnoy hemen arkasından güçlü bir hamle daha yaptı. Ölüm dansçısı, arkasına doğru düşüp büzülür gibi oldu. Kara kılıcın üçüncü darbesi, dansçının gölge kılıcını geçti ve tayfın boynunu kesti. Bütünlüğünü kaybeden şey, Kaspar'ın gözleri önünde dumana dönüşerek rüzgârla uçup gitti.</p>

  <p class="block_24">Kaspar daha ne olduğunu anlayamadan, Talnoy dördüncü bir ölüm dansçısına saldırdı. Tomas da iki elini birden kılıcının kabzasına yapıştırmış, bir örsü bile kesebilecek hamlesiyle bir diğer dansçıyı indiriyordu. Ölüm dansçısı un ufak olup buharlaştı.</p>

  <p class="block_24">Tomas etrafına bakındı. Elfler ve insanlar akıllarını toparlamaya çalışırken, Talnoy ağaçların arasından bir elf gibi rahat ve hızlı bir şekilde koşmaya başladı.</p>

  <p class="block_24">Tathar ellerini çırptı ve birden şimşekler çakmaya başladı. Yağmur yağıyordu.</p>

  <p class="block_24">Kaspar bir an için duraksadı, fakat Tomas ve Pug'ın farklı dünyadan gelen şeyin ardından hızla gitmesi üzerine onları takip etti. Koşarken sinirlenmeye başladı Kaspar. <i class="calibre9">Bu canavarlar, bu ölüm dansçıları,</i> dedi kendi kendine, <i class="calibre9">bunlar ne hakla hayatımda gördüğüm en sakin ve harika yeri işgal ederler!</i> Zihninin bir parçası, bu duygunun yüzüğü takınca gelen deliliğin ilk habercisi olduğunu söylüyordu. Bir saat içinde yüzüğü çıkarmalıydı. Fakat şimdilik Elvandar'daki tehlike çok büyüktü.</p>

  <p class="block_24">Merdivenleri derin nefesler alıp vererek hızla çıkıyordu Kaspar. En tepeye ulaştığında -gözleri ve ciğerleri havayı kaplayan keskin dumandan yanıyordu- Pug'ın birden gözden kaybolduğunu gördü. Yağmur yukarılardaki alevleri önlese de sıcaklık yüzünden havaya buhar dağılıyordu.</p>

  <p class="block_24">Kaspar nefesini tuttu. Başka bir düzlükte duran Tomas'ın ahşap korkuluklardan atlayarak gözden kaybolduğunu gördü. Kaspar korkuluklara doğru koşarak aşağı baktığında, Tomas on iki metre kadar aşağıdaki bir başka büyük düzlüğe inmişti. Kanlar içinde yatan pek çok elf vardı burada. Yeşillikler ve dumanın arasından pek bir şey göremeyen Kaspar, Tomas'ı gözden kaçırdı. Ancak çarpışmanın çok yakınlarda olduğunu duyabiliyordu. Etrafına bakındı ve aşağıya inen merdivenleri bulup çatışmanın olduğu yere doğru hızla ilerlemeye başladı.</p>

  <p class="block_24">En aşağıdaki düzlüğe indiğinde, çarpışmanın yeri yine değişmişti. Seslerin geldiği yöne doğru ilerlemeye devam etti, ancak bir türlü yakalayamadı. Çok hararetli bir dövüş vardı. Kaspar'ın bu zamana kadarki savaşlarda gördüğünden çok daha delice bir şeyler oluyordu.</p>

  <p class="block_24">Bir sonraki düzlüğe geldiğinde nefes almak için durmak zorundaydı. Savaşmak şöyle dursun, ayakta zor duruyordu. Ciğerleri buhar ve duman yüzünden yanmış gibiydi. Ellerini baldırlarına koyarak öne doğru eğildi. Öksürdü, yere tükürdü. Dövüş seslerinin uzaktan geldiğini duyabiliyordu. Fakat birden ses kesildi.</p>

  <p class="block_24">Kaspar bu hafif eğik pozisyonda güçlükle nefes almaya çalışırken, yağmurun sesini duyabiliyordu yalnızca. Fırtınanın şiddeti artmıştı. Son bir defa daha derin nefes aldı ve son olarak dövüşün olduğunu duyduğu yere doğru gitmeye başladı.</p>

  <p class="block_24">Son çarpışmanın yaşandığı alana geldiğinde Tomas, Pug ve Talnoy'u kıyımın tam ortasında buldu. Dört elf, garip ölü pozisyonlarında yatıyor, bir düzine kadarı da küçük ya da hayati boyutlardaki yaraları tedavi ediyordu.</p>

  <p class="block_24">Topluluğun her kesiminden elfler, yaralılara yardım için geliyordu. "Neler oldu?" dedi Kaspar.</p>

  <p class="block_24">Pug döndü ve elini kaldırarak Kaspar'a sessiz kalmasını işaret etti. Tomas ona baktığında, Kaspar neden böyle yaptığını anlamıştı.</p>

  <p class="block_24">Kaspar hayatında hiç böyle bir öfke ifadesi görmemişti. Öfkeyle bastırdığı kısık sesiyle Tomas, "Buna kim cesaret eder?" dedi. Etrafındaki cesetlere bakarak sesini yükseltti. "Bunu benim halkıma yaşatmaya kim <i class="calibre9">cesaret</i> edebilir?"</p>

  <p class="block_24">Pug, Talnoy'u işaret ederek, "Bunu isteyen biri," dedi. "Ne olduğunu tam olarak bilmiyor olabilirler, ancak önemli olduğunun farkındalar. Bu topraklarda kuvvetli bir karanlık büyü olduğunu hissederek onu kontrol altına almak istediler."</p>

  <p class="block_24">Kaspar, "Bunu nereden biliyorsun?" dedi. Sonunda yüzüğü parmağından çıkarmıştı.</p>

  <p class="block_24">Pug, "Başka bir sebebi olamaz. Ayrıca bu ölüm dansçılarını kimin gönderdiğini bildiğim için de bundan eminim," dedi.</p>

  <p class="block_24">"Kim gönderdi?"</p>

  <p class="block_24">Pug, Kaspar'a baktı. Kaspar, adamın hakim olmaya çalıştığı yüzündeki o öfkeyi gördü. Tomas'ın ifadesinden daha az korkunç değildi bu yüz de. Hattâ buz gibi bir hakimiyetle üstesinden gelmeye çalıştığı için daha korkunç olduğu bile söylenebilirdi.</p>

  <p class="block_24">Pug yavaşça, "Eski dostun Leso Varen," dedi. Etrafına bakarak çevredekileri gösterdi. "Bu, onun geri döndüğünü kanıtlıyor. Çünkü bu kadar çok ölüm dansçısını yaratabilecek güçteki tek büyücü o."</p>

  <p class="block_24">"Peki neden burada?" dedi güçlükle soluk alan Kaspar.</p>

  <p class="block_24">Pug, Talnoy'u işaret etti. "Tathar ve Efsunörücüleri benim çıkmam için Elvandar'ın savunmasını indirdiğinde bu şeyin varlığını sezmiş olmalı." Pug, Tomas'a baktı. "Bu işte kendimi sorumlu hissediyorum. Bizi doğrudan nehre ışınlasaydım, mabedinize asla giremezdi."</p>

  <p class="block_24">Tomas kafasını salladı. "Hayır eski dostum. Bu senin hatan değil. Bana kalırsa büyülerimizi aşabilirdi zaten. Unutma ki sen Tsurani dünyasında esirken, Tsurani Yüceleri'nin saldırısını geri püskürtmek için Kara Macros'un yetenekleri gerekmişti. Onlar bizim savunmamızı aşabildiyse Varen neden aşamasın?"</p>

  <p class="block_24">Pug kafasını salladı. "Belki de haklısın. Eve döndüğümde Tathar ve diğerleriyle savunmanızı güçlendirmeniz konusunda konuşması için Miranda'yı yollayacağım." Dumanla dolu havaya bakarak, acı ve ıstırap dolu sesleri dinledi. "Bunun tekrar olmasına izin veremeyiz."</p>

  <p class="block_24">Kaspar sessizce kafasını sallamaktan başka bir şey yapamadı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Zararın boyutları konseye bildirildiği için, Kraliçenin Sarayında oldukça kasvetli bir toplantı yapılıyordu. On altı elf, evlerini korumak için hayatlarını feda etmişti. Bir düzine kadarı da yangında can vermişti. Aralarından üçü de çocuktu.</p>

  <p class="block_24">Aglaranna ve Tomas, savunmayla ilgili anlatılanları dinlerken, Pug Kaspar'ı bir kenara çekti. "Bu insanların asırda bir veya daha uzun süreler sonra çocuk sahibi olabildiklerini bilmelisin. Gediksavaşı'ndan bu yana yaşadıkları en büyük kayıp bu. Önümüzdeki seneler boyu bunun yasını tutacaklardır."</p>

  <p class="block_24">Kaspar sessizce, "Böyle olduğunu tahmin etmiştim. Bu çok büyük bir facia," dedi.</p>

  <p class="block_24">Acaila, Kraliçeyle konuşuyordu. "Koruyucu büyülerimiz kaldırılmış Majesteleri. Sanki birileri sessizce, göze çarpmadan ve hissettirmeden uzunca bir süre büyülerimizi incelemiş. Büyüler gücünü yitirdiğinde iki büyü daha isabet etti. Alevler ateş büyüsüydü sadece fakat etki alanı büyüktü." Pug'a döndü. "Senin gitmenle ilgili değildi dostum. Büyüler tam güçlerini koruyor olsa bile sonuç değişmezdi bana kalırsa."</p>

  <p class="block_24">Tathar öne çıktı. Gür kaşlarının gölgesinde kalan yaşlı gözleri, hâlâ öfkeyle parlıyordu. "Acaila'nın söylediği gibi Pug. Bu tesadüfi bir saldırı değildi." Hareketsiz duran Talnoy'a baktı. "Bu şeyin burada olduğunu fark eden eski düşmanın fırsatı kaçırmamış. Ancak saldırının etkisi ve büyülerimizi aşmak, ağaçları ateşe vermek ve o kadar ölüm dansçısını ormanımızın ortasına göndermek için gerekli olan hazırlığın bütünlüğü, detaylı ve sabırla beklenilmiş bir plan olduğunu gösteriyor. Elvandar saldırısı çok uzun bir zaman önce ayarlanmış olmalı. Son dakikaya bırakılan tek şey zamanlaması olabilir ancak."</p>

  <p class="block_24">Pug, yaşlı elfe bakarak kafasını salladı. "Varen Elvandar saldırısını bir olasılık olarak düşünmüş olmalı, çünkü bunu buraya getireceğimizi bilemezdi. Etkili ve basit bir plan olmasına karşın büyük bir sanat gerektiriyordu. Yönelimsizlik büyüsü, koruyucu büyüler kalktığında yapıldı. Ölüm dansçılarının birden ortaya çıkması da öyle kolayca yapılacak şey değil. Saldırının dikkat dağıtmak için -büyük, kanlı ve zalim bir yolla dikkat dağıtmak için- yapıldığı açık. Böylece onlar da Talnoy'u kaçırabileceklerdi."</p>

  <p class="block_24">Pug iç geçirdi. "Yine de bu şeyi buraya getirmemiş olsam bunları yaşamamış olacağınızı da düşünmeden edemiyorum."</p>

  <p class="block_24">Tomas, "Öyleyse için rahat olsun Pug," dedi. Talnoy'a baktı. "İşin tuhaf yanı da, o şey Kaspar'ın hâkimiyeti altında olmasaydı kaybımız çok daha büyük olurdu. Elbette sonunda ölüm dansçılarını yok ederdim, ancak bu sırada halkımdan çok kişi can verirdi. Bu şeyin neler yaptığını gördüğüm için artık şu kadarını biliyorum: Bu durum bir an evvel çözüme kavuşturulmalı, çünkü böyle yaratıklardan oluşan bir ordu bize karşı kullanılırsa sonumuz geldi demektir." Arkadaşına doğru bir adım atarak yaklaştı. "Ashen-Shugar olarak anılarım başka, Tomas olarak burada yaşadıklarım başka şeyler. Pug, Krallık ve Kesh'in; Yıldızlimanı ve Büyücünün Adası'ndaki büyücülerin gücü birleşse bile bu şeylerden oluşan on bin kişilik bir ordunun karşısında duramaz. Acele et."</p>

  <p class="block_24">"Hemen gitmeliyiz," dedi Pug. "Meclis'in rakibi olan güçlerin başına bir kez daha Varen'in geçtiği aşikâr. Çok cesurca, hattâ dikkatsizce hareket ediyor. Elvandar'ı koruyan büyüleri kaldırmak az bir iş değil. İki düzine ölüm dansçısı göndermek de," dedi çocukluk arkadaşı ve Kraliçeye bakarak, "O Talnoy'un yaratılmış olması kadar canavarca bir şey. Çünkü her bir ölüm dansçısı, büyücüye isteyerek verilen bir ruhla yaratılıyor. Buna yalnızca bağnaz birileri boyun eğebilir."</p>

  <p class="block_24">Kaspar, Tomas'ın yeniden Aglaranna'nın yanına geçerek eşiyle sessizce konuşmaya başladığını gördü. Kraliçe Tomas'ın elini tutarken gözlerindeki endişeyle söylediklerine cevap veriyor gibiydi. Sonunda ona boyun eğer gibi yere baktı. Tomas kadını öptü, sonra geri çekildi. Pug ve Kaspar'ın yanından geçerek, "Lütfen burada bekleyin," dedi ve kraliyet odalarına girdi.</p>

  <p class="block_24">Az sonra yanlarına geri döndüğünde, adamın anlaşılmaz görüntüsü, Kaspar'ın dikkatini çekti. Altın zırhının üzerine beyaz bir cüppe giymişti ve elinde de beyaz bir kalkan taşıyordu. Cüppe ve kalkanın üzerinde altından bir ejderha resmi vardı. Tomas'ın kafasındaki altın miğfer de parlıyordu. Ejderha kafası şeklindeki miğferin iki yanından altın kanatlar çıkıyordu.</p>

  <p class="block_24">Pug sessizce, "Bir insanın Ejderha Efendilerine en yakın görebileceği canlı şey budur," dedi.</p>

  <p class="block_24">Tomas eşine döndü, bir kez daha onunla kısaca görüştü, sonra da bir araya toplanan elflerin yanına geldi. "Dostlarım, Prens Calin ve Prens Calis'e bir an önce dönmeleri ve benim yerime hizmet etmeleri için haber yollayacağım. Büyük bir tehdit altında olup savunulması gerekmediği sürece Elvandar'dan ayrılmayacağıma dair yemin etmiştim. Haklı bir sebep olmaksızın saldırıya uğradık ve sevgili kardeşlerimiz katledildi. Savaş kapımızı çaldı. Yalan sanmayın, bu gerçekten de bir savaş. Elvandar Savaşlideri olarak yerimi ben dönene kadar Prens Calin'e bırakıyorum."</p>

  <p class="block_24">Kaspar, "Nerede..." diye söze başlamıştı ki Pug onu susturdu. "Bizimle," dedi.</p>

  <p class="block_24">Tomas, Pug'ın yanına geldi. "Sana eşlik edeceğim eski dostum. Bu iş hallolmadan Elvandar'a dönmeyeceğim."</p>

  <p class="block_24">"Bu biraz zaman alabilir."</p>

  <p class="block_24">Tomas acı bir tebessümle, "Ne kadar sürerse sürsün Pug. Ne kadar sürerse sürsün," dedi.</p>

  <p class="block_24">Pug kafasını salladı. Ardından elini Tomas'ın kolunun üzerine koydu. "Ne kadar sürerse sürsün."</p>

  <p class="block_24">Pug, Tomas, Kaspar ve Talnoy, ortadan kayboldu.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_28">&nbsp;</p>
</body>
</html>
