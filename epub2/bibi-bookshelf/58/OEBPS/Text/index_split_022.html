<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-15-<br class="calibre8" /></span><span class="text_1">KALKİN</span></p>

  <p class="block_23">&nbsp;</p>

  <p class="block_24">Kaspar hiç kımıldamadan oturuyordu.</p>

  <p class="block_24">Samas ayağa kalktı. "Hadi gel. Şimdi de gidip görebiliriz onları."</p>

  <p class="block_24">"Tanrıları mı?" diyebildi Kaspar aradan bir dakika geçtikten sonra.</p>

  <p class="block_24">"Elbette!"</p>

  <p class="block_24">"Görevinin tanrıları korumak olduğunu sanıyordum."</p>

  <p class="block_24">Samas, Kaspar'a ayağa kalkmasını işaret ederek, "Sen bir tehdit sayılmazsın ki," dedi. "Tanrıları, onları sürekli huzursuz edip dikkatlerini dağıtacak ölümlülerden koruyoruz. Dualar, insanların tanrılara neyle ilgilendiklerini gösterebilmeleri için icat edilmiştir. Tapınakların bu iş için biraz daha etkili yöntemleri vardır, fakat onlar da sınırlıdır. Bir mezhebe mensup rahip, diğerinin tanrısıyla konuşamaz. Fakat tanrılarla doğrudan karşılaşmanın bir yolu vardır. Biz koruyucular, bir anlamda onların mahremlerini koruyoruz. Hadi gel."</p>

  <p class="block_24">Samas, Kaspar'la mutfaktan çıkarak büyük koridordan geçti ve küçük bir odaya girdi. Üzerinde bir düzine belki de daha fazla meşale bulunan metal bir muhafazadan, bir meşale aldı. Belinde ki keseyi açarak içinden çakmaktaşı ve çelik çubuğu çıkardı, meşaleyi Kaspar'a vererek taşa vurmaya başladı. Sonunda meşale alev aldı. Çakmaktaşı ve çeliği tekrar keseye koyarak meşaleyi Kaspar'ın elinden aldı ve onu bir dizi tünelden geçirdi. Dağın tam kalbine çıkacaklardı.</p>

  <p class="block_24">Birkaç dakika kadar yürüdükten sonra Kaspar, "Tanrılarla nasıl konuşacağım?" dedi.</p>

  <p class="block_24">"Herkesle nasıl konuşuyorsan öyle konuşacaksın sanırım."</p>

  <p class="block_24">"Sen hiç konuşmadın mı onlarla?"</p>

  <p class="block_24">"Hayır. Konuşmam için bir sebep yoktu. Aslına bakarsan Koruyucuların buna pek ihtiyacı olmaz. Bize emredilenler belirlidir. Tanrıları korumak. Neden koruduğumuzuysa birazdan göreceksin."</p>

  <p class="block_24">Tünel uzun ve karanlıktı. Derken Kaspar ileride bir ışık gördü. Samas, "Neredeyse geldik," dedi.</p>

  <p class="block_24">"Madem tanrıların mahremiyetini korumakla görevlisin, neden onlarla konuşmama izin veriyorsun?"</p>

  <p class="block_24">"Şimdi anlarsın."</p>

  <p class="block_24">Bir mağaraya varmışlardı fakat içerisi aydınlıktı. İçerideki ışığın kaynağı, tam ortada duruyordu. İlk bakışta mermere benzeyen bu şey, set üzerinde bembeyaz bir maddeden oluşuyordu. Fakat yakınlaştıkça, Kaspar bunun mermer değil, tek parça halinde yarısaydam bir şey olduğunu fark etti. İki adım daha attığında, setin üzerine çıkabilecek kadar yaklaşılabilirdi. Ufacık bir huzmesiyle bile tüm mağarayı aydınlatabilecek kadar parlak olan bu şaşırtıcı bir şekilde sertlikten yoksundu. Kaspar ışığa bakmaktan hiç rahatsızlık duymuyordu.</p>

  <p class="block_24">"Ne yapacağım?" diye sordu sessizce.</p>

  <p class="block_24">Samas güldü. "Buraya gelen herkes ilk seferinde fısıltıyla konuşuyor."</p>

  <p class="block_24">Kaspar aynı soruyu, normal bir konuşma tonuyla tekrarladı.</p>

  <p class="block_24">"Setin üzerine çık."</p>

  <p class="block_24">"Hepsi bu mu?"</p>

  <p class="block_24">"Hepsi bu."</p>

  <p class="block_24">Kaspar bir adım attı. Samas, "Sanırım artık sana veda etmeliyim," dedi.</p>

  <p class="block_24">"Neden? Geri dönmeyecek miyim?"</p>

  <p class="block_24">Samas omuzlarını kaldırdı. "Belki. Çok az kişiye bu fırsat verilir. Çok azı da başka yollardan Çadır'a girmeyi başarır," Hatırlamaya çalışıyor gibiydi. "Otuz ya da kırk yıl kadar önce iki büyücü başardı bunu. Onlara ne oldu bilmiyorum. Yüzyıl önce de -bu olayı bana anlattılar ama ne kadar doğrudur bilemiyorum- iki şey insan veya başka bir şey, Ölüler Salonu'na girip ölüm Nehrini geçti ve Lims-Kragma'nın Salonu'na adım attı."</p>

  <p class="block_24">"Flynn de böyle yaptı."</p>

  <p class="block_24">"Fakat o ikisi geri döndü." Samas bir adım öne çıkarak elini uzattı. "Her ne olursa olsun, iyi bir arkadaştın Olaskolu Kaspar. Buradan geri dönemezsen birlikte geçirdiğimiz zamanı hep hatırlayacağım."</p>

  <p class="block_24">"Her şeyi göz önünde bulundurarak seninle tekrar görüşebilmeyi umuyorum Samas."</p>

  <p class="block_24">Koruyucu gülümseyerek, "Ortaya doğru yürü," dedi.</p>

  <p class="block_24">Kaspar söyleneni yaptı. Setin tam ortasında altından bir halka vardı. Halkanın içine girdi.</p>

  <p class="block_24">Aniden bir şey hissetti. Titreşim veya kıpırtı gibi bir şey değildi, fakat bedeninde bir karıncalanma hissediyordu. Tüm liflerinden enerji akıyordu. Derken altın rengi bir çift sarmal, sağından ve solundan olmak üzere yukarı doğru yükseldi. İkisi de altın ipliklerden yapılmış kafes örgüler biçimindeydi. Kaspar ne olduklarını tam çıkaramıyordu. Metalden, ışıktan veya hemen anlayabileceği bir şeyden değildi, fakat çok parlaktılar ve onlara bakmak bile onu heyecanlandırıyordu.</p>

  <p class="block_24">Yerden yukarı doğru iyice yükselmiş, Kaspar'ın yüzünü aşmışlardı. Çemberi takip ederek bir sarmal oluşturuyorlardı. Kaspar başka sarmalların da yükseldiğini fark etti. Az sonra her yanı, altından bir ışık silindiriyle kaplanmıştı.</p>

  <p class="block_24">Sonra her şey yok oldu. Kaspar, bir insanın dayanamayacağı kadar soğuk bir şeyin içinden geçtiğini hissetti. Öyle soğuktu ki, nefes bile alamıyordu.</p>

  <p class="block_24">Sonra her şey karardı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar sanki havada yüzüyordu. Gözlerini açtı. Güneş yüzüne vuruyordu. Biraz üşüdüğünü hissetti. Yüzme hissi kaybolunca, aslında sert bir zeminde olduğunu fark etti.</p>

  <p class="block_24">Doğruldu.</p>

  <p class="block_24">Mermerden bir zeminin üzerindeydi. Uzanıp taşa dokundu. Sonra etrafına baktı. Taşlar alabildiğine uzanıyordu. Bir an için şaşkınlıkla oturup kaldı.</p>

  <p class="block_24">Ayağa kalktı sonra. Belirli aralıklarla dikilmiş sütunlar, üzerindeki dişli girintilerle farklı bir doku kazanıyordu. Sütunlardan birine yaklaşıp dokundu. Yumuşacıktı ve fildişine benziyordu.</p>

  <p class="block_24">Sütunların arasına yarı şeffaf beyaz bezden ipeksi kumaşlar asılmıştı. Esen meltemin etkisiyle, kumaşlar da sallanıyordu. Yukarı baktığında tavanın camdan olduğunu fark etti. Güneş tepeden içeri giriyordu.</p>

  <p class="block_24">Buranın başka hiçbir özelliği yoktu. Az sonra esintinin geldiği yöne doğru gitmeye karar verdi.</p>

  <p class="block_24">Sütunların arasına asılmış yarım düzine kadar kumaşı geçtikten sonra, beyaz bezle kapanmamış bir sütun gördü. Durdu. Sıradağların tepesindeydi ve aşağıda, kar kaplı tepelerle ikindi güneşini yansıtan bulutları görebiliyordu. Dikkatlice kenara yaklaşarak aşağı baktı.</p>

  <p class="block_24">Dağın bulutların tepesinde nasıl durduğu anlaşılmıyordu, fakat kenardan baktığında Kaspar, diğer tepelerle fiziksel olarak hiçbir bağlantının bulunmadığını görebiliyordu. Havanın son derece soğuk ve kuru olması gerekiyordu. Hattâ nefes almaya yetecek kadar bile hava olmamalıydı. Fakat Kaspar'a göre burası gayet havadardı. Yalnızca biraz sertti.</p>

  <p class="block_24">"Güzel manzara, değil mi?"</p>

  <p class="block_24">Kaspar arkasını döndü.</p>

  <p class="block_24">Az önce bomboş duran zeminde, şimdi alçak bir kaide vardı. Yine aynı beyaz taştan yapılmıştı ve üzerinde düz bir tabaka duruyordu. Bir adam oturuyordu.</p>

  <p class="block_24">Beyaz tenli, açık kahverengi ve kıvırcık saçlı, kahverengi gözlü, sert çeneli bir adamdı bu. Yaşını tahmin etmek güçtü. Bir an için Kaspar'a kendi yaşındaymış gibi görünse de, az sonra çocuk gibi geldi gözüne. Üzerinde açık mavi sade bir tunik ve beyaz bir pantolon vardı. Ayağındaysa hiçbir şey yoktu.</p>

  <p class="block_24">"Evet," dedi Kaspar sessizce. "Çok güzel."</p>

  <p class="block_24">Adam sütundan aşağı indi. Ayağını yere koyar koymaz sütun ortadan kaybolmuştu. "Çok az insan bunu görme şansını elde eder. Bir anlamda burası Dünyanın Çatısı." Kaspar'ın yanına gelince durdu. "Diğer pek çok şey gibi, burası da her zaman dikkatimi çekmez. Yalnızca bir başkasını bakarken gördüğümde manzaranın ne kadar da çarpıcı olduğunu hatırlatırım kendime.</p>

  <p class="block_24">"Bunlar dünyanın en yüksek iki zirvesi. Bunu biliyor muydun?"</p>

  <p class="block_24">"Hayır," dedi Kaspar. "Bilmiyordum."</p>

  <p class="block_24">"Güney zirvenin adı Fil. Kuzey zirvesinden yalnızca altmış santim kadar kısadır. Kuzey zirvesinin adıysa Ejderha. Düşünebiliyor musun? Her ikisinin de yüksekliği dokuz bin metreden fazla ama aralarında altmış santimlik bir fark var."</p>

  <p class="block_24">"Dokuz bin metre mi?" dedi Kaspar. "Soğuktan donuyor olmalıydım. Kendi memleketimde üç bin metreyi aşan geçitlerde, dağlarda dev koçlar avlardım ve o yükseklikte bile adamlarım hastalanmıştı. Üstelik yazları bile dondurucu bir soğuk olurdu. Bu nasıl oluyor?"</p>

  <p class="block_24">Adam gülümsedi. "Çok basit. Aslında burada değilsin."</p>

  <p class="block_24">"Öyleyse neredeyim?"</p>

  <p class="block_24">"Başka bir yerdesin. Şimdi bu konuya çok takılma, çünkü çok fazla vaktin yok. Bu yüzden neden burada olduğun sorusuna gelelim."</p>

  <p class="block_24">"Uzun hikâye."</p>

  <p class="block_24">"Ben hikâyeni biliyorum zaten. Tekrar anlatmana lüzum yok Kaspar."</p>

  <p class="block_24">"Beni tanıyor musun?"</p>

  <p class="block_24">"Senin hakkında bilinecek her şeyi biliyorum Kaspar, eski Olasko Dükü. Talia'nın yavru kedisinin ayağına yanlışlıkla basman ve onun bir hafta boyunca seninle konuşmamasından..."</p>

  <p class="block_24">"On iki yaşındaydım!"</p>

  <p class="block_24">"...Kahvaltıda Samas'la ne yediğine kadar her şeyi biliyorum."</p>

  <p class="block_24">"Sen kimsin?"</p>

  <p class="block_24">"Adım Kalkin."</p>

  <p class="block_24">Kaspar bir süre hiçbir şey söyleyemedi. Ardından, "Tanrı olan mı?" dedi.</p>

  <p class="block_24">Adam omuzlarını kaldırdı. "Etiketler, unvanlar, sınıflandırmalar... Bunların hepsi insanı sınırlandırıyor. Diyelim ki bir 'varlığım' ben ve konuşmaya böyle devam edelim."</p>

  <p class="block_24">"Fakat..."</p>

  <p class="block_24">Kalkin elini kaldırdı. Yüzündeki gülümseme iyice büyümüştü. "Tartışacak vaktimiz yok. Senin bazı soruların var. Fakat zamanı doğru kullanmak adına ben sana anlatacaklarımı anlatayım, ardından sen başka soruların olursa onları sorarsın. Sonra da seni kaleye geri götürürüz."</p>

  <p class="block_24">Kaspar yalnızca kafasını sallayabildi.</p>

  <p class="block_24">Kalkin bir yere oturmak için yürümeye başladı. Tam o sırada, az evvel kuru zeminden ibaret olan noktada, kocaman açık mavi bir divan beliriverdi. "Otur lütfen."</p>

  <p class="block_24">Kaspar etrafına bakınırken arkasında bir başka divan daha olduğunu gördü. Oturdu.</p>

  <p class="block_24">"Sana yiyip içmek için bir şeyler ikram etmek isterdim ama aç olmadığını ve susamadığını biliyorum. Kimileri böyle rahatlar."</p>

  <p class="block_24">"Şu an için bunun mümkün olduğunu sanmıyorum," dedi Kaspar sessizce.</p>

  <p class="block_24">"Öyleyse nereden başlasak?" dedi Kalkin. "Şu taşıdığın şeyle başlayalım mı?"</p>

  <p class="block_24">"Evet," dedi Kaspar. "İyi bir başlangıç olur."</p>

  <p class="block_24">"Bir kere o bir zırh değil, bir yapı. Canlı bir makine de diyebiliriz. Bir oyuncakçının senin için yürüyebilen ve diyelim ki bazı basit emirlerini yerine getirebilecek, tahtadan büyük bir oyuncak yaptığını düşün. Yani sapanla mancınık arasındaki ilişki gibi.</p>

  <p class="block_27">"Adı <i class="calibre10">Talnoy."</i></p>

  <p class="block_24">"Talnoy mu?"</p>

  <p class="block_24">"Yaratıcılarının dilinde 'öldürülmesi güç' gibi bir anlama geliyor."</p>

  <p class="block_24">"Öldürmek mi? Mekanik bir şey olduğunu sanmıştım ben de."</p>

  <p class="block_24">"Bundan daha fazlası. Onun bir... canı veya ruhu var. Öyle... kolayca anlatabileceğim bir şey değil işte. Tam da Kardeş Anshu'nun dediği gibi, çok yanlış bir şey. İçindeki ruh kasten konulmadı aslında."</p>

  <p class="block_24">Kaspar kafasını salladı. "Bu çok kötü."</p>

  <p class="block_24">Kalkin, "Oldukça," dedi. "Umarım Koruyucu Samas'ın konuyla ilgili talimatlarını hatırlıyorsundur."</p>

  <p class="block_24">"Evet."</p>

  <p class="block_24">"Güzel. Çünkü şimdi sana üzerinde düşünmen gereken başka şeyler anlatacağım. En yukarıdan en aşağıdaki çember veya düzleme, yani Birinci Çember dediğimiz yerden," havada parmağını dairesel biçimde çevirdi, "Şu an bulunduğumuz yerden, Son Kademe'ye doğru ilerledikçe, kâinatı düzenleyen kurallar değişir. Her bir düzlemin kendi kuralları, kendi 'doğru' ve 'yanlış'ları olduğu, kendi 'iyi' ve 'kötü'sünün olduğu ve her şeyin göreli olduğu konusu -bazen yüzyıllar boyu- tartışılmıştır. Kimileri de iyiyle kötünün, görüngenin&nbsp;<a id="a4"></a><a href="../Text/dipnot.xhtml#a4"><span class="t23"><sup>{4}</sup></span></a>&nbsp;iki farklı ucunda bulunduğunu savunur.</p>

  <p class="block_24">"Olayı sadeleştirmek adına, sen bu tartışmalarla ilgili ne düşünürsen düşün, beşinci çember veya düzlemde ne olursa olsun onun orada kalması gerektiğini kabul et."</p>

  <p class="block_24">Kaspar hiçbir şey söylemedi.</p>

  <p class="block_24">"O şey, Talnoy yani, ikinci yaratım çemberinde kalmalıydı. Midkemia'ya asla gelmemeliydi!"</p>

  <p class="block_24">"Nasıl buraya geldi?" diye sordu Kaspar.</p>

  <p class="block_24">"Çok uzun bir hikâye. Senin bunu dinleyecek kadar vaktin yok."</p>

  <p class="block_24">"Mahsuru yoksa sorabilir miyim acaba, neden vaktim yok?"</p>

  <p class="block_24">"Aslında mahsuru var ama senin için daha çok mahsuru olmalı. Çünkü ölüyorsun."</p>

  <p class="block_24">Kaspar doğruldu. "Ne?"</p>

  <p class="block_24">"Şu an aslında burada değilsin. Başka bir yerde, yaşamla ölüm arasındasın. Burada ne kadar çok kalırsan ölüme o kadar yaklaşırsın. O nehirden geçtikten sonra da..." Kalkin omuzlarını kaldırdı. "Benim de elimden gelenlerin bir sınır var tabii."</p>

  <p class="block_24">"Ama sen tanrısın."</p>

  <p class="block_24">Kalkin bu tartışmayı dinlemek bile istemedi. "Burnumu Lims-Kragma'nın işine sokamam. Onun topraklarına girersen seni bir tek o geri gönderebilir. Onun da böyle bir alışkanlığı yoktur. Zamanın ne kadar kıymetli olduğunu anladıysan şayet birkaç noktaya değinmek istiyorum.</p>

  <p class="block_24">"Dediğim gibi," dedi parmağını kaldırarak, "Sağa sola taşıdığın o şey bu dünyaya asla getirilmemeliydi." Kaspar yine bir şey söyleyecek gibi oldu. Kalkin'in yüzündeki gülümseme birden kayboluvermişti. "Sorma! Pekâlâ, sizin verdiğiniz isimle Ejderha Efendileri'nden biri onu buraya ganimet olarak getirmişti. Zor kazanılmış bir şeydi ve... nasıl desem, o düzleme akın yapmayı denememeliydiler. Her neyse, bunlar benim zamanımdan önce yaşandı ve biz -yani sizin tanrılar olarak adlandırdığınız varlıklar- olaylardan sonra o şeyin burada olduğunu fark ettik."</p>

  <p class="block_24">"Öyleyse neden geri göndermediniz?" diye sordu Kaspar.</p>

  <p class="block_24">Kalkin kulağı tırmalayan bir sesle gülerek kafasını salladı. "Ölümlüler!" Öne doğru eğildi. "Elimizden gelse geri yollamaz mıydık sanıyorsun? <i class="calibre9">Biz bu düzleme hapsolmuş durumdayız.</i> Bu dünyanın birer parçasıyız."</p>

  <p class="block_24">"Fakat İsimsiz Olan'ın bir başka düzlemde olduğu söylendi bana."</p>

  <p class="block_24">Kalkin sinirle ayağa kalktı. "İşte açıklama yapmaya çalıştığında hep böyle olur." Kaspar'a döndü. "Vaktin yok. Senin Büyük Tanrılar, Samas'ın da Denetleyiciler dediği tanrılar akıllarına bir şey koyduklarında başarabilirler, böyle düşün yeter, tamam mı? Bu yalnızca bir defa oldu!" Parmağını kaldırmıştı. "Tek bir defa. Anladın mı?"</p>

  <p class="block_24">"Çok güzel anlattın."</p>

  <p class="block_24">"Güzel. Çünkü şimdi bir şey daha anlatacağım."</p>

  <p class="block_24">Kalkin elini salladı ve çadır kayboldu. Bir an için gri bir boşluğun içindeydiler. Sonraysa bambaşka bir yerde.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Havada duruyorlardı. Geceydi ve aşağıda bir şehir vardı. Fakat Kaspar'ın asla hayal edemeyeceği bir şehirdi burası. Çok büyüktü ve hiçbir yanı doğal durmuyordu. Baktığı her yerde binalar, sokaklar, köprüler ve insanlar görüyordu. Tabii onlara da insan denilebilirse!</p>

  <p class="block_24">Kabaca insana benzeseler de orantıları çok farklıydı. Kolları ve bacakları, küçücük gövdelerine karşın uzatılmış insanlar gibiydiler. Yüzleri de insanlarınkinden daha uzundu, fakat tipleri, Midkemia'daki insanlar birbirlerinden ne kadar farklıysa o kadar farklılık gösteriyordu. Hattâ içlerinden bazıları Olasko'daki pazar meydanından geçse, yalnızca birkaç kişi tuhaf tuhaf bakmakla yetinirdi. Hepsinin de teni gri renkteydi, fakat oldukça solgun bir tonda olduğundan çok da belli olmuyordu. Giydikleri kıyafetlerin rengi birbirlerininkinden farklıydı, ancak hepsi de boğuk ve donuk renkler tercih etmişti. Griler, yeşiller, hattâ kırmızı ve turuncular bile canlı değildi. Kadınlar uzun elbiseler giyiyor, kimileri eski moda şapkalar taşıyordu. Erkeklerinse hemen hepsi tunik ve pantolondan farklı bir şey giymiyordu.</p>

  <p class="block_24">Tüm kent, griden koyu siyaha doğru giden koyu renk taşlarla kaplıydı. Süs olarak renkli hiçbir şey kullanılmamıştı. Kaspar ve Kalkin, ana kapının üzerine geldiler. Bu inanılmaz bir yapıydı, çünkü duvar çok büyüktü. O kadar ki, üzerinden arabaları, yayaları ve sürüngen özellikleri taşıyan at veya katır gibi bir hayvanın çektiği vagonlarıyla bir cadde geçiyordu. Caddenin altında kalan kapılar, geçidin altından devasa bir dış kaleye açılıyordu. Kale, duvarla hemen yanındaki bina arasında mıydı? Kaspar, o an bağımsız hiçbir dükkân veya ev olmadığını fark etti. Her şey birbirine bağlıydı. Sanki bu şehir, arasından sokaklar ve binlerce ya da on binlerce girişi olan kanallar geçen dev bir binaydı. İlk bakışta bağımsızmış gibi duran binaların bile, daha yakından bakıldığında köprüler, kapalı tünel ve koridorlarla bağlandığı görülebiliyordu. Kaspar detayların çoğunu gözden kaçırıyordu, çünkü her şey üç, dört ya da daha fazla kattan oluşuyor gibiydi. Üstelik ışıklandırma da binlerce meşaleyle yapılıyordu. Dolayısıyla ışık sürekli titriyordu.</p>

  <p class="block_24">"Etkileyici, değil mi?" dedi Kalkin. Kaspar dönüp yola baktı. Gece karanlığında çimenler -tabii bunlara çimen denilebilirse- tıpkı ağaçlar gibi renksiz kalmıştı.</p>

  <p class="block_24">"Buraya gelemeyeceğini söylediğini sanıyordum," dedi Kaspar.</p>

  <p class="block_24">"Burada değiliz zaten. Yalnızca bakıyoruz. Bu senin dediğinden oldukça farklı bir şey. Bak."</p>

  <p class="block_24">Kaspar, gece olduğundan şehrin kapılarının kapandığını gördü. Kapının dışındaki herkes aceleyle içeri girmeye çalışıyordu. Fakat kapıdaki görevliler, dışarıdakileri kapının öteki tarafına alabilmek için hiçbir şey yapmıyordu. Talnoy'unkinden çok farklı olmayan siyah zırhlar taşıyan görevlilerin, yüz kısmı açık miğferlerinde altın süsler yoktu.</p>

  <p class="block_24">"Kapı neden bu geç saate kadar açık?"</p>

  <p class="block_24">"Saat geç değil ki," dedi Kalkin. "Güneş yeni battı."</p>

  <p class="block_24">"Fakat hava çok karanlık!"</p>

  <p class="block_24">"Evet," diye yanıtladı tanrı. "Bu dünyada güneş sıcaklık verir fakat ışığı azdır. Daha önce söylediklerimi hatırla. Buranın kanun ve kuralları farklı. Bedenen burada olsaydık, ancak birkaç gün yaşayabilirdin. Hava bile seni yavaşça zehirlemeye yeterdi. Cildin, güneşin verdiği sıcaklık yüzünden kabarırdı. Hattâ geceleri bile son derece sıcak olduğunu düşünürdün. Su keskin kükürt tadı verir, asit gibi yakardı."</p>

  <p class="block_24">Kapı, iki dev kaya yeryüzüne çarpmış gibi büyük bir gümbürtüyle kapandı. Kaspar, kapıların da duvarın birer parçası olduğunu o zaman anladı: Belki de bir şekilde denkleştirilmiş ve zekice dengelenmiş bu taşlar öyle büyük bir kolaylıkla hareket ediyordu ki iki adam -ya da o yaratıkların adı her neyse- rahatça kapıyı kapatabilmişti.</p>

  <p class="block_24">"Bak," dedi Kalkin yolu göstererek.</p>

  <p class="block_24">Yine katıra benzeyen o sürüngenlerden birinin çektiği dört tekerlekli bir araba, kapıya doğru geliyordu. Kaspar, deli gibi giden aracı, bir yaratığın sürdüğünü gördü. "Bu... insanlara ne diyorsunuz?"</p>

  <p class="block_24">"Kendilerine <i class="calibre9">Dasati</i> adını veriyorlar. Onların dilinde bu 'insanlar' anlamına geliyor. Ejderhalardan ne kadar farklılarsa insanlardan da o kadar farklılar. Hattâ ejderhalar bile bu yaratıklardan daha çok insanlara benziyor. Burası onların dünyalarından biri: Kosridi. Bölge başkenti."</p>

  <p class="block_24">"Dünyalarından biri mi?"</p>

  <p class="block_24">"Tsurani ve bazı diğer ırklar gibi, onlar da bir dünyadan öbürüne geçebiliyor. Tarihte bilinen tüm uluslardan daha saldırganlar."</p>

  <p class="block_24">"Ne oluyor?"</p>

  <p class="block_24">"Bir çeşit sokağa çıkma yasağı. Kapılar kapandıktan sonra kimse şehre alınmıyor."</p>

  <p class="block_24">"Neden? Yakınlarda düşmanları mı var?"</p>

  <p class="block_24">"Dasati'nin düşmanları olmaz: En azından bu dünyada. Fakat pek çok tehlike vardır."</p>

  <p class="block_24">Araba kapının önünde durdu. Sürücü duvarın yukarısındakilere deli gibi bağırıyordu. Kapının üzerindeki geçitte duran Dasati durdu ve aşağıya baktı.</p>

  <p class="block_24">Aralarında bir konuşma başladı. Diğerleri de arabadaki adamı görmeye çalışıyordu. Derken karanlıktan bir uluma yükseldi.</p>

  <p class="block_24">Kaspar'ın tüyleri diken diken olmuştu. "Bu nedir?"</p>

  <p class="block_24">"Bizim kurtlarımıza eşdeğer bir şey."</p>

  <p class="block_24">Karanlıktan yaratıklar fırlıyordu. Etrafa öyle hızlı dağılmışlardı ki Kaspar neye benzediklerini güçlükle görebildi. Duvara yaklaştıklarında, postları meşalenin verdiği ışıkla aydınlandı. Kaspar'ın ağzı şaşkınlıktan açık kalmıştı.</p>

  <p class="block_24">Arabaları çeken yaratıklar kertenkele -katır kırmasıysa, bunlar kesinlikle kurt ve at kırması olmalıydı. "Bu ne?"</p>

  <p class="block_24">"Bunlara Zarkis denir," diye yanıtladı Kalkin.</p>

  <p class="block_24">Yaratıklar büyük bir midilli boyutundaydı. Burun çevreleri koyu sarı renkli bir kürkle çevreliydi. Fakat geriye kalan kısımları koyu griydi ve bacakları siyah kürkle kaplıydı. Kafaları geniş ve düzdü. Gözlerinin arasında geniş bir aralık vardı ve ışığın altında sarı gibi görünüyorlardı. Dişleriyse Kaspar'ın bıçağı kadar uzundu. İnanılmaz bir hızda ilerliyorlardı. Üçü, arabayı çeken hayvanı saniyeler içinde indirdi.</p>

  <p class="block_24">İki tanesi de arabanın arkasından gelerek sürücünün kalasını omuzlarından ayırdı. Az sonra, daha ceset yere bile düşmeden, ikinci bir yaratık çıkıp gövdeyi ikiye ayırdı. Kalkin, "Hayatın gidişi ya da hızı ve ritmi, senin dünyanınkinden çok daha şiddetli. Bitkiler bile sert ve öldürülmesi güç. Bu dünyanın avcılarının tarifi imkânsız. Ava çıksan karşına çıkacak hayvanlar bile sana öyle karşı koyarlar ki! Ustura gibi dişleri olan ve sansar gibi davranan bir tavşan düşün mesela. İşte insanları da o kadar acımasız," dedi.</p>

  <p class="block_24">"Neden kimse ona yardım etmedi?" diye sordu Kaspar.</p>

  <p class="block_24">"Bu insanlar için yardım, uygun vaktin olmasıyla ilgili bir durum. Vakit olsa, aile üyelerinden biri ona bir halat atmaya çalışabilirdi. Vakit olsa, yakın bir arkadaşı ona veda edebilirdi. Ya da bir tanıdığı, o can verene dek bu katliama gülmeyebilirdi."</p>

  <p class="block_24">O an Kaspar, duvarın üzerindeki herkesin güldüğünü fark etti. Sanki saray soytarısından şahane bir gösteri izlemişlerdi. "Bunu komik mi buluyorlar?"</p>

  <p class="block_24">"Farklı kurallar Kaspar." Kaspar Kalkin'e bakarken, yüzündeki tanıdık tebessümün gittiğini gördü. "Bu yaratıklar korkuyu komik buluyor. Acı ve cefa görmek, onların hoşuna gidiyor."</p>

  <p class="block_24">"Kesh'te de bazı oyunlar izlemiştim," dedi Kaspar. "Adamlar ölümüne dövüşüyordu. Fakat onlar tezahürat yapıyordu, gülmüyordu. Bu bir... yarışmaydı."</p>

  <p class="block_24">"Burada acı çekmek eğlence sayılıyor. Zayıflar, bu ırkın ortak bünyesinden atılmak zorunda. Acılar istismar ediliyor. Acizlik seni kurban haline getirirken güç, istismarcı olmanı sağlıyor. Her şey, hemen aynı güçte olanlar arasındaki bir anlaşmadan ibaret. Çünkü bir başkasından daha güçlüysen, istediğin her şeyi alabiliyorsun. Daha zayıfsan, hizmetlerin karşılığı seni koruyacak güçlü bir hami bulman gerekiyor. Öldürmek boş zamanları dolduran bir uğraş gibi. Yardımsa hiç bilinmiyor ve akıllarına bile gelmiyor. Nezaket diyebileceğimiz tek şey de aileye saklanıyor. Bir başkasının çocuğunu başıboş görürsen öldürüyorsun. Ne de olsa günün birinde senin çocuğun için tehdit oluşturabilir! Zorunluluk ve sadakat duygusuyla çocuğunu besliyorsun: Bir işe yaramayacak kadar yaşlandığında seni dışarı atmasın diye. Gücünü, fiziksel kuvvetini, büyü kullanma kabiliyetini ya da tanrıların himayesini -ki onlar da kendilerine tapınanlar kadar sert oluyor- ailenden alıyorsun."</p>

  <p class="block_24">Kaspar burada hiç çocuk görmediğini o zaman anladı. Kendilerini koruyabilecek yaşa gelene dek, anneleri tarafından bir yerde saklanıyor, korunuyor olmalıydılar. "Mantığıma sığan hiçbir kelimeyle anlatamayacağım kadar acı bir şey bu..." diye fısıldadı.</p>

  <p class="block_24">"Farklı kurallar," dedi Kalkin tekrar.</p>

  <p class="block_24">Göz açıp kapamasıyla başka bir yere gelmişlerdi.</p>

  <p class="block_24">"Gün batımında hükümdarları <i class="calibre9">Karana,</i> ordusunu gözden geçirir."</p>

  <p class="block_24">Kaspar, şehrin en yüksek tepesine kurulmuş bir saray veya ona sarayı andıran bir yapı gördü. Ana avluya yaklaşırken, Kaspar gördüklerinin boyutuna şaşkınlıkla bakıyordu. Saray, Opardum'daki kalenin neredeyse bir buçuk katı büyüklüğündeydi ve avlunun da her bir kenarı iki kilometreye yakındı.</p>

  <p class="block_24">Kalkin, altında dev gibi kırmızı bir bayrak asılı olan balkonu gösterdi. Bayrağın üzerinde, etrafı küçük kılıçlardan oluşan bir çemberle çevrili siyah bir çizgi vardı. Yukarıda, diğerlerine çok benzeyen bir yaratık duruyordu. Tek farkı, diğerlerine göre daha otoriter bir duruşu olmasıydı. Peşinde pek çok kadın vardı. Kaspar, ırkın genel duruşuna göre bu kadınların oldukça alımlı olduğunu düşünüyordu, çünkü sokakta gördüğü kadınlardan farklı olarak bunlar daha kısa ve daha renkli elbiseler giymişlerdi. Hükümdarın üzerindeyse yakaları beyaz kürke benzeyen bir şeyle kaplı kırmızı bir pelerin vardı. İçine de altın işlemeli siyah bir zırh giymişti. Talnoy'un zırhına benziyordu.</p>

  <p class="block_24">Avludaki binlerce zırhlı, ahenksiz bir biçimde çalan davullar ve düdükler eşliğinde yürüyordu. "Bunlar Talnoy mu?" diye sordu Kaspar.</p>

  <p class="block_24">"Evet," dedi Kalkin. "Karana'nın köleleri bunlar. Onun keyfi bir emriyle katliam yaratabiliyorlar. Ne ülkeler, ne dünyalar fethettiler böyle. Her birinin içinde, öldürülmüş bir Dasati'nin ruhu var."</p>

  <p class="block_24">"Ben burada hep karmaşa gördüm. Peki bu insanlar nasıl düzeni sağlayabiliyor?"</p>

  <p class="block_24">"Bir karınca sürüsü ya da bir kovan arı düzeni nasıl sağlıyorsa öyle: İçgüdüleriyle. Kimin ne yaptığını biliyor, tek bir kişinin akıbetini kendilerine dert etmiyorlar. İçlerinden biri Karana'yı öldürecek kadar akıllı ya da güçlü olsa, ertesi gün Karana o olur, saygı görür. Çünkü artık güçlü bir hükümdar olacağını kanıtlamıştır ve dolayısıyla da yanaşma ve tebaasını daha iyi koruyabilir."</p>

  <p class="block_24">Birden başka bir yere geçtiler. Kaspar, havanın çok daha sıcak olduğunu fark etti.</p>

  <p class="block_24">"Başka bir kıtadayız," dedi Kalkin. "Şu an ikindi vakti. Aşağıda 'oyun' diyebileceğin bir şeyler var."</p>

  <p class="block_24">Kaspar, Kesh kentinden en az üç kat daha büyük olan sahaya baktı. Tahminen en az iki yüz bin yaratığın oraya sığacağını düşündü.</p>

  <p class="block_24">Sahanın zeminindeki pek çok bölge, çitlerle ayrılmıştı. Ayrılan bölmelerin her birinde, korkunç yaratıklardan farklı bir tane vardı.</p>

  <p class="block_24">Timsah derisiyle kaplı, hortumu olmayan fakat file benzeyen, ayrıca tembel hayvan yüzüne sahip bir yaratık, üzerindeki binicisiyle etrafta yavaşça ilerliyor, kazığa çakılı duran insanlara çarpıyordu.</p>

  <p class="block_24">Bir başka bölmedeyse insanlar ateşe veriliyor, sonra da serbest bırakılıyorlardı. Adamlar en nihayetinde düşüp alevlerin arasında can veriyordu.</p>

  <p class="block_24">Baktığı her yerde Kaspar acı ve cefa görüyordu. Yukarıdaki oturma yerlerini dolduranlar, keyifli kahkahalarıyla etrafı inletiyordu. Hattâ balkonlardakilerin bazıları bu katliamdan öyle tahrik oluyordu ki, etraflarındakileri umursamadan çiftleşiyordu.</p>

  <p class="block_24">Köpeğe benzer küçük yaratıklardan oluşan bir grubun insanları lime lime ayırdığı bölmenin kenarından, erkek bir Dasati bakıyordu. Hemen yanındaki kalktı, ayağıyla öbürünü sırtından itti ve bölmenin içine attı. İçeri düşen adam ağzından salyalar akıtarak onu bekleyen hayvanlara şaşkınlıkla bakarken, kurbanın etrafındakiler ve bu olaya sebebiyet veren katil, gülme krizlerine giriyordu.</p>

  <p class="block_24">"Samas haklı," dedi Kaspar. "Kötülük sahiden de delilik."</p>

  <p class="block_24">Çadıra gelmişlerdi yine. İki açık mavi divan tekrar belirdi. Kaspar kendini koltuklardan birinin üzerine attı. "Neden bana bunu gösterdin?"</p>

  <p class="block_24">"Çünkü şimdi, haftalardır taşıyıp durduğun şeyden neden kurtulman gerektiğini anlayabilirsin."</p>

  <p class="block_24">"Pekâlâ, madem onu geri gönderemiyorsun, yok edebilir misin bari?"</p>

  <p class="block_24">Kalkin, eleştiren gözlerle Kaspar'a baktı.</p>

  <p class="block_24">"Biliyorum, yapabilseydiniz yapardınız." Kaspar arkasına yaslandı. "Ben ne yapacağım?"</p>

  <p class="block_24">"Biz tanrılar o şeyi bu dünyadan atamayız fakat siz ölümlüler bunu başarabilirsiniz."</p>

  <p class="block_24">"Nasıl?"</p>

  <p class="block_24">"Seni bu belanın içine düşürenleri bulman gerekiyor. Masum bir üçüncü kişi olduğun söylenemez Kaspar, fakat bu insanların aklında olan asıl isim sen değildin. Arkadaşın Leso Varen'di. Samas sana büyücünün kime hizmet ettiğini anlattı zaten. Belki o şeyin doğasından da bahsetmiştir biraz. Fakat düşmanın Talwin Hawkins'in de başkalarına hizmet ettiğini bilmiyorsun. Kendisi Gölgeler Meclisi için çalışıyor."</p>

  <p class="block_24">"Bu ismi hiç duymadım," dedi Kaspar.</p>

  <p class="block_24">"Elbette duymadın. Duymuş olsan gizli bir teşkilat olamazlardı, değil mi? Leso Varen'in bile onlardan haberi yoktu. Onlara karşı duran birilerinin varlığından haberdardı fakat kim olduklarını bilmiyordu."</p>

  <p class="block_24">"Onları nerede bulabilirim?"</p>

  <p class="block_24">Kalkin gülümsedi. "İşte o biraz sorun yaratabilir."</p>

  <p class="block_24">"Bilmiyor musun yoksa? Bilginin tanrısı olduğunu sanıyordum."</p>

  <p class="block_24">Kalkin güldü. "Ben mi? Hiç de değil. O kıymetli varlık, Kaos Savaşları öncesi Wodar-Hospur olarak bilinirdi. Dört kayıp Tanrıdan biri de o. Ölü mü yoksa başka bir yerde mi bilmiyoruz. Ben yalnızca o dönene kadar bilgiye göz kulak oluyorum." Sırıtarak, "Senin ülkende bana Banath diyorlar," dedi.</p>

  <p class="block_24">"Hırsızlar tanrısı!"</p>

  <p class="block_24">Kalkin eğilerek selam verdi. "Dalavereci, Üçkâğıtçı, Gece Yürüyücüsü veya başka isimlerim de vardır. Bilgiyi bir hırsızdan daha iyi kim koruyabilir?" Ayağa kalktı. "Gel benimle. Seni geri götürmeliyiz. Buradaki vaktin daralıyor."</p>

  <p class="block_24">"Fakat Meclis'i nerede bulacağım?"</p>

  <p class="block_24">"Bunu bilip onları bulmadan yanlış ellere düşseydin, daha fazla zarara sebep olabilirdin. Şimdilik başkaları da Talnoy'un varlığından haberdar ve büyük olasılıkla onu arıyorlar. Bu da demek oluyor ki aynı zamanda seni de arıyorlar."</p>

  <p class="block_24">"Böyle bir şeyi nasıl saklayabilirim ki?"</p>

  <p class="block_24">"Saklamazsın," dedi Kalkin. " <i class="calibre9">Wergonu</i> Talnoy'un kılıcıyla öldürdüğün zamanı hatırla."</p>

  <p class="block_24">"Neyi öldürmüşüm?"</p>

  <p class="block_24">"McGoin'i öldüren bu iblise benzer yaratık var ya?"</p>

  <p class="block_24">"Evet."</p>

  <p class="block_24">"Hani Talnoy da kılıcını geri istemişti senden?"</p>

  <p class="block_24">"Evet."</p>

  <p class="block_24">"Kılıcını elinde tuttuğun sürece seni takip edecektir."</p>

  <p class="block_24">"Yani onu dağdan yukarı taşımak zorunda değil miydim?" Kalkin gülmemek için kendini zor tutuyordu, fakat başaramadı. "Hayır," dedi kıkırdayarak. "Buna hiç gerek yoktu." Alay konusu olduğu için sinirlenen Kaspar, "E ne yapacağım peki? Ona bir cüppe giydirip kardeş mi diyeceğim?" dedi.</p>

  <p class="block_24">Kalkin tekrar güldü, fakat sonra kendini toparladı. "Hayır. Çantanda taşıdığın o yüzüğü parmağına tak. Diğer elini Talnoy'un üzerine koyarak bir keşiş geçir aklından. En güçlü rahip ve büyücüler hariç herkese bir keşiş gibi görünecektir."</p>

  <p class="block_24">"Bu kumanda yüzüklerinden mi?"</p>

  <p class="block_24">"Öyle gibi. Karana her yerde olamadığından birilerinin bu şeylere savaş alanında emir vermesi gerekiyor. Yüzük sayesinde Karana'nın emrindekiler Talnoy'a taktik komutlar verebiliyor. Fakat Karana'ya saldırması emrini veren olursa her yanı alev alıyor.</p>

  <p class="block_24">"Bir de unutma, yüzüğü tek seferde bir ya da iki saatten fazla takarsan, akıl sağlığını yitirebilirsin. Yaratığa emir vermen gerektiğinde yüzüğü takıp ne istediğini söylemen yeterli. Mümkün olduğunca çabuk çıkarmaya bak ama. Yani talimatların basit olsun."</p>

  <p class="block_24">"Meclis'i nasıl bulacağım?"</p>

  <p class="block_24">"İşte asıl alengirli kısmı o. Seni doğru yere gönderebilirim. Büyük sihirlerle ilgili sorun, sihir ne kadar büyükse bazı... kişilerin... durumu fark etmesi o kadar kolay olur. Seni taşıdığınız hazine ve Talnoy'la Sulth şehrine veya hemen yakınlarına gönderebilirim. Oradan bir gemi satın alabilirsin. Kırk beş gün boyunca kuzeydoğu yönünde ilerle, sonra doğrudan batıya yönel. İki hafta içinde sana tanıdık gelen suları göreceksin. Evine dön ve Talwin Hawkins'i aramaya başla.</p>

  <p class="block_24">"O seni öldürmeden veya yeni Roldem Dükü seni oracıkta idam ettirmeden onunla konuşmayı başarabilirsen, Hawkins seni Meclis'e götürebilir. Onlara gördüklerini, bildiklerini anlat ve Talnoy'u bu dünyadan gönderme fikrini öner. Durumun acil olduğunu söyle."</p>

  <p class="block_24">"Neden?"</p>

  <p class="block_24">Kalkin yüzünü buruşturdu. Hiç keyfi kalmamış gibiydi. "Sana bunu anlatmadım, değil mi? Talnoy saklandığı mahzen mezardan çıkarıldığı, çevresindeki koruyucu kilitler kaldırıldığı için, Dasati onu bir fener kadar net biçimde görebiliyor. Sihirli kapılar veya gedikler oluşmaya başladı. Kolaylıkla bulunamayacak, küçük kapılar bunlar. Yalnızca birkaç dakikalığına açık kalabiliyorlar. Fakat McGoin'i öldüren yaratık, Kosridi'den geliyordu ve böyle gediklerin birinden çıktı. Tam anlamıyla canlı bir Talnoy'a tehlike arz etmez o yaratık. Wergonu normal bir kılıçla öldürmek ne kadar zor biliyorsun."</p>

  <p class="block_24">"Neredeyse imkânsızdı."</p>

  <p class="block_24">"Kosridi'deki her şeyi öldürmek zordur. Talnoy'u öldürmekse en zor olanlardan biridir." Kalkin'in yüzündeki ifade iyice kararmıştı. "Yakında bu gedikler daha uzun süre açık kalacak ve daha da büyüyecek. Sonunda bir Dasati büyücüsü veya rahibi delikleri keşfedecek. Sonrasında ne olacağını tahmin etmek için de hayal gücünün çok geniş olmasına lüzum yok.</p>

  <p class="block_24">"Sana göre onların dünyası nasıl çirkin ve tehlikeliyse, bu dünya da onlara göre bereketli bir cennet gibi. Çünkü bu sayede yaratıklar alt düzlemlerden üsttekilere kolaylıkla geçebilir. Samas'ın Zümrüt Kraliçe'nin asıl doğasıyla ilgili söylediklerini hatırla: Bulunduğu yeri değiştiren iblis burayı yönetmek ve biz Tanrılarla siz ölümlüleri birbirine bağlayan kuralların dışına çıkmak istedi. Dasatilerden Karana, bu dünyayı seve seve kendi imparatorluğuna katabilir, kendi insanlarına eğlence olsun diye öbür dünyanın insanlarını büyük bir zevkle katledebilir. Bir Talnoy ordusuyla savaştığını düşünebiliyor musun?"</p>

  <p class="block_24">"Büyüye ihtiyacımız var."</p>

  <p class="block_24">"Evet. Hem de çok. Opardum'a git. Talwin Hawkins'i bul ve seni Meclis'in önderlerine götürmesini iste. Onlara Talnoy'u göster ve o şeyi bu dünyadan gönder!" Durdu, ardından, "Çünkü bunu yapmazsan, Gediksavaşı'nın yanında ehemmiyetsiz kalacağı bir mücadele yaşamak zorunda kalırız," diye ekledi.</p>

  <p class="block_24">"Öyleyse neden bu ilenç var? Yani ne bileyim... Tapınak rahiplerinizden biri bu şeyi size getirebilirdi."</p>

  <p class="block_24">Kalkin kafasını salladı. "İlenci ben koymadım. Bir başka tanrı da koymadı. Zaten o şeyin buraya gelmemesi gerekiyordu. Fakat zorunluluğu kaldıracağım. Böylece o şeyi alıp götürebilirsin."</p>

  <p class="block_24">"Peki kim koymuş o ilenci? Hem nereye gitmesi gerekiyordu?" diye sordu Kaspar.</p>

  <p class="block_24">"Bunun bir önemi yok," dedi Kalkin ve elini salladı.</p>

  <p class="block_24">Birden Kaspar bedeninde bir sarsıntı hissetti. Sonra her şey gri bir boşluğa dönüştü. Ciğerlerindeki hava patlıyordu sanki. Bir süre o hiçliğin içinde asılı kaldı. Derken yanında hazine sandığı ve Talnoy'la bir dizi ağacın arasında buldu kendini.</p>

  <p class="block_24">Kaspar derin bir nefes aldı. Birden bir ürperme gelmişti.</p>

  <p class="block_24">Akşam vaktiydi ve bulunduğu noktadan sadece birkaç çiftçi arabası görülebiliyordu. Kaspar çantasından yüzüğü çıkarttı ve parmağına geçirdi. Talnoy'a, "Çirkin bir uşağa dönüş," dedi.</p>

  <p class="block_24">Birden yaratığın yerini korkunç çirkinlikte bir adam aldı. "O kadar da çirkin değil," dedi Kaspar ve yaratığın yüzü biraz daha değişti. Artık Talnoy, üzerindeki basit kıyafetleriyle gezici bir paralı askerin hizmetini yapan sıradan bir köylü gibi görünüyordu. "Bir şey de," diye emir verdi Kaspar.</p>

  <p class="block_24">"Bir şey."</p>

  <p class="block_24">"Güzel, konuşabiliyorsun. Bana 'efendim' de."</p>

  <p class="block_24">"Efendim."</p>

  <p class="block_24">"Sana bir emir verdiğimde 'evet efendim' de ve yap."</p>

  <p class="block_24">"Evet efendim."</p>

  <p class="block_24">"Başlangıç için iyi. Şimdi şu sandığı al ve beni takip et."</p>

  <p class="block_24">"Evet efendim."</p>

  <p class="block_24">Kaspar ağaçların arasından geçerek yola çıktı. Omzundaki küçük sandığı kolaylıkla taşıyan çirkin hizmetçiyse hemen arkadan onu takip ediyordu.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_22">&nbsp;</p>
</body>
</html>
