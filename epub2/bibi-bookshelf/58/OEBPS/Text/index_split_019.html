<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-12-<br class="calibre8" /></span><span class="text_1">RATN'GARY</span></p>

  <p class="block_23">&nbsp;</p>

  <p class="block_24">Gemi, dev dalgalara çarpıyordu.</p>

  <p class="block_24">Pelerinlerine sıkıca sarınmış olan Kaspar, Kenner ve Flynn, küpeştede durmuş geminin Mataba Noktası'nı dönerek Ratn'gary Körfezi'ndeki nispeten korumalı bölgeye geçebilmek için rüzgârı arkasına alışını izliyordu. Yaz olmasına karşın, fırtına sırasında soğuk bir havaya maruz kalacak kadar güneydeydiler. Hemen kuzeylerinde, Büyük Güney Ormanı ağaçları görülüyordu. Karanlık ve korkunç görünen ağaçlar, tüm yamaçları kaplamıştı.</p>

  <p class="block_24">Maharta'dan çıkalı üç buçuk hafta olmuştu. Kalkin Tapınağının verdiği bir gemiyle açılmışlardı ve varmak istedikleri noktaya, Ratn'gary Dağları'nın güney ucunun aşağısındaki Ratn'gary Körfezi'ne, iyice yaklaşmaktaydılar.</p>

  <p class="block_24">Maharta'dan ayrıldıklarından beri üçü de hüzünlüydü. Hayatlarına hükmeden bu ilençle öğrendikleri şey yüzünden, hepsi de kendini çaresiz hissediyordu. Kenner içine kapanmıştı ve çok nadir konuşuyordu. Flynn sürekli olarak başkalarının aklına gelmemiş olabileceğini düşündüğü çözümler arıyordu. Diğerleriyle yaptığı konuşmaların çoğunda, görmezden gelinebileceğini düşündüğü şeylere dokunuyor ve bir şeyleri gözden kaçırdığı her seferde saatlerce derin bir sessizliğe gömülüyordu. Kaspar'sa yalnızca öfkeliydi.</p>

  <p class="block_24">Olasko tahtının varisi ve daha sonra Dük unvanı alan Kaspar, tüm hayatı boyunca babası hariç kimseden hiçbir şey için izin istememişti. İstediği şeyi istediği zaman yapardı. Yalnızca bir defa ona engel olmuşlardı, onun için de üç ordu ve birkaç hainin işbirliği gerekmişti. Üstüne üstlük yine de hayatta kalmayı başarmıştı. Birilerinin onu öylece itaat etmeye zorladığı düşüncesi bile onu öfkeden deliye çeviriyordu.</p>

  <p class="block_24">Bu topraklara geldiğinden beri, Kaspar pek çok şeyi daha derin düşünür olmuştu. Gençken ona isyan ettirecek şeyler, şimdi onu yalnızca güldürüyordu. Evinde sabah oturumları veya akşam davetlerinde giyeceği kıyafetler hazır olsun diye her biri için nasıl da titizlendiğini hatırladı. Bunları umursamadığı tek zaman, babasıyla ava çıktığı zamanlardı.</p>

  <p class="block_24">Kaspar'ı Jojanna'nın çiftliğinde odun keserken veya dana gübresini boşaltırken görse babası ne düşünürdü? Komutan Alenburga dışında bu zamana kadar konuştuğu kimse onun asil bir ailede doğduğunu tahmin etmemişti. Alenburga'nın da bu kanıya varması ancak birkaç gecelik konuşmaları sonucunda olmuştu. Fakat en azından Kaspar'ın bu konuda sessiz kalmak istemesine saygı göstermişti. Flynn ve Kenner'ın, bir zamanlar önemli mevkide bir asker veya bir beyefendi olduğundan şüphelendiğinin farkındaydı. Eğitimi ve davranış biçimi bu sayede açıklanabilirdi. Fakat ikisi de ona bu konuda fazla ısrar etmemişti. Tabiatları gereği mi bundan çekindiklerini yoksa ilencin mi bu konuda etkisi olduğunu bilmiyordu.</p>

  <p class="block_24">Kaspar, ona tahmin ettiğinden daha çok sıkıntı veren bir gerçekle boğuşuyordu: Hayatı artık ona ait değildi ve aslında bu topraklara gelmeden çok önce kaybetmişti hâkimiyetini.</p>

  <p class="block_24">Leso Varen'in, yani 'danışmanının', büyü sanatını kullanarak onu daha hırslı bir hale getirdiğinden emindi. Kaspar kendi odasında, masasının arkasında sessizce oturup, Adalar Krallığı'nı aldatmak için kurduğu bu sapkın ve savsak planın bir parçası olarak, tüm ırkların yıkımını emrediyordu. Krallıklar Denizi'nin dikkatini, asıl amacı olan Roldem tahtının üzerinden çekebilmek uğruna binlerce insan ölmüştü.</p>

  <p class="block_24">O zamanlar bu ne kadar da basit görünüyordu! Yedi kişi münasip bir biçimde öldükten sonra Roldem'in acıyla sarsılan insanları gözlerini kuzeye çevirip Olasko Dükü Kaspar'ı haklı hükümdarları olarak kabul edecekti. Aklından neler geçmişti böyle? Aslında o düşünmemişti bunları. O yalnızca Leso Varen'in düşünmesine izin verdiği şeyleri düşünüyordu.</p>

  <p class="block_24">Hangisine daha çok kızdığını bilmiyordu: Büyücünün ona yanaşmasına bu kadar kolay izin verdiğine mi, yoksa büyücünün yarattığı bu deliliği görme yeteneğini kaybettiğine mi. Bugün uzak bir ülkede, tanımadığı bir geminin dalgalarla ıslanan güvertesinde dikilirken Kaspar, Varen'in planlarının her birinin deli işi olduğuna dair onlarca sebep sayabilirdi. İktidara sahip olma teşebbüsü, her şekilde savaş ve karmaşayla son bulacaktı. Kaspar, en başından beri büyücünün planının bu olduğunu fark ediyordu. Anlayamadığı sebeplerden ötürü Leso Varen, Doğu Krallıkları, Adalar Krallığı ve hattâ belki de Büyük Kesh'in savaşa girmesini istemişti.</p>

  <p class="block_24">Kaspar bundan kimin fayda göreceğini düşünemiyordu bile. Komşularının bir anlaşmazlık içine düşmesi, kimi zaman bir milletin faydasına olabilirdi. Seneler içinde bu tarz durumlara birkaç defa sebebiyet vermişti, fakat bunların hepsi de sınır çatışmalarından, siyasal dalaverelerden ya da diplomatik ihanetlerden ibaretti. Kuzey yarımkürenin en kuvvetli üç milletini birbirine düşürecek büyük çaplı bir savaş düşünmemişti hiç. O bölgeyi karıştırmak tehlikeliydi. Kesh ve Adalar arasındaki savaşın sınırlara kadar uzanıp Doğu Krallıklarını da karıştırması uzun sürmezdi.</p>

  <p class="block_24">Fakat o zaten bu üç milleti işin içine sokmanın sonuçlarını görmüştü. Ne var ki bölgede karışıklık yaratmak yerine, başarısızlığa uğrayan oyunları sebebiyle bahsi geçen milletlerin güçlerini birleştirmelerini sağlamıştı. Elbette bu Kaspar için bir felaket olmuştu. Başkent bir gün içinde istila edilmişti. Talwin Hawkins kaledeki o gizli geçidi keşfetmemiş olsa bile -kalenin geçilmez olduğunu düşünen atalarına sövüyordu- Roldem ve Kesh'in yaptığı bu ittifakla kale bir ay içinde bir enkaza dönüşürdü. Bir de Adalar Krallığı'ndan geleceği söylenen o ordu da gelseydi, Opardum'un düşüşü daha bile hızlı olurdu.</p>

  <p class="block_24">Hayır, tüm bunlar anlamlı gelmiyordu. Tıpkı bahsettikleri şu ilenç gibi, bu da mantıklı değildi hiç. Kaspar, bu görevi de tamamlayıp hayatta kalabilirse birilerinin kendisine tüm bu olup biteni anlatabileceğini umuyordu.</p>

  <p class="block_24">Onlara eşlik eden askerlerden biri, "Gün batınımda orsa alabanda bekleyeceğiz. Kaptan geceyi gemide geçirip sabaha yeniden yola koyulmamız gerektiğini söylüyor," dedi.</p>

  <p class="block_24">Üçlü sessizce kamaralarına dönerken, hepsinin aklında ayrı bir düşünce vardı. Kaptan onları yemeğe çağırana kadar bu böyle sürdü.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">O sabah bir saatten fazla bir süre boyunca hazırlanıp tabutu sahile indirmeye uğraştılar. Dalgalar çok büyük ve acımasızdı. Fakat en azından Kaspar ve arkadaşları, Maharta'dan gelen otuz asker ve başlarındaki subay eşliğinde sahilde beklemekten başka bir şey yapmadı.</p>

  <p class="block_24">Genç teğmen Shegana, dört kişinin taşıyabileceği şekilde ayarlanmış tabut ve askı kayışlarını kontrol etti. Bu görevi hiç umursamadığı çok açıktı. Bu gerçeği Kaspar'dan saklamak için çok çaba da sarf etmemiş, sadece gemiye binene kadar beklemişti. Daha limana bile gelmeden Kaspar'a dönüp, "Bana verilen emirlere göre, Kalkin Tapınağı'ndan Peder Elect'in haritada işaretlediği yere kadar size eşlik etmem gerekiyor. Ayrıca size kibar davranmam ve adamlarımın da aynı şekilde size saygı göstermesi gerektiği söylendi," dedi. "Bu söylenilenlerden anladığım kadarıyla bir beyefendi, hattâ bir asilzade bile olabilirsiniz. Fakat böyle bir şey açıkça söylenmedi. Dolayısıyla, efendim, bu görevi elimden geldiğince iyi yapmaya çalışacağım. Fakat bir şey açık olsun isterim: İş kendi adamlarımla üçünüzü hayatta tutma arasında bir seçim yapma noktasına gelirse, adamlarım yaşar ve siz üçünüz başınızın çaresine bakarsınız. Bilmem anlatabildim mi?"</p>

  <p class="block_24">Kaspar uzunca bir süre sessiz kaldıktan sonra, "Teğmen, eğer bu görevden canlı çıkabilirsek, iddiaya girerim ki, adamlarınızın sizi her koşulda izleyeceği bir subay haline geleceksiniz. Ama aynı zamanda hoşunuza gitmeyen emirler aldığınızda daha sessiz olmayı da öğrenmeniz gerekecek," dedi.</p>

  <p class="block_24">Ağırbaşlı genç teğmen, adamlarına işaret verdi ve tabut böylece kaldırıldı. Sahilden kayalıklara doğru çıkan yolda ilerlemeye başladılar. Kaspar, Kenner ve Flynn'e baktı, kafasını salladı ve diğer ikisi de onu takip etmeye başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Arazideki yolculuklarının ilk üç günü oldukça çetindi, fakat olaysız geçti. Sahilden başlayan yol, deniz kenarındaki tepelerin arasından ve çukurlarla engebeli hale gelmiş bir düzlüğün üzerinden gidiyordu. Bu engebeli yol yüzünden, epey bir tırmanış yapmaları gerekmişti.</p>

  <p class="block_24">Kaspar sayısız av hayvanının izinin yanı sıra ayı, kurt ve yaban kedisi gibi birkaç büyük avcı hayvan izi de görmüştü. Dağın üst kısımlarına çıktıkça hava daha da soğumuş, henüz yaz sonları olmasına rağmen sıcaklık geceleri neredeyse dondurucu noktalara kadar düşmüştü. Kısa süre içinde ağaçlık tepelerin ve üzerinden geçilebilecek kadar sığ nehirlerin olduğu bir bölgeye vardılar.</p>

  <p class="block_24">Akşam olduğunda, nispeten daha açık, hattâ neredeyse dümdüz bir kaya çıkıntısına vardıklarında, bir ateş yaktılar. Teğmen Shegana, nöbetçileri ateşin etrafına yerleştirdi.</p>

  <p class="block_24">"Teğmen, nöbet tutan muhafız sayısını yarıya indirerek adamlarınızın biraz daha uyumasına izin verebilirsiniz," diye bir öneride bulundu Kaspar. "Ben tecrübeli bir iz sürücüyüm ve karaya çıktığımızdan bu yana bizden başka hiçbir insan izine rastlamadım. Korkacağımız tek şey büyük avcı hayvanlar olur, fakat ateş de onları uzak tutacaktır."</p>

  <p class="block_24">Teğmen hiçbir şey söylemeden sadece kafasını salladı, ancak Kaspar o gece, her zamanki gibi dört değil iki askerin nöbet tuttuğunu fark etti.</p>

  <p class="block_24">Takip eden iki gün boyunca her şey yolundaydı, fakat üçüncü günün sabahı, kıdemli izcilerden biri, dağa çıkan yolun görüldüğü haberiyle geldi. Bir saat sonra tüm grup, yolun ikiye ayrıldığı düzlüğe varmıştı. Yollardan biri dağın eteklerinden kuzeye doğru uzanırken, diğeri de batıdan dağın tepesine doğru çıkıyordu.</p>

  <p class="block_24">Teğmen Shegana, "Pekâlâ beyler, sevgili pederin verdiği yönergeler doğruysa şayet, buradan Cennet Sütunları'na varana dek tırmanmamız gerekecek. Oranın yukarısında da Tanrıların Çadırı var," dedi. Verdiği işaretle izci, hızla ilerlemeye başladı. Tabutu taşımakla görevli dört adam da tabutu bir kez daha kaldırdı ve hep beraber yola koyuldular.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Bir gün daha yola devam ettiler. Gün batımına doğru derin bir geçide ulaşmışlardı. Teğmen, "Burada beklememiz gerekiyor. Peder Elect, bu yarıktan sonrasında kendiniz gitmeniz gerektiğini söylemişti," dedi.</p>

  <p class="block_24">Kaspar kafasını sallayarak, "İlk ışıkla yola çıkarız," dedi.</p>

  <p class="block_24">Batan güneşin yaydığı tüm ışığı yutan ağır bulutlar yüzünden adeta karanlık ve gölgelerden oluşan bir tabloyu andıran dağların, göze çarpan bir özelliği yoktu.</p>

  <p class="block_24">Teğmen, "Burası uğursuz bir yer efendim. Bana verilen talimatlar açık. İki hafta süresince burada bekleyeceğim. Bu zaman zarfında geri dönmezseniz sizi almadan gemiye döneceğiz," dedi.</p>

  <p class="block_24">"Anlıyorum," dedi Kaspar.</p>

  <p class="block_24">Kenner, Flynn'e bakarak, "Bu tabutu dağa biz mi çıkaracağız?" dedi.</p>

  <p class="block_24">"Öyle görünüyor," dedi Kaspar.</p>

  <p class="block_24">"Size imrendiğimi söyleyemeyeceğim," dedi teğmen. "Hele şu yükü taşıma konusunda."</p>

  <p class="block_24">Askerler ateş yaktı. Yemek yerken pek az konuşma oldu.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar sıçrayarak uyandı. Elinde kılıcıyla ayağa fırlarken onu uyandıran şeyin Flynn'in çığlıkları olduğunu fark etti. Az sonra etrafına baktığında, Flynn'in neden korkuya kapılıp böyle feryat ettiğini anladı. Kamp ateşinin çevresinde Teğmen Shegana ve adamları yatıyordu. Korkudan çarpılmış gibi duran ve gözleri kocaman açılmış bu adamların hepsi de ölmüştü.</p>

  <p class="block_24">Kenner da ayağa kalkmış, her an kaçacakmış gibi duruyordu. "Ne?" diye bağırdı. Sanki biri cevap verse bu korkusu geçecekti. "Bu ne böyle?" Her bir yüze tek tek bakıyordu. "Bunu kim yaptı?"</p>

  <p class="block_24">Kaspar kılıcını kınına koydu. "Bu askerlerin Tanrıların Çadırı'na fazla yaklaştığını düşünen birileri veya bir şeyler yapmış olmalı bunu."</p>

  <p class="block_24">"Hepimiz öleceğiz," diye bağırdı Kenner. Kendini kaybetmiş gibiydi.</p>

  <p class="block_24">Kaspar onu omuzlarından yakaladı ve parmağını koluna bastırarak dikkatini dağıtmaya çalıştı. "Herkes ölür. Fakat biz bugün ölmeyeceğiz. Eğer bu askerleri öldüren şey bizi de öldürmek isteseydi zaten şu an ölü olurduk."</p>

  <p class="block_24">Kenner, Kaspar'ın ellerinden kurtuldu. Fakat artık daha manalı bakmaya başlamıştı ve korkunun bedeni üzerindeki hâkimiyeti yavaşça yok oluyordu. "Neden?" diye fısıldadı.</p>

  <p class="block_24">"Hiçbir fikrim yok," dedi Kaspar. "Belki de bir uyarıdır bu."</p>

  <p class="block_24">"Sanki başka bir uyarıya ihtiyacımız mı var?" diye haykırdı Flynn. Artık korkusunun yerini öfke almıştı. "Sanki daha hızlı ilerlemek için başka ölüm görmeye ihtiyacımız mı var?"</p>

  <p class="block_24">"Kendine gel be adam," diye bağırdı Kaspar. "Artık bu ölümlere alışmışsınızdır diye düşünüyordum."</p>

  <p class="block_24">Flynn hiçbir şey söylemedi.</p>

  <p class="block_24">Kenner, "Eşyaları ve o... şeyi nasıl taşıyacağız?" dedi.</p>

  <p class="block_24">Sabahla beraber gökyüzü iyice aydınlanırken Kaspar etrafına baktı. "Parça parça ilerlememiz gerekebilir. Yarım gün kutsal emanetle biraz yemek taşırız, sonra aramızdan biri onların başında beklerken diğerlerimiz de geri dönüp biraz daha malzeme getirir. Yavaş ilerlemiş oluruz tabii ama ulaşmamız gereken yere gidip dönmek için daha iki haftamız var. Sanırım o tarihten sonra da birkaç gün daha gemi orada olacaktır."</p>

  <p class="block_24">Kenner, "Öyleyse hadi işe başlayalım," dedi.</p>

  <p class="block_24">Kimse itiraz etmedi. Birlikte Cennet Sütunları tırmanışına hazırlandılar.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar zırhı ayaklarından taşıyordu. Onu tabutundan çıkarmak en azından biraz hafiflemesini sağlamıştı. Tabut için kullandıkları halatı da zırhı desteklemek için kullanıyordu. Kaspar, zırhın ayaklarına bağladığı iki halatın uçlarını, ilmek haline getirip kendi omuzlarına geçirmişti. Artık bu yükü taşımak çok zorlaşmıştı, çünkü tırmanış yapıyorlardı. Dolayısıyla tetikte olmaz, halatı gergin tutamazsa zırhın ayakları sıklıkla dönüp karnına veya kalçasına çarpıyordu. Saat başı görev değişimi yaptıkları için de gün sonunda hepsinin vücudunda aynı derecede ezik vardı.</p>

  <p class="block_24">Kaspar zırhın kılıcını, ölü askerlerin kemerlerinden bozma, sırtına takabileceği uyduruk bir kın hazırlayarak omuzu üzerinden asmıştı. Çok derin olmayan bir mezar kazıp yirmi bir adamı buranın içine koymak bütün bir günlerini almıştı. Teğmen Shegana'nın üzerine toprak atarken, Kaspar bir an için hüzünlendi. Başarılı olacağa benziyordu. Kaspar'ın kendi ordusuna seve seve alabileceği türden bir gençti.</p>

  <p class="block_24">Kaspar gökyüzüne bakarak durdu. "Biraz daha erzak almak için geri döneceksek kamp kurabileceğimiz bir yer aramaya başlasak iyi olur."</p>

  <p class="block_24">Flynn kafasını sallayarak, "Şu yukarısı düzlük gibi görünüyor," dedi.</p>

  <p class="block_24">Birkaç dakika daha tırmandıktan sonra küçük bir düzlük alan buldular. Orman sınırına hâlâ çok yakın olduklarından Kaspar, "Ateş için odun toplayıp bu şeyin yanında kalacağım ben. Siz en son kamp yaptığımız yere gidin ve geceyi orada geçirin. Sabah taşıyabildiğiniz kadar eşya alıp yanıma dönün," dedi.</p>

  <p class="block_24">"Bu yüzden yavaş ilerlemek zorunda kalacağız," dedi Flynn.</p>

  <p class="block_24">Kaspar, yukarı doğru uzanan dağlara baktı. "Şu Koruyucuları bulmak kimbilir ne kadar zamanımızı alacak! Günlerce orada kalabiliriz. Göründüğü kadar soğuk olursa da gücümüzü korumak için yemeğe ihtiyacımız olacak."</p>

  <p class="block_24">Kenner, kocaman açtığı gözleriyle oldukça gergin görünüyordu. "Peki ya... bize bunu yaptıran şey Flynn ve benim kaçtığımızı düşünürse?"</p>

  <p class="block_24">Kaspar sinirlendi. "Bu şeyle geceyi tek başına geçirmek istersen ben Flynn'le giderim."</p>

  <p class="block_24">Kenner kafasını sallayarak, "Hayır, ben giderim," dedi.</p>

  <p class="block_24">Flynn, "Ne kadar erken yola çıkarsak işimiz o kadar erken biter. Hadi gidelim," dedi.</p>

  <p class="block_24">Kaspar bir süre onlarla yürüdükten sonra ormanlık alana girdi ve ateş için odun toplamaya başladı. Önceden kesilmiş pek çok ağaç dalı bulduğundan kendisi ayrıca bir şey kesmek zorunda kalmadı. İki gece yetecek kadar odun toplamıştı. Oturdu. Artık tabutta da olmayan zırh, kararan havada iyice uğursuz geliyordu göze.</p>

  <p class="block_24">Ateş ölmeye başlarken Kaspar günlük yiyeceklerini çıkardı ve yemeye koyuldu. Kırbasından su içti, sonra da dürülü duran yatağını açtı. Kaz tüyü şiltesi iyi gelecekti. Gece soğuk geçeceğe benziyordu.</p>

  <p class="block_24">Ava çıkan hayvanların yaklaşması ihtimaline karşı ateşi canlı tuttu. Sonra da kıvrılıp yattı. Uykuya dalmak üzereydi ki bir kurt uluması duydu. Gözlerini açtı ve etrafına bakındı. Yakınlarda olmalıydı.</p>

  <p class="block_24">Birkaç dakika öylece yatıp, arkasından gelebilecek yeni bir ulumayı bekledi. Kaspar'ın bu dağlardaki kurtlarla ilgili hiçbir bilgisi yoktu. Olasko dağlarında üç tür kurt ve vahşi köpek cinsi vardı. Düz arazi kurtları, köpek boyutlarında, sürü halinde avlanan kurtlardı ve kışın geyikler, antiloplar ve muşlar azalınca, çiftçilerin en büyük kâbusu haline gelirlerdi. Kurtlar fare de dahil olmak üzere her şeyi yerdi. Avlanacak hayvanlar azaldığında tavuk, ördek, kaz, çiftlik köpeği, ahır kedisi ya da başka bir şeyler bulabilmek için çiftlikleri yağmalarlardı. Sahiden aç kaldıklarında insanları bile yedikleri söylenirdi, ancak Dük olduğu süre boyunca Kaspar böyle bir şeyin yaşandığını hiç duymamıştı.</p>

  <p class="block_24">Dağlık arazilerde yaşayan dehşet kurtları, genelde daha küçük gruplarda gezerdi ve kafaları diğerlerine göre daha büyükken, bacakları daha kısaydı. Mümkün olduğunca insanlardan uzak dururlardı. Düz arazilerde yaşayan akrabalarından biraz daha iri oldukları söylenebilirdi.</p>

  <p class="block_24">Olasko'nun güneydoğusundaki bataklıklarında yaşayan bataklık kurtları, ıslak bölgelerde yaşamaya alışmış düz arazi kurtlarıydı aslında. Kaspar'ın görebildiği kadarıyla aradaki tek fark, bunların tüylerinin daha koyu renkli olmasıydı. Böylece koyu renklerin hakim olduğu bir ağaçlık bölgede, kendilerini daha rahat saklayabiliyorlardı.</p>

  <p class="block_24">Ulumaya bir karşılık gelmemişti. Kaspar tekrar uykuya daldı.</p>

  <p class="block_24">Gece bir kez daha uluma sesiyle uyandı Kaspar. Elini hemen kılıcının kabzasına koymuştu. Dinledi, fakat aşağıdaki ağaçların hışırtısı dışında hiçbir ses duyulmuyordu. Sönmek üzere olan ateşin diğer tarafında sessizce yatan zırha baktı. Uzunca bir süre zırhın üzerinden yansıyan ışığı izledikten sonra kılıcını bıraktı ve tekrar uykuya daldı.</p>

  <p class="block_24">Kenner ve Flynn göründüğünde gün ortası olmuştu. Sırtlarında erzak dolu çantalar vardı. Kendilerini yere attıklarında Flynn, "Bir sorun çıktı mı?" diye sordu.</p>

  <p class="block_24">"Yakınlarda bir kurt dolanıyordu ama başka bir şey olmadı."</p>

  <p class="block_24">"Kurt mu?" dedi Kenner. "Tek başına mı?"</p>

  <p class="block_24">"Öyle görünüyor," dedi Kaspar ateşe biraz daha odun atarken. "Bakalım sizde ne var." Çantaların içine bakmaya başladı. "Eğer yanlış hesaplamadıysam şöyle bir yol izlememiz gerekecek. Yarın sabah siz ikiniz bu erzakları alın..." Kaspar, izledikleri patikadan çıkmadan geçirecekleri birkaç gün içinde, kalan erzaklardan ihtiyaçları olduğu kadarını getirmelerini sağlayacak bir plan oluşturdu. O gün öğleden sonra, yeterince odunları olup olmadığına bakıp biraz dinlendiler. Kaspar kurtları çok fazla önemsemiyordu, fakat yemek kokusu aldıklarında ayıların nasıl arsız olabileceğini biliyordu. Üstelik yılın bu zamanında -yaz bitmek üzereydi- ayılar çiftleşme dönemine girerdi. Erkekler saldırgan, dişiler aç olur, bir sonraki kış uykusu için yağ depolamak isterlerdi.</p>

  <p class="block_24">Gece yaklaşırken Kaspar, "Muhtemelen nöbet tutmalıyız. Bir hayvan yemeklerimizin kokusunu alıp da gizlice yanımıza gelmeye kalkarsa diye," dedi. Talwin Hawkins'in nasıl öldürüleceğini bilmesi sayesinde canını kurtarabildiği gri burunlu ayıyla yaşadığı karşılaşmadan sonra, detaylara girmemenin en iyisi olacağını düşündü.</p>

  <p class="block_24">Kaspar ikinci nöbeti almak istedi. Böylece Kenner ve Flynn'in uykusu bölünmeyecekti. Ertesi gün yürüyüşü yapacak olanlar yine onlar olacağından Kaspar'ın dinlenecek bol vakti kalacaktı. Nöbet tuttuğu saatleri de, hayatını düşünerek geçirdi.</p>

  <p class="block_24">Leso Varen'in geldiği günü hatırlarken pek çok karanlık hatıra doldu aklına. Büyücü bir gün sarayın serbest görüşme gününde gelmiş, kendini bir süre kalacak yer arayan zararsız bir büyü satıcısı olarak tanıtmıştı. Fakat kısa süre içinde Kaspar'ın evinde kendine yer edinmeyi başarmış ve bir süre sonra da Kaspar'ın bakış açısı değişmeye başlamıştı.</p>

  <p class="block_24">Kaspar zaten hep böyle hırslı mıydı yoksa büyücünün tatlı sözleri mi onu bu hale sokmuştu? Kaspar, artık onu iğrendiren şeyler yapmış olduğunu fark etti. Bu olaylardan ne kadar uzaklaşırsa her şey o kadar tiksindirici geliyordu gözüne. Opardum kalesindeki son gününü anımsadı. Esir alınır alınmaz idam edileceğini düşünüyordu. Bu yüzden de ölümüne savaşmaya kararlıydı. Talwin Hawkins, Kaspar ve ona sadık kalanların savunduğu o son odaya girene kadar, Kesh ve Roldem'den gelen bu büyük katliamın arkasında kim olduğunu bilmiyordu. O noktadan sonra her şey anlam kazanmaya başlamıştı.</p>

  <p class="block_24">Quentin Havrevulen'in de onunla olması da tam bir kara mizahtı. Talwin, Orosini soyundan kalan son kişi olduğunu itiraf ettiğinde, Kaspar en azından onun amacını anlamış, hattâ yaptığı kurnazlık karşısında şapka çıkarmıştı. Krallık toprak beyi rolünü öyle iyi yapmıştı ki, Leso Varen'in büyülerini bile kandırmayı başarmıştı. Yenilgisi çabuk ve ezici olmuştu.</p>

  <p class="block_24">Fakat Kaspar'ı en çok şaşırtan şey, hayatıyla ilgili verilen son karardı: Yaptığı kötülükleri düşünmek üzere sürgüne gönderilmesi. Böyle bir şey yaptığı için Hawkins'e sövüyordu. Çünkü tam da istedikleri etkiyi yakalayabilmişlerdi bu kararla. Kaspar hayatında ilk defa pişmanlık duyuyordu.</p>

  <p class="block_24">Kaspar, Jojanna gibi kaç kadının, Jorgen gibi kaç çocuğun öldüğünü düşündü. Bu topraklara sürülmeden önce onları insan olarak görmezdi. Onlar yalnızca fetih planlarında önüne çıkan küçük engellerdi. İhtişam hayalleri, Roldem tahtına oturma fikri -dünyanın en güçlü milleti olmasa da en etkili, kültürlü ve medeni yeri Roldem'di- hep kibrindendi. Ona hiçbir şey kazandırmayan cani kibrinden... Bundan sonra ne gelirdi ki? Dünyayı mı fethedecekti? Kesh ve Krallık'ı dize getirmenin bir yolunu mu bulacaktı? Doğu Krallıkları'nı vilayet haline mi getirecekti? Karmaşanın içine düşen bu topraklara düzen getirebilmek için denizin öbür tarafına mı geçecekti? Ya sonra ne olacaktı? Kuzeyin masalsı kıtası... Daha adını bile hatırlayamıyordu ki! Tsurani memleketini mi işgal edecekti? Ne kadarı yetecekti?</p>

  <p class="block_24">Peki ya her şey bittiğinde elinde gösterecek neyi olacaktı? O yalnız bir adamdı. Dünyada yalnızca bir kişiyi -kız kardeşini- seviyordu ve bu hayallerini paylaşabileceği kimsesi yoktu.</p>

  <p class="block_24">Kaspar oturduğu yerden uykudaki iki arkadaşına baktı. Flynn'in bir karısı vardı. Kenner'sa sevgilisinin onu beklediğini umuyordu. Fakat ikisinin de gerçekleştirebileceği rüyaları vardı. İmkânsız iktidar ve otorite hayalleri kurmuyorlardı. Babası ona otoritenin bir aldatmaca olduğunu söylemişti. Artık anlamaya başlıyordu. Tam olarak arkadaşım diyemeyeceği fakat güvendiği bu iki adama gıpta ediyordu. İkisinde de ne hırs ne açgözlülük kalmıştı. Yalnızca kendilerini bir lanetten kurtarıp normal hayatlarına dönmeye çalışan adamlardı onlar.</p>

  <p class="block_24">Kaspar, bu ilençten kurtulduğunda onun normal hayatının nasıl olacağını düşündü. Bir kadın bulup durulsa, çocuk sahibi olsa mutlu olur muydu? Aslında hiçbir zaman çocuk sahibi olmayı istememişti. Fakat Jorgen'le geçirdiği süre içinde, bir oğul sahibi olmanın nasıl bir his olduğunu anlamıştı. Çocuklar, diplomatik evliliklerin kaçınılmaz meyveleri, komşu ülkeler için karşı tarafın iyi davranacağına dair birer garantiydi. Birinin çocuklarını sevmesi fikri, son derece antika geliyordu ona.</p>

  <p class="block_24">Kenner'ı uyandırdı. Kenner kafasını salladı, fakat Flynn'i uyandırmamak için hiçbir şey söylemedi. Kaspar yatağına sarınarak sessizce yattı, uykusunun gelmesini bekledi.</p>

  <p class="block_24">Fakat hemen uykusu gelmedi. Çünkü içinde ağır ve gittikçe büyüyen bir acı, onun bu zamana kadar hiç bilmediği ve hattâ hasta olup olmadığını düşünmesine yol açan bir sancı duyuyordu.</p>

  <p class="block_24">Sonunda ona yabancı gelen bu duygunun ne olduğunu anladı. Ağlamak istiyordu, fakat bunu da nasıl yapacağını bilemedi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kurt, şafak sökmeden bir saat önce geldi. Kaspar, Kenner'ın çığlığını duymadan çok az önce bir şeyler olduğunun farkına varmıştı. Kaspar ve Flynn, ellerinde kılıçlarıyla ayağa fırlarken, kurdun Kenner'ın boğazına yapışmış olduğunu gördü.</p>

  <p class="block_24">"Hemen bir meşale al!" diye bağırdı Kaspar.</p>

  <p class="block_24">Kaspar'ın bu zamana kadar gördüğü en iri kurt, Olasko dağlarında avladığı bir dehşet kurduydu. Burnundan kuyruğuna rahat 1.82 metre vardı. Ağırlığı da kırk beş kilodan daha fazlaydı. Bu hayvan da bir o kadar büyüktü. Uzunluğu iki metreden fazlaydı ve ağırlığı da neredeyse bir insan kadar olmalıydı. Hayvanın saldırısı karşısında Kenner'ın hiçbir şansı yoktu. Kaspar kılıcını kavradı. Şu an elinde bir mızrak olmasını o kadar isterdi ki! Hayvanın yaklaşmasını istemiyordu, fakat kılıç yalnızca böyle kullanıldığında etkili olan bir araçtı. Kurdu öldürebilmek için mükemmele yakın bir hamle yapması gerekirdi.</p>

  <p class="block_24">Kurt, Kenner'ın cansızlaşan bedenini bıraktı ve uyarır gibi hırlamaya başladı. Flynn ateşin içinden bir odun almış, sol elinde tutuyordu. Bir yandan da sağ elindeki kılıcı sallıyordu. "Ne yapacağız?" diye sordu Kaspar'a.</p>

  <p class="block_24">"Gitmesine izin vermeyeceğiz. Bu insan yiyen kurtlardan. Ayrıca bir gece kampı gözleyip ertesi gece gelebilecek kadar da zeki. Onu öldürmemiz veya bir yerlerde kıvrılıp ölmesi için yaralamamız gerek." Etrafına bakındı. "Sağından dolan, meşaleyi önünde tut. Saldırıya geçecek olursa ateşi yüzüne doğru tut ve yaklaşınca yaralamaya çalış. Yapamazsan ateşin etrafından bana doğru yönlendir."</p>

  <p class="block_24">Flynn Kaspar'ı şaşırtmış, alışılmadık bir azim göstermişti, çünkü bu hayvan, en tecrübeli avcıları bile tereddüde düşürebilirdi. Kurt kafasını aşağı indirdi. Kaspar, kurdun saldırıya geçmeden önce bu hareketi yaptığını düşündü.</p>

  <p class="block_24">"Hazır ol! Üzerine saldıracak sanki!"</p>

  <p class="block_24">Flynn inisiyatifi ele aldı ve meşaleyi hayvana doğru ittirdi. Kurt geri kaçtı. Burnunun dibinde bir meşale ve hemen sağında da kamp ateşi olan hayvan, geriye sola doğru atlayarak neredeyse yan düşüyordu.</p>

  <p class="block_24"><i class="calibre9">Keşke bir mızrağım olsaydı!</i> Kaspar bir yandan böyle düşünüyor, bir yandan da sessizce sövüyordu. Ateşin etrafından hızla geçti. Hayvan da arkasını dönmüştü. Önünde bir meşale olmadığını görünce cesaret buldu ve uyarıcı hiçbir hamlede bulunmadan Kaspar'ın üzerine atladı.</p>

  <p class="block_24">Senelerin tecrübesiydi Kaspar'ı kurtaran. Çünkü az sonra kurdun üzerine atlayacağını anlamıştı. İçgüdüsel olarak herkesin yapacağı üzere sağına, yani kurdun olmadığı tarafa atlamak yerine, Kaspar kılıcını yere paralel olarak sallayarak sola, yani ters yöne döndü.</p>

  <p class="block_24">Umduğu gibi kılıç hayvanın göğsüne denk gelmişti. Kaspar darbenin etkisini kolunda hissederken, kurttan iniltili bir çığlık duyuldu. Kaspar, kurdun dönüp yeniden saldırması olasılığına karşı kendi dönüşünü sürdürdü.</p>

  <p class="block_24">Fakat yara alan sağ ön ayağı üzerinde kalkmaya çalışan hayvan, yeri pençeliyordu. Acı ve şaşkınlık içinde, kendi bacağına vuruyor, daha fazla acıya sebebiyet veriyordu. Kaspar hayvanın bacağını, bilek eklemi üzerinden kesmişti.</p>

  <p class="block_24">Hayvan üç ayağı üzerinde kalkmayı başarırken Flynn geldi. "Bekle!" dedi Kaspar. "Kanamadan ölür. Fazla yaklaşırsan hâlâ sana zarar verebilecek güçtedir."</p>

  <p class="block_24">Hayvan saldırmaya çalıştı, fakat burnunun üzerine yere düştü. Uluyarak yine kalkmaya ve gitmeye çalıştı, fakat bir kez daha düştü. "Meşaleyi getir," dedi Kaspar.</p>

  <p class="block_24">"Neden?"</p>

  <p class="block_24">"Çünkü öldüğünden emin olmamız gerek."</p>

  <p class="block_24">Bayırdan ağaçların arasına inmeye çalışan kurdu takip etmeye başladılar, ancak yaklaşık kırk beş metre ilerledikten sonra hayvan düştü. Olduğu yerde hızlı hızlı soluk almaya başlamıştı. İkili, meşalenin verdiği ışıkla kurdu görebilecek kadar yaklaştılar. Fakat yine de güvende olabilecekleri bir mesafedeydiler.</p>

  <p class="block_24">Sonunda hayvan gözlerini devirdi. Kaspar bir adım ileri giderek kılıcı hayvanın boğazına geçirdi. Kurt önce aniden sıçradı. Sonra da tepkisizce olduğu yerde yattı.</p>

  <p class="block_24">Her şey bittiğinde Flynn, "Bu kadar büyük bir kurt olabileceğini bilmiyordum," dedi.</p>

  <p class="block_24">"Ben de," dedi Kaspar. "Bu tür Olasko'da yok. Aslında bildiğim hiçbir yerde yok."</p>

  <p class="block_24">"Şimdi ne yapıyoruz?" diye sordu Flynn.</p>

  <p class="block_24">Kaspar elini Flynn'in omzuna koydu. "Kurdu leş yiyiciler için burada bırakıyoruz. Sonra Kenner'ı gömeriz."</p>

  <p class="block_24">Sessizce kamplarına döndüler.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_19">&nbsp;</p>
</body>
</html>
