<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17"><span class="text_">-6-<br class="calibre8" /></span><span class="text_1">FIRSAT</span></p>

  <p class="block_21">&nbsp;</p>

  <p class="block_18">Kaspar sağa atladı.</p>

  <p class="block_18">Saldırıya geçenler daha hiçbir şey yapamadan Kaspar kılıcını çekmiş, adamın sırtına doğru bir hamle yapmak için geriye dönmüştü.</p>

  <p class="block_18">Kılıcıyla hamleye karşı koyan Flynn, “Yeter! Yeteri kadar gördüm!” dedi. Hâlâ Kral Dili’nde konuşuyordu.</p>

  <p class="block_18">Kaspar, diğer iki adam gibi bir adım geri gitti. Kılıcını kınına hızla geri koyan Flynn, “Üzgünüm dostum, ama gerçekten de o şeyi kullanabiliyor musun görmem lazımdı,” dedi. Kaspar’ın kılıcını işaret ediyordu.</p>

  <p class="block_18">“Sana kullanabildiğimi söylemiştim.”</p>

  <p class="block_18">“Beni sevdiğini söyleyen kadınlar da tanıdım. Ama böyle söylemeleri bunun gerçek olduğu anlamına gelmiyordu,” diye cevap verdi Flynn.</p>

  <p class="block_18">Kaspar’ın kılıcı hâlâ elindeydi, fakat artık aşağı indirmişti. “Galiba güven konusunda sorun yaşıyorsun.”</p>

  <p class="block_18">Flynn dudaklarında alaycı bir gülümsemeyle kafasını sallayarak, “Çok dikkatlisin,” dedi. “Beni affet ama tehlike anında ne kadar akıllı davranabiliyorsun bunu görmemiz gerekiyordu. Kendini koruyamasaydın bu çocuklar seni öldürmezdi ama birkaç çizikle geri yollarlardı.”</p>

  <p class="block_18">“Senin yapmak istediğin şu sınav yüzünden arkadaşın kötürüm kalacaktı,” dedi Kaspar. Omuz hizasında sarı saçları olan yapılı adam, Kaspar’ın bu gözlemlerinden pek hoşnut kalmamıştı. Hiçbir şey söylemese de mavi gözlerini kıstı ve Flynn’e bakarak kafasını salladı.</p>

  <p class="block_18">Üçüncü adam geniş omuzlu, ince boyunlu ve kelleşmekte olan kafası dışında her yanı kıl dolu biriydi. Güldü. Kısa, köpek havlaması gibi bir gülüştü bu. “İyi hamle olduğunu söylemek gerek.”</p>

  <p class="block_18">Kaspar kaşını kaldırarak, “Ya Kinnocklusun ya da benim kulaklarım bu aksanı daha önce hiç duymadı,” dedi.</p>

  <p class="block_18">Sarışın adam, “Hepimiz Krallık’tan geliyoruz,” dedi.</p>

  <p class="block_18">“Ben Krallık'tan gelmiyorum,” dedi Kaspar. “Ama oraya gitmiştim.”</p>

  <p class="block_18">İki adam soran gözlerle Flynn’e baktı. Flynn, “Kendisi Olaskolu,” dedi.</p>

  <p class="block_18">“Senin evin bizimkinden de uzakmış!” dedi sarışın olan.</p>

  <p class="block_18">“Ben McGoin. Bu da Kenner,” dedi iri yarı adam.</p>

  <p class="block_18">“Ben Kaspar.”</p>

  <p class="block_18">“Demek dördümüz kafa dengiyiz. Hepimiz de kuzeyden geliyoruz.” Kenner aynı fikirde olduğunu göstererek kafasını salladı.</p>

  <p class="block_18">“Buraya nasıl geldiniz?” diye sordu Kaspar.</p>

  <p class="block_18">“Önce sen anlat,” dedi Flynn.</p>

  <p class="block_18">Kaspar kimliğini saklamasının daha iyi olacağını düşündü. Adamlar yalan söylediğini düşünebilir veya böyle bir bilgiyi kendi faydalarına ve gelecekte onun aleyhine işleyecek bir biçimde kullanabilirlerdi. Hem eskiden kim olduğunun artık önemi kalmadığı düşüncesindeydi. Dünyanın bir ucundaydı ve hem unvanı, hem de toprakları elinden alınmıştı. Onların hikâyesini de duyduktan sonra belki daha fazla şey paylaşabilirdi.</p>

  <p class="block_18">“Çok ilginç bir hikâyem yok aslında. İnsanları istediği yere gönderebilecek kadar güçlü bir büyücünün ters anına denk geldim. Bir baktım Opardum’dayım, bir baktım üzerime doğru gelen yarım düzine Bentu’nun arasında, Heslagnam yakınlarındayım.”</p>

  <p class="block_18">“Bentu köle tacirlerinden mi kaçtın?” dedi McGoin.</p>

  <p class="block_18">“Hayır,” dedi Kaspar. “Önce beni yakaladılar. Sonra kaçtım.” Flynn güldü. “Ya sende de bir parça sihir gücü var ya da Kinnocklular kadar iyi yalan söylüyorsun.”</p>

  <p class="block_18">“Maalesef o şerefe nail değilim,” dedi Kaspar.</p>

  <p class="block_18">“Büyücüler,” dedi Kenner. “Kesinlikle hepsi uğursuz.”</p>

  <p class="block_18">“Bana çatan öyleydi, orası kesin,” dedi Kaspar. “Fakat beni okyanusun ortasında bırakıp boğulmamı seyredebilirdi.”</p>

  <p class="block_18">“Doğru,” dedi Flynn.</p>

  <p class="block_18">“Şimdi siz hikâyenizi anlatın.”</p>

  <p class="block_18">“Biz Vykor Limanı’ndan gelen tüccarlarız,” diye söze başladı Flynn.</p>

  <p class="block_18">Kaspar Flynn’in yalan söylediğini hemen anlamıştı. Günbatımı Adaları’ndan gelen korsanlardan olmaları daha muhtemeldi.</p>

  <p class="block_18">“Krondor’dan Milton Prevence isimli bir tüccarın bir araya getirdiği birlikte yer alıyorduk. Yılan Nehri Kenti’ne vardığımızda, klan savaşlarıyla karşılaştık. İki klan limanın hâkimiyetinin kimde olduğu konusunda da savaştığı için limana bile giremedik.</p>

  <p class="block_18">“Dönüp karaya çıkabileceğimiz bir yer aradık biz de.” Dostlarını işaret etti. “İlk başta otuz kişiydik.”</p>

  <p class="block_18">Kaspar kafasını salladı. “Birkaç tüccar ve kaç muhafız?”</p>

  <p class="block_18">Flynn kafasını salladı. “Hiç muhafız yoktu. Tüccarız ama hepimiz başımızın çaresine bakmayı öğrendik. McGoin bir keçecinin yanında çırak olarak başladı, sonra yün ticaretine girdi. Oradan da lüks giyime. Buranın ipekleri, gördüğü en iyi ipekler. Kesh’teki mallardan bile iyi.</p>

  <p class="block_18">“Kenner’ın uzmanlığı baharat. Ne kadar nadir baharat bulursa o kadar iyi. Benim uzmanlık alanımsa değerli taşlar.”</p>

  <p class="block_18">Kaspar kafasını salladı. “Bunların hepsi taşınabilir ve ağırlığı olmayan şeyler. İpek hariç.”</p>

  <p class="block_18">“Ama hafiftir,” dedi McGoin. “Tüm gemi ambarını doldursan bile su çizgisinden ancak bir metre aşağı iner.”</p>

  <p class="block_18">“Ne oldu peki?”</p>

  <p class="block_18">Konuşmayı bu kez Kenner devraldı. “İki seçeneğimiz vardı. Batıya dönüp Vedra Nehri’nde ticaret yapmak için Maharta Kenti’ne geçebilirdik. Orada ticaret yoğundur, pek çok egzotik mal bulunur fakat pek çok hünerli tüccar olduğundan satış fiyatları da düşüktür.”</p>

  <p class="block_18">“Diğer seçeneğiniz neydi?” diye sordu Kaspar.</p>

  <p class="block_18">“Yılan Nehri’nin doğuya dönüp neredeyse kıyıya kadar ulaştığı bir yer var. Kıyıdan nehre yürümek bir haftadan az zaman alıyor. Biz de atlarımızı getirmedik. Nehirde Shingazi Sahanlığı denilen bir kasaba var. Eskiden ufak bir ticaret noktasıydı fakat şimdi nehrin yukarısına geçmek için harika bir yer.”</p>

  <p class="block_18">McGoin, “Biz de bir tekne kiralayıp nehir yukarı çıkmaya başladık,” diye ekledi. “Orada adalıların görmediği şeyler bulabileceğimizi düşünüyorduk.”</p>

  <p class="block_18">Flynn güldü. “Kibrin gözü çıksın. Biz pısırık adamlar değiliz Kaspar. Fakat yola çıktığımızda otuz kişiydik ve hepimiz de nasıl başımızın çaresine bakacağımızı biliyorduk.</p>

  <p class="block_18">“Fakat kuzeye çıktıkça işler çığırından çıktı.”</p>

  <p class="block_18">“Ne kadar zamandır buradasın Kaspar?” diye sordu McGoin, araya girerek.</p>

  <p class="block_18">“Altı yedi ay kadar oldu. Artık farkında değilim.”</p>

  <p class="block_18">“Ne kadar kuzeye çıktın?” diye sordu Flynn.</p>

  <p class="block_18">“Mastaba’ya kadar çıktım.”</p>

  <p class="block_18">“Öyleyse Yılan Gölü’ne gelmedin,” dedi Flynn. “Çok tehlikeli bir yer. Göçebeler...”</p>

  <p class="block_18">“Jeshandiler, evet biliyorum.”</p>

  <p class="block_18">“Göl etrafında yerleşim kurulmasını engelliyorlar. Ama orada başkaları da var. Gölün güneyinde Sumanu dağları var. Biz oradan...”</p>

  <p class="block_18">“Yola oradan çıktık Flynn,” dedi McGoin.</p>

  <p class="block_18">Flynn, uzun bir hikâye anlatacakmış gibi derin bir nefes aldı. “Shingazi Sahanlığı’nda bir nehir botu bulduk. Geniş omurgası, dar su kesimi olan, güzel bir tekneydi: Gerektiğinde halatla çekebileceğin ve güvertesinde yürüyebileceğin türde bir tekne.</p>

  <p class="block_18">“Kaptan, Malabra adındaki kente gelene kadar düzgün bir limandan geçmeyeceğimizi söyledi. Orası da kuzeyde gidebileceği son yermiş. Fakat tekneyi bize satmayı önerdi. Aramızdan birkaçının nehir botu tecrübesi vardı. Bu yüzden de Malabra’ya gelene kadar her şeyi halledebileceğimizden emindik. Bu seyahatin komutasının Prevence’ta olmasına karar verdik. Carter adında bir adam da, Malabra’dan çıktıktan sonra teknenin kaptanlığını yapacaktı.</p>

  <p class="block_18">“Malabra’ya yolculuğumuz üç ay sürdü. Bir süre için her şey yolunda gibi görünüyordu. Sonra hava kötüledi. Kıyıda sığınmak zorunda kaldık. Birkaç gün sonra haydutlarla karşılaştık. Biz suyun üzerinde kalmaya çalışırken onlar beş gün boyunca at sırtında bizi takip etmişlerdi. Üç adamımızı okla indirdiler.”</p>

  <p class="block_18">Kenner, “Tahmin etmemiz gerekirdi,” dedi. “Tek bir düzgün ticaret fırsatı dahi çıkmamıştı karşımıza. Üç adamımızı da daha en baştan kaybetmiştik. Tahmin etmeliydik...”</p>

  <p class="block_18">“Fakat biz yolumuza devam ettik,” diye konuşmasını sürdürdü Flynn. “Malabra’ya vardığımızda iki adamımız hummadan öldü.” Olanları hatırlamaya çalışıyormuş gibi duraksadı. “İlk başta fena gitmiyorduk. Bundan pek de farklı olmayan bir depoda bir taşra pazarı kurduk. Dil çok zor gelmedi, çünkü aramızda Queg dilini konuşabilen bir düzine kadar adam vardı. Biliyorsun, bu iki lehçe birbirlerine çok benziyor. İşte o zaman işler biraz...” Yardım beklermiş gibi arkadaşlarına döndü.</p>

  <p class="block_18">McGoin, “Bölge sakinlerinden bazıları satış için depoya bir şeyler getirmeye başladı,” dedi. “Bizde epey altın vardı. Krallık standartlarına göre iyi sayılabilecek bu miktar, buradakilere göre tam bir hazineydi. Adamlarda para olmadığını fark etmişsindir sanırım. Babamın da savaştığı o harbin ceremesini çekiyorlar sanki hâlâ.</p>

  <p class="block_18">“Ama bize getirdikleri şeyler... İlk başta biz zannettik ki bu getirilenler... Nasıl denir ki?” Kenner’a baktı.</p>

  <p class="block_18">“El yapımı.”</p>

  <p class="block_18">“Evet, el yapımı,” dedi McGoin. “Uzun zaman önce yitmiş medeniyetlerden kalma parçalar. Getirdikleri sahiden de eskiydi.”</p>

  <p class="block_18">“Nasıl şeyler getiriyorlardı?” diye sordu Kaspar. Hikâyelerine iyice kaptırmıştı kendini.</p>

  <p class="block_18">“Bazıları, şu tapınak keşişlerinin festivallerde taktıklarına benzer maskeler takıyordu. Fakat daha önce gördüğümüz hiçbir şeye benzemiyorlardı. Hayvan suratları ve başka yaratıkların suratları... Ne olduklarını bilemiyorum. Bir sürü de mücevher getiriyorlardı. Bunların bazıları çok sıradandı, bazılarıysa...” Omuzlarını kaldırdı.</p>

  <p class="block_18">Flynn sözü aldı. “Tüm hayatım değerli taş ticareti yapmakla geçti Kaspar. Değersiz mücevherler de gördüm, Adalar Kraliçesine layık parçalar da. Fakat o şeylerin bazıları öyle güzeldi ki!”</p>

  <p class="block_18">“Bu kadar değerli parçaları altın karşılığı vermeyi neden istiyorlardı ki?”</p>

  <p class="block_18">“Elinde tüm ömrü boyunca çalışsa kazanacağı kadar değerli kolyesi olan bir çiftçi düşün. Adam bu kolyeyi ne satabiliyor, ne takas edebiliyor ne de yiyebiliyor. O kolye bir kova dolusu çöp de olsa aynı şey değil midir?” dedi McGoin. “Ama bir çanta parayı azar azar harcayarak, senelerce kendini geçindirebilir.”</p>

  <p class="block_18">“Biz de böylece tüm mücevherleri satın aldık,” dedi Flynn.</p>

  <p class="block_18">“Yüzüğü de anlatsana,” dedi Kenner.</p>

  <p class="block_18">Kaspar etrafına bakındı. Bel hizasına kadar yükselen boş çuvalları görünce buraya oturmaya karar verdi. Flynn, “Yüzük de getiriyorlardı. Kimi altın oluyordu ama çoğu diğer metallerden yapılmaydı. Bazıları taşlıydı ve yalnızca birkaç tanesi için gerçekten kaliteliydi diyebilirim. Fakat çoğu, üzerlerinde tuhaf işaretler olan sıradan metallerdi,” dedi.</p>

  <p class="block_18">Kaspar alaycı konuşuyor gibi görünmek istemiyordu fakat, “Durun tahmin edeyim. Yüzükler büyülü müydü?” dedi.</p>

  <p class="block_18">Flynn, kafalarını sallayan diğer iki adama bakarak kemer çantasına uzandı ve içindeki yüzüğü çıkardı. Deponun karanlığı içinde yüzük parlıyordu.</p>

  <p class="block_18">Kaspar ayağa kalktı, Flynn’in yanına giderek yüzüğü aldı. Sonra incelemeye başladı. Kalaya benzer sıradan bir metalden yapılmıştı fakat parlıyordu. “Deneyen oldu mu?” diye sordu Kaspar.</p>

  <p class="block_18">Flynn, “Greer diye biri vardı, o denedi. Yüzüğü taktıktan sonra bir süre için hiçbir şey olmadı. Sonra birdenbire, bir gece Castitas’a saldırdı ve onu öldürdü. McGoin, başkalarına zarar vermemesi için Greer’i öldürmek zorunda kaldı. Sonra yüzüğü ben taktım. Greer’e ne olduğunu öğrenmeye çalışıyordum. Bir süre sonra bir şeyler görmeye başladım. O günden beri yüzüğü kimse takmadı,” dedi.</p>

  <p class="block_18">“Neden atmadınız peki?”</p>

  <p class="block_18">“Yıldızlimanı diye bir yer duydun mu hiç?”</p>

  <p class="block_18">Kaspar, bahsedilen yeri biliyordu, fakat kafasını salladı. Bilmezden gelmenin daha iyi olacağını düşündü. Sıradan biri gibi görünmek istiyorsa, güngörmüş tavırları abes kaçabilirdi. “Duydum diyemeyeceğim.”</p>

  <p class="block_18">“Kesh ve Krallık sınırında, Büyük Yıldız Gölü’ndeki bir adadır Yıldızlimanı. Bir garip büyücü yaşar orada. Çok güçlüdürler...”</p>

  <p class="block_18">“Ve zengin,” diye araya girdi McGoin.</p>

  <p class="block_18">“Ve zengin,” diyerek arkadaşını onayladı Flynn. “Yüzüğü onlara satacağız.”</p>

  <p class="block_18">Kaspar etrafına bakındı. “İçimden bir ses bu işin içinden yüzükten öte bir şeyler olduğunu söylüyor. Bakın, yanlış anlamadıysam siz otuz kişilik zengin bir tüccar grubuydunuz. Yanınızda da o kadar altın vardı ki siz üçünüz geriye kalan yirmi yedi kişinin defterini dürmeye karar verseniz o altınlar size bir ömür yeterdi, öyle değil mi?”</p>

  <p class="block_18">“Neredeyse küçük bir servetimiz vardı denilebilir,” dedi Kenner.</p>

  <p class="block_18">“Öyleyse katil olmadığınızı düşünüyorum. Yalnızca cin fikirli tüccarlarsınız ve şimdi de elinizde çok daha fazla edecek mal mı var?”</p>

  <p class="block_18">Kafalarını salladılar.</p>

  <p class="block_18">“Öyleyse tekneyle evinize dönmek için güneye inerken güvenlik için bir avuç koruma tutmamanızın bir sebebi var.”</p>

  <p class="block_18">Üç adam dönüp birbirlerine baktı. Nihayet Flynn, “Biz de o konuya geliyorduk şimdi,” dedi. “Yüzük ufacık bir şey. Tabii onun yüzünden iki adam öldüğü için elbette özel bir gücü var, fakat tüm bu sıkıntılarımıza değecek bir şey değil. Başka bir şey daha var.”</p>

  <p class="block_18">Flynn, deponun öteki ucunu işaret etti ve birlikte o tarafa yürüdüler. Basit bir yük arabasıydı Flynn’in gösterdiği. Kaspar’ın kendi yaşadığı kentin sokaklarında gördüğü arabalardan neredeyse farksızdı. Arabanın arkasında yağlı çadır beziyle örtülü bir şey vardı. Boyutlarına bakarak, Kaspar örtünün altında nasıl bir şey olduğunu tahmin edebiliyordu. Flynn arabanın içine atladı ve çadır bezini kenarından kaldırdı.</p>

  <p class="block_18">Bu bir cesetti; en azından Kaspar öyle olduğunu düşünmüştü. Ya da içi boş bir zırh takımıydı. Fakat her neyse de, daha önce gördüğü hiçbir şeye benzemiyordu.</p>

  <p class="block_18">Kaspar da Flynn’in yanına çıktı ve çadır bezini biraz daha kaldırdı. Gösterdiği şey bir zırh takımıysa da ek yeri görünmüyordu. Rengi siyahtı, fakat boyun, omuz, bilek, kalça ve ayak bileklerinin kenarlarında altın görünümlü şeritler vardı. Kaspar eğildi ve zırha dokundu. Metalden yapılmıştı fakat çok yumuşaktı. Sahibi her kimse uzun boylu biri olmalıydı: Kaspar’ın 1.90 metreye yakın boyunu aşacak kadar uzun.</p>

  <p class="block_18">Kaspar Opardum’dayken Doğu Krallığı’nda bilinen en güzel zırhları Roldemli Usta Zırhçılardan alırdı, fakat bu onların bile yapamayacağı türden bir şeydi.</p>

  <p class="block_18">“Kılıcınla vursana,” dedi Flynn. Kaspar’a gereken yeri verebilmek için arabadan aşağı atladı hemen. Ayağa kalkan Kaspar kılıcını çekti ve zırhın omuz kısmına hafif bir darbe indirdi. Kılıcı, sanki sert lastiğe vurmuş gibi geri tepti. Kaspar bir kez daha zırhın yanına eğildi.</p>

  <p class="block_18">“İçinde biri var mı?” diye sordu.</p>

  <p class="block_18">“Kimse bilmiyor,” diye yanıtladı Kenner. “Ne miğferi ne de zırhın başka bir tarafını çıkarabildik.”</p>

  <p class="block_18">“Uğursuz bir tarafı var,” dedi Kaspar yavaşça.</p>

  <p class="block_18">Miğfer basit bir yapıdaydı. Sanki bir silindiri kesmişler, keskin kenarlarını da yuvarlatarak omuzdan yukarıya kadar dümdüz bir biçimde uzanan bu başlığı oluşturmuşlardı. Ön taraf da biraz yukarı kaldırılmıştı. Böylece yukarıdan bakıldığında tam olarak yuvarlak değil, gözyaşını andıran bir şekil ortaya çıkıyordu. Miğferin her iki tarafında da kanada benzer parçalar vardı. Ancak Kaspar’ın bugüne kadar avladığı hiçbir yaratığın kanadına benzemiyordu bu kanatlar. Kuzgun kanadı biçiminde, fakat arkaya doğru hafif eğimli bir görüntüleri vardı. Kanatlar, dev bir yarasanınki gibi perdeliydi. Fakat bu sıradan bir yarasa da değildi. Görüş için miğferin ön tarafına küçük bir aralık yapılmıştı. Kaspar zırhın içini görmeye çalıştı.</p>

  <p class="block_18">“Hiçbir şey göremiyorsun değil mi?” dedi McGoin. “Jerrold eline bir meşale alıp içine bakmaya çalışmıştı da neredeyse saçını yakıyordu.”</p>

  <p class="block_18">“Orada bir şey var. Cam veya kuvars. Kılıcın geçmesini engelleyen bir şey,” dedi Kenner.</p>

  <p class="block_18">Kaspar geri durdu. “İtiraf etmem gerekir ki bu gerçekten de eşsiz bir şey. Neden bunu ta Yıldızlimanı’na kadar taşıyacaksınız ki? Buralarda da karşılığında iyi para verecek birileri olmalı.”</p>

  <p class="block_18">“Kesinlikle büyülü bir şey bu,” dedi Flynn. “Buradaki büyücüler de hem sayı olarak çok az hem de çok fakir.” İki arkadaşına bakarak, “İlk başta alıcı bulmaya çalıştık,” dedi. “Ama kısa süre sonra buranın yoksul bir yer olduğunu anladık. Bulduklarımızı alıp eve dönebilirdik. Elimizdeki altınlar ve satın aldıklarımızla oldukça rahat birer yaşam da sürdürebilirdik.”</p>

  <p class="block_18">“Ama biz hırsız değiliz,” dedi Kenner. “Anlattığımız gibi ortaklarımız vardı ve bunların bazılarının da kendi aileleri. Hepsine kazancın küçük birer parçasını verebilirdik ama bu kaybettikleri eşleri veya babalarının yerini tutar mıydı?”</p>

  <p class="block_18">Kaspar yavaşça, “Buraya gelmenin bir risk olduğunu zaten biliyor olmalıydılar,” dedi.</p>

  <p class="block_18">“Evet ama benim de bir karım ve üç oğlum var,” dedi McGoin. “Kuzeyde ölecek olsam dostlarımın eve dönüp geride bıraktığım kadına ve oğullarıma bakacak ve geleceklerini sağlayacak kadar para vermelerini isterim.”</p>

  <p class="block_18">“Ne asil duygular bunlar,” dedi Kaspar arabadan aşağı atlarken. “Başka ne var?”</p>

  <p class="block_18">Flynn, Kaspar’a bir kılıç verdi. Zırh gibi o da siyahtı. Kabzaya elini koyduğunda kolunda hafif bir titreme başladı. “Hissettin mi?” dedi Flynn.</p>

  <p class="block_18">“Evet,” dedi Kaspar ve kılıcı geri verdi. Beklediğinden daha hafif bir kılıçtı bu, fakat sebep olduğu titreme onu huzursuz etmişti.</p>

  <p class="block_18">Flynn zırhın olduğu yere giderek, “Şimdi izle,” dedi. Yüzüğü bir kez daha çantasından çıkararak metale yaklaştırdı. O donuk parlaklığı göz alıcı bir hale gelmişti. “Bence zırhın sihirli olduğuna şüphe yok. Bu da onu kanıtlıyor.”</p>

  <p class="block_18">“Etkileyici,” dedi Kaspar. “Peki, tüm bunların benimle ne ilgisi var?”</p>

  <p class="block_18">“Fazladan birine daha ihtiyacımız var,” dedi Flynn. “Kuzeyden geliyor olman ve Krallık’a dönmek istemen bizim için bir artı. Bizimle Yılan Nehri Kenti’ne kadar gelecek akıllı bir kılıç ustası arıyoruz. Klan savaşlarının artık bittiğini umuyoruz.” Flynn, elini Kaspar’ın omzuna attı. “Ama söylediğim gibi, belki de tanrılar seni belli bir sebep için karşımıza çıkardı. O kadar yolu kendi isteğiyle gidecek bir adam, parayla tutacağımız tüm dövüşçülerden daha iyi olacaktır. Seni eşit ortak yapmaya da hazırız.”</p>

  <p class="block_18">Kenner karşı çıkacak gibi oldu, fakat hiçbir şey söylemedi. McGoin de kafasını sallıyordu.</p>

  <p class="block_18">“Çok cömertsiniz,” dedi Kaspar.</p>

  <p class="block_18">“Hayır,” dedi Flynn. “Teklifimizi kabul etmeden her şeyi bilmen gerekiyor. Arkadaşlarımızın hepsi biz bunu bulmadan önce ölmemişlerdi.” Arabayı işaret ediyordu. “Zırhın olduğu yeri gösteren köylü onu almak istemiyordu. Örtüsünü açtığı andan itibaren yanına bile yaklaşmak istememişti. Krallar gibi yaşamamızı sağlayacak kadar mal bulmuştuk biz de. Dört araba birden doldurduktan sonra güneye döndük.</p>

  <p class="block_18">“Senin de bahsettiğin Heslagnam’a vardığımızda yalnızca altı kişi kalmıştık. Araba sayımız da bire düşmüştü. Bir ülkeye yetecek kadar serveti yolda, arkamızda bırakmak zorunda kalmıştık.”</p>

  <p class="block_18">Bu duydukları Kaspar’ın hoşuna gitmemişti. “Öyleyse birileri sizin bu cesedi, zırhı ya da her neyse onu almanıza memnun olmamıştı.”</p>

  <p class="block_18">“Öyle görünüyor. Gün içinde bir köy ya da kasabada dinlenirken saldırıya uğramadık hiç. Ne oluyorsa geceleri, yolda yalnızken oluyordu.”</p>

  <p class="block_18">“Bir gece Fowler McLintoc öylece ölüverdi. Vücudunda hiçbir iz yoktu,” dedi Kenner.</p>

  <p class="block_18">“Bir akşam da Roy McNarry tuvalet için gitti ama bir daha geri dönmedi. Bütün bir gün boyunca onu aradık ama izine rastlayamadık,” diye ekledi McGoin.</p>

  <p class="block_18">Kaspar, dalgayla acıma arası kısa kahkahasıyla güldü. “Peki, neden o kahrolası şeyi bırakıp geriye kalanları almadınız?”</p>

  <p class="block_18">“İstediklerinin o şey olduğunu anladığımızda artık her şey için çok geçti. Üç arabayı zaten geride bırakmıştık. En iyi taşları ayırdık -şuradaki çuvalda duruyorlar- ve mücevherlerle diğer kıymetli parçaların çoğunu sakladık. Bir mağara bulduk, kaybetmemek için işaretledik ve her şeyi orada bıraktık. Yolda gelirken atları yemek alabilmek için sattık ve sonunda buraya geldik. Ama hemen her hafta aramızdan biri öldü.”</p>

  <p class="block_18">“Bu hikâyenizle beni yanınızda götürmeye ikna edemezsiniz.”</p>

  <p class="block_18">“Biliyorum. Ama sonunda elde edeceklerimizi düşünsene!” dedi Flynn. “Büyücüler bu şey için bir servet öder. Neden, biliyor musun?”</p>

  <p class="block_18">“Öğrenmek için can atıyorum,” dedi Kaspar duygusuzca.</p>

  <p class="block_18">Flynn, “Okumuş bir adamsın sen, belli,” dedi. “Kral Dili’ni bir asil gibi konuşabiliyorsun ama Olaskolusun.”</p>

  <p class="block_18">“Biraz okula gitmişliğim var,” dedi Kaspar.</p>

  <p class="block_18">“Gediksavaşı hikâyelerini bilir misin?”</p>

  <p class="block_18">“Yüz yıl kadar önce başka dünyalardan gelen bir ordunun sihirli bir gedikten Adalar Krallığı’na girdiğini ve burayı neredeyse tamamen işgal ettiğini biliyorum.”</p>

  <p class="block_18">“Dahası da var,” dedi Flynn. “Tarihe geçmeyen pek çok şey var. Büyükbabamdan -ki kendisi Sethanon savaşında yük taşıyarak görev almıştı- bir şeyler duymuştum. Ejderhalar ve kadim sihirle ilgili bir şeyler...”</p>

  <p class="block_18">“Lütfen büyükbabanın ocakbaşı masallarını bırak da sadede gel Flynn.”</p>

  <p class="block_18">“Ejderha Efendilerini duydun mu hiç?”</p>

  <p class="block_18">Kaspar, “Dürüst olmak gerekirse duydum diyemem,” dedi.</p>

  <p class="block_18">“Ejderha Efendileri eski bir savaşçı ırktır. İnsanlardan evvel bu dünyada onlar yaşıyordu. Elflerden bile önce buradaydılar. Güçlü sihirler yapabilen ejderha binicileri soyundan geliyorlardı. Kaos Savaşları sırasında tanrılar onları yok etti.”</p>

  <p class="block_18">“Bu ilahiyat, tarih değil ki,” dedi Kaspar.</p>

  <p class="block_18">“Belki, belki de değil,” dedi Flynn. “Fakat tapınaklar bunu bir ilke olarak öğretiyor. Metinlerde Ejderha Efendilerinin adı hiç geçmese de, efsaneler hâlâ biliniyor. Ama şuna bir baksana Kaspar! Bu antik tabutundan çıkmış bir Ejderha Efendisi değilse başka nedir bilemiyorum. Ama bahse girerim Yıldızlimanı’ndaki büyücüler bunu öğrenmek isteyecek ve bunun için epey para vermeye de razı geleceklerdir.”</p>

  <p class="block_18">Kaspar, “Yani bu şeyi kuzeye taşıyıp Vykor Limanı’ndan Yıldızlimanı’na kadar deniz üzerinden geçirmenize yardım edecek, sonra da sizinle beraber büyücülerden bunun karşılığında ödül isteyecek bir dördüncüye ihtiyacınız var, öyle mi?” dedi.</p>

  <p class="block_18">“Evet,” dedi Flynn.</p>

  <p class="block_18">“Çıldırmışsınız,” dedi Kaspar. “Asıl bunu mağaraya saklayıp diğer hazineleri yanınızda getirmeliydiniz.”</p>

  <p class="block_18">Kenner, McGoin ve Flynn birbirlerine baktı. En sonunda Kenner sessizce, “Denedik ama yapamadık,” dedi.</p>

  <p class="block_18">“Ne demek yapamadık?”</p>

  <p class="block_18">“Söylediğin şeyi yapmaya çalıştık, fakat mağarayı kapattıktan sonra daha yarım kilometre bile gitmemiştik ki geri dönmek zorunda kaldık. İşte o zaman bütün altın ve diğer malları orada bırakıp bunu aldık yanımıza.”</p>

  <p class="block_18">“Delisiniz,” dedi Kaspar. “Bir at ve Krallık’a geçebilme ücreti karşılığında sizinle gelirim ama sonrasında yanınızda olacağıma söz veremem. Hayır demek için bana pek çok neden verdiniz.” Bir süre durdu. “Aslında ben hemen şimdi hayır diyeceğim size. Böylece beladan da uzak durmuş olurum.”</p>

  <p class="block_18">Flynn omuzlarını kaldırdı. “Pekâlâ. Gitmeyi dene bakalım.”</p>

  <p class="block_18">Kaspar elinde kılıcıyla arabadan aşağı atladı. “Ne demek istiyorsun?”</p>

  <p class="block_18">“Seni durdurmayacağız,” dedi Flynn. “Demek istediğim bu değildi.”</p>

  <p class="block_18">Kaspar üç adamın çevresinde döndü. Deponun kapısına geldiğinde, “Size iyi şanslar beyler,” dedi. “Umarım bir gün Krallık tavernalarında karşılıklı kadeh kaldırırız. Gerçi bunun pek muhtemel olduğunu sanmıyorum ya. Bu grup çok uğursuz bir işe kalkışıyor ve ben de buna bulaşmak istemiyorum, teşekkür ederim.”</p>

  <p class="block_18">Döndü, iterek kapıyı açtı ve dışarı adımını atmaya çalıştı.</p>

  <p class="block_18">Adım atamıyordu.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_20" id="calibre_pb_13">&nbsp;</p>
</body>
</html>
