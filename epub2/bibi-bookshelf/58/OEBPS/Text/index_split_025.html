<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-18-<br class="calibre8" /></span><span class="text_1">YÜZLEŞME</span></p>

  <p class="block_23">&nbsp;</p>

  <p class="block_24">Kaspar kımıldamadan duruyordu.</p>

  <p class="block_24">Durumun vahametinin farkındaydı. Aradığı adamı bulmuştu, fakat yanlış bir şey söyler veya yaparsa anında ölebilirdi.</p>

  <p class="block_24">Buz gibi bir öldürme arzusuyla bakan bir çift soluk mavi göz vardı Kaspar'ın karşısında. Tal Hawkins'in dudaklarındaki gülümseme, eğlendiğinden değildi. Yemek yiyenler elinde tuttuğu kılıcı görmüş, pek çoğu masalarından korkuyla kalkmaya başlamıştı.</p>

  <p class="block_24">"Oturun ve sakin olun efendiler, hanımlar ve beyler. Bu yalnızca yemeğin hesabıyla ilgili ufak bir yanlış anlaşılma," dedi Tal. Kılıcıyla Amafi ve Kaspar'a mutfak kapısını işaret etti. "Şöyle buyurun beyler." Daha kısık bir ses tonuyla, "Söylediğimi yapmazsanız daha hareket bile edemeden sizi öldürebileceğimi biliyorsunuz," diye ekledi.</p>

  <p class="block_24">Kaspar mutfağa dönerken, "Amafi, lütfen aptalca bir şey yapayım deme. Bir zamanlar olduğun gibi çevik değilsin," dedi.</p>

  <p class="block_24">"Peki efendim," dedi Amafi. "Acı olsa da bu gerçeğin ben de farkındayım."</p>

  <p class="block_24">Mutfağa girdiklerinde Tal Hawkins iki adama köşedeki masayı işaret etti. "Kılıç ve bıçaklarınızı yavaşça çıkarın. Buna çizmendeki iki bıçakla kemerindeki tokanın arkasına sıkıştırdığın bıçak da dahil Amafi. Hepsini masanın üzerine bırakın."</p>

  <p class="block_24">İkisi de kendilerine söylenileni yaptı.</p>

  <p class="block_24">"Pek çok olağanüstü şey gördüm Kaspar," dedi Tal. "Fakat itiraf etmeliyim ki Magary'nin gelip Amafi'nin burada yemek yediğini söylemesi, odaya girdiğimdeyse yanında seni görmem, sahiden de karşılaştığım en ilginç şey oldu. Nasıl geri döndün? Ve benim mekânıma girecek kadar pişkin olmayı nasıl başarıyorsun?"</p>

  <p class="block_24">"Aslında," dedi Kaspar, "Senin bir hancı olduğunu bilmiyordum bile."</p>

  <p class="block_24">"Burası bir han değil, restoran. Lucien ve karısı, Salador'da benim hizmetkârlığımı yapmıştı. Savaş bittiğinde onları çağırttım ve eşimle beraber bu işi kurdum." Kaspar'ın daha önce gördüğü sessiz kadın garsonu gösteriyordu. Kadın, elinde uzun bir bıçakla köşede duruyordu. "Senin kim olduğunu biliyor Kaspar. İzin versem büyük bir zevkle öldürür seni. Bunu yapmamam için bir neden gösterebilir misin bana?"</p>

  <p class="block_24">"Çünkü sana anlatacak çok uzun ve çok ilginç bir hikâyem var."</p>

  <p class="block_24">"Senin anlatacaklarını neden dinleyeyim ki? Neden polisi çağırıp ikinizi de yaka paça kaleye attırmayayım ve kararı Dük Rodoski'ye bırakmayayım? Tabii bundan da öte Çamurcunun sizin hayatta kalmanıza da ikna olması gerekir."</p>

  <p class="block_24">Kaspar, "Sana özel olarak bir şey söylemem gerekiyor," dedi. Ellerini arkasına koydu. "Söz veriyorum bu mutfaktaki kimseye zarar vermeye kalkmayacağım. Anlatacaklarımı dinlediğinde neden başka kimsenin bunu öğrenmemesi gerektiğini de anlayacaksın zaten."</p>

  <p class="block_24">"Lucien," dedi Tal aşçıya bakarak.</p>

  <p class="block_24">"Evet?"</p>

  <p class="block_24">"Şu kılıçlardan birini alıp ucunu eski düke doğrult," dedi Tal. "Bir şey yapacak olursa kendisini kılıçtan geçir."</p>

  <p class="block_24">Lucien sırıtarak kılıçlardan birini aldı. "Peki Tal."</p>

  <p class="block_24">Kaspar eğildi ve düşmanının kulağına sessizce, "Gölgeler Meclisi'ne bir şey götürmem gerek," dedi.</p>

  <p class="block_24">Bir zamanlar Gümüş Şahinin Pençesi olarak bilinen son Orosinili Talwin Hawkins, uzunca bir süre hiç kımıldamadan durdu, sonra kılıcını indirdi. Amafi'ye dönerek, "Şuraya otur ve kımıldama," dedi.</p>

  <p class="block_24">"Peki Haşmetlim," dedi eski uşağı.</p>

  <p class="block_24">Tal karısına dönerek, "Her şeyi sonra açıklayacağım," dedi.</p>

  <p class="block_24">Kadın hiç mutlu görünmüyordu, fakat kafasını sallayarak elindeki bıçağı indirdi.</p>

  <p class="block_24">Daha sonra Tal diğerlerine dönerek, "İşinizin başına dönün. İçeride kalan müşteri varsa birilerinin onlarla ilgilenmesi gerekecek," dedi.</p>

  <p class="block_24">Lucien, Magary ve Çamurcun işlerinin başına geri döndü ve mutfakta yine bir hareketlenme başladı.</p>

  <p class="block_24">"Arka tarafta yalnız konuşabileceğimiz bir oda var," dedi Tal.</p>

  <p class="block_24">"Bir iyilik isteyeceğim."</p>

  <p class="block_24">"Sen mi benden iyilik istiyorsun?" Tal şaşkınlıkla Kaspar'a bakıyordu.</p>

  <p class="block_24">"Lütfen. Yemeğimi böldünüz. Sorun olmazsa ben yemeğimi yerken konuşalım. Bu benim yediğim en güzel yemek."</p>

  <p class="block_24">Tal bir süre için şaşkınlıkla kalakaldı, sonra kafasını sallayarak gülmeye başladı. "İmkânsızın olasılıksızı. Pekâlâ." Magary'e seslenerek, "Acaba bu... beyefendinin yemeğinin geri kalanını arka odaya getirebilir misin? Şarap için de iki kadeh getir lütfen," dedi.</p>

  <p class="block_24">Kılıcını hâlâ Kaspar'a doğru tutan Tal, mutfağın arka tarafındaki kapıdan geçmesini işaret etti. Arkadaki odada bir masa ve etrafında sekiz sandalye vardı. "Çalışanlar burada yemek yer," dedi Tal.</p>

  <p class="block_24">Kaspar kafasını salladı. Bir sandalye çekip oturdu. Tal ayakta duruyordu. Magary şarap ve iki kadehle kapıda belirdi. Tal, şarabı Kaspar'ın koyacağını ifade etti ve öyle de oldu.</p>

  <p class="block_24">"Bifteği birkaç dakikaya getiririm Tal," dedi Magary.</p>

  <p class="block_24">Tal kafasını salladı. "Kapıyı kapat lütfen."</p>

  <p class="block_24">Kaspar büyük bir yudum aldı. "Başlamadan önce mekânının beni gerçekten çok şaşırttığını belirtmeliyim genç Hawkins. Yeteneklerin beni sürekli hayrete düşürüyor. Yemek ve şarap seçiminiz eşsiz."</p>

  <p class="block_24">"Uzun bir süredir güzel yemek yemiyorsun sanırım?"</p>

  <p class="block_24">Kaspar güldü. "Bildiğinden de uzun bir zamandır hem de. Fakat kaledeki yemeklere kıyasla bile bu yemekler sahiden muhteşem. Bilsem seni ajan olarak harcamazdım. Doğu Krallıklarındaki en pahalı aşçı sen olurdun."</p>

  <p class="block_24">"Övgülerin büyük kısmını Lucien hak ediyor. Birlikte güzel çalışıyoruz, fakat kendisi gerçekten de öngörülü bir insan. Şimdi lütfen başlayalım." Tal oturdu, fakat kılıcı hâlâ Kaspar'a dönüktü.</p>

  <p class="block_24">"Sana anlatacağım hikâye çok uzun. Bölünmemesi için bir sonraki tabağı beklesek nasıl olur? Yalnızca birkaç kişiye anlatabileceğimiz bir şey bu."</p>

  <p class="block_24">"İstediğin şey bunu gösteriyor zaten."</p>

  <p class="block_24">Birkaç dakika sonra Magary elinde, üzerinde buharı tüten et suyunda biftek ve baharatlı sebze tabağıyla içeri girdi. Odadan çıktıktan sonra Kaspar yemeğin tadına baktı. "Her yemeğinle bir öncekini geçiyorsun Talwin."</p>

  <p class="block_24">"Yeteri kadar yaşayabilirsen yemek yapmanın o kayalıklardan kurtulmama nasıl yardımcı olduğunu anlatmamı unutturma bana Kaspar."</p>

  <p class="block_24">"Ümitsizlik Hisarı'ndan mı?"</p>

  <p class="block_24">"Evet. Sanırım hikâyemi oldukça eğlenceli bulursun."</p>

  <p class="block_24">"Keşke aynı şeyi ben de kendi hikâyem için söyleyebilsem. Sürgünün ilk günlerini geçeceğim. Sadece benim için çok eğiticiydi. Simarah denilen küçük şehirle başlayayım. Orada Vykor Limanı'ndan gelen Flynn, Kenner ve McGoin adında üç tüccarla karşılaştım."</p>

  <p class="block_24">Kaspar hikâyesini anlatmaya başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Gece yavaş geçiyordu. Son konuk da gittiğinde, Çamurcun kapıyı çaldı ve kocasıyla halkını yok eden adamın hâlâ konuşup konuşmadıklarına baktı. Tal ayağa kalkarak hemen kadının yanına gitti. Sırtını Kaspar'a dönmüş, kılıcı da uzanabileceği kadar yakın bir yere bırakmıştı. Dolayısıyla Çamurcun, bu gece kan dökülmeyeceğini anlayabiliyordu.</p>

  <p class="block_24">Tal, tüm gece orada olabileceğini söyleyince kadın Amafi'nin olduğu yere gidip, "Kocam kaldığın hana gitmeni söyledi. Onlara katılman gerektiğinde efendin haber gönderecekmiş," dedi. Adam ayağa kalkarken Çamurcun, "Kocam da Kaspar da şehri terk etmemeni söyledi," diye ekledi.</p>

  <p class="block_24">Amafi omuzlarını kaldırdı. "Bir senedir buradan gitmeye çalışıyorum. Burada kalmak kaderim herhalde." Genç kadına eğilip selam vererek restorandan çıktı.</p>

  <p class="block_24">Çamurcun uzunca bir süre mutfak kapısına baktı. Odaya tekrar girmeyi düşündü, fakat sonra bundan vazgeçti. Dünyasını mahveden adamla onu ve oğlunu kölelikten kurtaran adamın daha uzun bir süre orada olacaklarını fark etmişti. Sonunda döndü ve üst kata yatmaya gitti.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Sabah Lucien, Magary ve Çamurcun mutfağa girdiğinde, Kaspar ve Tal hâlâ masada oturuyordu. Tal biraz kahve yapmış, iki adam karşılıklı birkaç bardak içmişlerdi.</p>

  <p class="block_24">Diğerleri içeri girdiğinde Tal, "Hepinize söylemem gereken bir şey var," dedi. Karısını yanına çağırarak kolunu beline sardı. "Herkesten öte Çamurcun, bu adamın akla hayale sığmayan korkunç şeylerin mimarı olduğunu biliyor."</p>

  <p class="block_24">Kaspar donuk bir biçimde durmuş yüzünden hiçbir şey okunmuyordu.</p>

  <p class="block_24">"Onu işlediği suçlar için bir kez affettim." Tal karısına baktı. "Fakat senden aynısını yapmanı istemeyeceğim Çamurcun. Ben eğitim alıp genç bir asilzade hayatı sürerken sen aşağılandın. Senden yalnızca müsamaha ve anlayış bekliyorum. Bu adamın bir süre daha yaşaması gerekiyor."</p>

  <p class="block_24">Bu söz karşısında Kaspar gülümsedi. "Umarım uzunca bir süre olur."</p>

  <p class="block_24">"Bu benim elimde olan bir şey değil. Şu an bir kaçağa yardım ediyorum ve bu hiç hoşuma gitmiyor, fakat başka bir çarem yok. Şehir Devriyesi seni görür, haberi Rodoski'ye ulaştırırsa, seni idam sehpasından kurtarmak için Dük'ün bana karşı duyduğu minnet duygusundan faydalanmam gerekir." Biraz durdu, sonra konuşmaya devam etti. "Konuştuklarımızı yalnızca birkaç kişi bilebilir. Sevdiğim kadından bir sır saklamak zorundayım," dedi karısına bakarak. "Kendisi asla boy ölçüşemeyeceğim bir asaletle bu hakarete göz yumuyor."</p>

  <p class="block_27">Çamurcun hafifçe gülümserken, Kaspar kadının güzelliğini fark etti. <i class="calibre10">Tanrılar aşkına, nasıl bir adamdım da sırf saçma siyasi hırslarım uğruna onunki gibi bir hayatı mahvettim</i> diye geçirdi içinden.</p>

  <p class="block_24">Kaspar ayağa kalkarak Tal'in genç karısına selam verdi. "Hanımefendi," dedi. "Sözlerim asla sizlerde açtığım yaraları kapayamaz. Beni affetmeni beklemiyorum. Yalnızca sana ve halkına yaptıklarımdan nasıl derin bir pişmanlık duyduğumu ve hareketlerim yüzünden sonsuz bir utanç içinde olduğumu bilmeni isterim."</p>

  <p class="block_24">Mavi Kanatlı Çamurcun Gözü sessizce konuştu. "Ben hayattayım. Sağlıklı bir oğlum ve beni seven bir kocam var. Son bir senedir güzel bir hayatım var."</p>

  <p class="block_24">Kadının bu sessiz asaleti karşısında, Kaspar gözlerinin yaşardığını hissetti. "Çok şey borçlu olduğum bir başka kadını hatırlattın bana. Gelecekte o ve diğerlerinin acı çekmemesi için elimden geleni yapacağım."</p>

  <p class="block_24">Çamurcun hafifçe kafasını eğdi.</p>

  <p class="block_24">Tal, "Önümüzdeki birkaç gün boyunca Kaspar'la yapacağımız çok şey var. Fakat önce hazırlamamız gereken bir kahvaltı ve öğle yemeği menüsü var. Lucien, bugün ne yapıyoruz?" dedi.</p>

  <p class="block_24">Lucien sırıtarak pazardan almaları gereken malzemelerden, o gün hangi yemeklerin müşterileri çekebileceğinden konuşmaya başladı. Kaspar, mutfağın normal ritmine girmesini bekledikten sonra Tal'i bir köşeye çekti. "Bu insanlara ulaşma yetkin var sanırım, değil mi?"</p>

  <p class="block_24">Kimlerden bahsettiğini sormasına gerek yoktu. "Söylediğim gibi, artık onlara hizmet etmiyorum. Birileriyle konuşmam gerektiğini söyleyebilirim, fakat bu ne kadar zaman alır..." Omuzlarını kaldırdı.</p>

  <p class="block_24">Kaspar bir an için sessiz kaldı. "Talia'ya hayatta olduğum haberini gönderebilir misin?"</p>

  <p class="block_24">Tal kafasını salladı. "Evet. Fakat artık iktidar sahiplerinin arasında eskisi kadar çok durmuyorum." Kafasıyla mutfağı işaret etti. "Bu hayatı çok daha eğlenceli buluyorum. Büyükbabam bunun neden bu kadar cazip olduğunu anlamakta güçlük çekerdi herhalde. Benim halkımın yemekleri..." Bir an gözleri daldı.</p>

  <p class="block_24">Kaspar hiçbir şey söylemedi.</p>

  <p class="block_24">Tal, anlık dalgınlığından kurtulmuştu. "Eminim seni görmek isteyecektir, fakat bu biraz zor olabilir. Kocasının seni astırmaması için bir yol bulana dek göze görünmesen iyi olur. Farklı göründüğün için bu o kadar da zor olmasa gerek. Magary Amafi'yi tanımamış olsa dün gece burada rahatlıkla yemeğini yiyebilir, sonra da çıkıp gidebilirdin.</p>

  <p class="block_24">"Ne olursa olsun, konuşmak istediğini söylediğin kişiler aksini ifade etmediği sürece amacımız ortak." Dalmıştı. Ardından açıkça, "Bir süre müttefik olabiliriz ve buna katlanabilirim, fakat sakın yanlış anlama Kaspar," dedi. "Seni affetsem de emrini verdiğin şeyi asla unutmayacağım ve ölene dek seni bu yüzden aşağılık biri olarak göreceğim." Durdu. "Senin hizmetinde yaptığım şeyler yüzünden kendime de aynı gözle bakacağım."</p>

  <p class="block_24">Kaspar kafasını salladı. "Svetlana mı?"</p>

  <p class="block_24">Tal ona baktı. "Onun cinayetini düşünmeden geçirebildiğim tek gecem yok."</p>

  <p class="block_24">Kaspar iç geçirdi. Elini yavaşça Tal'in omzuna koydu. "Kimileri, başkalarında nefret ettiğimiz şeyleri bize yaptırarak tanrıların acı mizah anlayışını bize gösterdiğini söyler."</p>

  <p class="block_24">Tal tekrar kafasını salladı. "Hanına dön ve sessizce bekle. Görünmemeye çalış. Birileri benimle iletişime geçer geçmez sana haber yollayacağım."</p>

  <p class="block_24">"Bunun senin için zor olduğunu biliyorum," dedi Kaspar. "Fakat ortak bir amacımız var diyorsam lütfen inan bana. Çünkü anlattıklarım, gördüklerimi ifade etmeye yetmiyor bile."</p>

  <p class="block_24">"Anlıyorum. Amafi'yi de kimsenin görmediğinden emin ol."</p>

  <p class="block_24">"Pekâlâ. İyi günler."</p>

  <p class="block_24">Tal kafasını sallamakla yetindi.</p>

  <p class="block_24">Kaspar mekândan çıkarak hızla hana döndü. Ortak odadan geçerek kendi odasına geçti. Amafi'nin ortadan kaybolmuş olabileceği düşüncesindeydi. Fakat yaşlı suikastçıyı yatağında uyurken buldu. Kaspar kapıyı kapatır kapatmaz uyandı. "Haşmetlim, bir gün daha yaşayabilecek miyiz?"</p>

  <p class="block_24">"Bir gün daha yaşayacağız." Köşede hareketsiz duran Talnoy'a bakan Kaspar, kaç günleri kaldığını merak ediyordu. Sonra tekrar Amafi'ye dönerek, "Daha büyük bir odaya ihtiyacımız var," dedi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Günler geçiyor, Kaspar sabırla bekliyordu. Derken bir haftalık sessizliğin ardından, Tal'den haber getiren bir ulak geldi. Notta yalnızca <i class="calibre9">yemeğe gel</i> yazıyordu. Kaspar Amafi'ye, "Sanırım bir şeyler oldu, Bu gece Nehir Evi'nde yemek yiyoruz," dedi.</p>

  <p class="block_24">Günün geri kalanı, Kaspar için çok yavaş geçti, çünkü bu işi sonuna kadar götürmek için ne yapılması gerekiyorsa onu yapmak için sabırsızlanıyordu. Boyutlarca uzakta olan fakat her gölgenin ardında pusuya yatan korkuyu her gün anımsatan Talnoy, köşede duruyordu. Denizdeki gedik ve onun içinden çıkmaya çalışan korkunç yaratık, ona Kalkin'in uyarısını anımsatıyordu: Talnoy öbür dünya için bir fener gibiydi ve varlığı, bir Dasati istilası ihtimalini her geçen gün on kat artırıyordu.</p>

  <p class="block_24">Sonunda akşamüstü olmuş, Kaspar ve Amafi yemek için giyinmişlerdi. Araba kiralamak yerine, Nehir Evine yürüyerek gittiler. Tal'in de dediği gibi, dikkatleri üzerlerine çekmemek için ne kadar az hareket ederlerse o kadar iyiydi.</p>

  <p class="block_24">Yolu neredeyse yarılamışlardı ki, Amafi duraksadı. "Haşmetlim, takip ediliyoruz."</p>

  <p class="block_24">"Kaç kişi?"</p>

  <p class="block_24">"En az iki."</p>

  <p class="block_24">"Dük'ün ajanları mı?"</p>

  <p class="block_24">"Sanmıyorum. Bu adamlar avcı. Bir sonraki köşeden sağa dönün ve bana yakın durun."</p>

  <p class="block_24">Köşeyi döner dönmez Amafi Kaspar'ı kolundan tutup bir kapı aralığına soktu. Onlar gölgede beklerken, iki adam önlerinden geçip gitti. İkisinin de üzerinde kalın, koyu gri pelerinler ve yüzlerini saklayan kenarları sarkık şapkalar vardı. Amafi ve Kaspar'ın az önce başka bir köşeden döndüklerini fark etmeyen ikili, hızla yollarına devam ediyordu.</p>

  <p class="block_24">"Takip edelim mi Haşmetlim?"</p>

  <p class="block_24">"Hayır," dedi Kaspar. "Bela çıkarmayalım. Zaten bela bizi arıyor." Aralıktan çıktı. "Hadi, bu taraftan."</p>

  <p class="block_24">Tekrar yollarına geri döndüler. Az sonra Nehir Evi'ne varmışlardı. İçeri girdiklerinde doğrudan üst katta, evin arka tarafındaki bir odaya alındılar. Tal, karısı ve Kaspar'ın daha önce bir kere daha görmüş olduğu beyaz saçlı bir büyücü, odada onları bekliyordu.</p>

  <p class="block_24">Tal, selam niteliğinde kafasını salladı. "Kaspar, sanırım Magnus'u hatırlayacaksın."</p>

  <p class="block_24">"Nasıl unutabilirim?"</p>

  <p class="block_24">Büyücü keyifsiz bir sesle, "Görüyorum ki göçebelerden kurtulmuşsun," dedi.</p>

  <p class="block_24">"Başka şeyleri de aştım. Tal neler anlattı?"</p>

  <p class="block_24">"Burada tekrarlanmaması gereken şeyler." Tal'e dönen Magnus, "Döneceğiz," dedi. Ardından Amafi'ye dönerek, "Burada Tal'le kal," dedi.</p>

  <p class="block_24">Magnus öne doğru bir adım attı ve elini Kaspar'ın omzuna koydu. Kaspar bir titreme hissetti, bir grilik gördü ve kendini birden başka bir yerde buldu. Öğle vaktiydi.</p>

  <p class="block_24">Etrafına bakınırken, ağaçlardan gelen kuş seslerini duyabiliyordu. Önündeki sakin vadide, büyük bir konak duruyordu. Kaspar, tanımlayamadığı pek çok yaratıkla beraber insanların da konağın etrafında dolandığını gördü. Ancak bu zamana kadar öyle şeyler görmüştü ki, artık hiçbir şey ona uzunca bir süre tuhaf gelmiyordu.</p>

  <p class="block_24">"Neredeyiz?"</p>

  <p class="block_24">"Acı Deniz'deki bir adada, babamın evindeyiz."</p>

  <p class="block_24">"Baban, bir sene önce Tal'i hayatımı bağışlaması konusunda ikna eden kısa boylu, içten beyefendiydi değil mi?"</p>

  <p class="block_24">Uzun boylu büyücü, bu duydukları karşısında gülümsedi, "Evet, o benim babamdı. Hadi, dönüp Tal'in şifreli mesajını anlamamı bekliyor. Hikâyeyi ona kendin anlatsan daha iyi olur."</p>

  <p class="block_24">Magnus, hoş bir bahçeyle çevrili dikdörtgen bir binadan geçerek Kaspar'ı konağa çıkarttı. Eski Olasko Dükü'nü uzun bir koridordan geçirdi ve oldukça geniş bir odaya vardılar, İçeride bir masa, geniş bir kitap koleksiyonu, raflarda ve sepetlerin içinde düzenli bir biçimde kıvrılmış, açıkta duran parşömenler ve yerde bir köşeye yığılmış başka kâğıtlar vardı. Siyah cüppeli kısa boylu sakallı bir adam, masada oturuyordu. Elindeki parşömeni okurken, alnı kırışıyordu.</p>

  <p class="block_24">Kafasını kaldırdığında biraz şaşırmış gibi gözüktü. "Magnus, senin... Olaskolu Kaspar'la dönmeni beklemiyordum. İsimde yanılmıyorum değil mi?"</p>

  <p class="block_24">"Yanılmıyorsun Baba," dedi Magnus. "Tal Hawkins Meclis üyelerinden biriyle konuşması gerektiğini iletti. Cevap verdiğimdeyse bana tuhaf ve korkunç bir hikâye anlattı. Hikâyeyi bu adamın anlatması daha iyi olur."</p>

  <p class="block_24">"Ben Pug ve burası benim evim," dedi kısa boylu adam. "Daha önce doğru düzgün tanıştırıldığımızı sanmıyorum," diye ekledi ilgisizce.</p>

  <p class="block_24">Kaspar güldü. "Sanırım ikimizin de ilgisi başka yönlerdeydi."</p>

  <p class="block_24">"Oğlumun teşrifat kurallarını bozup iznim olmadan seni buraya davet etmesine sebep olan o korkunç hikâye nedir?" Oğluna sorgular gibi bakıyordu.</p>

  <p class="block_24">"Baba, anlattıkları doğruysa durum çok önemli."</p>

  <p class="block_24">Pug, "Pekâlâ. Hım... Artık sana 'Ekselansları' diyemem, değil mi?" dedi.</p>

  <p class="block_24">"Kaspar kâfi," masanın karşı tarafındaki sandalyeye oturdu.</p>

  <p class="block_24">Pug, üzerinde çalıştığı parşömeni ittirdi. "Bugün ortaya çıkman biraz tesadüf oldu. Dostun Leso Varen'in kalede geride bıraktığı bir şeyi anlamaya çalışıyordum ben de."</p>

  <p class="block_24">Kaspar güldü. "Geçen sene yaşadıklarımdan <i class="calibre9">dost</i> kelimesinin doğru olacağını pek sanmıyorum. Sanırım ona <i class="calibre9">çıkarcı asalak</i> desek daha doğru olur."</p>

  <p class="block_24">Pug iç geçirdi. "Keşke hayatta olsa diyeceğim neredeyse. Ona sormaktan büyük zevk alacağım o kadar çok soru var ki!"</p>

  <p class="block_24">"Hayatta zaten."</p>

  <p class="block_24">Pug oturduğu yerde doğruldu. "Emin misin?"</p>

  <p class="block_24">Kaspar'ın aklı karışmış gibiydi. "Cesedini görmedim ama önemli bir kaynaktan öğrendiğime göre başka bir yerde fakat hayatta. Bana bunu anlatan kişi onun bir hamamböceği gibi olduğunu söyledi. Bütün gün üzerine bassak da asla ölmezmiş."</p>

  <p class="block_24">Pug güldü. "Onunla doğrudan ve dolaylı yollardan defalarca karşılaştım. O yüzden bunun duyduğum en doğru ifadelerden biri olduğunu söyleyebilirim. Fakat kararsızım. Sana hayatta olduğunu kim söyledi?"</p>

  <p class="block_24">"Sanırım adı Arch-Indar'dı."</p>

  <p class="block_24">Pug, yüzünde açıkça görülebilen bir şaşkınlık ifadesiyle arkasına yaslandı. "O bir tanrı."</p>

  <p class="block_24">"Ve ölü bir tanrı," dedi Magnus.</p>

  <p class="block_24">"Aslında yalnızca bir tanrının anısı olduğu söylenmişti bana."</p>

  <p class="block_24">"Kim söyledi bunu?"</p>

  <p class="block_24">"Tanrılar Çadırı'nın altındaki Cennet Sütunları'nın aşağısında kalan dağlarda yaşayan bir Koruyucu. Kalkin'le konuşmam için beni Çadır'a göndermeden önce anlattı bana bunu."</p>

  <p class="block_24">Pug, "Kalkin'le mi konuştun?" dedi.</p>

  <p class="block_24">"Banath, evet," dedi Kaspar. "Arch-Indar beni Koruyuculara yönlendirdi, onlar da Kalkin'e. Sizi bulmam gerektiğini söyleyen de oydu."</p>

  <p class="block_24">Pug arkasına yaslanarak Magnus'a, "Annene haber ver ve Nakor'u çağır. Sanırım onlar da bu hikâyeyi dinlemek isteyecek," dedi.</p>

  <p class="block_24">Oğlu odadan çıkınca Pug, "Bu konuşmanın medeni ve keyifli olmasını isterim Kaspar, fakat bir şeyi de vurgulamak isterim," dedi.</p>

  <p class="block_24">"Nedir o?"</p>

  <p class="block_24">"Eğer hikâyen oğlumun dediği kadar önemli değilse bunun bazı sonuçları olacaktır."</p>

  <p class="block_24">Kaspar hiçbir şey söylemedi.</p>

  <p class="block_24">Pug, "Artık Leso Varen'in maşası olmadığına inanmak istiyorum, fakat bu isteğimin insanlarımın güvenliğiyle pek bir ilgisi yok. Hikâyen bittiğinde beni hâlâ ikna edememişsen işin biter. Bu adadan canlı ayrılamazsın. Anlaşıldı mı?" dedi.</p>

  <p class="block_24">"Anlaşıldı." Kaspar bir dakika kadar sessiz kaldıktan sonra, "Zahmet olmazsa, tam da bu... yolculuğa çıkmadan önce yemek yemek üzereydim," diye söze girdi.</p>

  <p class="block_24">Pug gülümsedi. "Sanırım biraz yemek ayarlayabiliriz.</p>

  <p class="block_24">Kaspar arkasına yaslandı. Yemek yeme olasılığı hoşuna gitse de şayet bu son yemeğiyse, Nehir Evi'nde yemeyi tercih ederdi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_25">&nbsp;</p>
</body>
</html>
