<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_29"><span class="text_2">-17-<br class="calibre12" /></span><span class="text_1">YUVA</span></p>

  <p class="block_23">&nbsp;</p>

  <p class="block_24">Gözcü bağırdı.</p>

  <p class="block_24">"Kara göründü!" Kaspar ve Kaptan Berganda kıç güvertesinde duruyordu.</p>

  <p class="block_24">"Tam dediğin vakitte, tam söylediğin yerdeyiz," dedi Kaptan.</p>

  <p class="block_24">"Talimatları çok yüksek bir kaynaktan aldım," dedi Kaspar olabildiğince eğlenmeye çalışarak. O tuhaf deniz yaratığını gördüğünden beri, Kalkin’in iki uyarısında haklı olduğunu anlamıştı: Talnoy bu gedikler için adeta bir mıknatıs gibiydi ve diğer taraftakiler bu dünyanın hâkimiyetini hızla ele geçirebilirlerdi. Başka ne olursa olsun, bu konuda bir şeyler yapabilecek durumda olan kişileri uyarması gerekiyordu. Ölümü anlamına gelse bile, Gölgeler Meclisi’ni bulması gerekiyordu.</p>

  <p class="block_24">Tabiatı gereği başkalarını düşünen biri olmayan Kaspar, o yaratıkların Midkemia’yı istila etmesi halinde, kimsenin hayatta kalamayacağını anlamıştı: Ne kadar asil olsalar da, nerede saklansalar da veya silah kullanmada ne kadar usta olsalar da. Nihayetin de ya savaş sırasında ya da o kalpsiz şeylerin eğlencesi olarak herkes katledilecekti. Dolayısıyla kendi yaşamını, bir avuç kadar olsalar da önem verdiği diğer insanların yaşamları karşısında daha az önemli görüyordu. Bu kadar az insanı önemsemesi ne kadar da tuhaftı: Kız kardeşi Natalia, Jojanna ve oğlu Jorgen ve tüm bunlara sebep olan bu uğursuz yolculukta can veren adamların aileleri. Yine de onlar olmasa bile, öylece durup doğduğu dünyanın yok oluşunu izlemek ona imkânsız gelirdi.</p>

  <p class="block_24">Kaspar gözcüye seslendi. "Ne görüyorsun?"</p>

  <p class="block_24">"Adalar! Görünüşe bakılırsa yüzlerce ada var!"</p>

  <p class="block_24">"Kuzeybatıdan kuzeye dön Kaptan. Böylece doğrudan eve varmış oluruz," dedi Kaspar.</p>

  <p class="block_24">Tüm gün gittiler. Ertesi günün şafağında, kıyıya yakın bir noktada limandan limana taşıma işi yapılıyordu. Kaspar karaya çıkıp Talwin Hawkins'i bulmak için bir plan hazırlamıştı bile. Opardum'daki suçlularla vakit geçirmişliği yoktu, fakat Olasko'nun yeni efendisi olduğunu tahmin ettiği adama nasıl ulaşabileceğine dair bazı düşünceleri olabilecek kadar çok suçlu asmış, işkence altındakilerin itiraflarını dinlemiş ve Şehir Devriyesi'nin raporlarını okumuştu.</p>

  <p class="block_24">Öğlen olduğunda, kalenin arkasındaki dik kayalıklara karşı yükselen Opardum şehrini görebiliyorlardı. "Etkileyici," dedi Kaptan Berganda. "Söylesene Kaspar. Buradan benim şehrime kaç gemi gidiyor?"</p>

  <p class="block_24">Kaspar sırıtarak, "Hiç," dedi.</p>

  <p class="block_24">Berganda kısık gözlerini Kaspar'a dikti. "Çocuklara yaya kaldığımızı söylemeden ve çocuklar seni bu yüzden, geminin sahibi falan dinlemeksizin güverteden atmadan, bana bizi eve göndermek için bir planın olduğunu söyleyeceksin, değil mi?"</p>

  <p class="block_24">"Evet," dedi Kaspar hızla yaklaşan şehirden gözlerini ayırmadan. "Gemi sizde kalsın. Sulth'a döndüğünüzde yeniden satarsınız. Benim sadece eve dönmem gerekiyordu. Buna değdi."</p>

  <p class="block_24">"Pekâlâ," dedi Berganda gülerek. "Sen gördüğüm en düzgün adamsın ve seninle çalışmaktan gurur duyuyorum." Kaspar'ın elini sıktı. "Bana verdiğin altınla nadir bulunan şeylerden alıp memlekete döndüğümde bunları satacağım. Kimbilir? Bundan yeterince kazanç sağlarsam belki kayınbiraderim araba işini satar ve benimle çalışır."</p>

  <p class="block_24">Kaspar güldü. "Sana bir tavsiye vereyim. Queg dili konuşabilen birini işe al. Çünkü burada konuşulan dillerden sizinkine en yakın olan o. Ayrıca buranın dilini de biraz öğrenmeye bak, yoksa memleketimin tüccarları seni elinde hiçbir şey olmadan geri yollarlar."</p>

  <p class="block_24">"Tavsiye için teşekkürler," dedi Kaptan Berganda.</p>

  <p class="block_24">Liman ağzına yaklaşırlarken Kaspar sabırsızlıkla oturuyordu. İçinde yükselen duygular onu şaşırtıyordu. Çünkü o ana kadar yuvasını ne kadar özlediğini ve sevdiğini hiç fark etmemişti.</p>

  <p class="block_24">Yine de buraya bir sürgün ve dışlanmış biri olarak döndüğünün farkındaydı. Birileri onu tanırsa, yargısız infazdan kurtulamazdı.</p>

  <p class="block_24">Kaspar, geminin limana girmesiyle ilgili olarak bildiklerinin üzerinden geçerken, Kaptan'ı uyararak buradan ayrıldıktan sonra kurallarda değişiklik yapılmış olabileceğini söyledi. Berganda'ya neden bu kadar süre evinde olmadığından veya limana girmekle ilgili olarak bu kadar az şey bilmesinin sebebinin, Olasko Dükü kimliğiyle ne zaman limana doğru yanaşsa herkesin yoldan çekilmesi olduğundan bahsetmedi.</p>

  <p class="block_24">Limana girdiklerinde neredeyse günbatımı olmuştu. Gümrük teknesinden bir yardımcı kılavuz, <i class="calibre9">Batı Prensesi</i>'ni demirleme şamandıralarından birinin yanına aldı ve el işaretleriyle faça edip demir atmalarını söyledi. Teknedeki genç, "Olasko dili konuşabilen var mı?" diye bağırdı.</p>

  <p class="block_24">Tanınma konusunda Kaspar'ın alacağı ilk riskti bu, fakat konuşmak zorundaydı. Aksi takdirde Kaptan neden tercüme yapmadığını sorardı. "Ben konuşabiliyorum," diye bağırdı.</p>

  <p class="block_24">"Sabaha kadar burada kalın. İlk ışıkla beraber bir gümrük memuru gelecek. İçinizden biri kıyıya çıkarsa kaçakçı olarak asılır!"</p>

  <p class="block_24">Kaspar, "Anlaşıldı!" diye bağırdı. Ardından konuşulanları Berganda'ya tercüme etti.</p>

  <p class="block_24">Kaptan güldü. "Ciddi mi?"</p>

  <p class="block_24">"Düklüğün hizmetinde çalışan azimli genç bir memur. Tabii ki ciddi. Fakat savurduğu tehdit ciddi değil. Kaçakçılık genelde güneyde geçtiğimiz adalarda oluyor. Ana limanda kaçakçılık yapmayı göze alabilecek kadar cesur olanlar zaten bu işten sıyrılmayı da hak ediyordur. Sadece karaya çıkıp sarhoş olmadığımızdan, sonra da bir kavgaya karışıp taşıdığımız yükü satmadan hapse düşmediğimizden emin olmaya çalışıyorlar. Böylece bize para cezası verebilirler."</p>

  <p class="block_24">"Sen öyle diyorsan öyledir Kaspar," dedi Kaptan. "Fakat sen karaya çıksan da biz çocuklarla sabaha kadar burada bekleriz."</p>

  <p class="block_24">"Peki Olasko dilini konuşan denizcinin gemide olmadığını fark ettiklerinde ne yapacaksın?"</p>

  <p class="block_24">Kaptan tekrar güldü. "Hiçbir şey. İletişim kurmak için bir yol buluruz. Zaten buralarda senin şu bizim dilimize yakın olduğunu söylediğin Queg dilini konuşan biri varsa işimizi hallederiz. O azimli genç gümrük memuru, bu gece demir atan hangi gemide sizin dilinizi konuşan birinin olduğunu belli ki karıştırmış. Her gün bu limana pek çok yabancı gemi geliyor olmalı."</p>

  <p class="block_24">Kaspar güldü. "Dilsizi oynayacaksın ve onlar da oltaya gelecekler yani. Karanlık çöker çökmez bir tekne indir. Çocuklara beni nereye götürmeleri gerektiğini söyleyeceğim." Elini tuniğine attı. "İşte bu geriye kalan iki yüz ve bir yüz daha. Kayınbiraderin denizci olmaya karar verirse bu verdiklerim sayesinde eşleriniz size daha az kızar."</p>

  <p class="block_24">"Teşekkürler," dedi Kaptan. Karanlık çöktükten sonra limana bir tekne indireceklerinin haberini verdi.</p>

  <p class="block_24">Kaspar kamarasına dönerek beklemeye başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Han, sapa bir yerdeydi ve sessizdi. Bu şehirde yaşadığı süre boyunca Kaspar'ın asla ayak basmadığı türden bir yerdi. Ancak liman işçileri, tersane çalışanları, yük arabacıları, hamallar ve bu tarz kaba işlerde çalışan adamlar, burayı çok seviyordu. Kısacası burası, insanların yüzlerini çevirip her şeyi görmedikleri türden bir yerdi.</p>

  <p class="block_24">Kaspar ve Talnoy iki gün önce hana giriş yapmış, alt katta arka taraftan bir oda kiralamıştı.</p>

  <p class="block_24">Kaspar dikkat çekmeden etrafı kolaçan ediyor, Opardum yeraltı dünyasından birileriyle iletişime geçmeye çalışıyordu. Saraya, kız kardeşine haber göndermek için bir fikri vardı, fakat gün içinde aldığı bir haberin etkisini üzerinden atmaya çalışıyordu hâlâ. Öğle yemeğini bitirmişti ki iki şehir polisi hana girdi.</p>

  <p class="block_24">Kapıdan girdiklerinden etrafa bakınmış ve birkaç dakika sonra da çıkıp gitmişlerdi. Bir şey Kaspar'ın dikkatini çekmişti ve garson kıza gelmesini işaret etti.</p>

  <p class="block_24">"Evet efendim?"</p>

  <p class="block_24">"Opardum'a gelmeyeli epey zaman geçti de, acaba o polislerin omuzlarındaki arma neydi? Bildiğim bir arma değil."</p>

  <p class="block_24">"Yeni bir hanedan arması efendim. Artık yeni bir dükümüz var."</p>

  <p class="block_24">Buz kesen Kaspar, hiçbir şeyden haberi yokmuş gibi davranmaya devam etti. "Sahiden mi? Ben denizdeydim. Neler oldu?"</p>

  <p class="block_24">Kız güldü. "Dünyanın öbür tarafındaydınız herhalde."</p>

  <p class="block_24">"Öyle sayılır," dedi.</p>

  <p class="block_24">"Savaş oldu ve eski Dük Kaspar buradan sürüldü. Onu korkunç bir yere gönderdiklerini duydum ama dedikodular nasıldır bilirsiniz. Büyük olasılıkla aslında kendi zindanlarında çürümesi için bırakılmıştır. Artık Dük Varen yönetimde."</p>

  <p class="block_24">"Dük Varen mi?" dedi Kaspar. İçinde inanılmaz bir korku vardı. Sonunda Leso Varen yine her şeyi kendi lehine çevirmeyi başarmış mıydı?</p>

  <p class="block_24">"Evet, iyi biri. Roldem'den gelmiş. Eski Dük'ün kız kardeşiyle evlendi. Çocuk bekliyorlar."</p>

  <p class="block_24">"Dük Varian Rodoski mi?"</p>

  <p class="block_24">"Evet, o işte. Bir asilzadeye göre adil birine benziyor."</p>

  <p class="block_24">Kız gittikten sonra Kaspar neredeyse kahkahalarla gülmeye başlayacaktı. Bunun birazı rahatladığındandı. Çünkü Rodoski'yi öldürmeye kalkmış olsa da Kaspar onun iyi bir adam olduğunu biliyordu. Karısı ölmeden önce iyi bir kocaydı ve çocuklarına düşkün bir babaydı. Kaspar'a göre bu oldukça iyi bir diplomatik evlilik olmuştu. Bölgeye bu sayede düzen gelecek, Olasko'nun kemiklerini toplamaya çalışan akbabalara izin verilmeyecekti.</p>

  <p class="block_24">Ancak üzerinden saatler geçmiş olmasına karşın, düklüğünü kaybetmiş olmanın verdiği hissi bir türlü üzerinden atamıyordu. Arkasına yaslandı. Burası <i class="calibre9">onun</i> düklüğü değildi. Burası onun yuvasıydı, doğru, fakat artık o buranın hükümdarı değildi. Tahtını da geri isteyemezdi. Saçma bir intikam planı olarak başlayan şey, sonunda şehrini, ülkesini, kız kardeşini ve onun doğmamış çocuğunu yok edecek amansız bir tehdide karşı çaresiz bir yarış haline gelmişti. Hayır, Kaspar eski duygularını bırakmalıydı artık. İntikam alamazdı... Bunu istemiyordu da. Aslında Tal Hawkins'in konumunda olsaydı, o Tal'i asla affetmezdi. Onu öldürürdü.</p>

  <p class="block_24">Kaspar odasına dönmek için ayağa kalktığında, köşeden ona bakan adamı gördü. O gün öğleden sonra hana girdiğinde de fark etmişti bu zayıf adamı. Onda tanıdık gelen bir şeyler vardı, fakat kafasındaki büyük şapka yüzünü gizliyordu. Üstelik köşede durduğundan da karanlıkta kalıyordu. Kaspar birkaç defa onun olduğu tarafa bakmıştı, fakat her defasında adam elinde tuttuğu bira kupasına dönüyor, kendi düşüncelerine dalmış görüntüsü çiziyordu. Ancak bu kez adamın gözleri Kaspar'ınkilerle buluştu. Kısacık bir an için Kaspar'a böyle bakan adam, daha sonra yine gözlerini yere çevirdi.</p>

  <p class="block_24">Kaspar odasına doğru gidiyordu, ancak son dakikada döndü ve iki adımda adamın yanına vardı. Kaspar'ın tahmin ettiği gibi öteki adam da çok hızlıydı. Ayağa kalkıp kılıç çekmek zorunda kalan birine göre sahiden de oldukça hızlıydı.</p>

  <p class="block_24">Kaspar kılıç darbesini kendi kılıcıyla güçlükle bertaraf ederken, cüssesi ve gücünün verdiği avantajı kullanarak adamı itti ve dengesini bozdu. Sandalyesinin arkasından geçerek adamın kafasını duvara vurdu.</p>

  <p class="block_24">Bu handa kavga alışılmadık bir şey olmadığından etraftakiler kenara çekilmekle yetiniyordu. Özellikle de silahlar işin içine girdiğinde, kimin kimle dövüştüğünü anlamadan kavgaya karışmazlardı.</p>

  <p class="block_24">Barmen değneğini etli avucuna vurarak yanlarına gelene dek, Kaspar adamı duvara yapıştırmış, kılıcını ayağının altına sıkıştırmış, kendi kılıcını da adamın boğazına dayamıştı.</p>

  <p class="block_24">"Merhaba Amafi," dedi Kaspar. "Hem Talwin Hawkins hem de benim seni öldürmememiz için ne yapmayı planlıyorsun?"</p>

  <p class="block_24">Talwin Hawkins'e ihanet edip bir kaçak olmadan önce bir sene boyunca onun uşaklığını yapmış Quegli eski suikastçı, "Haşmetlim! Sizi tanıyamayacaktım!" dedi.</p>

  <p class="block_24">Sırıtan Kaspar, odadakilerin duymaması için fısıltıyla konuşuyordu. "Beni tanısaydın ne yapacaktın peki? Kendi özgürlüğüne karşılık benim kellemi mi verecektin?"</p>

  <p class="block_24">"Hayır efendim, böyle bir şeyi asla yapmam," dedi Amafi fısıltıyla. "Tıpkı sizin gibi ben de zor günlerden geçen biriyim. Neredeyse bir yıldır kıt kanaat geçiniyor, hayatta kalabilmek için amelelik yapmak zorunda kalıyorum. Beni tanıyacağınızdan korkmuştum. Odanıza çekilmenizi bekliyordum. Böylece kimse fark etmeden buradan çıkıp gidebilecektim."</p>

  <p class="block_24">Kaspar ayağa kalktı. Kavganın bittiğini sezen barmen, işinin başına geri döndü. Kaspar elini uzatarak, yaşlı adamın ayağa kalkması için yardım etti. "Sen bir yalancısın, hainsin ve odama çıkar çıkmaz kaleye koşup özgürlüğün karşılığında kellemi sunmak isteyeceğini biliyorum. Fakat elimde sana uygun bir görev var. Bu sayede ikimizin de kellesi ait olduğu yerde kalabilir. Gel. Burada konuşulacak şey değil."</p>

  <p class="block_24">"Anlaşıldı."</p>

  <p class="block_24">Kaspar bara gidip bir şişe şarap ve iki bardak aldı. Suikastçıya önden ilerlemesini işaret etti. "Üzgünüm ama sana arkamı dönebilmem için biraz zaman geçmesi gerekecek."</p>

  <p class="block_24">"Siz bilge bir adamsınız Haşmetlim."</p>

  <p class="block_24">Odaya geldiklerinde, Amafi kapıyı açtı ve Kaspar'ın işaretiyle içeri girdiğinde öylece donup kaldı. "Sorun yok," dedi Kaspar. "O benim... uşağım."</p>

  <p class="block_24">Amafi içeri girdi. "Ama o... hareket etmiyor."</p>

  <p class="block_24">"Sessizce durmakta çok ustadır kendisi," dedi Kaspar. "Yatağa otur." Pencereye doğru gitti ve pervaza oturdu. Odada yalnızca küçük bir masa, oldukça kirli bir el yıkama tası ve bir ibrik ılık su vardı. Kaspar bir bardak şarap doldurup Amafi'ye uzattı, sonra da kendisi için bir bardak koydu. "Anlatacağım hikâye çok uzun Amafi. Fakat önce şeninkini duymak istiyorum."</p>

  <p class="block_24">"Bilmediğiniz çok az şey var. Talwin Hawkins'in emrindeyken bulunduğumuz yerlerden çabuk çıkmanın bir yolunu bilmeye baktım hep. Bu eski bir alışkanlık. Detayları bilmesem de efendimin benim anlayamayacağım türden bir şeyle bağlantılı olduğunu fark etmiştim. Bu da eninde sonunda bela demektir. Siz ona ihanet ettiğinizde sizi alt edebilmek için efendim kaleyi araştırırken..."</p>

  <p class="block_24">"Ben ona ihanet ettim, değil mi?"</p>

  <p class="block_24">"Evet efendim. Fakat sanırım o zaten bunu bekliyordu. Yeminini bozamayacak bir adam olduğunu tahmin ediyordum. Dolayısıyla sizin yanınızda çalışmaya başladığında ilk sizin ona ihanet edeceğinizi biliyor, buna güveniyordu."</p>

  <p class="block_24">Kaspar yüksek sesle bir kahkaha attı. "Yani Rodoski'nin cinayetinde onu satmasaydım hâlâ benim hizmetimde çalışıyor olabilir, ben de hâlâ Olasko Dükü olabilir miydim?"</p>

  <p class="block_24">"Büyük olasılıkla Haşmetlim. Ben kimim ki böyle şeyleri bileyim? Her neyse, kalenin düşeceğini anladığımda bekledim ve ölü bir Kesh askerinin üzerinden üniformasını aldım. Kaleden galip gelen orduyla çıktım. Kesh dilini de oldukça iyi bildiğimden kimse bir şey fark etmedi. Tuniği kanla kaplı diğer erlerden biriydim ben de. Limana giderken sürekli yağmalamalar yapılıyordu ve herkes o kadar sarhoştu ki, boş bir binaya saklanmak çok kolay oldu. Birkaç gün dikkat çekmeden orada kaldım, sonra yeniden ortaya çıktım. Siz de ortadan kaybolduğunuzdan beri Opardum'dan ayrılmaya çalışıyorum, fakat maalesef bunu yapacak imkânım yok."</p>

  <p class="block_24">"Senin gibi zeki bir adamın mı imkânı yok? Gitmen çok kolay olur diye tahmin ediyordum."</p>

  <p class="block_24">Amafi iç geçirdi. "Haşmetlim, elli yaşını geçtim. Mesleğim de suikastçılık. Gençliğimde olsa bırakın beni buraya yapıştırmayı, sizi öldürmeden şu masaya kadar bile gelemezdiniz.</p>

  <p class="block_24">"Ama şimdi bu hale geldim ve bunun dışında yapabildiğim tek iş asillere uşaklık etmek. Fakat beni başkalarına önerebilecek tek kişi beni seve seve öldürecek biriyse ben nasıl iş bulabilirim ki?"</p>

  <p class="block_24">Kaspar güldü. "Pekâlâ, bir önerim var. Yukarıda da söylediğim gibi, Hawkins'in ikimizin de boğazını kesmesini önlemek için bir yol bulmuş olabilirim. Hattâ seni buradan sağ salim gönderip emekli olmanı bile sağlayabilirim."</p>

  <p class="block_24">"Salvador'da biraz birikimim var. Oraya gitsem..." Omuzlarını kaldırdı.</p>

  <p class="block_24">"Tal Hawkins'e ulaşmamı sağlarsan seni Salvador'a gönderirim. Biriktirdiğin o bir avuç şeyden çok daha fazlasını da kazanabilirsin üstelik. Hayatın boyunca yetecek kadar para kazanırsın."</p>

  <p class="block_24">Amafi, Kaspar'a önyargılı gözlerle baktı. "Hayatım birkaç gün sürecekse bahsettiğiniz meblağ pek de fazla olmaz."</p>

  <p class="block_24">Kaspar güldü. "Sen bir dolandırıcısın Amafi. Aslında senin boğazını kesmem gerek ama sadakatine güvenmesem de çıkarcı biri olduğunu biliyorum."</p>

  <p class="block_24">Amafi, "Yani ihtiyacınız olduğu bir anda sizi terk ettiğim için bana bir husumet beslemeyeceksiniz. Ne de olsa siz bilge ve anlayışlı bir adamsınız..."</p>

  <p class="block_24">Kaspar tekrar güldü. "Kırk küsur senelik hayatımda kimse bana böyle hitap etmemişti."</p>

  <p class="block_24">Amafi omuzlarını kaldırarak, "Her neyse, siz eskiden yaptığım bu küçük boşboğazlığı affetseniz bile eski efendim affetmeyebilir. Ne de olsa ona ilk ihanet edip duyduklarımı size anlatan bendim."</p>

  <p class="block_24">"Ben de onun halkının tümünü öldürdüm ama beni affetti. Beni ona götürdüğünde seni asmaktansa şehirden gitmeni daha çok isteyecektir. Yapması gereken çok daha önemli işler olacaktır aklında."</p>

  <p class="block_24">"Pekâlâ, bir kez daha sizin hizmetinizdeyim Haşmetlim. Zor bir yıl oldu. Halinize bakılırsa sizinki de öyle geçmiş. Sizi tanımam neredeyse on dakikamı aldı."</p>

  <p class="block_24">"Gerçekten mi?"</p>

  <p class="block_24">"Ne kadar değiştiğinizin farkında değil misiniz? Kendinize bir aynada bakmalısınız Haşmetlim. Siz bile kendinizi zor tanırsınız."</p>

  <p class="block_24">"Bir banyo yapsam ve yeni kıyafetler giysem hiç fena olmaz," dedi Kaspar.</p>

  <p class="block_24">"Öyleyse bana ne yapmam gerektiğini söyleyin ve ben işlerinizi hallederken siz de yarın bir hamama ve terziye gidin, Eski efendimi bulabilirsem onun karşısında sizin de iyi görünmeniz gerekir."</p>

  <p class="block_24">"Ne demek 'bulabilirsem'? Şehirde bir şeyleri yönetiyordur diye tahmin ediyordum."</p>

  <p class="block_24">"Yok. Eski Yüzbaşı Quentin Havrevulen, Koni Stolinko ve Kont Visniya'yı, işler çözülene kadar kız kardeşiniz adına hükümdarlık yapmaları için bir üçlü otorite kurmak üzere bıraktı. Roldem Kralı, Dük Rodoski'yi yeni Olasko Dükü ilan edip kız kardeşinizle evlendirince de işler çözüldü zaten."</p>

  <p class="block_24">"Roldem Kralı mı? Kesh ve Adalar bunun olmasına izin mi verdi?"</p>

  <p class="block_24">"İzin vermek zorundaydılar. Hawkins, Olasko'yu Aranor'un vilayetlerinden biri haline getirince iki taraf da Roldem uyruğuna geçti."</p>

  <p class="block_24">Kaspar arkasına yaslandı. "Yani artık Roldem'in bir parçası mıyız?"</p>

  <p class="block_24">"Evet. Şu ana kadar bir sorun da çıkmadı. En azından vergiler artmadı, sokaklarda yabancı orduların askerleri yok. Yani halk memnun."</p>

  <p class="block_24">"Hawkins'i pek çok konuda hafife almışım. Peki o nereye gitti?"</p>

  <p class="block_24">"Söylentilere göre kendi halkından bir kız bulup dağlara dönmüş. Bilgi edinmek için biraz altına ihtiyacım olacak."</p>

  <p class="block_24">"İstediğin kadarını alacaksın. Ben üstüm başımla uğraşacağım ama sen de parayı akıllıca harca. Eski düşmanımın nereye gittiğini öğren. Onu bulmam çok önemli."</p>

  <p class="block_24">"Evet Haşmetlim. Fakat eski tebaanızı bulmayı bu kadar isterken onu öldürmeyi düşünmemeniz bana biraz tuhaf geliyor."</p>

  <p class="block_24">"Onu öldürmeyi çok isterdim," dedi Kaspar. "O kadar da değişmedim. Fakat şimdilik intikamdan çok daha önemli şeyler var."</p>

  <p class="block_24">"Öyleyse elimden geleni yapacağım."</p>

  <p class="block_24">Kaspar, "Zaten daha ne isterim! Sen yerde uyu. Sakın bir dalavereye kalkışayım deme. Ben uyurken beni öldürmeye kalkarsan şurada kımıldamadan duran hizmetçim kollarını alıp yerlerinden çıkartabilecek güce sahiptir," dedi.</p>

  <p class="block_24">Amafi Talnoy'a bakarak kafasını salladı. "Meşum bir şeye benziyor. Zaten aklımın almayacağı sebeplerden oraya sadece bir zırh takımı koymuş olsanız bile böyle bir şeyi yapmayı aklımdan geçirmezdim Haşmetlim. En azından işin içinde bir kazanç olmadığı sürece."</p>

  <p class="block_24">Kaspar güldü ve yatağına girdi. "Mumu söndür de biraz uyu. Yarına yapacak çok işimiz var."</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Amafi haklı çıkmıştı. Çok az insan onu tanıyabilirdi. Parlak camdan gümüş arkalıklı aynada kendine baktı. Kalesinde de böyle güzel bir ayna vardı fakat en son bir ayna gördüğünde... Gülmeye başladı.</p>

  <p class="block_24">Terzi, "Efendim, ne oldu?" dedi.</p>

  <p class="block_24">"Yok bir şey. Sadece eski dostlarım şimdi beni görse ne söyler onu düşünüyordum."</p>

  <p class="block_24">"Son derece sağduyulu ve zevk sahibi biri olduğunuzu söylerler efendim."</p>

  <p class="block_24">Önce bir hamama gitmiş, bir senelik kirini üzerinden atmıştı. Ardından bir berber istemiş ve saçlarını uygun bir boya getirtmişti. Sürgüne gitmeden önceki halinden biraz daha kısa olmuştu saçları ama. Sakalını eskiden olduğu gibi kestirmemişti. Önceden üst dudağı hep tıraşlı olurdu. Şimdiyse epey incelip kısaltılmıştı fakat bıyığı duruyordu ve sakalı da çenesine doğru uzayacak biçimde bırakılmıştı.</p>

  <p class="block_24">Tanınma korkusu iyiden iyiye azalmıştı. Gençliğinden beri bu kadar zayıf olduğu bir dönem yoktu. Güzel geçirdiği bu ömrü boyunca hep belli bir kiloda kalmış, fakat zinde olmasıyla övünmüştü. Şimdiyse zayıftı. Yanaklarının çöktüğünü görebiliyordu. Yeni bir gömlek yaptırmak için terzinin yanında eski gömleğini çıkardığında da kaburgalarının sayıldığını fark etmişti.</p>

  <p class="block_24">Günlerce beklemek yerine terziye parasını hemen ödeyerek bir gün içinde kendisine uygun birtakım yapmasını istemişti. Tabii bu, tüm öğleden sonrasını prova için ayakta geçirmesi anlamına geliyordu. Fakat önemli değildi. Zaten gidecek bir yeri ya da yapacağı başka bir şeyi yoktu. Yani artık Olasko'da güç sahibi olanlarla karşılaşacağı gün geldiğinde iyi görünse güzel olurdu.</p>

  <p class="block_24">"Şimdilik bu tamam efendim," dedi terzi. Adı Swan'dı. "Beklerseniz bir saat içinde bunu bitirebilirim."</p>

  <p class="block_24">Kendisine bot yapabilecek birini de çağırtmış, ayağının ölçüsü alınmıştı. Şimdi de o geliyordu. "Sizin sipariş ettiğiniz ayakkabılar olana kadar kullanabileceğiniz ayağınıza uygun pek çok ayakkabım var efendim."</p>

  <p class="block_24">Kaspar kendini Sulth'tan gelen bir beyefendi olarak tanıtmıştı ki bu da yalan sayılmazdı. İki esnaf da altınlarını aldıktan sonra Sulth şehrinin ismini hiç duymamış olmaktan rahatsızlık duymazdı. Bir sarraf bulup Novindus altınlarının bir kısmını yerel parayla değiştirse iyi olurdu.</p>

  <p class="block_24">O getirilen botları deneyip içlerinden bir çift seçerken Amafi döndü. Kaspar ayakkabıcıya parasını verdikten sonra, özel yapım botlarının kaldığı hana gönderilmesini söyledi. Ardından Amafi'yle terzi dükkânının bir köşesine geçtiler. "Neler buldun?"</p>

  <p class="block_24">"Kız kardeşinize haber ulaştırabilmeniz için bir yol buldum Haşmetlim. Çok az altına bu işi halledebiliriz, çünkü sarayda çalışan o kız kolay kandırılabilecek budala bir çocuk. Fakat tehlikeli bir şey tabii. Şayet birileri Düşes'e ağabeyinden haber getirdiğini anlarsa bülbül gibi şakır."</p>

  <p class="block_24">"Böyle bir tehlike elbette olacak," dedi Kaspar. Tuniğinin cebinden katlanmış küçük bir parşömen parçası çıkardı. "Bunu bu gece Talia'ya gönder."</p>

  <p class="block_24">"Kız kalenin yakınındaki bir meyhanede olacak. Ailesi orada çalışıyormuş. Kız da kalenin mutfak ve çamaşır işlerinde yardımcı oluyor ama orada yaşamıyor. Notu kız kardeşinize ulaştırması bir iki gün alabilir, fakat bunu yapabileceğini söylüyor."</p>

  <p class="block_24">"Seni rahatsız eden bir şey mi var Amafi?"</p>

  <p class="block_24">Eski suikastçı ellerini üşümüş gibi ovuşturmaya başladı. "Evet," dedi bıkkın bir ses tonuyla. "Beni affedin Haşmetlim, fakat son zamanlarda talihim hep kötü oldu. Hep kaybeden tarafı seçiyorum. Talwin'e hizmet ederken siz ona ihanet ettiniz, sonra sizin hizmetinize geçtim, siz ihanete uğradınız. Umarım şansım geri döner."</p>

  <p class="block_24">"Umarım ikimizinki de döner," dedi Kaspar ilgisizce. "Şimdi git. Bu gece Nehir Evi'nde bul beni." Adama küçük bir kese attı. "İşin bitince gel ve kendine düzgün bir kıyafet al. Nehir Evi'ne bir paçavracı gibi gelmeni kabul edemem."</p>

  <p class="block_24">"Evet Haşmetlim," dedi Amafi sırıtarak. "Hizmetinizdeyim."</p>

  <p class="block_24">Kaspar yanından uzaklaşan adamı izlerken iç geçirdi. Büyük olasılıkla düzenbaz yaşlı katil, kendi yaptıklarıyla yüzleşmekten kurtulabileceğini düşündüğü ilk fırsatta onu polise teslim edecekti. Fakat şu noktada, Kaspar'ın bu tehlikeyi göze alması gerekiyordu. Görevini tamamlayana dek onun hayatta kalmasını sağlayabilecek güç sahibi tek kişi kız kardeşiydi.</p>

  <p class="block_24">Kaspar hissedebiliyordu. Yakındı: Odasındaki o iğrenç şeyi saraya götürmeye, durumu açıklamaya ve belki Talwin Hawkins'i, onun sayesinde de Gölgeler Meclisi'ni bulmaya yakındı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Nehir Evi, söylenenlere göre Olasko'nun en güzel yemek mekânlarından biriydi. Son altı ay içinde açıldığından, Kaspar'ın burada daha önce yemek yemiş olma ihtimali yoktu. Fakat güzel bir yemeğe gerçekten de ihtiyacı vardı. Kaspar esir düştüğünden beri, zevkine düşkün biri olarak güzel yemek diye tanımlayabileceği hiçbir şey yememişti. Yaşayacak az bir vakti kaldıysa da en azından son birkaç gününü güzel geçirmeliydi. Ayrıca bu yeni görüntüsüyle kimsenin onu tanıyamayacağına da ikna olmuş gibiydi.</p>

  <p class="block_24">Mekân sahibi çift, Krallık'tan bir aşçı ve karısıydı. Halktan zengin kimseler ve düşük rütbeli asilzadelerle yemek yenilebilecek bir yer olmuştu burası da. Önceden, Kaspar'ın babasının iflas ettirdiği bir soylunun eviydi. Ev defalarca el değiştirmiş, son olarak da üst katı genelev olarak kullanılan han tarzı bir yere çevrilmişti. Şimdi tamamen yenilenmiş olan bu mekân, gün içinde ve geceleri Bas-Tyra tarzında yemekler sunuyordu. Bar veya ortak odası olmayan bu yer ne han ne de meyhane olarak görülebilirdi. Adına bu dilde yemek yenecek yer anlamı taşıyor <i class="calibre9">restoran</i> deniyordu. Adalar Krallığı'nın Bas-Tyra şehrinde o kadar rağbet görmüştü ki, bölgedeki büyük şehirlerde benzer mekânlar baş göstermeye başlamıştı. Konuk ağırlayamayacak kadar küçük evleri olanlar ya da kazançları gereği evlerine aşçı alamayanlar için mükemmel bir yerdi.</p>

  <p class="block_24">İçerisi kalabalıktı. Kendilerine masa bulmak için bekleyen kalabalığa bakılırsa, lokantanın yemekleri sahiden de söylendiği gibi olmalıydı. Kaspar, kendisine köşede ufak bir masa bulması için müdüre dolgun bir rüşvet vermek zorunda kalmıştı. Bunun tek sebebi, akşamın erken bir saati olmasıydı.</p>

  <p class="block_24">Bu köşe Kaspar için yeterliydi. İçeri kimin girip kimin çıktığını rahatlıkla görebiliyordu. Odada halktan zengin kişiler ve sarayından düşük rütbeli asillerden oluşan bazı tanıdık yüzler görüyordu. Kimsenin onu fark etmemesi aslında hoşuna gidiyordu. Krallık'tan getirilen soğuk beyaz şarapla yemeğe başladı. Kabuklu deniz ürünleri ve çiğ karides yedi. Yemekler sahiden de enfesti.</p>

  <p class="block_24">Kaspar yemeğini yerken içeri pek çok tanıdık simanın girdiğini gördü, fakat kimse dönüp ona ikinci bir defa bakmıyordu. İnsan tabiatıyla ilgili bir şey fark etmişti: Birini çok iyi tanımadıkları sürece insanlar başkalarını bildikleri ortamın dışında görünce tanıyamıyorlardı. Kimse durup da köşedeki adamın Olaskolu Kaspar'ın daha zayıf, yanmış ve daha dinç hali olduğunu düşünmüyordu, çünkü kimse eski dükün bu mekânda oturup yemek yemesini beklemiyordu. En fazla biri durup, "Bu gece eski Dük'e inanılmayacak kadar çok benzeyen birini gördüm. Ne diyorsun buna?" diyebilirdi.</p>

  <p class="block_24">Ona yemek servisi yapan ve aşçının karısı olan güzel kadının adı Magary'di. İnsana kur yapmadan bile çekici görünebiliyordu. Sürgünü başladığından beri yemek yediği yerlerde karşılaştığı kaba garson kadınlardan sonra, bu gerçekten de güzel gelmişti. Kaspar'a pek çok yemek önerisinde bulundu. Başlangıç yemeğini bitirdiğinde, Kaspar kadının önerdiği yemeklerin hepsini bitiremese de en azından tatmaya karar vermişti, çünkü hepsinin de tadı muazzamdı.</p>

  <p class="block_24">Müşterilere hizmet eden diğer kadın, kızılımsı sarı saçlı, asil görünümlü bir kadındı. O soğuk tavrı olmasa güzel bile denilebilirdi. Gülümsedi, fakat gülümsemesinde çok az samimiyet vardı.</p>

  <p class="block_24">Kaspar yeni bir yemek deniyordu: Yanında sirke ve meyve kompostosuyla servis edilen, limon suyu ve baharatla çeşnilendirilmiş taze bahçe yeşillikleri. Yemeğin bu çiğ görüntüsüne alışmak zaman almış olsa da tadı harikaydı. Magary, Kaspar'a başka bir beyaz şarap doldurarak, "Salata sosundaki mayhoşluk, çoğu şarapla tat olarak uyuşmaz ama bunun yakıştığını göreceksiniz," dedi.</p>

  <p class="block_24">Sahiden de bu tatlar çok güzel uymuştu. Kaspar, yaptığı seçimden dolayı kadına iltifat ederken yeni bir yemeğe başladı: Baharat ve tadının damağından hiç gitmemesini istediği bir sosla doldurulmuş güvercin yavrusu.</p>

  <p class="block_24">Bu yemeği de bitirdikten sonra Kaspar, Amafi'nin içeri girip Kaspar'ı işaret ettiğini gördü. Müdür Kaspar'ın olduğu tarafa baktı. Kaspar Quegliye masasına gelmesini işaret etti.</p>

  <p class="block_24">Amafi otururken Kaspar, "Güvercini denemelisin. Muhteşem," dedi.</p>

  <p class="block_24">"Ben de öyle duydum Haşmetlim."</p>

  <p class="block_24">Çatalıyla Amafi'nin yeni kıyafetlerini işaret eden Kaspar, "İyi görünüyorsun," dedi.</p>

  <p class="block_24">"Teşekkür ederim. Yeniden temiz olmak çok iyi geldi."</p>

  <p class="block_24">Magary masaya geldi. Amafi'yi görür görmez yüzü donakalmıştı ve bir an için durdu. Sonra döndü ve mutfağa gitti.</p>

  <p class="block_24">Amafi bir an için kımıldamadan durdu, ardından ayağa kalkarak, "Haşmetlim, hemen gitmeliyiz!" dedi.</p>

  <p class="block_24">Kaspar arkasına yaslandı. "Ne?"</p>

  <p class="block_24">Amafi uzanıp adamı kolundan yakaladı. "Hemen efendim, bir an önce. Beni tanıdılar."</p>

  <p class="block_24">Kaspar sandalyesinden henüz kalkabilmişti ki kız mutfaktan arkasındaki iki adamla geri geldi. Adamların üzerinde beyaz aşçı önlükleri vardı. Amafi ve Kaspar kılıçlarını çekemeden karşılarındaki adamlardan biri onlara kılıcını doğrultmuştu bile.</p>

  <p class="block_24">"Bu hayatımın en beklenmedik sürprizi değildir de nedir," dedi Talwin Hawkins.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_24">&nbsp;</p>
</body>
</html>
