<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-8-<br class="calibre8" /></span><span class="text_1">KOMUTAN</span></p>

  <p class="block_23">&nbsp;</p>

  <p class="block_24">Muhafız durmalarını işaret etti.</p>

  <p class="block_24">Atlı yanlarına doğru gelirken, Flynn atları yolun kenarına doğru çekti. Muhafız subadardı, yani Olasko ordu sistemine göre kıdemli onbaşı veya astçavuş olabilirdi. Dahil olduğu devriyenin diğer görevlileri de atlarından inmiş, küçük bir tepeciğin arasından geçen dar kesiğin çevresindeki kayalar, çalılıklar ve kesik birkaç ağacın arkasında siper almışlardı.</p>

  <p class="block_24">Onlara doğru gelen muhafız, "Yolun buradan gerisi kapalı. Bir bölük Sasbataba muvazzafıyla karşılaştık. Köylerden birini işgal etmişler," dedi.</p>

  <p class="block_24">"Onları haklayacak mısınız?" diye sordu Kaspar.</p>

  <p class="block_24">"Talimatlara göre onlarla irtibata geçmem, geri çekilmem, haber yollamam ve destek için beklemem gerekiyor."</p>

  <p class="block_24">Subadarın komutasındaki devriyeye bakarak, "İhtiyatlı bir yaklaşım," dedi Kaspar. "Adamlarının ne kadar yorgun olduğunu da göz önünde bulundurursak, bunun muhtemelen iyi de bir karar olduğunu söyleyebiliriz."</p>

  <p class="block_24">"Bir aydır buradayız," dedi subadar. Daha fazla konuşmak istemediği her halinden belli oluyordu. "Güneye gitmek istiyorsanız başka bir yol bulmanız gerekecek."</p>

  <p class="block_24">Kaspar Flynn'in yanına giderek olayları anlattı. "Geçtiğimiz son köyde güneydoğuya inen bir yol vardı," diye de ekledi.</p>

  <p class="block_24">"Daha iyi bir seçenek düşünemiyorum ben de," dedi Flynn. Arabayı geldikleri yöne doğru geri çevirmeye koyuldu.</p>

  <p class="block_24">Kuzey yoluna çıkalı daha birkaç dakika olmuştu ki, büyük bir süvari birliği yanlarından geçti. Flynn arabayı yolun kenarına çekerek, askerlerin geçmesini bekledi. Sonra yolculuklarına devam ettiler.</p>

  <p class="block_24">Daha iki saat önce geçtikleri köy -Higara- şimdi adeta bir askeri kampı andırıyordu. Yol boyunca muhafızlar, yerlerini almak için oradan oraya koşturuyorlardı. Küçük köye giren araba kimsenin umurunda değildi. Fakat Kaspar, bunun çok uzun sürmeyeceğini biliyordu. Askeri bir araç boşaltılıyordu. Köy hanının operasyon karargâhı haline getirildiği de anlaşılabiliyordu.</p>

  <p class="block_24">"Galiba şu Raca, subadar ve devriyesi her ne bulduysa onunla epey ilgileniyor," dedi Kaspar.</p>

  <p class="block_24">Flynn ve diğerleri de onaylayarak kafa salladılar. Kenner, "Ben ordudan pek anlamam ama bu ordu oldukça büyük gibi," dedi.</p>

  <p class="block_24">Kaspar kuzeyi işaret etti. "Şu toz bulutunun boyutuna bakılırsa ordunun epey büyük olduğunu söyleyebiliriz. En az bir askeri birliğin buraya doğru geldiğini tahmin ediyorum."</p>

  <p class="block_24">Kimselere görülmeden hızla ilerlemeye çalışıyorlardı. Fakat güneydoğu yoluna döndüklerinde, bir bölük asker yollarını kesti. "Siz nereye gittiğinizi sanıyorsunuz?" dedi sert görünümlü bir subadar.</p>

  <p class="block_24">Kaspar, atını adamın yanına doğru sürdü, sonra atından indi ve, "Biz yalnızca Yılan Nehri Kenti'ne gitmeye, hazırlandığınız bu hücum hareketinden kaçmaya çalışıyoruz," dedi.</p>

  <p class="block_24">"Demek hücuma hazırlanıyoruz biz, öyle mi?" dedi asker. "Neden böyle söyledin?"</p>

  <p class="block_24">Kaspar çevresine bakıp gülmeye başladı. "Buraya doğru yaklaşan piyade birliği ve daha önce gördüğüm üç süvari grubu, bunun yeterli kanıtı."</p>

  <p class="block_24">"Arabada ne var?"</p>

  <p class="block_24">"Tabut," dedi Kaspar. "Yeşil Deniz'in ötesinden gelen yabancılarız biz. Yoldaşımızı eve götürüp gömebilmek için bir gemiye binmeye çalışıyoruz."</p>

  <p class="block_24">Kaspar'ın astsubay olduğunu düşündüğü asker, arabanın arkasına geçerek tabutun kapağını açtı. "Onu dünyanın bir ucuna kadar sırf gömmek için taşımaya karar verdiyseniz arkadaşınızı epey seviyor olmalısınız. Burada da güzel topraklar vardır." Tabutu incelerken, "Bir günden fazla sürmez, burada da epey ceset olacak," dedi. Arabaya çıktı. Kenner ve Flynn'in oturduğu yere yasladıkları sandığı gördü. "O ne?"</p>

  <p class="block_24">Kaspar, "Biz tüccarız. O da bu yolculuk sonunda kazandıklarımız," dedi.</p>

  <p class="block_24">Subadar, "Açın şunu," dedi.</p>

  <p class="block_24">Flynn ümitsizlik içinde Kaspar'a bakarken Kaspar, "Saklayacak bir şeyimiz yok bizim," dedi.</p>

  <p class="block_24">Flynn Kaspar'a anahtarı verdi ve Kaspar da sandığı açtı. Subadar, "Burada bir servet yatıyor. Bunları dürüst yollardan kazandığınızı nereden bileceğim?" dedi.</p>

  <p class="block_24">"Aksini düşünmek için bir sebebin yok da ondan," dedi Kaspar. "Eşkıya olsaydık bunları savaş alanından geçirmeye çalışmazdık. Büyük olasılıkla kuzeye gider, kafaları çekip gönlümüzü eğlendirirdik."</p>

  <p class="block_24">"Söylediklerinde haklı olabilirsin. Ama artık bu benim sorunum değil. Komutanım bu işle ilgilenecek."</p>

  <p class="block_24">Herkese atlarından inmelerini emretti. İki muhafıza da, arabayı ahıra çekmelerini işaret etti. Dördü de atlarından inince, "Beni takip edin," dedi.</p>

  <p class="block_24">Komuta merkezinin kurulduğu hana götürdü onları. Bir köşede sessizce durmalarını söyledi. Onlar da söylenilenleri uyguladı. Önce ast, sonra kıdemli bir görevliyle konuşan Kaspar, bu sırada hep subadarı takip ediyordu.</p>

  <p class="block_24">Kıdemli askerin üzerinde, cansız fakat düzgün kesimli bir tunik vardı. Yaka ve bilek kısımları altın biyelerle işliydi. Kafasındaysa beyaz bir sarık vardı. Parlak kırmızı renge boyanmış at kılından püskül de tam ortasından gümüş bir iğneyle sarığa tutturulmuştu. Kaspar'ın seneler senesi kullandığı gibi düzgünce kesilmiş bir sakalı vardı. Dört adama yaklaşmalarını işaret etti.</p>

  <p class="block_24">Kumandan, "Şubatlarım tüccar olduğunuzu iddia ettiğinizi söyledi," dedi.</p>

  <p class="block_24">Hürmetini gerektiği kadar gösteren bir ifadeyle, "Öyleyiz efendim," dedi Kaspar.</p>

  <p class="block_24">"Tanınmış tüccarlara göre oldukça kaba görünüyorsunuz."</p>

  <p class="block_24">Kaspar doğrudan adamın gözlerine baktı. "Çok şey geldi başımıza. Bu işe başladığımızda tam otuz kişiydik..." Kaspar gruba sonradan katıldığı gerçeğini belirtmedi elbette. "...Şimdiyse dört kişi kaldık."</p>

  <p class="block_24">"Epey de ganimet toplamış gibisiniz."</p>

  <p class="block_24">"Ganimet değil efendim, dürüstçe elde edilmiş kazançlar," dedi Kaspar sükûnet ve inandırıcılığını bozmadan.</p>

  <p class="block_24">Kumandan Kaspar'a uzun bir bakış attıktan sonra, "Yabancı olmanız sizin lehinize," dedi. "Çünkü aptal Sasbataba Kralı'nın bile yanlarında bir tabut ve servet değerinde altın taşıyan arabalı dört yabancıyı casus zannedecek kadar sersem olduğuna inanmıyorum.</p>

  <p class="block_24">"Hayır, size güvenmek zorunda kalacağım, çünkü tüccar mısınız yoksa suçlu mu, buna karar verecek vaktim yok. Bu bölge teşkilatının ilgileneceği iş. Benimse iğne deliğinden halat geçirmem gerekiyor."</p>

  <p class="block_24">Kaspar, haritanın yayılmış olduğu masaya baktı. Zamanında, bu durumu anlamasını sağlayabilecek kadar askeri harita okumuştu. "Yolun üç kilometre kadar yukarısındaki daralma, hem lehinize hem aleyhinize çalışabilir."</p>

  <p class="block_24">"Olayı iyi çözümledin yabancı. Asker miydin?"</p>

  <p class="block_24">"Öyle."</p>

  <p class="block_24">Kumandan Kaspar'a bir kez daha uzunca baktı. "Rütbeli miydin?"</p>

  <p class="block_24">"Komutadaydım," dedi Kaspar sadece.</p>

  <p class="block_24">"Yoldaki geçidi gördün mü?"</p>

  <p class="block_24">"Gördüm. Saldırı noktasından ziyade korumak isteyeceğim bir yer."</p>

  <p class="block_24">"Sorun şu ki bizim bu geçidin öbür tarafında olmamız gerekiyor."</p>

  <p class="block_24">Kaspar izin istemeden haritaya döndü. Bir süre baktıktan sonra, "Süvarilerinizi geri çekebilirsiniz bile. Orada olmaları neredeyse hiçbir işe yaramaz. Tabii yolda ikişer ikişer indirilmelerini istiyorsanız o başka," dedi.</p>

  <p class="block_24">Kumandan subayı yanına çağırdı. "Bir atlı gönder. Süvariler köye dönsün. Ön tarafta da bir haberci takımı olsun."</p>

  <p class="block_24">"Madem tavsiye veriyorum," dedi Kaspar, "O zaman geçidi tutan adamların neredeyse bir aydır ağızlarına sıcak lokma koymadıklarını da söyleyeyim."</p>

  <p class="block_24">"Bunun farkındayım."</p>

  <p class="block_24">Haritaya bakan Kaspar, "Ben de tavsiye isteyebilir miyim?" dedi. "Güneydoğu yolundan gidersek bu kargaşayı atlatabilir miyiz?"</p>

  <p class="block_24">Kumandan güldü. "Hem de nasıl! O yol sizi Yılan Nehri'ne çıkarır. Oradan da tekneye binebilirsiniz. Ama şu günlerde böyle bir yolculuk oldukça tehlikeli sayılabilir." İç geçirerek, "Büyükbabamın zamanında Yılan Nehri Kenti, onlarca kilometre yukarıya kadar her şeyi sükûn ve kontrol altında tutabiliyordu. Ayrıca bölge yöneticileri de oranın sakin kalmasında büyük rol oynuyordu. Yalnızca arada bazı sürtüşmeler yaşanıyordu. O zamanlar bir tüccar isterse yanında bir muhafız takımı olmadan istediği her yere gidebilirdi. Şimdiyse yanında paralı asker yoksa yolculuğunu ertelemen bile gerekebiliyor. Üstelik paralı asker bulmak dahi buralarda oldukça zor," dedi.</p>

  <p class="block_24">"Tüm askerler bu üniformayı taşıyor anlaşılan," dedi Kaspar gülümseyerek.</p>

  <p class="block_24">"Ya da Sasbataba'nın üniformasını." Kaspar ve arkadaşlarına kötü bir bakış atarak, "Üzerinizde biraz daha az gri olsaydı sizi gördüğüm yerde öldürtürdüm," dedi. Ardından elini kaldırıp, "Fakat şimdilik senden bir tavsiye daha almak bana yetecek. Haritaya ilk defa bakan birinin yorumları, benim için değerli. Haritaya bak ve şu dar geçidi nasıl atlatırdın onu söyle," dedi.</p>

  <p class="block_24">"Savunmacıların nasıl mevzilendiğini ve hangi kaynakların sunulduğunu bilmeden sağlıklı bir yorum yapamam."</p>

  <p class="block_24">"Diyelim ki bu yarığın yaklaşık bir saat güneyindeki köyde yeteri kadar kuvvet var. Düşman da yarığı çevreleyen kayaların öteki tarafına ve diğer yandaki ormanlık alana birkaç grup okçu yerleştirmiş."</p>

  <p class="block_24">Kaspar haritaya uzunca baktıktan sonra, "Etraflarından dolaşırım," dedi.</p>

  <p class="block_24">"Yani adamları arkanda mı bırakırsın?"</p>

  <p class="block_24">"Neden olmasın?" Haritada bir noktayı işaret etti. "Burada güzel, geniş bir vadiniz var. Ne olsa, belki buranın batısında, üç günlük uzaklıkta." Parmağıyla bir hat çizdi. "Kalabalık yaratıp varsa civardaki izci ve casusların aklını karıştırmak için buraya yeterince adam koyar, sonra da yarığın olduğu yere birkaç bölük piyadeyi trompetler, sallanan bayraklar eşliğinde yollardım. Ardından da siper kazılırdı. Adamları orada bekliyormuşsunuz izlenimi verirdi bu.</p>

  <p class="block_24">"Sonra, piyadeler onları meşgul ededursun, ben bir araya getirilebilen tüm atlı okçularla beraber üç süvari grubunu batıya yollardım. Atlı piyadeleri ormanlıktaki ve tepelerdeki Sasbataba'nın adamlarının arkasında bırakıp dümdüz köye at sürerdim. Böylece arada kalmaz, onların okçularını tuzağa düşürmüş olurdum. Üstelik köyü de kazanırdım."</p>

  <p class="block_24">"Fena bir plan değil. Hem de hiç fena değil." Kaspar'a bakarak, "Senin adın ne?" dedi.</p>

  <p class="block_24">"Ben Olasko'dan Kaspar." Yanındakilere dönerek, "Bunlar da Adalar Krallığından arkadaşlarım Flynn, Kenner ve McGoin," dedi.</p>

  <p class="block_24">"Peki, arabadaki talihsiz adam?"</p>

  <p class="block_24">"Grubumuzun eski lideri Milton Prevence."</p>

  <p class="block_24">"Demek Adalar Krallığı, öyle mi?" Oranın bir efsaneden ibaret olduğunu sanıyordum," dedi kumandan. "Adım Alenburga. Tugay Generaliyim."</p>

  <p class="block_24">Kaspar hafifçe- eğilerek selam verdi. "Tanıştığımıza memnun oldum General Alenburga."</p>

  <p class="block_24">"Elbette öyle olacak," dedi kumandan. "Başka biri görmüş olsa hiç zahmete girmeden öldürürdü sizi." Subadara işaret verdi. "Bu adamları binaya alın ve kilitleyin."</p>

  <p class="block_24">Flynn bir şey söyleyecek oldu, fakat Kaspar elini kaldırarak onu susturdu. "Ne kadar süre orada kalacağız?" diye sordu generale.</p>

  <p class="block_24">"Şu deli saçması planının işe yaradığını gördükten sonra serbest kalırsınız. İzcileri bu öğleden sonra göndereceğim. Her şey yolunda giderse bu hafta içinde ikimiz de güneye doğru yola çıkabiliriz."</p>

  <p class="block_24">Kaspar kafasını sallayarak, "Şayet çok ileri gitmiş olmuyorsak kendi erzaklarımızla biz ilgilenmek isteriz," dedi.</p>

  <p class="block_24">"Hayır, ileri gitmiş olmazsınız ama bu zahmete girmeye hiç gerek yok, çünkü köyde yemek kalmadı. İkmal subayımız bırakılan her şeyi bir tencereye alıp kaldırdı. Ama merak etmeyin. Karnınızı doyururuz. Lütfen bu akşam yemekte bana eşlik edin."</p>

  <p class="block_24">Kaspar kafasını hafifçe eğerek kumandana evet cevabını verdi ve ardından, arkadaşlarıyla beraber subadarın peşine düştü. Kasaba meydanının biraz ötesinde, küçük bir eve varmışlardı. Subadar, evin içini gösterdi. "Kapı önlerinde, pencerelerde muhafızlar var. Yani ben buraya güzelce yerleşin derim beyler. Yemek vakti sizi almaya geleceğiz."</p>

  <p class="block_24">Kaspar takım arkadaşlarını içeri aldı ve sonradan yapılma bu hapishaneyi incelemeye başladı. İki odalı küçük bir binaydı burası. Bir mutfağı ve bir yatak odası vardı. Hemen ön tarafta da orta büyüklükte bir bahçe ve bir kuyu bulunuyordu. Yenilebilir ne varsa her şey toplanmıştı bahçeden. Dolap da bomboştu. Odada yalnızca iki yatak olduğunu gören Kaspar, "Bu gece ben yerde yatarım. Sırayla gideriz," dedi.</p>

  <p class="block_24">Flynn, "Sanırım başka çaremiz yok," dedi.</p>

  <p class="block_24">Kaspar sırıtarak, "Hayır yok ama bu işten karlı çıkabiliriz," dedi.</p>

  <p class="block_24">"Nasıl karlı çıkacağız?" diye sordu Kenner.</p>

  <p class="block_24">"General Alenburga olur da bizi öldürtmezse Yılan Nehri Kenti yakınlarına kadar bize eşlik bile edebilir. Korunma için bir ordu eşliğinde ilerlemek, paralı asker tutmaktan çok daha iyidir."</p>

  <p class="block_24">McGoin kendini yatağın üzerine attı. Kapı aralığından, "Sen öyle diyorsan öyledir Kaspar," dedi.</p>

  <p class="block_24">Kenner girişteki odada ocakla masa arasındaki sandalyeden, "Aranızdan bir deste iskambil kâğıdı getirmeyi akıl eden biri oldu mu?" dedi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Aradan geçen üç geceden sonra general ve ekibiyle yapılan yemeklerin daveti tekrarlanıp duruyorlardı. Alenburga'nın ekibinde beş genç subay, bir kıdemli danışman ve bir miralay vardı. General sahiden de güler yüzlü bir ev sahibiydi. Yemek ziyafet tadında değildi fakat Kaspar'ın yolda yediği yemeklerden daha iyiydi. Yanında şarap sunmamış olsalar da bolca bira vardı ve generalin erzak görevlileri ellerindeki kısıtlı sayıda malzemeye rağmen yeterince çeşit çıkarmıştı.</p>

  <p class="block_24">Yemekten sonra general, Kaspar'dan yanında kalmasını istedi. Flynn ve diğerleriniyse, birkaç adam eşliğinde odalarına geri yolladı. Kaspar'ın takımı gittiğinde general de emir erini ve muhafızları dışarı yolladı. İki bardak çıkardı. Sonra da ot yatağının yanındaki çantadan bir şişe şarap aldı. "Askerler için yeterince şarap yok ama böyle zamanlar için sakladığım birkaç şişe var."</p>

  <p class="block_24">Kaspar, generalin uzattığı bardağı alırken, "Neyi kutluyoruz?" dedi.</p>

  <p class="block_24">"Küçük bir kutlama aslında," dedi general. "Sizi astırmayacağım."</p>

  <p class="block_24">Kaspar bardağını kaldırarak, "Buna içilir," dedi ve bir yudum aldı. "Çok güzelmiş," dedi sonra. "Hangi üzümden yapıldı?"</p>

  <p class="block_24">"Şiraz." General bir yudum aldı. "Civar bölgelerde yetişiyor."</p>

  <p class="block_24">"Bundan eve bir iki şişe götüreyim de..." Bu şaraptan biraz eve götürüp uşağına Opardum'daki şarap tüccarlarından benzer birkaç numune getirtmelerini isteyeceğini, böylece şarabın yapıldığı üzümü Krallık veya Kesh'te aratabileceğini söyleyecekti. Fakat yeni hayatının gerçekleri üzerine kara bir bulut gibi çökmüştü. "... Götüreyim de bu güzel akşamları birkaç defa hatırlayabileyim."</p>

  <p class="block_24">"Savaş zamanında güzel bir akşam geçirebilmek insana iyi geliyor," dedi general. "İzcilerimden gelen habere göre, durum tam da senin beklediğin gibi gelişiyor. Kolaylıkla etkisiz hale getirilebilecek dağınık devriyeler ve batı kanadında keskin bir hücum çizgisi var. Artık casus olmadığınıza kesinlikle eminim."</p>

  <p class="block_24">"Ben bu kararı çoktan vermiş olduğunu zannediyordum."</p>

  <p class="block_24">"Biraz daha ihtiyatlı olmaktan kime zarar gelir ki! Anlattığınız hikâyenin pek muhtemel olmadığına, hareketlerinizin de alışılmadık olduğuna kanaat getirmiş, son derece zeki casuslar olabileceğinizi düşünmüştüm. Aslında bu konuda şüphelerim de yok değildi ancak dedim ya, ihtiyatlı olmaktan kime zarar gelir!" Gülümseyerek içkisinden bir yudum daha aldı. "Düşmanlarımız bize sırf sahte bir üstünlük duygusu vermek için büyük bir zaferi elleriyle sunmayacaktır. Hem güneydeki iki köyü alırsak Sasbataba ya barış talebinde bulunmak zorunda kalır ya da bozguna uğrar. Kral aptal olabilir ama generalleri öyle aptal değil. Bundan bir ay sonra barış sağlanacaktır."</p>

  <p class="block_24">"İşte bunu dört gözle bekleyebiliriz," dedi Kaspar.</p>

  <p class="block_24">"Yılan Nehri Kenti'ne olan yolculuğunuz da böylece daha kolaylaşır," dedi general. "Bu sınır çatışmalarının ne kadar çirkinleşebileceğini ve durumun ticareti nasıl etkileyeceğini tahmin bile edemezsin."</p>

  <p class="block_24">"Sanırım tahmin edebiliyorum," dedi Kaspar.</p>

  <p class="block_24">General Kaspar'a uzunca baktıktan sonra, "Aslında bir asilzadesin, değil mi?" dedi.</p>

  <p class="block_24">Kaspar hiçbir şey söylemeden kafasını salladı.</p>

  <p class="block_24">"Arkadaşların bunu biliyor mu?"</p>

  <p class="block_24">Kaspar şarabından bir yudum aldıktan sonra, "Onların bunu bilmesini istemiyorum," dedi.</p>

  <p class="block_24">"Eminim bunun için iyi bir sebebin vardır. Anladığım kadarıyla evinden çok uzaktasın."</p>

  <p class="block_24">"Evim neredeyse dünyanın öbür ucunda," dedi Kaspar. "Ben... Bir düklüğün başındaydım. On beşinci Olasko Dükü'ydüm. Ailemin Roldem tahtıyla -bölgenin en güçlü olmasa da en nüfuzlu krallıklarından biridir- soy ve evlilik anlamında doğrudan bağlantısı vardı. Ben..." Flynn ve diğerleriyle karşılaştığından bu yana düşünmediği şeyler aklına gelince gözleri daldı bir an. "Bir hükümdarın düşebileceği en kötü iki hatanın pençesine düştüm."</p>

  <p class="block_24">Alenburga, "Kibir ve insanın kendini kandırması," dedi.</p>

  <p class="block_24">Kaspar güldü. "Öyleyse üç olsun. Çünkü bir de hırs var."</p>

  <p class="block_24">"Elindeki güç sana yetmedi mi?"</p>

  <p class="block_24">Kaspar omuzlarını kaldırdı. "Bana kalırsa iki tür güç sahibi insan vardır. Tabii aptalları da sayarsak üç diyebiliriz. Ama yönetecek kadar aklı olanlar içinde ya kaderin verdiklerine razı gelenlerdensindir ya da sürekli olarak elindekileri artırmanın yolunu arayanlardan. Korkarım tabiatım gereği ikinci türe daha yakınım ben. Elimden geldiğince iyi bir hükümdarlık sürmek, varislerime de muhteşem bir miras bırakmak istedim."</p>

  <p class="block_24">"Yani senin hatan daha çok kibrin ve hırsından olmuş."</p>

  <p class="block_24">"Anlamışsın."</p>

  <p class="block_24">"Benim de Raca'yla kan bağım var fakat sıkıntılı bölgelere hizmet ve huzur götürmekten başka bir amacım yok. Kuzenim çok zeki bir adamdır. Oğlum yok, fakat olsaydı bile bırakacağım mirasa sahip çıkabilecek daha iyi birini düşünemiyorum. O çok... Olağanüstü biri. Onunla asla karşılaşamayacak olman ne yazık!"</p>

  <p class="block_24">"Neden asla dedin?"</p>

  <p class="block_24">"Çünkü bir an evvel yoluna gitmek istiyorsun ve kuzeydeki Muboya'ya gitmek asla planların arasında olmayacaktır."</p>

  <p class="block_24">"Sanırım haklısın. Artık gidebilecek miyiz peki?"</p>

  <p class="block_24">"Henüz değil. Senin şu deli planını uygulayıp kaybedersek..."</p>

  <p class="block_24">"Benim planım mı?" dedi Kaspar gülerek.</p>

  <p class="block_24">"Kaybedersek senin planın olur elbette. Kazanırsak da bu şahane zaferin ardındaki dâhi ben olurum."</p>

  <p class="block_24">"Elbette ya," dedi Kaspar. Bardağını onu onurlandırır gibi kaldırdı ve içkisinden yudumladı.</p>

  <p class="block_24">"Eve dönmeyi bu kadar istemen çok yazık. Güçlü bir hükümdarın dünyanın öbür tarafında bir grup tüccarla seyahat ediyor olmasının ardında muhteşem bir hikâye yatıyor olmalı. Burada kalmaya karar verirsen senin için kıdemli bir görev bulabilirim. Yetenekli insanlar her daim rağbet görür."</p>

  <p class="block_24">"Benim geri almam gereken bir taht var."</p>

  <p class="block_24">"Bunu da yarın gece anlatırsın. Git ve arkadaşlarına bu birkaç gün içinde galibiyeti alırsak bir hafta içinde yola çıkabileceğinizi söyle. Size iyi geceler ekselansları."</p>

  <p class="block_24">Bu saygı ifadesi Kaspar'ı güldürdü. "Size de iyi geceler Sayın General."</p>

  <p class="block_24">Kaspar evine döndü ve ona eşlik eden askerlere iyi geceler diledi. İçeri girerken sonraki birkaç gün içinde generale geçmişinin ne kadarını anlatacağını düşünüyordu. Hükümdarlıktan anlayan biriyle bunları paylaşmak onu rahatlatmıştı. İşte o an ilk defa yaptığı seçimlerin bazılarını gözden geçirmesi gerektiğini fark etti. Eski hayatının üzerinden bir yıldan az bir zaman geçmişti, fakat bazen aradan daha fazla vakit geçmiş gibi hissediyordu. Zamanında vermiş olduğu kararlar, şimdi durup düşünmesine sebep olabiliyordu. Roldem tacını neden böyle bir tutkuyla istemişti? Aylarca Jojanna'nın yetiştirdiği sebzelere dana gübresi attıktan, günde yalnızca bir bakır için sandık taşıdıktan ve kendisini ısıtacak bir battaniye bile olmaksızın dışarıda yattıktan sonra hırs neredeyse gülünç geliyordu ona.</p>

  <p class="block_24">Jojanna'yı düşünmek, aklına kadın ve çocuğunun ne yaptığı sorusunu getirdi. Onlara bir haber göndermenin, o arabada taşıdığı servetin bir kısmını da olsa vermenin bir yolu olabilirdi belki. Krallık'a döndüğünde yeni birtakım elbiseye vereceği para, onları köyün en zengin çiftçileri haline getirebilirdi.</p>

  <p class="block_24">İç geçirerek bu düşünceyi bir kenara bıraktı. Hâlâ gideceği çok uzun bir yol vardı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_15">&nbsp;</p>
</body>
</html>
