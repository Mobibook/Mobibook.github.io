<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-11-<br class="calibre8" /></span><span class="text_1">MAHARTA</span></p>

  <p class="block_23">&nbsp;</p>

  <p class="block_24">Güverteden bir ses geldi.</p>

  <p class="block_24">Kaspar, yol arkadaşlarına ranzalarından kalkmalarını işaret etti. "Gemiyi iskeleye bağladılar. Biz sandığı güverteye çıkarana kadar iskele de iner. O zaman bir araba kiralarım."</p>

  <p class="block_24">"Gerekiyorsa satın da alabilirsin," dedi Flynn. Bir avuç altını sandıktan çıkarmıştı bile. Kaspar, Flynn'in verdiklerini tuniğinin altına gizledi.</p>

  <p class="block_24">Önce Flynn ve Kenner çıktı odadan. Sandığı güverte yolundan yukarıya çıkarıyorlardı. Kaspar'sa geride bir şey bırakıp bırakmadıklarını kontrol etmek amacıyla küçük odaya son defa göz gezdirdi. Ardından kapıyı kapatıp merdivenlerden çıkmaya başladı.</p>

  <p class="block_24">Güverteye çıkar çıkmaz iki şey dikkatini çekti. Rıhtımdan her zaman duyulan sesler yoktu. Neyle karşılaşması gerektiğini bilecek kadar liman görmüştü. Dolayısıyla neredeyse her yanı kaplayan bu sessizlik ona göre hiç normal değildi. Diğer tuhaflıksa, güvertedeki tek hareketin, çalışanların tabutu indirmesi oluşuydu.</p>

  <p class="block_24">Etrafına bakan Kaspar, sadece bir dakika içinde tüm manzarayı zihnine yerleştirdi. Kenner ve Flynn, sandığı yere bırakmıştı. Kenner, küpeştenin ilerisini işaret etti. Kaspar baktığında en azından iki yüz silahlı muhafızın, iskeleyi kapadığını gördü. Sürme iskelenin indirildiği yerde, ancak rahipler heyeti denilebilecek cinsten bir topluluk duruyordu. Ne var ki Kaspar, bu kişilerin hangi tapınaktan geldiğini bilmiyordu. Arkalarında, Raca garnizonunun bölgedeki görevlileri, onların arkasındaysa iki atlı bir yük arabası duruyordu. Araba boştu ve yavaşça, tabutun indirileceği yere doğru geliyordu. Sağ tarafta da gösterişli bir araba daha vardı.</p>

  <p class="block_24">Flynn, "Araba konusunda endişelenmene gerek kalmadı artık. Görünüşe bakılırsa zaten bizi burada bekliyorlarmış," dedi.</p>

  <p class="block_24">Sürme iskele rıhtıma indiği anda, silahlı muhafızlar güverteye çıktı. Üzerlerinde altın sarısı ve beyaz süsleri olan açık mavi üniformaları vardı. Çelikten miğferleri parlıyordu. Tabut indirilirken, görevli memur Kaspar ve arkadaşlarının yanına gelerek, "Bu şeyle gelen yabancılar siz misiniz?" dedi. Hâlâ havada duran tabutu işaret ediyordu.</p>

  <p class="block_24">"Evet," dedi Kaspar.</p>

  <p class="block_24">"Bizimle gelin." Asker, Kaspar ve arkadaşlarının emirlerini uygulamasını bile beklemeden arkasını döndü. İki muhafız, Flynn'in ayağının dibindeki sandığı kaldırırken, iki tanesi de üçlüye ilerlemelerini işaret etti.</p>

  <p class="block_24">Silahlarının ellerinden alınmaması, Kaspar'ı az da olsa rahatlatmıştı. Elbette Maharta Raca'sının özenle seçtiği iki yüz kişilik asker takımıyla dövüşebileceği düşüncesinde değildi. Fakat en azından esir alınmamışlardı... Şimdilik. Silahlı muhafızla koruma arasında küçük bir fark olduğunu biliyordu, ancak bazen fark, onurluyla hükümlüyü ayırabiliyordu.</p>

  <p class="block_24">İskelenin sonuna geldiğinde, kral gibi giyinmiş yaşlı bir adam öne çıktı. Ermin kürkü ve altın rengi şeritleri olan kızıl bir cüppe vardı üzerinde. Kafasınaysa üzeri altın rünlerle işlemeli koni biçiminde kırmızı bir şapka takmıştı. Tek bir el işaretiyle, yarım düzine kadar daha rahip, içine tabutun indirildiği arabaya doğru yaklaştı. "Ben Kalkin Tapınağı'ndan Peder Elect Vagasha. Lütfen bana eşlik edin, konuşalım."</p>

  <p class="block_24">Kaspar, "Seçme şansımız varmış gibi konuşmanız çok güzel doğrusu," dedi.</p>

  <p class="block_24">Yaşlı rahip gülümseyerek, "Elbette ki seçme hakkınız yok. Fakat medeni olmak gerekir, değil mi?" dedi.</p>

  <p class="block_24">Kalabalığın bittiği noktada onları bekleyen arabaya kadar yürüdüler. Ardından iki uşak, arabanın kapısını açtı. Herkes içeri girdiğindeyse araç hareket etti.</p>

  <p class="block_24">Kaspar pencereden bakıyordu. "Bu karşılama günlük ticareti altüst etmiş gibi görünüyor Peder. Üstelik bizim için de sürpriz oldu." Yaşlı başrahibe baktı. "Galiba Kardeş Anshu buraya gelmekte olduğumuzdan bahsetmiş."</p>

  <p class="block_24">"Bahsetti ya. Kendi tapınağıyla iletişime geçmiş, onlar da beni buldular. Geshen-Amat Kardeşleri derin düşünceyi sever. Gizli ilimlere ve esrarlı konulara yönelmişlerdir. Ruhani konularda oldukça takdir görseler de bazı şeyleri başka öğretilere bırakmak daha iyidir. Anladığım kadarıyla buraların yabancısısınız."</p>

  <p class="block_24">"Evet," diye yanıtladı Flynn. "Denizin ötesindeki topraklardan geliyoruz."</p>

  <p class="block_24">"Adalar Krallığı," dedi Peder Elect Vagasha. "Biliyoruz. Zümrüt Kraliçe gelmeden önce de oraları biliyorduk. Kesh'ten ve dünyanın diğer yerlerinde yaşayan insanlardan haberdar olduğumuz gibi. İki yarım küre arasında ticaret nadir görülse de duyulmamış bir şey değil.</p>

  <p class="block_24">"Bizim dinimiz sizin yaşadığınız bölgede tatbik edilmiyor. Tarikatımızda yer alan kardeşlerimizin ve pederlerin birçoğu, bu inanca yönelmeden evvel asker oldukları veya bazılarının kutsal emirleri ilk aldığı andan itibaren silahlı hizmette bulunduğu için birliğimizi savaşçı olarak tanımlayabilirsiniz.</p>

  <p class="block_24">"Ancak bunun yanı sıra biz, akademisyen ve tarihçilerden oluşan bir kardeşliğiz. Aydınlığa giden pek çok yoldan birinin de bilgi olduğunu düşündüğümüzden, mantıklı bir seçim olarak, yapılacak incelemede, bu..."</p>

  <p class="block_24">"Bu kutsal emanetin mi diyecektin?" dedi Kaspar.</p>

  <p class="block_24">"Tanım için şimdilik bu kelime de kullanılabilir tabii. Her neyse, tapınağa doğru giderken bana onun hakkında bildiklerinizi en başından itibaren anlatır mısınız?"</p>

  <p class="block_24">Kaspar Flynn'e, Flynn Kenner'a baktı. Kenner Flynn'e, hikâyeyi anlatmasını işaret etti. Flynn başladı söze. "İki yıldan fazla bir zaman önce, Krondor'da bir araya geldik. Toplamda otuz tüccardık ve bir birlik oluşturduk..."</p>

  <p class="block_24">Kaspar arkasına yaslandı. Bu hikâyenin her bir detayını zaten daha önceden duymuştu. Flynn'in sesi arka planda bir uğultu olarak kalırken, pencereden Maharta dehlizlerini izlemeye koyuldu.</p>

  <p class="block_24">Bu şehir, gezdiği tüm o yerler arasında Kaspar'a evini en çok hatırlatan yerdi. Güneyde ılıman bir iklim vardı ve yaz havası, bu zamana kadar çekmek zorunda kaldıkları havadan çok daha yumuşaktı. Rıhtımın yakınlarındaki binalar, tuğla ve sıvadan yapılmıştı: Kuzeyde gördüğü ve belki daha fazla serinlik verecek olsa da kesinlikle derme çatma gözüken yapılara hiç benzemiyordu. Sokaklar, parke taşlarıyla kaplıydı ve denizden yükselen meltem, Yılan Nehri Kenti ve buraya gelene kadar uğradığı diğer kentlerde karşılaştıkları aşırı kalabalıktan doğan kötü kokunun büyük bir kısmını alıp götürüyordu.</p>

  <p class="block_24">Girdikleri çarşı, sağda solda gördüğü semiz, çalışkan insanlarla oldukça zengin bir görüntü çıkarıyordu ortaya. Arabanın peşinden koşan afacan çocuklar ve alışverişe çıkmış ev hanımları, sanki Opardum sokaklarından toplanmış gibiydi. Sürgün edildiğinden beri hissetmediği bir özlem duydu memleketine karşı.</p>

  <p class="block_24">Yine geniş bir caddeden geçerken, Flynn, "...İşte o zaman karşılaştık Kaspar'la," dedi.</p>

  <p class="block_24">Peder Elect, "Yani ilk başta bu grubun bir parçası değil miydin?" dedi.</p>

  <p class="block_24">"Hayır, değildim," dedi Kaspar. "Bu topraklara, Flynn ve diğerleriyle karşılaşmadan birkaç ay önce gelmiştim. O... parçayı Yılan Nehri Kenti'ne götürmek için dördüncü bir adam bulmak adına pazara geldikleri o gün tamamen tesadüf eseri karşılaştık."</p>

  <p class="block_24">"Yani önceden bu parçayla bir ilgin yoktu."</p>

  <p class="block_24">"Ben yalnızca bir an evvel evime varmaya çalışıyordum. Buraya isteyerek gelmiş değilim."</p>

  <p class="block_24">"Öyle mi?" Yaşlı başrahip öne doğru eğildi. "İnsan dünyayı kendi isteğiyle gezmez mi? Herhalde esir değilsin?"</p>

  <p class="block_24">"Bildiğin gibi bir esir değilim Peder. Merak ettiğin şey bir gemiye zincirlerle bağlanıp bağlanmadığıysam, sana hayır cevabını verebilirim." Kaspar arkasına yaslanıp iç geçirdi. "Ters düştüğüm kuvvetli bir büyücü sürgün etti beni buraya. Aslında bana merhametli davrandı. Çünkü onun yerinde ben olsaydım, kesinlikle onu öldürürdüm."</p>

  <p class="block_24">"En azından düşmanının hoşgörüsünü kabul ediyorsun."</p>

  <p class="block_24">"Babam, 'nefes alabildiğin gün güzel geçmiş demektir' derdi."</p>

  <p class="block_24">"Bu büyücüyle nasıl zıtlaştığın eminim ki harika bir hikâyedir," dedi yaşlı rahip. "Ancak bu başka bir konuşmamızın konusu olsun. Tabii şartlar izin verirse. Biz şimdi, bu meşum yolculuktan geride kalanlara katıldıktan sonra neler yaşadığını konuşalım."</p>

  <p class="block_24">Kaspar, konuşmasına Flynn, McGoin ve Kenner'la tanıştığı anı anlatmakla başladı. Yolculuğun önemli noktalarını paylaşırken diğerleri de bazı detaylarda araya giriyorlardı. McGoin'i öldüren yaratığı tarif ettiği kısma geldiğinde, rahip bazı sorular sordu. Kaspar'ın cevaplarında istediğini bulunca da, ona devam etmesini söyledi.</p>

  <p class="block_24">"Daha fazla anlatacak bir şey yok," dedi Kaspar omuzlarını kaldırarak. "İki gün sonra Shamsha'dan Yılan Nehri Kenti'ne giden bir tekneye bindik. Orada yaşadığımız tek şey Birader Anshu'yla karşılaşmamızda Eminim bu olayla ilgili detaylı bilgiyi tapınaktan almışsındır. Yılan Nehri Kenti'nde üç gün geçirdikten sonra gemiye bindik ve buraya geldik."</p>

  <p class="block_24">"Ve işte buradasınız," dedi Peder Elect. Araba yavaşladı. "Ve işte geldik."</p>

  <p class="block_24">Kaspar pencereden baktığında, her yanı tapınaklarla çevirili büyük bir meydana geldiklerini gördü. Önünde durdukları tapınak, şatafattan uzaktı fakat çok sade olduğu da söylenemezdi. Arabadan indiklerinde piskopos, "Sizin için oda ayırdık beyler," dedi. "Raca'nın emirleri ve bizim de ricamızla, siz ve taşıdığınız tuhaf yükle ilgili bir karara varılana kadar bizim misafirimiz olacaksınız."</p>

  <p class="block_24">"Bu ne kadar sürer?" diye sordu Kaspar.</p>

  <p class="block_24">"Ne kadar sürerse," diye yanıtladı yaşlı adam.</p>

  <p class="block_24">Kaspar, Flynn ve Kenner'a baktı. İkisi de omuzlarını kaldırdı. Tapınağın merdivenlerini çıkmaya başlayan Kaspar, başka hiçbir şey söylemedi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kalkin Tapınağı, Kaspar'ın gittiği diğer tapınaklara hiç benzemiyordu. Ana salonda ne sessizlik, ne fısıltıyla edilen dualar, ne de ilahi sesleri duyuluyordu. Yalnızca bir ses vardı. Gruplar halinde ve genellikle yaşlı bir rahip eşliğinde duran genç adamlar, kimi zaman yanlarındaki rahibi dikkatle dinliyor, kimi zamansa&nbsp;bir konu üzerinde hararetle tartışıyorlardı. Tapınağa bağlı kardeşler de etrafta dolanıp duruyordu, ancak Kaspar, diğer yerlerden tanıdık olduğu o sessiz inancı burada bulamamıştı.</p>

  <p class="block_24">"Bazen burası epey gürültülü olur. Sizin odalarınızın hazırlanmasını benim odamda bekleyelim," dedi Peder Elect.</p>

  <p class="block_24">Üçlüyü koridora çıkardıktan sonra bir kapıyı açtı ve oraya girmelerini işaret etti. İçeri girdiklerinde bir hizmetçi yanlarına geldi ve Peder Elect'in şapkasıyla ağır cüppesini üzerinden aldı. Peder Vagasha içine, diğer rahiplerin de giydiği gri renkli sade cüppeyi giymişti.</p>

  <p class="block_24">Oda sade döşenmişti, fakat duvar boyunca dizilmiş raflarda bir yığın kitap, yazıtlar ve kapılarının içinde dikkatle kıvrılmış veya açıkta duran parşömenler vardı. Bunun dışındaysa yalnızca bir yazı masası ve beş sandalye bulunuyordu. Rahip üç adama oturmalarını işaret etti. Hizmetçiden içecek bir şeyler istedikten sonra kendisi de oturdu.</p>

  <p class="block_24">Kaspar, "Tapınağınız daha önce gördüklerime hiç benzemiyor Peder. Daha çok bir okulu andırıyor," dedi.</p>

  <p class="block_24">"Çünkü bir bakıma öyle," dedi Vagasha. "Biz buraya üniversite diyoruz. Anlamı..."</p>

  <p class="block_27">"Bütün," dedi Kaspar. "<i class="calibre10">Universitas Apprehendere?"</i> <a id="a1"></a><a href="../Text/dipnot.xhtml#a1" style="font-size: 1em;"><span class="t23"><sup>{1}</sup></span></a></p>

  <p class="block_24">"<i class="calibre9">Videre,</i>" <a id="a2"></a><a href="../Text/dipnot.xhtml#a2"><span class="t23"><sup>{2}</sup></span></a>&nbsp;diye düzeltti yaşlı rahip. "Yalnızca tanrılar bir şeyi bütünüyle anlamaya muktedirdir. Biz sadece görmemize izin verildiği kadarını anlama çabasına girebiliriz."</p>

  <p class="block_24">Kenner ve&nbsp;<span style="line-height: 1.2; text-indent: -0.5pt; font-size: 1em;">Flynn kendilerini çok rahatsız hissediyordu. Peder Vagasha, "Arkadaşınız oldukça eski bir dil konuşuyor," dedi.</span></p>

  <p class="block_24">"Eski Queg dili bu. Çok az konuşabiliyorum zaten. Eğitmenlerim, pek çok milletin klasiklerini öğretmişti bana."</p>

  <p class="block_24">"Eğitmenlerin mi?" dedi Kenner. "Bize asker ve avcı olduğunu söylemiştin."</p>

  <p class="block_24">"Öyleydim, fakat başka özelliklerim de vardı."</p>

  <p class="block_24">Hizmetçi, üzerinde içecek, kek ve çay olan bir tepsiyle içeri girdi. "Size daha sert bir şeyler getirtemediğim için üzgünüm, fakat burası aşırı yeme içmeden son derece sakınan bir tapınaktır. Yine de çayımız oldukça güzeldir."</p>

  <p class="block_24">Dört bardağa içecekleri dolduran hizmetçi, odadan ayrıldı. "Şimdi," dedi rahip. "Sizinle ne yapsak?"</p>

  <p class="block_24">"Bırakın gidelim," dedi Flynn. "O şey istediğini yapmadığımız takdirde bizi öldürecek, buna eminiz."</p>

  <p class="block_24">"Aranızdan göç eden son arkadaşınızla ilgili anlattığınız hikâyeye bakılırsa aslında hayatınızı kurtarmış."</p>

  <p class="block_24">Kaspar kafasını salladı. "Bu sadece bir tahmin."</p>

  <p class="block_24">Rahip, "Beni şaşırtan şey de sizdeki bu rahatlık. Aklımın kavrayamadığı karanlık bir güç beni bir şeyler yapmaya zorluyor olsa herhalde kendimi kaybederdim," dedi.</p>

  <p class="block_24">Flynn ve Kenner bir süre bakıştıktan sonra Kenner, "Zaman geçtikçe... Alışılıyor işte. Yani ilk başlarda işler ters gitmeye başladığında ne yapmamız gerektiğine dair epey tartıştık. Bazıları o şeyi mağarada bırakıp altınları yanımızda götürelim istedi. Fakat... Yapamadık bunu. Bize izin vermedi," dedi.</p>

  <p class="block_24">"Yani bizim seçme şansımız olmuyor," diye ekledi Flynn.</p>

  <p class="block_24">"Birader Anshu'ya gitmemizin nedeni buydu," dedi Kaspar. "Bir şeylerin yolunda gitmediğini ve bu sebepten öfkeli olmam gerektiğini biliyordum. Ne yapmam gerektiğinin söylenmesinden hoşlanan biri değilimdir. Dolayısıyla bu durumdan rahatsız olmamak beni rahatsız etti diyebiliriz sanırım."</p>

  <p class="block_24">Ortamı yumuşatmak isteyen Flynn, "Ordudayken de bu durum seni rahatsız etmiş olmalı," dedi.</p>

  <p class="block_24">Kaspar gülümseyerek, "Zaman zaman," dedi.</p>

  <p class="block_24">"Üzerinizde bir... ilenç var," dedi rahip.</p>

  <p class="block_24">"Ben bu kelimeyi bilmiyorum," dedi Flynn.</p>

  <p class="block_24">"Ne de ben," diye kabullendi Kaspar.</p>

  <p class="block_24">"Büyüyle gelen bir zorunluluk yani. Yerine getirmediğiniz takdirde kurtulamayacağınız bir efsun," dedi Peder Vagasha. "Arkadaşlarınızın başına bu cinayetler gelirken pek de etkilenmemenizin sebeplerinden biri de bu."</p>

  <p class="block_24">Kenner oturduğu sandalye üzerinde kımıldandı. "Zannediyordum ki yalnızca ben hislerimde..."</p>

  <p class="block_24">"Duyarsız olduğunu mu söyleyecektin?" dedi Kaspar.</p>

  <p class="block_24">"Evet," dedi Kenner. "Grubumuzun ilk üyesi öldüğünde dahi ben... Hiçbir şey hissetmedim."</p>

  <p class="block_24">"Hissedemezdin de zaten. Bu sayede ilencin istediklerini yerine getirmiş oluyorsunuz." Yaşlı rahip, "Kardeşlerim getirdiğiniz parçayı inceliyor. İşleri bittiğinde ondan kurtulabilmeniz için elimizden geleni yapacağız," dedi.</p>

  <p class="block_24">"Öyleyse o karanlık bir şey mi?" diye sordu Flynn, sanki hâlâ ikna olmamış gibi.</p>

  <p class="block_24">"İyilik ve kötülüğün basit kavramlardan daha öteye geçtiği durumlar vardır," dedi rahip. "İncelememiz bittiğinde size daha fazlasını söyleyebilirim. Neden gidip dinlenmiyorsunuz şimdi? Bu gece tapınak kardeşleriyle yemek yiyeceksiniz. Sunacaklarımızla mükellef bir sofra oluşmayabilir, fakat hepsi de doyurucudur. Belki yarına konuşacak daha çok şeyimiz olur."</p>

  <p class="block_24">Peder ayağa kalktı ve diğerleri de onu takip etti. Peder Elect'in ona ihtiyaç duyduğunu hissetmiş gibi, hizmetçi bir anda kapıda beliriverdi ve onları odalarına çıkarmak üzere beklemeye başladı. Rahip üçlüye dönüp, "Akşam size haber göndeririz," dedi.</p>

  <p class="block_24">Hizmetçiyi takip etmeye başlayan Flynn, "Buraya gelmemiz hayra çıkabilir," dedi.</p>

  <p class="block_24">Kaspar kafasını salladı. "Tabii ölmemize sebep olmazsa."</p>

  <p class="block_24">Bundan sonra kimse bir şey söylemedi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">O gece Peder Vagasha'yla yemek yediler, fakat ertesi gün değil neredeyse bir hafta sonra onunla tekrar konuşabildiler. Bu süre boyunca onları kendi hallerinde bırakmışlardı. Kenner ve Flynn genelde odada uyuyarak, iskambil oynayarak veya yemek yiyerek vakit geçiriyordu.</p>

  <p class="block_24">Kaspar'sa büyük salonu geziyor, sessizce oturup öğretmen ve öğrencilerin anlattıklarını dinliyordu. Duyduklarının birçoğu gösteriş için söylenen öngörülebilir şeyler, idealleştirilmiş hayat bakışları veya dünyanın nasıl olması gerektiğine dair düşüncelerdi, fakat fikirleri en basit olanların bile ifadeleri çok kuvvetliydi.</p>

  <p class="block_24">Salondaki ikinci gününde Kaspar, oldukça zor bir tartışmayı dinlemek için durdu. Bu genç adamların eğitimiyle ilgilenen rahip, soru soruyor fakat cevap vermiyor, bunun yerine öğrencilere her konuyu tartışmaları ve kendi kafalarında bir sonuca varmaları için zaman tanıyordu.</p>

  <p class="block_24">Tartışmaları dinleyen Kaspar, geleceğe dair bir umut, özgün olmasa da en azından titizlikle oluşturulmuş düşüncelerin olabileceği günlerin geldiğine dair bir hisle doldu. Bu gençlerin bazılarının gerçekten sahici düşünürler olabileceğini fark etti Kaspar. İçlerinde en geri olanları bile, burada bulundukları zamanın faydasını uzun vadede göreceklerdi.</p>

  <p class="block_24">Bir an için Kaspar öfke doldu. <i class="calibre9">Burada harcanan zahmete değer!</i> diye düşündü. <i class="calibre9">İşte insan denilen şey insanlığı buna; yaşadığımız dünyaya yalnızca sahip olmaya değil onu anlamaya da itmeli.</i> Yaşadığı duygu yoğunluğuna şaşarak durdu. Bu hislerin nereden geldiğini anlayamamıştı. Böyle şeyler onu rahatsız ediyordu. Nereden çıkmıştı bu öfke? Sanki tüm hayatı boyunca karanlıkta yaşamıştı ve şimdi de ışığın varlığı ona gösteriliyordu. Aslında hayatın tüm güzellikleri ve harikaları bir adım ötesindeymiş, fakat o bunu görememiş gibi. Kim onu bu karanlıkta tutmuştu? Kaspar hiçbir zaman kendi içinde olup bitenlere kulak veren bir adam olmamıştı. Dolayısıyla da bu yaşadıkları onu çok rahatsız ediyordu.</p>

  <p class="block_24">Kaspar bir şey yapmamak için kendini tuttu ve zihnini bu sorulardan uzaklaştırmaya çalıştı. Dikkatini önündeki soruna vermeye çalıştı. Kendi içinde böyle bir çelişki yaşadığından ötürü sinirlenerek döndü ve salonu terk etti. Kendi odasına geldi.</p>

  <p class="block_24">Tapınağın içki konusundaki kurallarını bilmese, o geceyi asla ayık geçirmezdi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Haftanın geriye kalan kısmında, Kaspar gençlerin bu münazaralarını dinleyerek kendini eğlendirdi, fakat onu böyle derin bir karmaşaya itecek türden soruların tartışıldığı gruplardan uzak durdu.</p>

  <p class="block_24">Bir hafta sonra Peder Elect'in odasına çağırıldılar.</p>

  <p class="block_24">İçeri girdiklerinde yaşlı rahip onlara oturmalarını işaret etti. "Lütfen buyurun. Heyecanla bir sonuç çıkmasını beklediğinizi biliyorum. Artık ne yapılması gerektiğine dair bir kanıya varmış bulunuyoruz."</p>

  <p class="block_24">Kimse bir şey söylemedi. Üç rahip daha odaya girdi. Yaşlı başrahip onları tanıştırdı. "Bunlar Peder Jaliel, Peder Gashan ve Peder Ramal." Üçünün de üzerinde, tapınağın diğer üyelerinin de giydiği cüppelerden vardı. Farklı olarak, Kaspar'ın büyük salondaki eğitmenlerin de taktığını fark ettiği küçük yaka iğnelerinden kullanıyorlardı. Tanıştırılan ilk rahip yaşlıcaydı. Diğer ikisiyse Kaspar'ın yaşlarında, kırklarındaydı.</p>

  <p class="block_24">Vagasha, "Peder Jaliel, burada kadim eserler ve kutsal emanetlerle ilgilenen kalıcı uzmanımız. Peder Gashan ilahiyatçıdır ve bu çalışmada öğreti ve inançlarımızla alakadar olarak bulduklarımızı yorumlayacaktır. Peder Ramal da tarihçidir," dedi. Üç adama öne çıkmalarını işaret etti. "Peder Gashan, siz başlar mısınız? Dostlarımıza bilgi anlayışımızı anlatın lütfen."</p>

  <p class="block_24">Peder Gashan, "Eğer gizli bilimlere çok dalarsam, lütfen daha açık olmam için beni uyarın," dedi. Kaspar, Flynn ve Kenner üçlüsüne teker teker baktıktan sonra anlatmaya başladı. "Bilgiyi kusurlu anlayış olarak görürüz. Yeni bilgiler, sürekli ortaya çıkarak, bizi inançlarımızı ve kâinata bakış açımızı gözden geçirmek zorunda bırakırlar. Bilgiyi üç kısma ayırırız: Kusursuz bilgi, kesin bilgi ve kusurlu yahut eksik bilgi.</p>

  <p class="block_24">"Kusursuz bilgi, yalnızca tanrılara aittir ve onların algısı bile kısıtlıdır. Yalnızca Asıl Tanrı, yani kimileri tarafından Ashen-Genet adıyla tapılan tanrı her şeyi tam anlamıyla kavrayabilir. Diğer tanrılar, asıl tanrının birer sureti veya görünüşüdür ve onların kusursuz bilgisi, kendilerine verilen alan çerçevesinde sınırlıdır.</p>

  <p class="block_24">"Efendimiz Kalkin bir eğitmen olsa da, onun bile kusursuz bilgileri, eğitim anlayışıyla sınırlıdır, öğretilenle değil.</p>

  <p class="block_24">"Kesin bilgi; doğanın, hayatın ve kâinatın doğru bir yansıması olduğuna inandığımız bilgi türüdür. Bu bilgiler, doğru veya yanlış olabilir. Yeni bir şeyin varlığını keşfettiğimizde, varlık ilkesiyle örtüşmediğinden onu reddetmeyiz. Var olan ilkeyi gözden geçirir, nasıl bir yanlış olabileceğini tespit ederiz. Kusurlu bilgi de eksik olduğunu ve kesin bilgiye ulaşmasını engelleyen bir tarafı olduğunu bildiğimiz bilgidir.</p>

  <p class="block_24">"Tahmin edebileceğiniz üzere, bildiklerimizin çoğu kusurlu bilgiye girer. Hattâ kesin bilgilerimiz bile şüphelidir."</p>

  <p class="block_24">"Yani demek istiyorsunuz ki," dedi Kaspar, "Tanrı olmadığımızdan ötürü bildiklerimizden asla emin olamayız."</p>

  <p class="block_24">Rahip gülümsedi. "Aslen bu basitleştirilmiş bir cevap. Fakat şimdilik doğru kabul edebiliriz." Durdu, arkasından ekledi. "Ayrıca bilginin bir başka yüzü, iyi ve kötü olarak iki açısı da olabilir."</p>

  <p class="block_24">Kaspar, sabırsızlığını gizlemeye çalıştı. Çocukken ders aldığı zamanlardaki gibi hissediyordu.</p>

  <p class="block_24">"Bilginin çoğu iyi veya kötü olarak adlandırılamaz. Ateş yakmayı bilmek, açları doyurmak için yemek mi yapacaksınız yoksa birini öldürmek için evini mi yakacaksınız, bunu belirlemez. Fakat kimi bilgiler ki, bunlar insanoğlunun anlayışından çok uzaktır, iyi veya kötü olabilir." Peder Gashan döndü ve söylediklerini kafa sallayarak onaylayan diğer iki rahibe baktı. "Bu konunun üzerinde fazla durmayacağım. Fakat güvenin bana, bu kâinatta sizi değiştirebilecek, sonsuz bir lütufla yükselmenizi veya sonsuz bir işkence ve ıstırapla kahrolmanızı sağlayacak güçte bilgiler vardır. Üstelik sadece o bilgiye sahip olduğunuz için yaşarsınız bunları."</p>

  <p class="block_24">Kaspar ve diğer ikisi dikkat kesilmişlerdi. Çünkü söylenilenlerin altındaki imayı kaçırmamışlardı. Kaspar, "Yani sırf bu elimizdeki şeyin bilgisine sahip olduğumuz için belli şeyleri mi yaşamak zorunda mı kalacağız?" dedi.</p>

  <p class="block_24">"Belki," dedi Peder Gashan. Peder Ramal'a döndü. O da kafasını sallıyordu.</p>

  <p class="block_24">"Tarihimiz bize, insanlar Midkemia'ya yerleşmeden önce başka ırkların dünyada yaşadığını söylüyor," diye söze başladı Ramak "İnsanlardan önce geldiği bilinen ırklardan biri de elflerdir. Uzun ömürlü bu ırktan geriye kalanların bazıları hâlâ kuzeyde yaşamaktadır. Ancak zamanla onlar da azalmaktadır. Sonunda ölümlülüğü kabul etmeden birkaç çağ daha direnebilirler. Aynı şekilde ejderhalar da bizim ırkımızdan önce buradaydı. Ve tabii onların efendileri de."</p>

  <p class="block_24">"Ejderha Efendileri," dedi Flynn. Diğerlerine bakarak, "Size söylemiştim," dedi.</p>

  <p class="block_24">"Evet. En azından eski metinler böyle söylüyor," diye devam etti Ramak "Fakat bu varlıklarla ilgili pek az bilgiye sahibiz. Elfler onlarla ilgili hiçbir şey anlatmıyor. Üstelik Kaos Savaşlarından çok azının sağ çıktığında inanılıyor. Belki bir yerlerde bu konuyla ilgili bizden daha fazla bilgiye sahip birileri vardır, ancak varsa da biz bilmiyoruz."</p>

  <p class="block_24">Flynn, "Elimizdeki bu kalıntıyı Yıldızlimanı'na, Büyücüler Okulu'na götürüyorduk," dedi. "Belki..."</p>

  <p class="block_24">Peder Vagasha elini kaldırarak onu susturdu. "Bizim de o... örgütle ilgili bilgimiz var. Tapınaklarımız uzun süredir büyücülere şüpheyle bakmaktadır. Bilgi ve gücün ne olduğunu tam olarak bilmeden boş konuşmalar yapıyorlar. Büyüyle uğraşanlar, kendi çıkarları için kötü olduğu açıkça belli olan -ölülerle konuşma veya karanlık ruhlarla iletişime geçme gibi- bilgilerden faydalanmıştır. Bilgi hizmetkârı olmasıyla övünen Yıldızlimanı'ndaki o Okul dahi, elinizdeki gibi bir şeyi asla emanet edemeyeceğiniz kadar tehlikeli olduğunu kanıtlamıştır." Peder Jaliel'e döndü. Bu kez de Jaliel öne çıktı.</p>

  <p class="block_24">"Getirdiğiniz zırhlı kadim eserin, bizim dünyamızda yeri yok. Başka bir yerden gelmiş olmalı."</p>

  <p class="block_24">Kaspar arkasına yaslandı. Bunu beklemiyordu. "Ejderha Efendileri kalıntılarından değil mi?"</p>

  <p class="block_24">"Hayır, Midkemia'dan bile değil."</p>

  <p class="block_24">"Tsurani'den mi geliyor?" diye sordu Flynn.</p>

  <p class="block_24">"Hayır," dedi Jaliel. "Gediksavaşı sırasında Tsurani'den kimse bizim kıyılarımıza ulaşamadı. Seneler geçtikten sonra o savaştan haberimiz oldu bizim."</p>

  <p class="block_24">"Öyleyse nedir?" diye sordu Flynn.</p>

  <p class="block_24">"Tam olarak bilmiyoruz," dedi Jaliel. "Pek çok olasılığı listemizden çıkardık ki, bu önemli bir adım, fakat korkarım irfan ve bilgi sınırlarımızın son noktasına geldik."</p>

  <p class="block_24">Kaspar, "Öyleyse onlara güvenemeseniz de, sanıyorum Yıldızlimanı'na gitmemiz ve durumu büyücülere danışmamız gerekecek," dedi.</p>

  <p class="block_24">"Bir çözüm yolu daha var. Sevgili kardeşimiz Anshu'nun bu fikri öne sürdüğünü düşünüyoruz. Öğreti ve bilgeliğimizle bilinen bir topluluk olmamıza rağmen, Geshen-Amat gibi diğerleri de sıklıkla ani kavrayışlara ev sahipliği yapar ve bizim yerini dolduramayacağımız sezgisel sıçramalar tecrübe eder. Batıda sorunuza bir yanıt bulabilirsiniz."</p>

  <p class="block_24">Kaspar doğruldu. Haritayı gösterirken Bek'in söylediklerini hatırladı. "Tanrıların Çadırı mı?"</p>

  <p class="block_24">Dört rahip birbirlerine baktılar. Peder Elect Vagasha, "Çadırdan haberin var mı?" dedi.</p>

  <p class="block_24">"Shamsha'da bir hancı bize bir harita verdi. Harita hâlâ odamızda. Batıdaki dağların orada bir yeri gösteriyor. Bunun dışında pek bir bilgimiz yok."</p>

  <p class="block_24">Vagasha, Ramal'a baktı. "Ratn'gary Dağları'nda fevkalade şeylerin olduğu söylenir. Oradakilerin birçoğu ölümlülere göre değildir.</p>

  <p class="block_24">"En yüksek iki zirvenin aşağısında, Cennet Sütunları'nda, Ölü Tanrılar Kenti bulunur. Bu tapınakları kimin diktiğini bilmiyoruz, fakat yaptıkları şeyler hâlâ ayakta. Söylentiye göre zirvelerin tepesinde yaşayan tanrılar veya onların avatarları bulunur. Ölümlüler arasında yalnızca en ayrıcalıklı olanlar bile onları ancak çok kısa bir anlığına görebilirler. Ancak zirvenin altında, Necropolis'in üzerinde, bir kale bulunur. İşte orada Koruyucular yaşar."</p>

  <p class="block_24">"Kapı Koruyucuları," dedi Vagasha. "Diğer insanlarla, hattâ bizim tapınaklarımızla bile iletişim kurmayan bir mezhebe ait insanlardır bunlar. Ancak tanrılara giden yolun koruyucuları oldukları söylenir.</p>

  <p class="block_24">"Denir ki, eğer bir adam zaruret durumundaysa ve kendini amacına adamışsa, Koruyuculara giden yolu bulabilir ve durumu onlar tarafından da uygun görülürse, tanrılara dileğini iletmesi için izin verilirmiş.</p>

  <p class="block_24">"Bu doğru mu?" diye sordu Kenner.</p>

  <p class="block_24">Peder Elect Vagasha kederle gülümsedi. "Kesin bir bilgiye sahip değiliz."</p>

  <p class="block_24">Kaspar bu kelime oyunu karşısında gülümsemeden edemedi. "Yine de buraya gitmemiz gerektiğini düşünüyorsunuz, öyle mi?"</p>

  <p class="block_24">"Gitmeniz <i class="calibre9">gereken</i> yer orası. Aksi takdirde sizden önceki yirmi sekiz kişinin yaşadığı ölümcül sonuçlara katlanmak zorunda kalabilirsiniz. Orada ne bulacağınız konusunda da yalnızca tahminde bulunabiliriz." Hizmetçiye işaret etti. "Sizi bekleyen bir gemi olacak. Ayrıca Necropolis'in eteklerine kadar size eşlik edecek bir koruma grubu tedarik edeceğiz. Bundan daha fazlasını yapamayız. Dağlara çıkan yola ulaştığınızda, yola tek başınıza devam etmelisiniz. Şimdi, akşam yemeğine kadar odalarınıza çekilebilirsiniz."</p>

  <p class="block_24">Ayrıldıktan sonra, üç adam odalarına döndü. İçeri girdiklerinde Kenner, "Bu iş benim hoşuma gitmedi. Bana kalırsa Yıldızlimanı'na gitmeliyiz," dedi.</p>

  <p class="block_24">Flynn, "Aklın hâlâ altınlarda mı? Bu lanet, ilenç ya da adı her neyse bu şeyin gitmesini istiyorum. Hayatımı geri istiyorum!" dedi.</p>

  <p class="block_24">Kenner da oldukça rahatsız olmuş gibi görünerek kafasını salladı, ancak bir şey söyleyemiyor gibiydi.</p>

  <p class="block_24">Kaspar iç geçirdi. "O lanetli şeyi bulduğunuzdan beri hayatınız zaten sizin elinizden çıkmış. Sizinle karşılaştığımdan beri ben de hayatımın kontrolünü elime alamıyorum. Kaderimizde bu... görevi bitirmek var. Bu işi ifade edecek daha iyi bir kelime bulamıyorum şimdilik. Fakat öyle ya da böyle, bunu bitirmemiz gerekiyor."</p>

  <p class="block_24">Kimse seçeneklerinin ne olduğunu duymak istemiyordu. Bu gizemli görev her neyse onu başarmalıydılar. Yoksa öleceklerdi.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_26" id="calibre_pb_18">&nbsp;</p>
</body>
</html>
