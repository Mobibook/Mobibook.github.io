<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17"><span class="text_">-4-<br class="calibre8" /></span><span class="text_1">KÖY</span></p>

  <p class="block_21">&nbsp;</p>

  <p class="block_18">Kaspar, Jojanna ve Jorgen, eski anayolda yorgunluktan yavaş yavaş yürüyorlardı.</p>

  <p class="block_18">İki gündür olduğu gibi yine düzenli bir hızda ilerliyorlardı. Kaspar her yere yürüyerek gitmenin bu kadar sıkıcı olduğunu fark etmemişti daha önce. Ömrü boyunca emrinde atlar, arabalar ve hızlı gemiler olmuştu. Belki en fazla bir av sırasında ya da saray bahçesinde yaptığı yürüyüşlerde bedensel olarak bu kadar hareket etmek zorunda kalmıştı. Yayan gitme sadece yorucu değil, sıkıcıydı da.</p>

  <p class="block_18">Jorgen’in ne durumda olduğunu görmek için dönüp arkasına baktı. Çocuk, güçlükle ilerleyen iki dananın arkasında yürüyordu. Elindeki uzun sopayla, yol kenarındaki bitkilerden otlanmak için sıradan çıkan hayvanları dürtüyordu. Aslında etrafta fazla ot yoktu, fakat bu inatçı hayvanlar sopayla dürtülmedikleri sürece karşılarına çıkan her ihtimali değerlendirmek istiyorlardı.</p>

  <p class="block_18">Kaspar bir an önce ilerlemek istiyordu fakat içinde bulunduğu durumun da farkındaydı. Yayaydı ve Jojanna’yla oğlu dışında yanında kimse yoktu. Üstelik koruması, erzağı yoktu ve bu düşman toprakları hiç bilmiyordu. Jojanna’nın vermiş olduğu kısıtlı bilgilerden, bölgenin, üzerinden neredeyse bir nesil geçmiş olmasına rağmen hâlâ Zümrüt Kraliçe’nin ordusunun bıraktığı tahribatın üstesinden gelmeye çalıştığı anlaşılıyordu.</p>

  <p class="block_18">Erkeklerin çoğu ortada olmasa da, çiftlik ve köyler çabuk toparlanmıştı. Yaşlılar, gençler çalışacak, evlenip başka çocuklar dünyaya getirecek kadar olgunlaşana dek hayatlarını her şeyden kısarak sürdürmüşlerdi.</p>

  <p class="block_18">Hala mülki düzen sorunu yaşanıyordu. Koca bir nesil, babasız büyümüştü ve birçoğu da yetimdi. Bir zamanlar şehir devletlerince kontrol edilen civar topraklarda, artık karmaşa hüküm sürüyordu. Geleneksel düzenin yerini diktatör ve hırsız baronların yasaları almıştı. En büyük çete kimdeyse, bölgenin yöneticisi o oluyordu.</p>

  <p class="block_18">Jojanna’nın ailesi hayatta kalmayı başarmıştı, çünkü diğerlerine göre nispeten daha uzakta kalıyorlardı. Bölgede yaşayan köylüler çiftliklerinin nerede olduğunu bilirlerdi, fakat yoldan geçenlerin buraya rast gelmesi pek olası değildi. Şans eseri Jorgen kayıp kuşları aramaya çıkmış olmasa, Kaspar şimdi hayatta olmayabilirdi. Yemek bulmak için birkaç saat daha yürümesi, açlıktan ölmesine sebep olurdu.</p>

  <p class="block_18">Doğudaki topraklar alçalıp uzakta bir çölle birleşerek kahverengiye dönerken, batıda sıradağlar yükseliyordu. Bentuların yanında esir olarak kalsaydı onu köle yaparlardı. Ya da kötü bir kaçış planı yapmış olsaydı, o uzaktaki dağlarla üzerinden bu eski yolun geçtiği tepelerin arasındaki kuru topraklarda büyük olasılıkla ölürdü.</p>

  <p class="block_18">Uzaktaki parıltıyı fark etti. “Nehir mi var orada?”</p>

  <p class="block_18">“Evet, orası Yılan Nehri,” dedi Jojanna. “Ötesinde Sıcak Topraklar vardır.”</p>

  <p class="block_18">Kaspar, “Yılan Nehri Kenti nerede, biliyor musun?” diye sordu.</p>

  <p class="block_18">“Güneyde, Mavi Deniz’de.”</p>

  <p class="block_18">“Öyleyse suyun akış yönünü takip etmeliyim,” diye bir sonuca vardı Kaspar.</p>

  <p class="block_18">“Oraya gitmek istiyorsan öyle yapmalısın, evet.”</p>

  <p class="block_18">“Ben eve gitmek istiyorum,” dedi Kaspar biraz da hüzünle.</p>

  <p class="block_18">“Bana evini anlat biraz,” dedi Jorgen.</p>

  <p class="block_18">Arkasını dönüp bakan Kaspar, çocuğun sırıttığını fark etti, fakat siniri çabuk geçti. Nasıl olduysa çocuğa çok alışmıştı. Olasko hükümdarı olarak yasal bir varis dünyaya getirmek için evlenmesi gerektiğini biliyordu, ancak çocuklarını seveceği aklının ucundan geçmezdi. Bir an için acaba babasının onun sevip sevmediğini düşündü.</p>

  <p class="block_18">“Olasko denizci bir memlekettir,” dedi Kaspar. “Başkentimiz Opardum, dev falezlere dayanır. Korunaklı fakat oldukça yoğun çalışan bir de limanımız vardır.” Ağır ağır yürürken bir yandan da konuşmasına devam ediyordu. “Triagia adı verilen büyük bir...” Kıtanın onların dilinde ne anlama geldiğini bilmiyordu. “...Büyük bir yerin doğu kıyısında. Yani kaleden...” Kesh dilinde kullanıldığı şekliyle ifade ettiği kelime ne Jojanna’yı ne de Jorgen’i şaşırtmıştı. “...Kaleden güneşin deniz üzerinden doğuşunu görebilirsiniz.</p>

  <p class="block_18">“Doğuda yaylalar, nehir boyunca da çiftlikler vardır. Pek azı sizinkine benziyor tabii...”</p>

  <p class="block_18">Bir süre daha onlara kendi anavatanını anlatarak zaman geçirdi. Bir ara Jorgen, “Ne iş yapıyordun? Çiftçi değildin,” dedi.</p>

  <p class="block_18">Kaspar, “Avcıydım,” dedi. Daha önce, danalardan birini kesip yazlığa koymak için derisini yüzerken, bu gerçeği çocukla paylaşmıştı aslında. Bu sırada, çabuk bozulan şeyleri sakladıkları yer altındaki mağarayı düşünüyordu. “Aynı zamanda askerdim. Sürekli geziyordum.”</p>

  <p class="block_18">Jorgen, “Nasıl bir şey?” dedi.</p>

  <p class="block_18">“Ne nasıl bir şey?”</p>

  <p class="block_18">“Gezmek.”</p>

  <p class="block_18">“Aynen böyle işte,” dedi. “Sürekli yürüyorsun, denize açılıyorsun veya ata biniyorsun.”</p>

  <p class="block_18">“Hayır,” dedi Jorgen gülerek. “Yani gittiğin yerler nasıldı, onu sormak istedim.”</p>

  <p class="block_18">“Bazıları Sıcak Topraklar gibiydi,” dedi Kaspar. “Bazı yerlerse sürekli soğuk ve yağmurluydu...” Krallıklar Denizi’ni çevreleyen milletlerden ve gördüğü daha renkli ve eğlenceli şeylerden bahsetti onlara. Tepeyi aşıp Heslagnam köyünü görene dek onları böyle eğlendirdi ve dikkatlerini dağıttı.</p>

  <p class="block_18">Kaspar daha zengin bir yer beklediğinden biraz hayal kırıklığına uğradı. Görünürdeki en büyük yapı, açık yeşil renkli tuhaf çatısıyla iki katlı ahşap ve köhne handı. Tepesindeki bacada duman tütüyordu ve arka tarafta bir ahırla avlu vardı. Dükkâna benzer iki bina daha vardı, fakat ne sattıkları tabelalarında yazmıyordu. Kaspar, Heslagnam köyünden kimin ne alabileceğini bilemiyordu zaten.</p>

  <p class="block_18">Jojanna, Jorgen’e iki danayı avluya çıkarmasını söyledi. Bu sırada o ve Kaspar içeri girecekti.</p>

  <p class="block_18">Kapıdan içeri girdikleri anda Kaspar’ın hayal kırıklığı bir kat daha arttı. Baca ve ocak, kötü harçlı taşlardan yapılmıştı ve havalandırma yetersizdi. Dolayısıyla içerisi yemek, terli insan, yere dökülmüş bira ve diğer içkiler, küflü saman ve ayırt edilemeyen diğer kötü kokularla doluydu.</p>

  <p class="block_18">Binanın arka tarafından getirdiği fıçıyı taşıyan iri adam dışında handa kimsecikler yoktu. Fıçıyı yere koyan adam, “Jojanna! Bir hafta daha gelmezsin zannediyordum!” dedi.</p>

  <p class="block_18">“İki dana satacağım.”</p>

  <p class="block_18">“İki mi?” dedi adam ellerini yağlı önlüğüne silerken. Kalın boyunlu, geniş omuzlu, göbekli bir adamdı ve yalpalayarak yürüyordu. Kıvırmış olduğu gömlek kollarının altından birkaç çizik görünüyordu. Kaspar, evvelden askerlik veya paralı askerlik yapmış olabileceğini düşündü. Vücudundaki onca yağın altında bir bela yattığını görebiliyordu.</p>

  <p class="block_18">Kadınla konuşurken Kaspar’a baktı. “Benim bir danaya bile ihtiyacım yok ki! Soğuk odada hâlâ bir çeyrek dana duruyor. İyice dinlendi artık. Belki seninkilerden birini alabilirim, kazığa geçirir haftaya keserim ama ikisini birden alamam.”</p>

  <p class="block_18">Jojanna, “Sagrin, bu Kaspar. Yemek karşılığı çiftlikte çalışıyor. Gittiğinden beri Bandamin’in yerini tutuyor,” dedi.</p>

  <p class="block_18">Kötü kötü sırıtan adam, “Eminim tutuyordur,” dedi.</p>

  <p class="block_18">Kaspar bu hakarete kulak asmadı. Hancı kavgacı birine benziyordu. Kaspar’ın kimseden korkusu yoktu, fakat bela çıkarmak niyetiyle de yola koyulmamıştı. Gençken arkadaşlarının böyle kavgalarda boş yere öldüğünü o kadar çok görmüştü ki gereksiz yere bela çıkarmanın hiçbir faydası olmayacağını biliyordu. Kaspar, “Madem et senin işine yaramıyor, biz de bir sonraki köyü deneriz,” dedi Jojanna’ya dönerek.</p>

  <p class="block_18">“Yani Mastaba’yı ”</p>

  <p class="block_18">“Durun bir dakika,” dedi Sagrin. Sakallı çenesini okşamaya başladı. “Altınım ya da takaslık malım yok fazla. Sizin aklınızda ne var?”</p>

  <p class="block_18">“At,” diye yanıtladı Kaspar. “İki at.”</p>

  <p class="block_18">“Demek at istiyorsunuz!” dedi Sagrin kahkahalarla gülerek. “Danaların ağırlığınca altın isteseydiniz daha iyiydi. Birkaç ay önce Bentu köle tacirleri geldi ve iki atımı satın aldı. Ertesi gece de gelip geri kalan üç atımı çaldılar.”</p>

  <p class="block_18">“Burada at satacak başka kim bulunur?” diye sordu Kaspar.</p>

  <p class="block_18">Sagrin düşünüyormuş gibi çenesini ovaladı ve sonunda, “Mastaba’da at bulamayacağınızdan eminim. Belki nehrin aşağısında bulabilirsiniz,” dedi.</p>

  <p class="block_18">Jojanna, “Nehrin aşağısına gitmek silahlı adamlar için bile tehlikeli bir şey Sagrin, biliyorsun. Sana daha iyi bir teklif sunalım diye bizi korkutmaya çalışıyorsun sen!” dedi. Kaspar’a döndü. “Mastaba’da at olmadığı yalandır kesin.”</p>

  <p class="block_18">Jojanna çıkmak için arkasını dönerken Sagrin onu kolundan yakaladı. “Bekle bakalım Jojanna! Kimse bana yalancı diyemez. Sen bile!”</p>

  <p class="block_18">Kaspar bir an olsun tereddüt etmedi. Sagrin’in elini yakalayarak başparmağını diğer adamın başparmağının altındaki sinirlere bastırdı. Bir an sonra iri adamı itti ve Sagrin bu darbesine karşı koymaya çalışırken Kaspar adamın kirli tuniğini yakalayıp çekti. Sagrin bir an için sendeledi, sonra içinde yatan eski dövüşçü numaralarını ortaya çıkardı. Yere sert bir şekilde düşmedi. Kendini yan tarafa atarak ayağa kalktı. Kavgaya hazırdı.</p>

  <p class="block_18">Saldırıya geçmek yerine Kaspar geri çekilerek sakince, “Sen daha bir adım atamadan kılıcımı boğazına dayarım,” dedi.</p>

  <p class="block_18">Sagrin, elinde kılıcıyla kendine güvenerek duran bir adam görüyordu karşısında. Bir an için duraksadı, sonra içindeki tüm kavga isteği kayboldu. Sırıtarak, “Asabiyetimin kusuruna bakma. Fakat onlar da sert sözlerdi,” dedi.</p>

  <p class="block_18">Jojanna, Sagrin’in çektiği kolunu ovuyordu. “Sözlerim sert olabilir Sagrin ama önceleri Bandamin’le benden faydalanmaya çalışıyordun.”</p>

  <p class="block_18">Bir adım önce çıkan iri hancı, “O sadece iş içindi,” derken iki elini yana açtı. “Fakat bu kez gerçeği söyledim. Fazladan olan kısrağı Yaşlı Balyoo aldı ama ihtiyar kısrağın dizi şişmişti ve yavrulamak için bile elverişli değildi. Yani çoktan hayvanı alaşağı etmiş olabilir. Zaten onun dışında da buralarda at bulmak, bedava bira bulmaktan daha zordur.”</p>

  <p class="block_18">Kaspar, “Peki ya katır?” diye sordu.</p>

  <p class="block_18">“Katıra mı bineceksin?” diye sordu Sagrin.</p>

  <p class="block_18">“Hayır, arabayı bağlayıp çift sürmesi için katır arıyorum,” dedi Kaspar Jojanna’ya bakarak.</p>

  <p class="block_18">“Kelpita’nın bir katırı var. Bir dana karşılığında verir sanırım,” dedi Sagrin. Barı işaret etti. “Ben gidip ona sorayım, siz de kendinize birer içki alın.”</p>

  <p class="block_18">Jojanna kafasını salladı. Jorgen handan içeri girerken Sagrin de çıkıyordu. Yanyana geçerlerken adam çocuğun saçını karıştırdı. Jojanna barın arkasına geçerek Kaspar’la kendine birer bira koydu. Çıkardığı üçüncü bardağaysa Jorgen için biraz su doldurdu.</p>

  <p class="block_18">Masaya geçen İkiliye bakan Kaspar, daha sonra yanlarına gitti. “Ona güveniyor musun?”</p>

  <p class="block_18">“Genelde güveniyorum,” dedi Jojanna. “Önceden bizden faydalanmaya çalışıyordu ama dediği gibi işte. Pazarlık yapmaya çalışıyor.”</p>

  <p class="block_18">“Kelpita kim?”</p>

  <p class="block_18">“Yolun karşısındaki şu büyük binanın sahibi. Nehrin aşağı tarafında ticaret yapar. Arabaları ve katırları vardır.”</p>

  <p class="block_18">“Ben katırlardan pek anlamam ama orduda...” Bir an için durdu, sonra devam etti. “Bir süre katıldığım orduda, ağır yükler için at yerine katır kullanıyorlardı. Anlaşılması güç hayvanlar olduklarını biliyorum.”</p>

  <p class="block_18">“Ben onu çalıştırırım!” dedi Jorgen hevesle.</p>

  <p class="block_18">“Dana ne kadar getirir?”</p>

  <p class="block_18">“Ne demek istiyorsun?” Jojanna, Kaspar’a ne söylediğini anlamamış gibi bakıyordu.</p>

  <p class="block_18">“Hayatımda daha önce hiç dana satmadım.” Kaspar pek çok şeyin fiyatını dahi bilmediğini fark etmişti. Dük olarak hiçbir şeyi kendi cebinden ödemezdi. Onun taşıdığı altınlar bahis veya genelevler için ya da iyi yapılmış bir hizmeti ödüllendirmek içindi. Bütçesini kaledeki çeşitli işler için taksim ettiğini gösteren belgeler imzalamıştı, fakat hizmetçilerin tuz, et ya da meyve için bölge tüccarlarına ne kadar ödediğini hiç bilmiyordu. Yemeklerin ne kadarının kendi çiftliklerinden vergi olarak gönderildiğini bilmiyordu. Hanım arkadaşları için hediye olarak özel yetiştirilmiş bir at değilse veya kendi savaş atı değilse, atların bile fiyatlarını bilmezdi aslında. Kaspar gülmeye başladı.</p>

  <p class="block_18">“Ne oldu?” diye sordu Jojanna.</p>

  <p class="block_18">“Bilmediğim o kadar çok şey var ki,” dedi hiçbir şey açıklamadan. Jojanna anlamayarak suratına bakınca, anlatmak zorunda kaldı. “Orduda diğer insanlar -levazım subayları, ikmal subayları, erzak tedarikçileri- bu işlerle ilgilenirdi. Ben çıktığımda yemek hep hazır olurdu. Ata binmem gerekse hemen bir tane getirirlerdi.”</p>

  <p class="block_18">“Bu güzel bir duygu olmalı,” dedi Jojanna. Tavırlarından Kaspar’a inanmadığı anlaşılıyordu.</p>

  <p class="block_18">Bildiği lüks eşyaların fiyatlarını düşündü. “Buralarda bir dana gümüş veya bakır para olarak ne kadar eder?”</p>

  <p class="block_18">Jorgen gülmeye başladı. “Paramız var zannediyor!”</p>

  <p class="block_18">“Sus!” diye bağırdı annesi. “Dışarı çık da yapacak faydalı bir şeyler bul. Veya oyun oyna. Ama dışarı çık.”</p>

  <p class="block_18">Çocuk söylenerek handan dışarı çıktı. Jojanna, “Buralarda pek para görmeyiz,” dedi. “Kimse para yapmıyor. Savaştan sonra da...” Hangi savaş olduğunu söylemesine lüzum yoktu. 'Savaş’ denildiği anda Zümrüt Kraliçe’nin yarattığı yıkım anlaşılıyordu. “...Pek çok sahte para yapıldı. Bakırı gümüş rengine boyuyorlardı ya da kurşunu altın gibi gösteriyorlardı. Buraya yolu düşen gezginler bazen para verdikleri için Sagrin’de bir denektaşı var. Böylece sahtesiyle gerçeğini ayırt edebiliyor. Fakat bizler çoğunlukla takas yöntemini kullanır veya birbirimiz için çalışırız. Kelpita dana karşılığı ne verebileceğini söyleyecek, sonra da katır karşılığı yeterli olur mu ona bakacak. Bir katır için iki dana bile isteyebilir.”</p>

  <p class="block_18">“Kesinlikle isteyecektir,” dedi Kaspar. “Ama müzakere budur, değil mi?”</p>

  <p class="block_18">“İstediğim şey onda. Üstelik bir danayla yapabilecekleri de kısıtlı. En fazla bir tanesini yiyebilir.”</p>

  <p class="block_18">Kaspar güldü. Jojanna da gülümsedi. “Sonra danayı Sagrin’le takas eder. O da hayvanı kesip derisini yüzer. Karşılığında Kelpita bir süre hiçbir ücret ödemeden burada yer içer. Bu durum onu mutlu ederken karısının canını sıkacaktır elbette. Çok içki içmesinden hoşlanmıyor da.”</p>

  <p class="block_18">Kaspar durdu ve bir süre hiçbir şey söylemedi. Olaskolu köylülerin de benzer hayatlar sürdüğü düşüncesi gelmişti yine aklına. Olasko’da da çok içtikleri zaman eşlerinden azar işiten tüccarlar, köhne hanların işletmesini alan eski askerler, oyunlarında onlara eşlik edecek bililerini arayan küçük çiftlik çocukları olmalıydı. Arkasına yaslanıp onların her birini tanımanın imkânsız bir uğraş olduğunu düşündü. Kalede çalışanların isimlerini değil, yarısının yüzlerini bile güçlükle hatırlıyordu. Ama öyle bile olsa, ne tip insanların koruma için onu aradıkları konusunda daha dikkatli olmalıydı.</p>

  <p class="block_18">Birden beklenmedik bir hüzün kapladı içini. İnsanları ne kadar da az düşünmüştü. Tıpkı gördüğü rüyalarda olduğu gibi bir dizi olay sardı düşüncelerini.</p>

  <p class="block_18">“Ne oldu?” dedi Jojanna.</p>

  <p class="block_18">Kaspar ne demek istediğini anlamayarak kadına baktı. “Ne?” “Benzin soldu, gözlerin yaşardı. Ne oldu?”</p>

  <p class="block_18">Şaşılası derecede boğuk sesiyle, “Hiçbir şey,” dedi. Güçlükle yutkunarak, “Birden aklıma gelen eski bir hatıra sadece,” dedi. “Savaştan mı?”</p>

  <p class="block_18">Omuzlarını kaldırarak kafasını salladı, fakat hiçbir şey söylemedi.</p>

  <p class="block_18">“Bandamin de bir zamanlar askerlik yapmıştı.”</p>

  <p class="block_18">“Gerçekten mi?”</p>

  <p class="block_18">“Senin gibi değil ama,” diye ekledi hemen. “Delikanlıyken bölge kuvvetlerinde babasıyla birlikte görev yapmış. Burayı adam edebilmek için.”</p>

  <p class="block_18">“İyi bir iş çıkarmışlar.”</p>

  <p class="block_18">Kadın omuzlarını kaldırdı. “Bilmem. Hâlâ haydutlar ve çapulcular var etrafta. Bentu köle tacirleri de özgür insanları yakalayıp güneye götürüyorlar. Orada, onları zengin çiftçilere veya değirmencilere satıyorlar veya yakaladıkları bir savaşçıysa, onu da oyunlara çıkması için Yılan Nehri Kenti’ne götürüyorlar.”</p>

  <p class="block_18">“Şu Yılan Nehri Kenti dediğin yer... Ne kadar uzaklıkta?”</p>

  <p class="block_18">“Tekneyle gidersen birkaç hafta sürer. Yürüyerek daha da uzun. Tam olarak bilemiyorum. Sen oraya mı gideceksin?”</p>

  <p class="block_18">“Evet,” diye yanıtladı Kaspar. “Eve dönmem lazım. Bunun için de bir gemiye ihtiyacım var ve benim evime giden tek gemi oradan kalkıyor.”</p>

  <p class="block_18">“Uzun bir yol.”</p>

  <p class="block_18">“Ben de öyle düşünüyorum,” dedi Kaspar.</p>

  <p class="block_18">Bir saat kadar sonra Sagrin döndü ve, “İşte Kelpita’nın önerisi...” dedi. Elindeki listede takaslık birkaç mal, ileri bir tarihte verilmek üzere eklenmiş tohumlar ve komşu köyden bir başka tüccarla yapılacak anlaşma vardı. Jojanna tekliften memnun gibi görünüyordu.</p>

  <p class="block_18">Kaspar, “Yemek de dahil bir gece burada konaklamayı da o listeye eklersen anlaşırız,” dedi.</p>

  <p class="block_18">“Pekâlâ!” dedi Sagrin ellerini çarparak. “Kızarmış ördek ve güveç var yemekte. Bu sabah taze yaptığımız ekmek de cabası.”</p>

  <p class="block_18">Adam mutfağa doğru yürürken Jojanna fısıltıyla, “Fazla bir şey bekleme. Sagrin güzel yemek yapamaz,” dedi Kaspar’a.</p>

  <p class="block_18">Kaspar, “Yemek yemektir ve ben de çok açım,” dedi.</p>

  <p class="block_18">Jojanna, “Hala bir atın yok,” dedi.</p>

  <p class="block_18">Kaspar omuzlarını kaldırdı. “Ben bir yolunu bulurum. Belki nehrin aşağısına gidecek bir tekne bulurum.”</p>

  <p class="block_18">“Bu zor olur.”</p>

  <p class="block_18">Sagrin yemek için mutfağa giderken kendine bir bardak daha bira dolduran Kaspar, “Neden?” diye sordu.</p>

  <p class="block_18">“Yemekte anlatırım. Şimdi gidip Jorgen’i bulsam iyi olur.”</p>

  <p class="block_18">Kaspar kafasını sallayarak birasını yudumladı. Jojanna’yla evli olup Jorgen gibi bir çocuğa sahip olmak çok da kötü bir hayat sayılmaz diye düşündü kendi kendine. Sonra bu içler acısı hana bakarak, ama daha iyi bir hayatım da olabilir dedi.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_18">İlk olarak Kaspar uyanmıştı. Jojanna ve Jorgen, handa yatak yerine geçen iki küçük karyolada yatıyordu. Kaspar’sa yerde, ot yatağın üzerinde yatmıştı.</p>

  <p class="block_18">Bir şeyler uykusunu aralamıştı. Dikkatlice dinledi. At sesi geliyordu!</p>

  <p class="block_18">Kılıcını çekerek hızla koridoru geçti ve merdivenlerden aşağı indi. Sagrin elinde eski kılıcıyla ortak salonda bekliyordu. Kaspar eski askere kapının yanına geçmesini işaret etti. Bu sırada kendisi de pencere kenarına yaklaştı.</p>

  <p class="block_18">Beş atlı görüyordu. Adamlar hanın etrafında dolanıp konuşuyorlardı. İçlerinden biri hanı işaret etti, öbürü kafasını sallayarak yolu gösterdi. Üzerlerinde kalın pelerinler vardı fakat Kaspar, altta kalan kıyafetlerden bu adamların ne olduğunu anlayabiliyordu. Bunlar askerdi.</p>

  <p class="block_18">Az sonra dönüp kuzeye doğru at sürmeye başladılar.</p>

  <p class="block_18">Kaspar,” Gittiler,” dedi.</p>

  <p class="block_18">“Kimdi onlar?” diye sordu Sagrin.</p>

  <p class="block_18">“Askerler. Ayaklarında süvari çizmeleri vardı. Rengini çıkaramasam da tuniklerindeki tek çizgiyi gördüm. Rengi de beyaz veya sarı olabilir. Hepsinin de kılıcı aynıydı, ama yayları veya kalkanları yoktu. Kafalarında da tüylü sarıklardan vardı.”</p>

  <p class="block_18">“Kahretsin,” dedi Sagrin. “Mastaba’ya gitmeye karar verdiler herhalde. Ama dönecekler.”</p>

  <p class="block_18">“Kim bunlar?”</p>

  <p class="block_18">“Güneyde, Delga şehrinde -tabii oraya şehir denilebilirse- kendisine Muboya Raca’sı diyen bir haydut var. Bunlar onun adamları. Delga’yla Yılan Gölü arasında kalan tüm topraklar üzerinde hak iddia ediyor ve kasabalarla köylerde askeri karargâhlar kuruyor. Bir de bu piç kurusu insanlardan haraç kesiyor.”</p>

  <p class="block_18">Kaspar, “Peki insanlara koruma sağlıyor mu?” dedi.</p>

  <p class="block_18">“Sayılır,” dedi Sagrin. “Bizi buralardaki diğer hain ve haydutlardan koruyor. Böylece bizi tavuk gibi yolmak ona kalıyor.”</p>

  <p class="block_18">“Bir yeri yönetmek masraflı iştir tabii,” dedi Kaspar.</p>

  <p class="block_18">“Ben başımızda birisi olmadan da iyiyim,” dedi Sagrin.</p>

  <p class="block_18">“Seninle aynı fikirde olan silahlı adamlar bulursan onu da buna ikna edebilirsin. Şu benim gördüğüm beş kişi bile başka kimseden yardım almadan tüm kasabayı yönetebilir.”</p>

  <p class="block_18">“Haklısın,” dedi Sagrin kendini sandalyeye atarken. “Buralarda benim gibilere asker diyorlar işte. Çiftçilerden birkaçı da güçlü kuvvetli ama hiçbirinin dövüş talimi yok.</p>

  <p class="block_18">“Ben bu işlerden biraz anlıyorum, çünkü daha delikanlıyken babam bir ordu kurmuştu. Zamanında çok eşkıyayla savaştık.” Kolundaki çizikleri gösterdi. “Yanlışlık olmasın Kaspar. Ben bu yaraları hakkımla, dürüstçe aldım. Ama artık yaşlandım. Savaşsam bile kazanamayacağımı biliyorum.”</p>

  <p class="block_18">“Şu Raca hanedanlık kurmak isteyen ilk haydut olmayabilir. Benim geldiğim yerde...” Bu düşünceyi hemen bir kenara bıraktı ve yeniden konuşmaya başladı. “Jojanna ve Jorgen gibi insanlara -kadınlara ve çocuklara- düzen ve güvenlik sağlayabilecekse iyi olur, öyle değil mi?”</p>

  <p class="block_18">“Sanırım. Ne olacaksa olacak artık. Ama yine de şikâyet etmeye hakkım var.”</p>

  <p class="block_18">Kaspar güldü. “Buyur et şikâyetini sen.”</p>

  <p class="block_18">“Jojanna’yla mı kalacaksın?” diye sordu. Kaspar ne demek istediğini anlamıştı.</p>

  <p class="block_18">“Hayır. Hâlâ kocasının hayatta olabileceğini uman iyi bir kadın o.”</p>

  <p class="block_18">“O ihtimal düşük işte. Hayattaysa bile ya bir madende ter döküyor, ya güneydeki zengin çiftçilerden birinin yanında çalışıyor ya da Yılan Nehri Kenti’ndeki arenada dövüşüyordur.”</p>

  <p class="block_18">“Her neyse. Benim kendi planlarım var zaten,” dedi Kaspar. “Ve bu planların arasında çiftçi olmak yok.”</p>

  <p class="block_18">“Zaten çiftçiymiş gibi görünmüyorsun da. Asker misin?”</p>

  <p class="block_18">“Bir süre asker olarak görev yaptım.”</p>

  <p class="block_18">“Sanırım başka şeyler de var,” dedi Sagrin. Nefes alarak sandalyesinden kalkarken, “Eh, ben de kalksam iyi olur. Güneş bir saate doğacak. Ben de zor uykuya dalarım. Hele ki elimde bir kılıçla uyumak zorundaysam.”</p>

  <p class="block_18">Kaspar kafasını sallayarak, “Anlıyorum,” dedi.</p>

  <p class="block_18">Artık bir sonraki adımının ne olması gerektiğini biliyordu. Güneye gitmeliydi. İsmi ne olursa olsun orada ordusunu toplayan bir adam vardı ve atları da olmalıydı.</p>

  <p class="block_18">Kaspar’ın da bir ata ihtiyacı vardı.</p>

  <p class="block_19"><img alt="Image" class="calibre3" src="../Images/ayrac.png" /></p>

  <p class="block_20" id="calibre_pb_11">&nbsp;</p>
</body>
</html>
