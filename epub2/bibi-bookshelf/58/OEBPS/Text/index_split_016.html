<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>03 - Sürgünün Dönüşü - Gölgeler Meclisi Üçlemesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_22"><span class="text_">-9-</span><span class="text_"><br class="calibre8" /></span><span class="text_1">CİNAYET</span></p>

  <p class="block_23">&nbsp;</p>

  <p class="block_24">Kaspar oturduğu yerde zıpladı.</p>

  <p class="block_24">Arabayı kullanma sırası ondaydı. Araba kullanmayı öğrenmemiş olsa da bunun bir farkının olmayacağını düşündü, çünkü eski anayolun kayalık kısmında ilerliyorlardı. Ahşap tekerlekler yoldaki çakılların üzerinden geçtikçe gıcırdıyordu. Sürekli çıkan bu sesler, Kaspar'ın sabrını tüketmişti artık. Bu arabadan bir an önce kurtulsa çok mutlu olacaktı.</p>

  <p class="block_24">Düşüncelerini içinde bulunduğu bu fiziksel sıkıntıdan uzaklaştırıp manzarayı izlemeye koyuldu. Buralar biraz daha serindi ve güneye indikçe koyu yeşil hakim renk halini almaya başlamıştı. Kaspar, daha sıcak olan bölgenin kuzeyde kalması fikrini ve burada mevsimlerin tersine işlediği gerçeğini tuhaf buluyordu. Burada yazın en sıcak günlerinin yaşandığı ve Yazdönümü Festivali'nin hazırlandığı Banapis'e giderlerken Olasko'da Kışdönümü kutlanıyor olmalıydı.</p>

  <p class="block_24">Yine de manzaranın güzel olduğunu düşündü Kaspar. Yükselen tepeler ve çayırlar, yeşil çiftlikler ve yolun ilerisinden başlayan sık ağaçlı ormanlık bir alan görülüyordu. Güneybatı yönünde de yüksek sıradağlar vardı. Yoldakilerle yaptığı konuşmalardan, Kaspar bunun Deniz Dağları olduğunu tahmin ediyordu. Yılan Nehri artık daha yakındı. Batı yönünde akan nehir, sonra yine güneye dönüyordu. Shamsha'nın iki gün uzağında güneyde bir noktaya varacak olan vapura bineceklerdi. Arabalarını burada bırakabilir, Yılan Nehri Kenti'ne giden bir nehir teknesinden yer ayırtabilirlerdi. Higara'nın on yedi gün güneyindeydiler. Shamsha'dan da iki günlük uzaklıktaydılar. Shamsha, yolda karşılaştıkları seyyahların küçük bir şehir olarak nitelendirilebileceğini söyledikleri ilk yerdi.</p>

  <p class="block_24">İsmini bilmedikleri bu köylerden uzaklaştıkça, yeniden rüyalar görmeye başladığını fark etmişti Kaspar. Arkadaşlarının da arada çığlıklar içinde uyanmasına bakılırsa, onların da aynı sorunu yaşadıkları söylenebilirdi.</p>

  <p class="block_24">Kaspar, Flynn'in yanına doğru sürerek, "Shamsha'da bir tapınak bulursak sevgili dostumuza bakabilecek bir rahip de buluruz belki," dedi.</p>

  <p class="block_24">"Neden?" diye sordu Flynn.</p>

  <p class="block_24">"Siz de rahatsız olmuyor musunuz adamı çıkardığınız yerden uzaklaştıkça..."</p>

  <p class="block_24">"Biz onu bir yerden kazıp çıkarmadık," diye araya girdi Flynn. "Onu çıkaranlarla bir takas yaptık, hepsi bu."</p>

  <p class="block_24">"Pekâlâ," dedi Kaspar. "Bu şey elinize geçtiğinden beri sürekli birileri ölüyor ve onu aldığınız yerden uzaklaştıkça gördüğümüz rüyalar daha gerçekçi ve sıkıntı verici bir hal alıyor. Bu sizi rahatsız etmiyor mu?"</p>

  <p class="block_24">Miskin atları canlandırmak isteyen Flynn, dizginlerle hayvanlara vurdu. Bir süre bir şey söylemedi, sonra, "Sence o şey lanetli mi?" dedi.</p>

  <p class="block_24">"Öyle de denilebilir." Kaspar durdu. Sonra, "Bak, hepimiz biliyoruz ki bu işin içine girdin mi ya da... o kahrolası şeye dokunduğun anda... yani bu şey her nasıl oluyorsa işte, sonra ondan kurtulamıyorsun. Belki sen haklısın, Yıldızlimanı'ndaki büyücüler onu isteyebilir, onun için para ödeyebilir de. Peki ya... bizim ondan vazgeçmemizi sağlayamazlarsa?"</p>

  <p class="block_24">Flynn bir kez daha vurdu atlara. "Bunu hiç düşünmemiştim."</p>

  <p class="block_24">"Düşün bence," dedi Kaspar. "Vykor Limanı'na geldiğimizde nereye gideceğimin kararını vermiş olmak istiyorum."</p>

  <p class="block_24">"Peki ya senin payın?"</p>

  <p class="block_24">Kaspar, "Oraya vardığımızda konuşuruz bunu. Benim için önemli olan servet değil, eve dönebilmek," dedi.</p>

  <p class="block_24">Az sonra uzakta gördüğü bir şey dikkatini çekti. "Duman mı o?" dedi Flynn'e dönerek.</p>

  <p class="block_24">"Dövüş mü var acaba?"</p>

  <p class="block_24">"Hayır, galiba kente bir günlük uzaklıktayız. Kentten yükselen duman ilerideki vadinin üzerinden görünüyor olmalı." Etrafına bakındı. "Bir an evvel kamp kurup erkenden yola düşmeliyiz. Biraz zorlarsak yarın gün batımında Shamsha'da olabiliriz."</p>

  <p class="block_24">Geçtikleri alan hafif ağaçlıktı. Anayol yakınlarında birkaç çiftlik vardı. Birkaç akarsuyla beraber bölgeden geçen iki nehir de, oraya köprü yapılmasını gerekli kılıyordu. Yoldan çok da uzak olmayan bir noktada, nehrin yanında bir otlak buldular. Kaspar bu duruma çok sevinmişti. Shamsha'da sıcak bir banyo yapmayı planlıyordu fakat oraya varmadan soğuk suda şöyle bir ıslansa fena olmazdı.</p>

  <p class="block_24">Birlikte o kadar çok kamp kurmuşlardı ki, dördü de onlar için artık bilindik hale gelen eylemler dizisini sessizce gerçekleştirdiler. Kaspar atlara su verirken, diğerleri de kendi görevlerini yapıyordu. Kenner ateşi yakıyor, akşam yemeği için hazırlanıyordu. McGoin, Kaspar atları suyun başından getirdikten sonra hayvanları yemledi. Flynn'se arabadan yatakları ve yemeklikleri indiriyordu.</p>

  <p class="block_24">Kaspar bu adamlarla tuhaf bir ilişki kurmuştu. Onlara tam olarak arkadaşı diyemezdi, fakat birbirlerine yoldaş olmuşlardı. Üstelik fark ediyordu ki hayatı boyunca çok fazla yoldaşlık tecrübesi yaşamamıştı. Yalnızca çocukken, babası ve birkaç yakın arkadaşını yemekte veya avda gördüğünde böyle bir dostluğa şahit olmuştu.</p>

  <p class="block_24">Olasko tahtının tek varisi olarak Kaspar, çocukluğunda dahi rütbe meselelerinin son derece farkındaydı. Pek çok oyun arkadaşı vardı, ancak hiçbiriyle arkadaş değildi. Büyüdükçe birilerinin ona arkadaşı olmaktan zevk aldığı için mi yoksa bu durumdan kendine fayda sağlamak istediği için mi yaklaştığını anlama konusunda iyice şüpheye düşmeye başlamıştı. On beş yaşına geldiğinde Kaspar, kız kardeşi dışında herkesin kendi çıkarını düşündüğü kanaatine varmıştı. Böylece her şey onun için kolaylaşıyordu.</p>

  <p class="block_24">Kaspar diğerlerinin olduğu yere geldi ve atları McGoin'e teslim etti. McGoin, atları bağlaması için ona yardım etti. Ardından iki adam, ellerindeki yemleri dört at arasında paylaştırdı.</p>

  <p class="block_24">Bu işi de hallettikten sonra Kaspar, "Ben biraz yüzeceğim," dedi.</p>

  <p class="block_24">McGoin, "Ben de seninle geleceğim. Ne olduğunu bilmediğim yerlerimde bile kum var," dedi.</p>

  <p class="block_24">Kaspar güldü. McGoin bunu yüz kere söylemiş olmasına rağmen Kaspar yine de gülüyordu.</p>

  <p class="block_24">İki adam üzerlerindeki kıyafetleri çıkararak akıntıya daldı. Su soğuktu fakat dondurucu değildi. Yaz başıydı ve yeterince güneye gelmişlerdi. Dolayısıyla bu su onları canlandırmıştı.</p>

  <p class="block_24">McGoin, "Ne düşünüyorsun?" dedi yüzerken.</p>

  <p class="block_24">"Hangi konuda?"</p>

  <p class="block_24">"Şu lanet konusunda."</p>

  <p class="block_24">"Ben karanlık ilmi pek bilmem McGoin. Tek bildiğim, sizinle tanıştığımdan beri üzerimde bir lanet varmış gibi hissediyorum."</p>

  <p class="block_24">McGoin bir an için durdu, gözlerini kırpıştırdı, sonra gülmeye başladı. "Sen de çok masum sayılmazsın Kaspar."</p>

  <p class="block_24">Kaspar kafasını salladı. "Öyle diyorlar ya."</p>

  <p class="block_24">McGoin, "Sakıncası yoksa generalle yemekten sonra neler konuşuyordunuz, sorabilir miyim?" dedi.</p>

  <p class="block_24">"Satranç oynadık. Asker olmakla ilgili konuştuk."</p>

  <p class="block_24">"Ben de öyle düşünmüştüm. Ben asker olarak hizmet etmedim hiç. Çok kavga gördüm tabii. Kesh'te babamın hazırladığı kervanlarda bir aşçı yamağı olarak başladım işe. Oradan da buralara geldim. Tabii yolda haydutlarla az karşılaşmadık!" Sol tarafında kolunun altından kalça kemiğine kadar uzanan yarasını gösterdi. "Daha on yedi yaşındaydım bu yarayı aldığımda. Neredeyse kanamadan ölüyordum. Babam kahrolası bir yorgan iğnesiyle yaramı dikmek zorunda kaldı. Yara iltihap kapınca da az kalsın ateşten ölüyordum. O zaman beni Dala rahibi kurtarmıştı. İlaç verdi, dua etti."</p>

  <p class="block_24">"Rahipler işe yarıyor sahiden de."</p>

  <p class="block_24">"Buradaki tapınakları gördün mü hiç?"</p>

  <p class="block_24">"Gördüm diyemeyeceğim," dedi Kaspar.</p>

  <p class="block_24">"Tapınaklar çoğunlukla kentlerde oluyor ama buzlu dağ başında da karşına çıkabiliyorlar. Çok ilginç tanrılar var. Bazıları bizim bildiğimiz tanrılar ama isimleri farklı. Guis-Wa'ya burada Yama diyorlar mesela. Ama benim adını duymadığım daha bir sürü tanrıları var. Bir örümcek tanrısı var, adı Tikir. Maymun tanrısı da var, her şeyin bir tanrısı var. Sonra iblisler ve işte adına her ne diyorsan onlardan... Ve birkaç tapınak daha.</p>

  <p class="block_24">"Neyse. Ben diyorum ki, şu tabuttakine bakması için bir rahip istiyorsan nasıl bir rahip istediğimizi düşünmeliyiz."</p>

  <p class="block_24">"Neden?"</p>

  <p class="block_24">"Memlekette ben Banath'a aşar veriyordum."</p>

  <p class="block_24">Kaspar güldü. "Hırsızlar tanrısına mı?"</p>

  <p class="block_24">"Elbette. Başka kim hırsızlar tarafından soyup soğana çevrilmemi engelleyebilirdi ki? Diğer tanrılara da adak yapıyordum, fakat anladığım kadarıyla hepsi kendi şeyiyle meşgul... Ne bileyim, kendi planlarıyla herhalde."</p>

  <p class="block_24">"Gündem mi demek istiyorsun?"</p>

  <p class="block_24">"Hah, evet o! Onların da kendi gündemleri, uğraşacak işleri var... Ama ben diyorum ki ya şu tabuttaki şey tapınakların fayda sağlayabileceği bir şeyse? O kadar ki boğazımızı kesip bizi nehre bile atabilirler (üstelik çarktaki yolculuğumuzun iyi geçmesi için arkamızdan dua etseler bile)."</p>

  <p class="block_24">"Bence bunu diğerleriyle konuşalım."</p>

  <p class="block_24">"İyi fikir."</p>

  <p class="block_24">Geri döndüklerinde Kenner akşam yemeğini bölüştürüyordu. Temel gıdaların olduğu ve Kaspar'ın da alıştığı bir menüleri vardı: Kurutulmuş yulaf ekmeği, kuru meyve, kurutulmuş et ve su. Yine de bu topraklara ilk geldiği iki gün boyunca yemek zorunda kaldığı acı meyveye kıyasla bunlar ziyafet sayılırdı.</p>

  <p class="block_24">Kaspar, McGoin'in düşüncelerini Flynn ve Kenner'la da paylaştı. Endişelerine karşın, konuyu karşılarına çıkacak ilk kentte bir rahibe danışmaya karar verdiler. Yemekten sonra biraz sohbet edip uykuya geçtiler.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Kaspar uyandı. Ani uyanışlarında, kafasını, tepesinde duran arabaya o kadar çok vurmuştu ki bu sefer kalkmadan önce olduğu yerde dönüp, eli kılıcının kabzasını kavramış bir halde arabanın altından çıktı ve ayağa kalktı. Etrafına bakındı. Kalbi deli gibi çarpıyordu.</p>

  <p class="block_24">Nöbet tutan kimse yoktu. "McGoin!" diye bağırdı. Kenner ve Flynn de uyandı böylece.</p>

  <p class="block_24">İki adam da ellerinde kılıçlarıyla hemen arabanın altından çıktı. Etrafına bakınan Kaspar, McGoin'i hiçbir yerde göremiyordu.</p>

  <p class="block_24">Ateşin öte yanından gelen bir sesle Kaspar ve diğerleri hızla o tarafa yöneldi. Daha üç adım atmışlardı ki bir çığlık duyuldu. Oldukları yerde donup kaldılar. McGoin'in sesiydi bu. Fakat çığlığı öyle derin, öyle gerçekti ki, hepsinin ilk tepkisi dönüp kaçmak oldu. Kaspar, "Durun!" dedi.</p>

  <p class="block_24">Flynn ve Kenner bir an için tereddütte kaldılar. Ardından boğuk çığlık kesildi.</p>

  <p class="block_24">Kaspar, "Dağılın!" diye bağırdı.</p>

  <p class="block_24">Daha birkaç adım atmıştı ki McGoin'i, daha doğrusu ondan geriye kalanları gördü. Arkasında bir şey -kabaca insan biçimindeydi fakat çok daha iriydi- karanlıkta dikiliyordu. Normal bir insanın iki katı büyüklüğünde omuzları vardı. Bacakları da at ya da keçilerin arka bacakları gibi tersti. Ayın ışığını esirgediği bu gecede, yüzü karanlıkta kalıyordu, ancak Kaspar bu şeyin yüzünde de insana dair bir şey bulamayacağını biliyordu. Yaratığın ayaklarının dibinde, McGoin'in cesedi yatıyordu. Kafası omuzlarından koparılmıştı. Kolları ve bacakları da ayrılmış, bir kenara atılmıştı. Gövdesi de yerinden ayrılmıştı. Yani tüccarın anatomisinden tanınabilecek hiçbir şey kalmamıştı. Artık kanlı bir et yığınından ibaretti.</p>

  <p class="block_24">Kaspar kılıcını kaldırarak, "Etrafından dolaşın," diye bağırdı.</p>

  <p class="block_24">Diğerlerinin bu emre uyup uymadığına bakmadı bile, çünkü yaratık tam karşısında duruyordu. Saldırdı, fakat yaratık kolunu kaldırarak darbeyi karşıladı. Kaspar'ın kılıcı yaratığın koluna vurduğunda, sanki iki metal çarpışmış gibi kıvılcım oluştu. Halbuki çıkan ses, kılıcın sert deriye vurduğunu söylüyordu. Kolundan bedenine yayılan his de onu şaşırtmıştı. Hayatında hiç bu kadar sert bir şeye vurmamıştı. Savaşta zırhlı bir adam bile bu kadar sert olmazdı. Kılıcına güçlükle hakim oldu.</p>

  <p class="block_24">Flynn, yaratığa arkadan yaklaşarak ensesine vurdu. Ancak onun elde ettiği de Kaspar'ınkinden farksızdı. Başka bir şey düşünemeyen Kaspar, "Kamp ateşine geri dönelim," diye bağırdı.</p>

  <p class="block_24">Geri geri yürüyordu. Arkasını döndüğü an yaratığın hızlanabileceğinden korkuyordu. Glynn ve Kenner'ın hızla yanından geçtiğini hissetti. "Meşaleleri alın! Kılıç bunun işini görmüyorsa belki ateş bir şeyler yapar!"</p>

  <p class="block_24">Kaspar kamp ateşine doğru giderken canavarın yüzünü gördü. Kaçık bir maymuna benziyordu suratı. Dudakları gerildikçe iki yandan çıkan sivri dişleri görünüyordu. Dişetleri gibi dişleri de kapkaraydı. Sarı gözlerinin irisleri siyahtı. Kulakları yarasa kanadını andırıyordu. Bedeniyse keçi bacaklarına tutturulmuş bir insan veya büyük bir maymun gövdesine benziyordu. Kaspar, Flynn'nin haykırışını duydu. "Sola geç!"</p>

  <p class="block_24">Kaspar Flynn'in dediğini yaptı. Hızla yanından geçen Flynn, elindeki meşaleyi yaratığa doğru fırlattı. Bu darbe karşısında yaratık bir adım geri atsa da kaçmadı. Az sonra Kenner, "Ateş ona zarar vermiyor. Yalnızca sinirlendi," diye bağırdı.</p>

  <p class="block_24">Birden Kaspar'ın aklına bir fikir geldi. "Oyalayın!"</p>

  <p class="block_24">Hızla arabaya koşarak içine atladı. Brandayı çekti. Tabutun kapağını açmak için de kılıcını kullandı. Zırhın yanında duran siyah kılıcı alarak arabadan aşağı atladı. Üç adımda Flynn ve Kenner'ın yanına ulaşmıştı. Kılıcı kullanarak bir hamle yaptı.</p>

  <p class="block_24">İşe yarıyordu! Siyah kılıç yaratığa isabet etti ve bu kez kıvılcımlar çıkmadı. Yaratığın kolunu çizmişti. Acıyla inleyen yaratık bir adım geri attı, fakat Kaspar ele geçirdiği bu avantajdan kolay vazgeçecek değildi.</p>

  <p class="block_24">Önce yukarıdan, sonra aşağıdan saldırdı yaratığa. Canavar sendeleyerek geri gitti. Her bir kesikte ayrı inliyordu. Nihayet döndü ve kaçmaya başladı. Kaspar yaratığın arkasından atlayarak onu boynundan yakaladı. Yaratığın kafası olduğu yerden çıktı ve duman oldu. Bedeniyse öne doğru devrilmeye başladı önce. Sonra aynı şekilde, daha yere bile düşmeden, buharlaştı o da. Kaspar eğilip cesedi incelemeye çalışana kadar ortada ceset falan kalmamıştı. Sanki bir dövüş bile olmamıştı.</p>

  <p class="block_24">"O neydi öyle?" dedi Kaspar nefes nefese.</p>

  <p class="block_24">Kenner, "Sen anlamışsındır diye düşünüyordum ben de. Tabuttan siyah kılıcı almayı akıl eden sendin," dedi.</p>

  <p class="block_24">Kaspar, elindeki kılıcın titrediğini fark etti. Sanki bir geminin güvertesinde, dalgalara her çarpışında titreyen korkulukları tutuyordu. "Bunu neden yaptım ben de bilmiyorum," dedi Kaspar. "Birden... o kılıcı almam gerektiğini hissettim."</p>

  <p class="block_24">Üçü de McGoin'in olduğu yere bakıyordu. Kenner, "Onu gömmemiz gerek," dedi.</p>

  <p class="block_24">Kaspar kafasını salladı. "Ama şafak vaktine kadar bekleyelim. Böylece her şeyini..." Cümlesini tamamlayamadı. Yoldaşlarının cesedinin geniş bir bölgeye dağıldığını biliyorlardı. Ona ait tüm parçaları toplayıp mezara koyma işinin de onların üzerinde olduğunun farkındaydılar. Bu ürkütücü işi gün ışığında yapmanın daha iyi olacağı kanaatindeydiler.</p>

  <p class="block_24">Hiçbir şey duymamışlardı fakat bir şeyin varlığını arkalarında hissedebiliyorlardı. Hepsi aynı anda arkaya döndüğünde, karşılarında dimdik duran siyah zırhla karşılaştılar. Kaspar elinde siyah kılıçla hazırda bekliyordu. Kenner ve Flynn'se meşalelerle geride duruyorlardı.</p>

  <p class="block_24">Zırh, onları tehdit edecek herhangi bir harekette bulunmadı. Avuçları dışarı bakacak şekilde ellerini kaldırdı ve beklemeye başladı. Bir dakika kadar kimse kımıldamayınca Kaspar ileri doğru bir adım attı ve bekledi. Zırhtan hâlâ bir hareket yoktu.</p>

  <p class="block_24">Kaspar elindeki kılıcı yavaşça zırhın ellerine bıraktı. Zırh döndü ve arabaya doğru yürüdü. İnsanı hiç andırmayan bir zıplamayla arabanın içine girdi. Zırhın ağırlığıyla, araba da yerinden oynadı. Daha sonra zırh tabutun içine girerek önceki gibi uzandı.</p>

  <p class="block_24">Üç adam öylece kalmıştı.</p>

  <p class="block_24">Bir süre herkes sessizce durdu. En sonunda Kenner arabaya doğru gitti. Diğerleri de onu takip ediyordu. Zırh, Kaspar tabutun kapağını açmaya çalışırken nasıldıysa yine öyle yatıyordu. Bir süre daha zırha öylece baktılar. Sonunda Kaspar uzanıp dokundu. Karşıdan bir tepki gelirse geri çekilmeye hazırdı.</p>

  <p class="block_24">Fakat zırh yine eskisi gibiydi.</p>

  <p class="block_24">Üç adam, kafaları karışık bir halde birbirlerine baktılar, fakat kimse bir şey söyleyemedi. En sonunda Kaspar arabaya çıkıp tabutun kapağını kapattı. "Çekiç," dedi ve Kenner sürücü koltuğunun altındaki alet çantasında çekici uzatana kadar bekledi. Kapakla birlikte çıkan ağır demir çivileri hiç acele etmeden ve dikkatlice ayarladıktan sonra, özenle yerlerine çaktı.</p>

  <p class="block_24">Sonra, "Yarın bir rahip buluruz," dedi.</p>

  <p class="block_24">Diğerleri de kafa salladı. O gecenin selameti için, kimse gözünü dahi kırpmadı.</p>

  <p class="block_24">Güneşin batmasına bir saat kala, arabanın tekerlekleri Shamsha sokaklarında dönüyordu. Burası, Kaspar'ın şehir diyebileceği ilk yerdi. Duvarlar, Olasko'daki mühendisleri tarafından bir haftadan az süren bir kuşatmayla aşılabilirdi ancak bu yaşadıkları pekâlâ en uzun hafta da olabilirdi. Burada muhafızlara reis adı veriliyordu ki bu Kaspar'a tuhaf gelmişti. Çünkü Queg'de yüksek rütbeli askerlere bu isim veriliyordu. Çağlar evvel, burası bir garnizon olmalıydı. Kıdemli reis, arabayı detaylıca inceledikten sonra onları bir süre alıkoymakla tehdit etti. Kaspar rüşvet teklif edince sorun çözüldü.</p>

  <p class="block_24">Üç adam, günün büyük bir bölümünü sessizlik içinde geçirmişti. McGoin'den geriye kalan parçalardan bulabildiklerini toparlamış, çayırda derin bir çukura gömmüşlerdi. Aceleyle kazdıkları mezarın başında kimse bir şey söyleyemedi. Sonunda Kenner, "Lims-Kragma ona daha iyi bir yaşam versin," dedi.</p>

  <p class="block_24">Flynn ve Kaspar da sessizce bu söylediğini onayladıktan sonra kamp eşyalarını toplayarak yola koyuldular. Bu hiçbirinin anlayabildiği bir şey değildi. Canavar ve zırhın canlanması öyle inanılmaz şeylerdi ki Kaspar diğerlerinin de en az kendi kadar bu konuyu konuşmaktan çekindiğini biliyordu. Sanki bu konuyu konuşunca, gördükleri şeyin gerçek olma ihtimalini kabullenmiş olacaklardı.</p>

  <p class="block_24">Fakat Kaspar'ın canını en çok sıkan yaşadığı o tanıdık duyguydu. Tüm bu kan ve kötülüğün içinde, ona bildik gelen bir şeyler vardı. Geçmişin bir yankısı çınlıyordu zihninde adeta. Sanki bir kez duyduğu ve çok azını hatırladığı, fakat çok önemli bir olayla, belki bir festival veya kutlamayla bağdaştırdığı bir şarkıyı hatırlamaya çalışıyordu. Fakat gece, bu yaşadıklarının bilinmedik ve bilinemeyecek gibi duran bir tarafı vardı. İsmini bilmediği o şarkıyı anımsamaya çalışan adam gibi, sonunda o da bununla uğraşmaktan sıkıldı ve düşüncelerini bir kenara itti. Yaşanmış olanı düşünmektense bir sonraki adımı düşünmek daha iyiydi. Geçmişi değiştiremezdi ya.</p>

  <p class="block_24">Büyük bir ahırı olan bir han buldular. Yatmadan evvel Kaspar arabayı kontrol etti. Kenner ve Flynn de sandığı odalarına taşıyordu. Atların yanından ayrıldıktan sonra hancıyı bulmaya gitti.</p>

  <p class="block_24">Buranın sahibi ileri yaşlarda, zengin bir adamdı. Kabarık kollu beyaz gömleğinin üzerine süslü bir yelek ve neredeyse tertemiz duran bir önlük giymişti. Kafasında, ucu sol omzuna düşen bir başlık vardı. Kırmızı beyaz çizgili tuhaf şapkasına bakan Kaspar'ı görünce, "Onun sayesinde saçım çorbaya girmiyor. Senin için ne yapabilirim?" dedi.</p>

  <p class="block_24">"Diyelim ki bir seyyah, karanlık bir mevzu hakkında bir rahip görmek istiyor. Hangi tapınağa gitmesi gerekir?"</p>

  <p class="block_24">"Bu duruma göre değişir," dedi hancı. Tombul suratında bir tebessüm belirdi. Solgun mavi gözleriyle Kaspar'a bakıyordu.</p>

  <p class="block_24">"Nasıl yani?"</p>

  <p class="block_24">"Karanlık bir şeyler mi yapmak istiyorsunuz yoksa karanlık bir şeylerin olmasını engellemeye mi çalışıyorsunuz?"</p>

  <p class="block_24">"Engellemeye çalışıyoruz," diyerek kafasını salladı Kaspar.</p>

  <p class="block_24">Yüzündeki gülümseme iyice büyüyen hancı, "Ön kapıdan çıkıp sola dön. Meydana gelene kadar aynı sokaktan devam et. Çeşmenin öteki tarafında Geshen-Amat tapınağını göreceksin. Orada yardımcı olurlar," dedi.</p>

  <p class="block_24">"Teşekkür ederim," dedi Kaspar. Hızla odaya çıkarak arkadaşlarına hancının söylediklerini anlattı. Flynn, "Kenner'la sen git, ben burada kalayım," dedi.</p>

  <p class="block_24">Kaspar, "Bence burada altınlarımız güvendedir," dedi.</p>

  <p class="block_24">Flynn güldü. "Sandığı umursayan kim?" Kafasıyla dışarıyı gösterdi. "Üzerimizdeki yükten korkuyorum ben. Birimiz buralarda olursa daha iyi olurmuş gibi geliyor."</p>

  <p class="block_24">Kaspar, "Öyleyse sandığı aç," dedi. "Sırf kibar bir şekilde rica ettik diye bize sihirle yardım edecek bir tapınak olduğunu sanmıyorum."</p>

  <p class="block_24">Flynn cüzdanından anahtarı çıkardı ve kilidi açtı. Kaspar, "Kemer çantanı ver bana," dedi Kenner'a. Çantayı alan Kaspar, tuhaf biçimli paralarla birlikte birkaç bakır ve biraz da altın para aldı. Geriye kalanı da gümüşle doldurdu. "Biraz daha isterlerse bu soyguna girer," dedi Kaspar.</p>

  <p class="block_24">Kaspar ve Kenner, Flynn'le vedalaştıktan sonra merdivenlerden indi ve dışarı çıktı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_24">Akşamla birlikte Shamsha sokakları da kalabalıklaşmıştı. Hanlar kahkaha ve müzikle canlanmıştı. Tüccarlarsa dükkânlarını kapatmadan evvel günün son satışlarını yapmanın peşindeydiler. Bir haftadan az bir zaman kalan Yazdönümü Festivali'ne hazırlanan kentin sokakları, bayrak ve çiçeklerle süslüydü. Sokak lambalarını kaplayan renkli kapak kâğıtları, yere de hoş bir ışıltı yansıtıyordu. Kaspar ve Kenner'ın içinde bulunduğu karanlık duruma tam anlamıyla zıt düşüyordu bu manzara. Meydana iyice yaklaştıklarında, evlerine dönmek için tezgâhlarını kapatan tüccarların mallarını arabalara yüklediklerini gördüler.</p>

  <p class="block_24">Meydanın tam karşısındaydı Geshen-Amat. Bu büyük binanın önündeki geniş basamaklardan, tanrılar ve melekler, iblisler ve insanların yarı kabartmalarıyla dolu aşırı süslü mermer ön cepheye çıkılıyordu.</p>

  <p class="block_24">Basamakların her iki tarafında da heykeller vardı. Biri fil kafası taşıyan bir adamın heykeli, öbürü de aslan kafası taşıyan bir adamın heykeliydi. Kaspar durup bu heykelleri incelerken, merdivenlerden bir keşiş indi. Saçları kısaydı ve üzerinde kahverengi sade bir cüppeyle çarık vardı.</p>

  <p class="block_24">"Tapınağa mı gireceksiniz?" diye sordu kibarca.</p>

  <p class="block_24">Kaspar, "Yardıma ihtiyacımız var," dedi.</p>

  <p class="block_24">"Geshen-Amat hizmetkârları sizin için ne yapabilir?"</p>

  <p class="block_24">"Tapınağın önderiyle konuşmamız gerekiyor."</p>

  <p class="block_24">Keşiş gülümsedi. Kaspar tuhaf bir biçimde bu adamı daha evvel gördüğü düşüncesine kapıldı. Kısa boyluydu, saçları dökülmüştü ve genelde Keshlilerde görülen fiziksel özelliklere sahipti: Koyu renk gözler, çıkık elmacık kemikleri, koyu renk saçlar ve ciltte sarımtırak bir ton.</p>

  <p class="block_24">"Tapınak Önderimiz yardıma ihtiyacı olanlarla konuşmaya her daim hazırdır. Lütfen beni takip edin."</p>

  <p class="block_24">İki adam, onları tapınağın geniş girişine götüren keşişi takip etti. Duvarlarda yine taşa kazınmış yarı kabartmalar vardı. Her birkaç adım başı, asılı duran yağ lambalarını görüyorlardı. Lambanın verdiği gölgeyle kabartmalar sanki hareket ediyormuş gibi görünüyordu.</p>

  <p class="block_24">Duvar boyunca pek çok tanrı ve yarı tanrıya ait küçük mihraplar yapılmıştı. Her birinin önünde de insanlar oturmuş dua ediyordu. Kaspar, hakkında hiçbir şey bilmediği bir inancın ayinlerine tanıklık ettiğini fark etmişti, çünkü onun memleketinin tapınaklarında, bildiği kadarıyla Geshen-Amat'a karşılık gelen bir tanrı yoktu. Gerçekten de bir tanrı olup olmadığını, varsa gücünün ve nüfuzunun yalnızca bu bölge içinde mi geçerli olduğunu düşündü.</p>

  <p class="block_24">Yine benzer mihrapları olan büyük bir salona girmişlerdi. Girişin hemen karşısında oturan bir adamın heykeli görülüyordu. Yüzü geleneksel bir biçimde tasarlanmıştı. Gözleri, burnu ve dudakları öyle gösterilmişti ki Kaspar bu heykel için yalnızca basit diyebiliyordu. Memleketinde, ayrıca diğer kuzey krallıklarında da, tanrı ve tanrıçalara ait heykeller, insan boyutlarında olurdu. Yalnızca yol üzerindeki mabetler ve inançlı kimselerin evlerinde süs amaçlı bulundurulan heykelcikler küçük boyutlardaydı. Bu heykelse en az dokuz metre boyundaydı. Üzerindeki sade cüppe, bir omzunu açıkta bırakıyordu. Avuçları dışa dönük şekilde yukarı tuttuğu elleriyle, dua ediyormuş gibi görünüyordu. Sol ve sağ yanında, hemen hemen insan boyutlarında iki heykel daha duruyordu. Bunlar, Kaspar ve Kenner'ın tapınağın girişinde gördükleri fil ve aslan kafalı heykellerdi.</p>

  <p class="block_24">Heykelin önünde, saçları yaşı gereği ağarmış bir keşiş duruyordu. Onlara buraya kadar eşlik eden ve diğerine göre daha genç olan öbür keşiş, "Lütfen burada bekleyin," dedi. Yaşlı keşişin yanına giderek kulağına bir şeyler fısıldadı ve geri geldi. "Efendi Anshu sizinle şimdi ilgilenecek."</p>

  <p class="block_24">"Teşekkür ederiz," dedi Kenner.</p>

  <p class="block_24">Kaspar, "Dininiz hakkındaki bilgisizliğimizi mazur görün birader. Ben uzak bir ülkeden geliyorum. Beni biraz aydınlatabilir misin?" dedi.</p>

  <p class="block_24">Keşiş sırıtarak beklenmedik bir espriyle, "O aydınlanma hemen yaşanır mı ki dostum? Öyle olsaydı bu diyarlarda bize düşen pek az iş olurdu," dedi.</p>

  <p class="block_24">Kaspar bu tepki karşısında gülümseyerek, "Bana lütfen Geshen-Amat'ı anlat," dedi.</p>

  <p class="block_24">"O tanrıdır. Yanında diğerlerinin yalnızca birer yansıma olarak kaldığı asıl tanrıdır o. Her şeyin üzerindedir."</p>

  <p class="block_24">"Peki ya Ishap?" diye sordu Kaspar kendi kendine.</p>

  <p class="block_24">"Sahiden de uzak bir ülkeden geliyormuşsun. Dengeleyici, Geshen-Amat'ın tek bir yüzüdür sadece. Ayağının dibinde oturanlar, Gerani," fil kafası olan heykeli işaret ediyordu, "ve Sutapa," bu kez de aslan kafası olan heykeli işaret etti, "Geshen-Amat tarafından insanlığa Doğru Yol'u göstermek için gönderilmiş suretlerdir. Bu kolay bir yol değildir, fakat sonunda aydınlığa ulaşılır."</p>

  <p class="block_24">"Öyleyse diğer tapınaklar ne işe yarıyor?" diye sordu Kenner.</p>

  <p class="block_24">"Geshen-Amat, Doğru Yol'a ulaşmak için pek çok yol çıkarabilir insanın karşısına. Her kadın ve erkeğin bulup tutunabileceği birer tanrı sureti vardır."</p>

  <p class="block_24">Kaspar şimdi anlıyordu. "Ama-ral!"</p>

  <p class="block_24">Keşiş kafasını salladı. "Evet, eski dilde adı budur."</p>

  <p class="block_24">"Benim memleketimde buna sapkınlık deniyordu ve hattâ bu doktrin yüzünden bir savaş bile çıktı."</p>

  <p class="block_24">"Sen okumuş bir adamsın," dedi keşiş. "İşte Efendi Anshu."</p>

  <p class="block_24">Yaşlı keşiş yanlarına yaklaşarak Kaspar ve Kenner'ın önünde eğildi. Adam kambur gibiydi. Teni güneşte yanmış gibi kahverengiydi ve parlak kahverengi gözleri vardı. Kafası tamamen tıraşlıydı. Genç keşişin üzerindeki gibi bir cüppe ve çarık giyiyordu. Kaspar ve Kenner da aynı şekilde keşişe selam verdi. Ardından yaşlı keşiş, "Havarim yardıma ihtiyacınız olduğunu söyledi kardeşlerim. Sizin için ne yapabilirim?" dedi.</p>

  <p class="block_24">"Elimize kadim bir eser geçti, belki de bir kutsal emanet. Fakat biz lanetli olduğuna inanıyoruz."</p>

  <p class="block_24">Yaşlı keşiş havarisine dönerek, "Odama çay getirin," dedi. Ardından Kaspar ve Kenner'a bakarak," Beni takip edin," dedi.</p>

  <p class="block_24">Yan kapılardan birinden çıkıp uzunca bir koridordan sessizce geçtiler. "Şehrin gürültüsü neredeyse hiç duyulmuyor."</p>

  <p class="block_24">"Meditasyon sessizlik içinde yapılır," dedi yaşlı keşiş. Bir kapıya geldiler ve adam kapıyı açtı. "Lütfen içeri girin."</p>

  <p class="block_24">Ayakkabılarını da çıkarmaları gerektiğini işaret etti. Kenner ve Kaspar, bu isteğe uydu. Oda genişti ancak içeride fazla eşya yoktu. Yerin büyük bir kısmını sazlardan yapılmış bir hasır kaplıyordu. Yaşlı keşiş, hasırın üzerine oturmuştu. Hemen yandaki küçük alçak masaya uzandı ve önüne çekti. Az sonra genç keşiş elinde bardak ve bir demlik çayla içeri girdi. Önce Kenner ve Kaspar'a, sonra Üstad Anshu'ya servis yaptı. O çıktıktan sonra yaşlı keşiş, "Şimdi şu lanetli parçadan bahsedelim," dedi.</p>

  <p class="block_24">Kenner grubunun yaşadığı olayların hikâyesini yavaşça anlatmaya başladı. Mezara benzeyen o şeyin içinden aldıkları parçaları, köylülerle nasıl takas ettiklerinden bahsetti. McGoin'in tüyler ürperten cinayetinin yaşandığı geceyi detaylandırırken yaşlı keşiş kafasını sallamaya başladı. "Sahiden de bu lanetli bir şey olabilir. Daha eski ırkları görmüş bir dünyada yaşıyoruz ve ölülerin gömüldüğü yerler karanlık büyülerle korunuyor olabiliyor bazen. Bahsettiğiniz bu parçayı görmek isterim."</p>

  <p class="block_24">"Şimdi mi?"</p>

  <p class="block_24">Yaşlı keşiş gülümsedi. "Şimdi değilse ne zaman?" Ayağa kalktı ve tek kelime etmeden adamlara ayakkabılarını giymelerini ve bahçeye inmelerini işaret etti. Onlarla beraber keşiş de dışarı çıktı. Genç keşiş de onları burada bekliyordu. "Bu beylere eşlik edeceğiz," dedi ona bakarak.</p>

  <p class="block_24">Genç keşiş kafasını sallayarak efendisinin yanında yürümeye başladı. Hızla tapınağın merdivenlerinden inip meydanın öbür tarafına geçtiler ve hana giden yolda ilerlediler.</p>

  <p class="block_24">Kenner, "Ben gidip Flynn'i alayım," diyerek hana girdi. Kaspar'sa keşişleri avluya çıkardı. Arabaya yaklaştıklarında yaşlı keşişin adımları yavaşladı. Öğrencisine dönüp, "Hemen tapınağa dön. Üstad Oda ve Üstad Yongu'yu çağır. Çabuk!" dedi.</p>

  <p class="block_24">Genç keşiş koşarak yanlarından ayrılırken Üstad Anshu, "Bu mesafeden bile o arabanın içinde... yanlış bir şeyler olduğunu hissedebiliyorum," dedi.</p>

  <p class="block_24">"Yanlış mı?" dedi Kaspar. "Ne demek istiyorsun?"</p>

  <p class="block_24">"Nasıl olduğunu söyleyemiyorum fakat o arabada her ne varsa yalnızca lanetli bir şey olmadığını hissedebiliyorum. Daha fazlası."</p>

  <p class="block_24">"Ne?" dedi Kaspar.</p>

  <p class="block_24">"Görmeden bir şey söyleyemem."</p>

  <p class="block_24">Kenner ve Flynn handan çıkıp yanlarına geldiklerinde Kenner, yaşlı keşişle Flynn'i tanıştırdı. Kaspar, "Sanırım beklenmedik bir şey var. Tapınaktan başkaları da gelecek," dedi.</p>

  <p class="block_24">"Neden?" diye sordu Flynn. "Nedir bu beklenmedik olan?"</p>

  <p class="block_24">"Oradaki şeyi görmeden bir şey söyleyemem," dedi keşiş. Yavaşça arabaya yaklaşıyordu.</p>

  <p class="block_24">Kaspar arabaya atlayıp sürücü koltuğunun altından alet çantasını çıkardı ve brandayı çekti. Tabutun kapağını kaldırmak için bir levye aldı.</p>

  <p class="block_24">Yaşlı keşiş arabanın yanına geçti fakat tanı olarak tabutu göremiyordu. Kaspar elini uzatınca yaşlı üstat beklenmedik bir kuvvetle ona tutundu ve böylece arabaya bindi.</p>

  <p class="block_24">Keşiş siyah zırha baktı. Ağzını açtı, fakat hiçbir şey söylemedi. Rahatlamış gibi derin bir nefes verdi, sonra gözleri döndü ve yığılıverdi. Kaspar düşmemesi için keşişi tuttu. Ardından adamı Kenner ve Flynn'e verdi.</p>

  <p class="block_24">Kenner, Üstad Anshu'nun yanında diz çöktü. "Yaşıyor."</p>

  <p class="block_24">Kaspar tabutun içine baktı. Bir an için gözlerin olduğu yerdeki boşlukta bir kıpırtı gördüğünü sandı. Fakat sonra bir şey olmadığına karar verdi.</p>

  <p class="block_24">"Ayıltabilecek misin bir bak bakalım," dedi arabadan inerken.</p>

  <p class="block_24">Az sonra üç keşiş avludan içeri girdi. Kenner, Kaspar ve Flynn'in, bilinçsiz halde yatan keşişin başında toplandıkları noktadan birkaç adım ötede durdular.</p>

  <p class="block_24">Üçlünün lideri, kuvvetli bir görünümü olan, orta yaşlı bir adamdı. Omzundaki siyah yelenin arasında, bir tutam gri kıl vardı. Diğerleriyle aynı kesim bir cüppe taşıyordu üzerinde. Fakat onun cüppesi kahverengi değil, siyahtı. "Lütfen Üstad Anshu'nun yanından çekilin," dedi.</p>

  <p class="block_24">Kaspar ve diğerleri, kendilerine söylenileni yaptı. Siyah cüppeli keşiş, ileri doğru bir adım attı ve ellerini havada tuhaf bir biçimde döndürerek büyü sözcükleri saymaya başladı. Diğer iki keşiş de dua ediyor gibi kafalarını öne eğmişti.</p>

  <p class="block_24">Kaspar sıradışı bir şey görmedi de duymadı da. Fakat birden, kolları ve ensesindeki tüyler diken diken olmuştu. Arabaya dönüp baktığında, etrafında yanıp sönen bir ışık olduğunu gördü. Atlar oldukları yerde kişnemeye, huzursuzlaşmaya başlamışlardı. Kaspar ve diğerleri bir adım geri gitti.</p>

  <p class="block_24">Birden ışık yok oldu. Kahverengi cüppeli iki keşiş, hızla Üstad Anshu'nun yanına gitti. Siyah cüppeli keşiş, diğerlerinin yanından geçerek arabanın içine atladı. Tabuttaki şeye uzunca bir süre baktıktan sonra kapağı kapattı. Alet çantasındaki çekici çıkardı ve usta hamlelerle kapağı çiviledi.</p>

  <p class="block_24">Yaşlı keşiş kendine gelmeye başlamıştı. Kaspar ve diğerlerinin yanına geldi. Geçirdiği baygınlıkla ilgili hiçbir şey söylemeden, "Bu şey yarın buradan götürülmeli," dedi.</p>

  <p class="block_24">Arkasını dönüp gidiyordu ki Kaspar, "Lütfen bir dakika durun!" diye bağırdı.</p>

  <p class="block_24">Keşiş durdu.</p>

  <p class="block_24">Kaspar, "Üstad Anshu zırhın yanlış olduğunu söyledi. Lanetli mi yani?" dedi.</p>

  <p class="block_24">"Üstadımız haklı. O tabuttaki şey lanetli değil, yanlış. Onu derhal buradan götürmeniz gerek."</p>

  <p class="block_24">"Bize yardım edebilir misiniz?"</p>

  <p class="block_24">"Hayır," dedi siyah cüppeli keşiş. "Ben Yongu. Tapınağın güvenliği benim sorumluluğumdadır. O şey buradan götürülmeli. Ne kadar oyalanırsanız zararı o kadar büyük olur."</p>

  <p class="block_24">"Nereye gidelim?" diye sordu Flynn.</p>

  <p class="block_24">Yongu, "Bilmiyorum. Fakat burada kalmaya devam ederseniz masum insanlar zarar görecek," dedi.</p>

  <p class="block_24">"Neden bu kadar acele ediyoruz?" diye sordu Kaspar.</p>

  <p class="block_24">"Çünkü o tabuttaki şey iyice sabırsızlanıyor. Bir yere gitmek istiyor."</p>

  <p class="block_24">Kaspar diğerlerine baktı, "Ama nereye?" dedi.</p>

  <p class="block_24">Üstad Anshu bitkin bir ses tonuyla, "Nereye gideceğinizi size o söyleyecektir," dedi.</p>

  <p class="block_24">"Nasıl?" diye sordu Flynn.</p>

  <p class="block_24">"Yanlış tarafa giderseniz ölürsünüz. Hayattaysanız doğru yoldasınız demektir. Şimdi bizi affedin, fakat size daha fazla yardımcı olamayız." Ayağa kalktı, iki adım attıktan sonra durdu ve, "Fakat yine de size söyleyebileceğim bir şey var. Batıya doğru yol alın," dedi.</p>

  <p class="block_24">Keşişler gittikten sonra Kaspar, "Batıya mı?" diyebildi.</p>

  <p class="block_24">Kenner kafasını sallıyordu. "Ama bizim güneye gitmemiz gerekiyor. Oradan da kuzeydoğuya yelken akacağız."</p>

  <p class="block_24">Kaspar başını salladı. "Demek ki öyle yapmayacakmışız." Hana doğru yürümeye başladı. "Şafakta yola çıkıyoruz beyler."</p>

  <p class="block_24">Hanın kapısına vardıklarında Kaspar geriye döndü. "Nereye gidiyorsun?" dedi Flynn.</p>

  <p class="block_24">"Harita arayacağım," diye yanıtladı Kaspar. "Buranın batısında ne varmış görmek istiyorum."</p>

  <p class="block_24">Başka bir şey söylemeden Flynn ve Kenner hana girdi, Kaspar'sa harita aramaya başladı.</p>

  <p class="block_25"><img alt="Image" class="calibre3" src="../Images/ayrac.png" /></p>

  <p class="block_23">&nbsp;</p>

  <p class="block_12" id="calibre_pb_16">&nbsp;</p>
</body>
</html>
