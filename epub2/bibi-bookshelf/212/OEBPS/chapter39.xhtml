<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXIX</span>Eve dönüş - Bir çığlık</h1>
			<p>Casterbridge ile Weatherbury arasında, Casterbridge’ den dört buçuk-beş kilometre kadar uzaklıkta Yalbury Tepesi vardır; Güney Essex Eyaleti’nin bu inişli çıkışlı bölümünün yollarında sık sık görülen o dik, yüksek bayırlardan biri. Pazardan dönerken çiftçilerin ve hafif araba süren “kibar”ların yokuş dibinde inerek tepeyi yürüye yürüye çıkmaları olağandır.</p>
			<p>Ekim ayının bir cumartesi akşamı Bathsheba’nın arabası da sürüne sürüne bu bayırı tırmanmaktaydı. Genç kadın sıkıntılı bir duruşla arabada, sürücü yerinin yanındaki yere oturmuştu. Yerde, onun yanı sıraysa, olağanüstü şık çiftçi giysileri içinde, dimdik, tığ gibi bir genç erkek yürüyordu. Yaya olmakla birlikte dizginler ve kamçıyı elinde tutuyor ve arada bir, eğlence olsun diye, kamçıyı atın kulağının üstünde hafifçe şaklatıyordu. Bu adam şimdi Bathsheba’nın kocası olan bir zamanların Çavuş Troy’uydu. Karısının parasıyla bedelini ödeyip ordudan ayrılmış, yavaş yavaş çok yenilikçi, çok atılgan bir çiftçi olup çıkmaya başlamıştı. Gene de kafalarını değiştiremeyen kişiler onu görünce hâlâ, “Çavuş” demekte diretiyorlardı. Bunun nedeni biraz askerlik günlerinden kalma o fiyakalı bıyığını kestirmemiş olması ve askerlik ocağında yetişmenin verdiği duruş ve yürüyüşüydü.</p>
			<p>Şu sırada, “Evet, o pis yağmur yağmayaydı, iki yüz altını elimle koymuşçasına kazanabilecektim, güzelim,” diyordu. “Görmüyor musun, yağmur bütün durumları değiştirdi. Bir zamanlar okuduğum bir kitabın dediği gibi, yurdumuzun tarihinde yağmurlu hava ana öyküyü oluştururmuş, güneşli günler de bölüm sonrasındaki araları. Ne dersin, pek doğru, değil mi?”</p>
			<p>“İyi ya, artık havaların değiştiği mevsime girdik.”</p>
			<p>“Orası da öyle. Gerçekte şu sonbahar yarışları milleti kırıp geçiriyor. Hiç böyle bir yarış görmedimdi. Budmouth’un hemen dışında, yaban, açıklık bir yerdi. Kurşun renkli bir deniz, sıvılaşmış bir felaket gibi, üstümüze üstümüze geliyordu. Fırtınayla yağmur, Ulu Tanrım! Karanlık mı dersin? Daha son yarış başlamadan ortalık kapkara kesildi. Saat beşti; oysa renkleri seçmek şöyle dursun, finişe gelinceye kadar atların kendilerini bile göremiyorduk. Yerler diz boyu çamurdu; ne kadar deneyimli olursan ol, hiçbir şey kestiremiyordun. Atlar, biniciler, seyirciler, hepsi denizde kayık gibi savruluyordu. Localardan üçü yıkıldı. İçindeki zavallılar emekleyerek dışarı çıktılar; yandaki çayıra uçan şapkaların sayısı belirsizdi. Yaa, her seferinde finişe elli-altmış metre kadar kala Çiçek çamura saplanıp kalıyordu da, Politika’nın koştuğunu gördükçe benim de yüreğim ağzıma geliyordu, inan bana, güzelim!”</p>
			<p>Bathsheba önceki yazki o hayat ve güven dolu sesine hiç benzemeyen, üzücü bir biçimde durgunlaşmış, tasalı bir sesle, “Ah, Frank, şu pis at yarışları yüzünden bir ayda yüz altından çok para kaybettin, öyle mi?” dedi. “Ah, Frank, vicdansızlık bu, aptallık benim paramı böyle har vurup harman savurmak! Bu gidişle çiftliği satmak zorunda kalacağız. İşin olacağı bu!”</p>
			<p>“Vicdansızlık demen saçma. Hoppala, gene tutturdu, hadi bakalım, aç muslukları; artık huy edindin.”</p>
			<p>Genç kadın, “İkinci yarışta Budmouth’a gitmeyeceğine söz veriyorsun, değil mi?” diye yalvardı.</p>
			<p>Yüreği dolup taşıyordu, ama gözleri kuruydu.</p>
			<p>“Neden söz verecekmişim? Hatta hava güzel olursa seni de götürmeyi tasarlıyordum.”</p>
			<p>“Tanrı saklasın! Başka her yere giderim de yarışlara gitmem. Sözünden bile tiksiniyorum!”</p>
			<p>“Yarışları görmeye gidip gitmemenin bir önemi yok ki! Bahisler yarış başlamadan önce yazdırılıyor. Önümüzdeki pazartesi bizim oraya gidip gitmememiz, benim yarışlarda kazanıp kazanmamamı hiç etkilemeyecek.”</p>
			<p>Bathsheba üzüntü içinde, “Bu yarışa da bütün paranı yatırdın ha!” diye bağırdı.</p>
			<p>“Başlama gene, budalalığın gereği yok! Sırasız da konuşma. İnan, Bathsheba, o eski canlılığını, gözüpekliğini olduğu gibi yitirdin! Tanrı biliyor ya, senin o gözünü budaktan sakınmaz görünüşünün altında böyle ödleğin biri olduğunu bileydim ömrümde sana... elimi sürmezdim.”</p>
			<p>Bathsheba’nın inatla karşıya dikilmiş duran gözlerinde bu sözler üzerine bir öfke ışığının parladığı görülebilirdi. Bundan sonra konuşmadan yollarına devam ettiler. Yolun bu bölümünü gölgeleyen ağaçlardaki erken kurumuş yapraklar arada bir döne döne yolun üzerine iniyordu.</p>
			<p>Yamacın üstünde bir kadın belirdi. Yol bir tümseğin ardında kaldığından, kadın ortaya çıktığı zaman karıkocaya pek yakın bir yerdeydi. Troy yeniden binmek amacıyla arabaya doğru dönmüştü. Tam o ayağını basamağa koyarken, kadın onun arkasından geçti.</p>
			<p>Yolun üstünü kapatan ağaçlarla yaklaşan akşamın gölgeleri çevreyi alacakaranlığa boğmuştu. Gene de Bathsheba yabancı kadının giyinişindeki yoksulluğu ve yüzündeki hüznü seçebiliyordu.</p>
			<p>“Affedersiniz, efendim, Casterbridge Yoksullar Evi akşam saat kaçta kapanır, biliyor musunuz?”</p>
			<p>Kadın bu soruyu, arkası dönük duran Troy’a sormuştu.</p>
			<p>Onun sesini duyunca genç adam gözle görülebilecek derecede irkildi. Gene de birden dönüp ona bakmak isteğine gem vurabilecek kadar kendini tuttu. Ağır ağır, “Hiç bilmiyorum,” dedi.</p>
			<p>Onun sesini duyan kadın çabucak başını çevirip baktı, onun profilini süzdü ve çiftlik efendisi giysilerinin içindeki askeri tanıdı. Yüzünde sevinçle acının karışımı olan bir bakış belirdi. Kadın deli gibi bir çığlık kopardı ve yere yıkıldı.</p>
			<p>Bathsheba, “Ah, zavallıcık!” diye bağırarak hemen yere inmeye davrandı.</p>
			<p>Troy buyururcasma, “Otur yerinde de ata bak!” deyip dizginlerle kamçıyı ona doğru attı. “Sen arabayı tepeye doğru süredur; ben bu kadınla ilgilenirim.”</p>
			<p>“Ama ben...”</p>
			<p>“Duymadın mı? Deh, yürü, Bebek!”</p>
			<p>At, araba ve Bathsheba uzaklaştılar. Troy yerdeki kadını kaldırırken telaşla, “Nasıl geldin sen buralara?” diye sordu. Gene de sesi tuhaf bir sevecenlik, sıcaklıkla doluydu. “Ben seni çok uzaklardasın ya da öldün falan sanıyordum! Neden hiç yazmadın bana?”</p>
			<p>“Korktum.”</p>
			<p>“Paran var mı?”</p>
			<p>“Yok.”</p>
			<p>“Ulu Tanrım! Daha çok param olsaydı da sana verebilseydim keşke. Al, biliyorum çok az, üç kuruş bir şey ya, elimde avucumda olanı bu. Karımın verdiğinden başka param yok, biliyorsun. Şu anda ondan para isteyemem.”</p>
			<p>Kadın karşılık vermedi.</p>
			<p>Troy, “Hiç vaktimiz yok,” diye ekledi. “Şimdi iyi dinle. Nereye gidiyorsun bu gece? Casterbridge’deki Yoksullar Evi’ne mi?”</p>
			<p>“Evet, aklıma orası geldi.”</p>
			<p>“Gitmeyeceksin oraya. Ama dur. Evet, belki bu gecelik. Şu anda daha iyi bir yer düşünemem, Allah kahretsin! Bu gece orada yat, yarın da orada kal. İlk boş kalabileceğim gün pazartesi. Pazartesi sabah tam onda, kasabanın hemen dışındaki Grey Köprüsü’nde beni bekle. Toplayabildiğim kadar para alır getiririm. Kimseye muhtaç olmayacaksın, Fanny, söz veriyorum. Kalacak bir yer de bulurum sana. Şimdilik güle güle. Ben hayvanın biriyim ya, gene de güle güle, Fanny!”</p>
			<p>Bathsheba yokuşun tepesine vardığında başını arkaya çevirdi. Yabancı kadın ayağa kalkmıştı. Bathsheba onun Troy’dan ayrılarak sürüklenen adımlarla yokuş aşağı yürüdüğünü ve Casterbridge’e beş kilometre kaldığını gösteren taşın önünden geçtiğini gördü.</p>
			<p>O zaman Troy karısının yanına geldi, arabaya bindi, dizginleri kendi eline aldı ve hiçbir şey söylemeden kamçısını şaklatarak atı tırısa kaldırdı. Üzgün, heyecanlıydı.</p>
			<p>Bathsheba onun yüzünü dikkatle süzerek, “O kadının kim olduğunu biliyor musun?” diye sordu.</p>
			<p>Troy çekinmeden onun gözlerinin içine bakarak, “Biliyorum,” diye karşılık verdi.</p>
			<p>Bathsheba gözlerini ondan ayırmaksızın öfkeli bir gururla, “Anladımdı,” dedi. “Kim o?”</p>
			<p>Troy birden, açık konuşmanın bu iki kadından hiçbirinin işine yaramayacağını düşünmüş gibiydi.</p>
			<p>“Önemli değil,” diye yanıtladı. “Uzaktan tanıyorum.”</p>
			<p>“Adı ne?”</p>
			<p>“Ben nereden bileyim adını?”</p>
			<p>“Biliyorsun gibi geliyor bana.”</p>
			<p>“Gelebilir. Bana da vız gelir!”</p>
			<p>Troy’un sözleri Bebek’in sağrısı üzerinde patlayan sert bir kamçı şaklamasıyla noktalandı ve hayvan deli gibi ileriye atıldı. Daha fazla konuşmadılar.</p>
		</div>
	</body>
</html>