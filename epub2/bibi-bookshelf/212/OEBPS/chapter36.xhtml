<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Çılgın Kalabalıktan Uzak</title>
	<link href="main.css" rel="stylesheet" type="text/css"/>
</head>
<body class="chapter epub-type_subchapter">
	<div class="sayfa-bosluk html5_section">

		<h1><span>XXXVI</span>Servet tehlikede - İçki âlemi</h1>
		<p>Ağustos sonunda, Bathsheba’nın evlilik yaşantısı henüz yeni, havalar henüz kuru ve boğucu sıcakken, bir gece, Yukarı Weatherbury Çiftliği’nin avlusunda bir adam heykel gibi durmuş, aya ve gökyüzüne bakıyordu.</p>
		<p>Gecenin ürkünç bir görüntüsü vardı. Güneyden esen, ısınmış bir rüzgâr yüksek ağaçlarla evlerin damlarını ağır ağır yelpazeliyordu. Gökyüzündeyse, tutam tutam bulutlar yüzmekteydi; bir başka bulut katı bunlarla dik bir açı oluşturuyordu. Yalnız bulut kümelerinden hiçbiri, aşağılarda esen rüzgârın yönünde gitmiyordu. Bu yüzen buğuların ardından görünen ay madensel bir kızıllıktaydı. Bu kirli ışıkta tarlaların benzi uçmuş gibi görünüyor, hepsi de, renkli cam ardından bakılırcasına, aynı rengi taşıyorlardı. Daha akşamdan koyunlar otlaktan suspus kös kös dönmüş, kargalar anlamsız uçuşlara girişmiş, beygirlerin çekingen, dikkatli basarak yürüdükleri görülmüştü.</p>
		<p>Gök gürültüsüyle sağanak boşanmasının eli kulağındaydı. Bazı yan görüntüler de hesaba katılırsa bunun ardından, kuraklık mevsiminin sonu demek olan uzun yağışlar geleceğe benzerdi. Daha on iki saat geçmeden harman havasının yerinde yeller esecekti.</p>
		<p>Çoban Oak örtüsüz ve apaçık duran sekiz büyük ve yüklü ekin yığınını kaygıyla süzmekteydi. Çiftliğin o yıl verdiği bereketli ürünün yarısı bu yığınlardaydı. Çoban yürüyüp samanlığa gitti.</p>
		<p>Karısının yerine çiftliğin efendiliğini üzerine almış olan Çavuş Troy, harman şöleniyle eğlencesi için bu geceyi seçmişti. Gabriel Oak yaklaştıkça samanlıktan yükselen kemanla tef sesleri ve düzenli, kalabalık ayak patırtıları daha belirginleşti. Çoban yapının bir kanadı açık duran koca kapısına yaklaşıp içeri baktı.</p>
		<p>Bir uçtaki girintiyle orta yer tümüyle boşaltılmış ve samanlığın üçte ikisi demek olan bu alan toplantıya adanmıştı. Tepeleme yulaf dolu olan öbür ucun önüneyse, branda bezinden perde çekilmişti. Duvarlar, tavan atkıları ve bu gecelik sallandırılmış olan avizeler, tutam tutam yeşilliklerle, dallardan örülme çelenklerle süslenmişti. Çobanın tam karşısında üzerinde bir masayla sandalyeler bulunan bir kürsü vardı. Buraya üç kemancı oturmuştu. Arkalarında da, saçları dimdik havaya kalkmış, yüzünden aşağı terler akan ve elindeki tef tir tir titreyen, telaşlı bir adam dikilmiş duruyordu.</p>
		<p>Dans sona erdi ve ortadaki kararmış meşe zemin üzerinde bir dizi çift bir dahaki dansa hazırlanarak sıralandı. Birinci keman sordu:</p>
		<p>“Şimdi hamfendiciğim, özür dileyerek sorarım size, bu kez hangi dansı istiyorsunuz?”</p>
		<p>Bathsheba’nın duru sesi, “Hiç fark etmez,” diye karşılık verdi.</p>
		<p>Genç kadın yapının iç köşesinde, üstü bardak ve sürahilerle dolu bir masanın başından olup bitenlere bakmaktaydı. Troy da onun yanında, arkasına yatarcasına yaslanmış oturuyordu.</p>
		<p>“Öyleyse,” dedi keman, “affınıza sığınarak ben söyleyeyim; <em>Asker Sevinci</em>’ni çalmak en uygun düşer, çiftliğimize yakışıklı bir asker damat geldiğine göre! Ne dersiniz, kardeşlerim, dostlarım, öyle değil mi?”</p>
		<p>Birçok kişi bir ağızdan, “<em>Asker Sevinci</em> olsun!” diye bağırdılar.</p>
		<p>Çavuş neşeyle, “Gösterdiğiniz yakınlığa teşekkürler!” diyerek Bathsheba’yı elinden tuttu ve sırada bekleyen çiftlerin başına geçti. “Gerçi burada beni bekleyen yeni görevlerimi yapabilmek amacıyla Çok Lütufkâr Majestelerinin On Birinci Ağır Süvari Muhafız Alayı’nın bedelini ödeyip ordudan ayrıldımsa da, ruhum ve duygularım, ömür boyu bir asker olarak kalacaktır.”</p>
		<p>Böylece dans başladı. <em>Asker Sevinci</em> ezgisinin üstünlüğüne gelince, bu konuda hiçbir zaman bir düşünce ayrılığı olamaz; olmamıştır da! Weatherbury ve yakınlarının müziksever çevrelerinin inancına göre, bu bir saatten beri tepinmekte olan ayaklara verdiği hoplayıp zıplama isteği, başka ezgilerin en başlangıçta verdiği istekten kat kat üstündür. Sonra <em>Asker Sevinci</em>’nin, demin sözü geçen tefe de pek uymak gibi ek bir üstünlüğü daha vardır, tef, tınıları en kusursuz hafifliğiyle çıkarmakta gerekli olan kıvrılıp bükülmeleri, sarsılmaları, çırpınmaları iyi bilen bir üstadın elinde yabana atılmaz bir çalgı sayılır.</p>
		<p>Viyolonselden bir top ateşinin gümbürtüsüyle yuvarlanan notalarla, bu ölümsüz ezgi sona erdi ve Gabriel artık beklemeyerek içeri girdi. Bathsheba’yı görmezlikten gelerek platforma doğru yaklaşabildiği kadar yaklaştı. Çavuş Troy şimdi burada oturmuş konyakla su içiyordu. Oysa ötekilerin hepsi elma şarabıyla bira içmekteydiler. Gabriel çavuşla konuşabileceği bir yere sokulamayınca bir dakika aşağı insin diye ona haber gönderdi. Çavuş gelemeyeceğini bildirdi.</p>
		<p>Çoban, “Öyleyse kendisine söyler misiniz?” dedi. “Yakında kötü bir sağanak boşanacağa benzer. Bir yolunu bulup ekin yığınlarını korumalı.”</p>
		<p>Haberci, “Mr. Troy yağmur yağmayacak diyor,” yanıtıyla döndü. “Şimdi bu vıdı vıdılarla uğraşmanın sırası değilmiş.”</p>
		<p>Troy’la karşılaşınca Gabriel, fenerin yanında kalmış bir mum gibi sönükleşiverirdi. Şimdi de, huzursuz, tedirgin, evine dönmek amacıyla gene dışarı çıktı. Çünkü şu durumda içi, samanlıkta olup bitenleri kaldıramıyordu. Kapıda duraladı bir an. Troy konuşuyordu.</p>
		<p>“Arkadaşlar, bu gece kutladığımız, yalnız bir harman sonu değil, aynı zamanda bir düğün şölenidir de. Sizin hanımınız olan bu bayanı bir süre önce nikâhla almak onuruna erdimse de, şimdiye dek Weatherbury’de, hepinizin arasında kutlayamamıştık. Bu mutlu olayı hakkınca kutlayabilelim ve herkes evine mutlu olarak dönsün diye buraya şişelerle konyak ve sıcak su getirilmesini buyruk verdim. Her konuğa kocaman birer bardak verilecek.”</p>
		<p>Bathsheba elini onun koluna koydu ve solgun yüzünü onunkine doğru kaldırarak yalvarırcasına, “Yok, verme bunu,” dedi. “Ne olur Frank, verme. Onları hasta etmekten başka bir işe yaramaz ki! Yeterince yiyip içtiler.”</p>
		<p>Bir-iki kişi, “Doğrudur, başka bir şey istemeyiz sağ olun,” dedi.</p>
		<p>Troy, “Laf!” diye dudak büktü ve aklına birden, parlak bir şey gelmişcesine, “Arkadaşlar!” diye sesini yükseltti. “Kadın kısmını evlerine gönderelim! Tavukların yatma zamanıdır. Sonra biz horozlar kendi aramızda vur patlasın, çal oynasın, eğleniriz! İçinizden ödleklik eden çıkarsa, bu kış kendine başka kapıda iş arar, artık!”</p>
		<p>Bathsheba kızararak samanlıktan dışarı yürüdü; bütün kadınlarla çocuklar da peşinden! Kendilerini konuk yerine koymayan çalgıcılar sessizce kalkıp yaylı arabalarının durduğu yere gittiler ve at koştular. Böylece samanlık Troy’la ırgatlara kaldı. Gereksiz yere kaba görünmek istemeyen Gabriel bir süre oyalandı. Sonra o da kalkıp oradan ayrıldı. Sıcak suyla konyağın ikinci kez sunulmasını beklemedi diye çavuş onun ardından dostça bir küfür salladı.</p>
		<p>Gabriel evinin yolunu tuttu. Kapıya varırken ayağının ucu, boks eldiveni gibi yumuşak, şişkin, meşinimsi olan ve buna uygun ses çıkaran bir nesneye değdi. Yolun karşısına geçmeye yeltenen iri, alçakgönüllü bir kurbağaydı bu. Çoban, hayvanı acı çekmekten kurtarmak amacıyla öldürmenin daha doğru olabileceğini düşünerek eline aldı; bir yerine bir şey olmadığını görünce gene otların arasına bıraktı. Doğrudan doğruya Büyük Doğa Ana’dan gelen bu haberin anlamını Gabriel biliyordu. Çok geçmeden bir haber daha geldi.</p>
		<p>İçeri girip kibrit çakınca masanın üzerinde ince bir yaldız çizgisi parladı, hafif bir cila fırçası çekilmişçesine. Çobanın gözleri bu kıvrım kıvrım ışıltıyı karşı yana doğru izleyerek kocaman, kahverengi bir sümüklüböcek gördü. Bahçede yaşayan yaratık bu gece, kendi bildiği nedenlerden ötürü içeri girmişti. Bu, Doğa’nın kötü havaya hazırlansın diye ona gönderdiği ikinci uyarıydı.</p>
		<p>Gabriel Oak oturduğu yerde bir saate yakın, derin derin düşündü. Bu sürede, saz damlı evlerde çok bulunan türden iki kara örümcek, arada bir yere düşe kalka tavanı arşınlayıp durdular. Onları gören Gabriel bu konuda tümüyle anladığı bir belirti olduğunu hatırladı; bu da koyunların içgüdüleriydi. Dışarı çıktı; birkaç tarlayı koşarak geçip koyunların yanına vardı ve çitin üstüne çıkarak hayvanlara baktı.</p>
		<p>Hayvanlar ağılın öbür ucundaki çalıların çevresinde, birbirlerine sokulmuş duruyorlardı. Göze çarpan ilk gariplik, Gabriel’in birdenbire görünüvermesiyle ürkmeyişleri, yerlerinden kımıldamayışları oldu. Demek insanoğluna karşı duydukları korkudan daha büyük bir korku içindeydiler şimdi. Gene de en dikkate değer nokta bu değildi. Bir araya öylesine toplanmışlardı ki, hiç ayrıncasız hepsinin kuyruğu, fırtınanın yaklaştığı ufka doğru dönüktü. İç içe iki halka yapmışlardı. İçtekiler iyice sıkışık, dış halkadakiler daha seyrek duruyorlardı ve sürünün şu duruşuyla çizdiği biçim dantelli bir yakayı andırmıyor değildi; ortadaki fundalar da yaka sahibinin boynu yerine geçiyordu.</p>
		<p>Bu, çobanın ilk düşüncesini doğrulamaya yetti. Genç adam şimdi kendinin haklı, Troy’un haksız olduğunu biliyordu. Doğa’nın bütün sesleri hep bir ağızdan, bir değişiklik olacağını bildiriyorlardı. Bu dilsiz anlatımların açıkça ortaya vurduğu iki ayrı yorum vardı: Önce gök gürültülü bir sağanak boşanacak, sonra uzun süren, soğuk yağışlar olacak gibiydi. Sürüngenler arkadan gelecek yağmuru sezmekle birlikte, aradaki fırtınadan pek haberleri olmamış gibiydiler. Koyunlarsa fırtınayı sezmişlerdi de, sonradan gelecek yağmuru bilmiyorlardı.</p>
		<p>Hava durumunun bu karmaşıklığı, az rastlandığı için daha korkuluydu. Çoban ekinlerin durduğu yere döndü. Burada her şey sessizlik içindeydi, yığın konilerinin uçları, kapkaranlık, göğe doğru sivriliyordu. Beş buğday, dört arpa yığını vardı. Buğdaylar dövülünce her yığından ortalama dört yüz kilo çıkardı; arpalarsa en azından beş yüz kilo ederlerdi. Bunların Bathsheba’ya, daha doğrusu herhangi bir kimseye kaç para getireceğini Gabriel Oak kafasından şöyle basit bir çarpma ve toplamayla hesapladı:</p>
		<div class="hesap">
			<span>5 × 400 = 2000 kilo = 500 altın</span>
			<span>3 × 500 = 1500 kilo = 250 altın</span>
			<span class="toplam">Toplam: 750 altın</span>
		</div>
		<p>Yedi yüz elli altın! Hem de paranın bürünebileceği en güzel biçimde: İnsanlarla hayvanlar için gerekli yiyecek biçiminde yedi yüz elli altın! Bir kadının esintileri yüzünden bunca ürünün yarı yarıya değerden düşmesi tehlikesine göz yumulabilir miydi? “Hiçbir zaman, ben engel olabilirsem!” dedi Gabriel.</p>
		<p>Gabriel’in kendi kendine gösterdiği neden buydu. Ne var ki insanoğlu, kendi kendisiyle baş başayken bile, üzerine iki kez yazı yazılmış bir sayfaya benzer: Bir gözle okunan yazısı vardır, bir de bunun altında gizli kalanı. Bu sayfadaki gözle görülen pratik, sıradan yazının ardında belki de şöyle bir altın yazı bulunuyordu: “O kadar sevmiş olduğum kadına gücümün son damlasına kadar yardım edeceğim.”</p>
		<p>Çoban ekin yığınlarının üstünü hemen o gece örtebilmek amacıyla, yardımcı bulmaya samanlığa gitti. İçerisi çok sessizdi, Gabriel toplantı dağıldı sanarak geçip gitmek üzereyken, kapı kanatlarının aralığından dışarı sızan ve dışarıdaki yeşilimsi beyazlığın yanında safran sarısı gibi duran ölgün bir ışık gördü.</p>
		<p>İçeri baktı. Alışılmadık bir görüntüyle karşılaştı.</p>
		<p>Çam ve defne dallarının arasına asılan mumlar dibine kadar yanmış, hatta bazılarının çevresindeki yapraklar kavrulmuştu. Işıklardan çoğu bütün bütüne sönmüştü. Kimileri tütüyor ve kokuyor, diplerinden yerlere yağ damlıyordu. Masanın altında, sandalyelere ve duvarlara yaslanmış olarak da, dikeyin dışında düşünülebilecek her durumda olmak üzere, ırgatların zavallı gövdeleri yatıyordu. Başlarındaki saçlar yüzlerine öylesine yapışmıştı ki, püsküllü yer süpürgelerini andırıyorlardı. Bunların orta yerinde, sandalyesinde arkasına yaslanmış oturan Çavuş Troy’un görünüşü göz kamaştırıyordu: al renkli ve seçkin. Jan Coggan sırtüstü yatmış, ağzı açık, havaya horultular salıvermekteydi. Daha birçokları onun durumundaydı. Bu yatay topluluğun bir arada soluyuşları Londra kentinin uzaktan duyuluşunu andırır bir hafif uğultu yaratıyordu. Joseph Poorgrass, gövdesinin yüzeyini havadan mümkün olduğu kadar korumak amacıyla olacak, kirpi gibi belli belirsiz seçiliyordu. Bardaklarla kupalar hâlâ masanın üstünde duruyordu. Devrilen bir su sürahisinden akan ve yolunu şaşılacak bir düzlükle uzun masanın tam ortasından çizen incecik bir dere, sızmış yatan Mark Clark’ın boynuna damlıyordu... mağaralardaki sarkıtların damlamasına benzeyen, tekdüze, ölçülü bir tıp tıp.</p>
		<p>Çoban umutsuzlukla çevresine bakındı. Bir-iki kişi dışında, çiftliğin bütün eli ayağı tutan erkekleri bunlardı işte. Gabriel bir bakışta anladı ki, ürün o gece, hatta ertesi sabah kurtarılacaksa, bu iş onun başına düşüyordu.</p>
		<p>Jan Coggan’ın yeleğinin altından hafif bir “tik tak” yükseldi: Saati sabahın ikisini vuruyordu.</p>
		<p>Gabriel uzanmış yatan Matthew Moon’un yanına gitti. Çiftlik yapılarındaki saz damların aktarılmasını ve çardakların örülmesini çoğunlukla Matthew üzerine alırdı. Gabriel onu sarsaladıysa da bir sonuç alamadı.</p>
		<p>Eğilip kulağına, “Çardak yapma araçların nerede?” diye bağırdı.</p>
		<p>Matthew bir medyumun bilinçsiz hazırcevaplığıyla, makine gibi, “Merdiven altında,” diye karşılık verdi.</p>
		<p>Gabriel elinden bırakınca Matthew’nun kafası çömlek gibi yere düştü.</p>
		<p>Sonra Gabriel, Susan Tall’un kocasına gitti.</p>
		<p>“Tahıl ambarının anahtarı nerede?”</p>
		<p>Yanıt yok. Soru yinelendi, aynı sonuç alındı. Susan Tall’un kocası gece vakti kendisine bağırılmasına, anlaşılan, Matthew Moon’dan daha alışıktı! Gabriel onun kafasını elinden bırakıp oradan ayrıldı.</p>
		<p>Hak yememek gerekirse, akşamki eğlencenin böyle acı ve umut kırıcı bir biçimde sonuçlanmasında köylülerin büyük bir suçu yoktu. Çavuş Troy, kadeh elinde, dostluklarını içkiyle perçinlemelerinde öylesine ayak diremişti ki, karşı gelmek isteyenler bile bu durumda terbiyesizlik etmemiş olmak için içmişlerdi. Yalnız, çocukluklarından beri elma şarabıyla birden daha sert içkiye alışık olmadıklarından, bir saat kadar sonra hepsi birden, şaşılacak bir benzerlikle, sızıp kalmışlardı.</p>
		<p>Gabriel’in içi kötü kararmıştı. Bu içki âlemi, vefalı çobanın şimdi bile bütün güzel, parlak, umutsuz düşlerinin simgesi olarak gördüğü o dikkafalı, büyüleyici kadına felaket getireceğe benzerdi.</p>
		<p>Çoban samanlığa bir şey olmasın diye, sönmek üzere olan ışıkları üfledi. Dünyadan habersiz, derin uykularda uyuyan adamların üzerine kapıyı örttü ve gene dışarıdaki ıssız gecenin içine çıktı. Dünyayı yutmak üzere olan bir ejderin aralık dudaklarından yükselmişe benzeyen sıcak bir esinti güneyden gelerek yüzünü yaladı. Tam karşıki kuzey ufkunda, rüzgârın tam yolu üzerinde ürkünç ve sakat bir bulut yığını yükselmekteydi. Öyle garip bir biçimde yükseliyordu ki, insan onun aşağılardan, makineyle kaldırıldığını gözünde canlandırabiliyordu. Bu arada deminki ufak, soluk bulutlar, kuzeydeki koca buluttan ödleri kopmuşçasına, bir canavarın gözetlediği bir sürü yavru gibi, göğün güneydoğu köşesinin en dibine kaçışmışlardı.</p>
		<p>Çiftlikten ayrılıp köye giden çoban, Laban Tall’un penceresine küçük bir taş fırlattı. Susan’ın pencereyi açacağını ummuştu, ama kımıldayan olmadı. Çoban, evin erkeği girebilsin diye açık bırakılan arka kapıya gidip içeri girdi ve merdivenin dibinde durdu. Gürül gürül bir sesle, “Mrs. Tall, tahıl ambarının anahtarını almaya geldim,” dedi. “Tente bezlerini çıkarmak istiyorum.”</p>
		<p>Susan Tall, yarı uyanarak, “Sen misin?” diye sordu.</p>
		<p>Gabriel, “Evet,” dedi.</p>
		<p>“Yatağa gelsene, şapşal serseri, insanı uykusuz bırakmanın âlemi var mı?”</p>
		<p>“Laban değilim ben, Gabriel Oak’um. Tahıl ambarının anahtarını istiyorum.”</p>
		<p>“Gabriel! Ne halt etmeye Laban’mış gibi numara yaptın sanki?”</p>
		<p>“Yapmadım. Ben senin beni...”</p>
		<p>“Yaptın işte! Ne istiyorsun benden?”</p>
		<p>“Tahıl ambarının anahtarını.”</p>
		<p>“Al, öyleyse. Çivide asılı. Gecenin bu saatinde gelip kadın kısmının rahatını...”</p>
		<p>Gabriel konuşmanın gerisini beklemeden anahtarı aldı. On dakika sonra onun karaltısının tek başına, avluda dört büyük tente bezini sürükleyerek çektiği görülebilirdi. Çok geçmeden tahıl hazinelerinden ikisi sımsıkı örtülüp kapanmıştı, her yığına iki örtü. İki yüz altın kurtulmuş demekti. Daha üç buğday yığını kalmıştı ve bunları örtmeye bez yoktu. Gabriel dam altına baktı ve çatal buldu. Üçüncü servet yığınının üstüne çıktı ve üzerine çardak örmeye koyuldu. En üstteki desteleri birbiri üzerine yan yatırıyor, aralıkları da bağlanmamış destelerden aldığı saplarla dolduruyordu.</p>
		<p>Şimdilik işler yolunda sayılırdı. Bu acele önlem Bathsheba’nın ekinini bir-iki hafta korurdu, fırtına pek güçlü esmezse.</p>
		<p>Sıra arpaya gelmişti. Bunu korumanın tek yolu yığınların üzerine bir saçak örmekti. Zaman geçiyordu. Ay buluta girdi ve bir daha çıkmadı. Büyükelçinin savaş öncesinde çekilip gitmesiydi bu. Gecenin solgun, bitkin bir görünüşü vardı, hasta gibi. Sonunda, bütün gökler son soluğunu veriyormuşçasına ölgün bir yel esti. Bu, ölüme benzetilebilirdi.</p>
		<p>Şimdi artık çiftlik avlusunda direkleri çakan tokmağın kof patırtısından ve aradaki ot hışırtısından başka hiçbir şey duyulmuyordu.</p>
	</div>
</body>
</html>