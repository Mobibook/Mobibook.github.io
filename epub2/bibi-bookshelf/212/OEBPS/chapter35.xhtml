<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXV</span>Bir yukarı kat penceresinde</h1>
			<p>Ertesi sabahın çok erken bir saatiydi, bir çiy ve güneş zamanı. Sabahın sağlıklı havasında yeni yeni uyanan kuşların şakımaları birbirine karışıyordu, gökyüzünün uçuk mavisi üzerine yer yer gün ışığını hiç gölgelemeyen nice saydam bulut ağları serpiştirilmişti. Tablodaki bütün ışıkların renkleri sarı, biçimleri ince inceydi. Eski çiftlik evinin çevresindeki bütün sarmaşıklar ağır çiy taneleriyle eğilmiş duruyorlardı. Bu taneler, gerideki şeyleri alabildiğine iri gösteren minyatür birer büyüteç görevi yapıyorlardı.</p>
			<p>Saat beşi vurmadan hemen önce Gabriel Oak’la Jan Coggan köy alanından geçip birlikte tarlalara doğru gittiler. Hanımın evi daha uzaktan yeni görünmüştü ki, Gabriel yukarı kat pencerelerinden birinin panjurunun açıldığını gördü. İki adam bu sırada üzeri kapkara meyve salkımlarıyla bezenmeye başlamış bir mürver ağacının arkasında kalmışlardı. Gölgeden ayrılmadan önce duraladılar.</p>
			<p>Yakışıklı bir adam rahatça pencereye yaslanmıştı. Sabah sabah şöyle bir çevresine bakınan kişilerin tavrıyla gözlerini önce gündoğusunda, sonra günbatısında gezdirdi. Bu Çavuş Troy’du. Al ceketini omzuna rastgele almış, düğmelememişti; her duruşuyla, rahatlığın tadını çıkaran bir askerdi.</p>
			<p>Sessizce pencereye baktıktan sonra ilk konuşan Jan Coggan oldu.</p>
			<p>“Evlenmişler!” dedi.</p>
			<p>Gabriel şimdi pencereye sırtını dönmüş duruyor, hiç sesini çıkarmıyordu.</p>
			<p>Jan Coggan, “Bugün bir şeyler öğrenecekmişiz gibime geliyordu, zaten,” dedi. “Karanlık bastıktan hemen sonra yoldan bir araba geçti. Sen dışarda bir yerdeydin.”</p>
			<p>Jan dönüp Gabriel’e baktı.</p>
			<p>“Ulu Tanrım, sen bizi koru, Gabriel, yüzün nasıl da solmuş! Ölüye dönmüşsün.”</p>
			<p>Gabriel hafifçe gülümseyerek, “Öyle mi?” dedi.</p>
			<p>“Kapıya dayan. Ben beklerim.”</p>
			<p>“Peki peki.”</p>
			<p>Çit kapısında bir süre oyalandılar, Gabriel donuk gözlerle yere bakıyordu. Kafası yıldırım hızıyla geleceğe uçmuş; bu acele işi izleyecek olan pişmanlık dolu yılları görür gibi oluyordu. Onların evlenmiş olduğunu hemen anlamıştı ya, bu iş neden böyle bir gizem perdesi ardında yapılmıştı acaba? Bathsheba’nın Bath yolculuğunun, aradaki uzaklığı yanlış hesapladığından, çok korkunç geçtiği, atın yürüyemez duruma düştüğü, kızcağızın Bath’a varmasının iki günden uzun sürdüğü biliniyordu. Yapacağını gizli kapaklı yapmak Bathsheba’nın yolu değildi. Kusurları ne olursa olsun, Bathsheba açık yürekliliğin ta kendisiydi. Gerçekten tuzağa düşmüş olabilir miydi? Bu birleşme Çoban Oak’u anlatılmaz bir acıya boğmakla kalmıyor, şaşkınlıklar içinde bırakıyordu. Geçen haftayı, onun Troy’la böyle uzaklarda buluşmasının böyle sonuçlanabileceğinden kuşkulanarak geçirmişti. Gene de sessiz sedasız, Liddy’yle döndüğünü görünce bu korkusu az çok dağılmıştı. Gözle ayırt edilemeyecek kadar durağanlığa benzeyen bir kımıltı gerçekte nasıl bütün özellikleriyle hareketsizlikten dünyalar kadar ayrıysa, Gabriel’in umutsuzluktan seçilemeyen umudu da gerçekte umutsuzluktan bambaşka bir şeydi...</p>
			<p>Birkaç dakika sonra gene eve doğru ilerlediler. Çavuş hâlâ pencereden bakıyordu. Onlar yaklaşınca neşeyle seslendi:</p>
			<p>“Günaydın, arkadaşlar!” </p>
			<p>Jan Coggan da, günaydın, dedi. Sonra Gabriel’e, “Karşılık versene adama,” diye çıkıştı. “Ben senin yerinde olsam günaydın derdim. İçinden gelerek söylemesen de herife zıt gitmemiş olursun.” </p>
			<p>Gabriel de çok geçmeden şu karara vardı ki, olan olduğuna göre, durumu hoşgörüyle karşılamak sevdiği kadına yapabileceği en büyük iyilikti.</p>
			<p>Kof bir sesle o da, “Günaydın, Çavuş Troy,” diye askerin selamını yanıtladı.</p>
			<p>Troy gülümseyerek, “Düzensiz, iç karartıcı bir ev bu,” dedi.</p>
			<p>Jan Coggan, “Ne biliyorsun, Gable, evlenmemiş de olabilirler!” diye görüş belirtti. “Belki hanım içerde değildir.”</p>
			<p>Gabriel, hayır, gibilerden baş salladı. Asker biraz gündoğusundan yana dönmüş ve güneş al ceketini turuncu bir alevle tutuşturmuştu.</p>
			<p>Çoban, “Gene de güzel, eski bir evdir,” dedi.</p>
			<p>“Evet, güzel olmasına belki güzeldir ya, eski şişeye aktarılmış yeni şaraba benziyorum ben burada. Bana sorarsanız bütün pencereler yenilenmeli, şu eski tahta kaplamalı duvarlara da biraz renk gelmeli, ya da meşeler olduğu gibi sökülüp duvar kâğıdı kaplanmalı.”</p>
			<p>“Çok yazık olur, bence.”</p>
			<p>“Hiç de değil. Bir keresinde bir düşünür benim yanımda söylemişti: Sanatın en canlı olduğu çağlarda mimarlar kendilerinden önceki mimarların yapıtlarına hiç saygı göstermez, kendi bildiklerince yıkar, değiştirirlermiş. Öyleyse biz neden yapmayalım aynı şeyi? ‘Yaratıcılıkla tutuculuk bağdaşamaz; yüz bin antika meraklısı bir araya gelse, tek bir yeni çığır açamazlar,’ demişti. Ben de böyle düşünüyorum. Evi daha çağdaşlaştırmaktan yanayım, iki-üç günlük ömrümüzde biraz içimiz açılsın.”</p>
			<p>Asker, yenilik düşüncelerini geliştirmek amacıyla dönüp, odanın içini süzerken Gabriel’le Jan Coggan da yeniden yürümeye başladılar.</p>
			<p>Troy, aklına birden gelmişçesine, “Ha, Coggan,” dedi. “Hiç biliyor musun, Mr. Boldwood’un soyunda delilik görülmüş mü?”</p>
			<p>Jan Coggan bir an düşündü. Sonra, “Bir zamanlar amcalarından birinin kafadan çatlak olduğunu duydumdu ya, gerçek mi bilemem,” diye karşılık verdi.</p>
			<p>Troy umursamazlıkla, “Önemli bir şey değil,” dedi. “Her neyse, hafta içinde bir gün ben de sizlerle tarlaya geleceğim. Şimdi elimde acele birkaç işim var. Şimdilik güle güle. Eski dostluğumuz bozulmayacak sanıyorum. Benim burnum büyük değildir. Çavuş Troy’a ne derlerse desinler, burnu büyük diyemezler. Her neyse, her iş olacağına varır. Alın size yarım altın, benim sağlığıma kadeh kaldırın.”</p>
			<p>Troy parayı ustalıkla parmaklığın üzerinden Gabriel’e doğru fırlattı. Gabriel, yüzü öfkeden kıpkırmızı kesilerek yana kaçtı; Jan Coggan gözlerini devirerek ilerledi ve parayı yolda sekerken tuttu.</p>
			<p>Gabriel öfkeye yaklaşan bir hırsla, “Güzel, al, senin olsun, Coggan,” diye dudak büktü. “Bana gelince, onun armağanına ihtiyacım yok!”</p>
			<p>Jan Coggan düşünceli düşünceli, “Pek ortaya vurma,” diye öğüt verdi. “Öyle ya, evlendilerse, bak, dediydi dersin, bedelini ödeyip ordudan ayrılır, gelir burada başımızda efendimiz olur. Bu yüzden, içinden <em>canın çıksın</em>, desen de dışından <em>canım</em> demekte yarar var.”</p>
			<p>“Aslında, hiç ses çıkarmamak belki en iyisidir, ama ondan öteye geçemem. Yalan yere yüze gülemem ben. Eğer buradaki işimi elimde tutabilmem yağ çekmeye bağlıysa, ne yapalım, işimizden olacağız, demektir.” </p>
			<p>Epeydir uzaklardan seçmiş oldukları bir atlı şimdi yanlarına yaklaşmıştı.</p>
			<p>Çoban Oak, “Mr. Boldwood bu,” dedi. “Troy demin o soruyu neden sordu dersin?”</p>
			<p>Jan Coggan’la çoban, çiftçiyi saygıyla selamladılar; onun bir şey isteyip istemediğini anlamak üzere yavaşladılar ve o geçsin diye yana çekildiler.</p>
			<p>Boldwood’un bütün geceyi çarpışmakla geçirdiği, hâlâ da çarpıştığı büyük acının tek izleri o duru çizgili yüzündeki renksizlik, alnıyla şakaklarındaki damarların kabarıklığı ve ağzının uçlarındaki çizgilerin daha bir keskinleşmiş olmasıydı. Atının üstünde geçip gitti. Hayvanın her adımı inatçı bir umutsuzluğu yansıtır gibiydi. Boldwood’un acısını sezmek Gabriel’e bir an kendi derdini unutturdu. Atının üzerinde dimdik oturan bu yapılı adama baktı; Boldwood başını hiçbir yana çevirmiyor, dirseklerini yerinden kımıldatmıyordu; adamın belirgin dış çizgileri tepeden aşağı doğru derece derece inip gözden yitinceye dek ardından baktı Gabriel. Bu adamı ve başına gelenleri bilenler için, onun bu taş kesilmişliği, bir çöküntüden daha acıydı. Ruhla beden arasındaki uyumsuzluğun çatışması insana daha bir koyarak yüreğini burkuyordu. Nasıl kahkahada, gözyaşlarındakinden daha tüyler ürpertici aşamalar bulursa, azap içinde kıvranan bu adamın durgunluğunda da çığlıklardan daha derin bir anlam vardı.</p>
		</div>
	</body>
</html>