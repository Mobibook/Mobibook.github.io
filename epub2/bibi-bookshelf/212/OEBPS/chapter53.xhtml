<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>LIII</span>Concurritur - Horae Momento<a class="si-noteref epub-type_noteref" href="#f64" id="ref_f64">64</a></h1>
			<p>Çiftçi Boldwood’un evinin önünde bir küme adam karanlıkta durmuş, kapıya bakıyorlardı. Kapı ara sıra bir konuk ya da uşağın girip çıkmasıyla açılınca, altın bir ışık çubuğu bir an için yere vuruyor, sonra yok oluyordu; dışarıda, kapının üstündeki yeşilliklerin arasındaki ateşböceği gibi sönük fenerin hafif aydınlığından başka bir şey kalmıyordu.</p>
			<p>Adamlardan biri fısıltıyla, “Bugün öğleden sonra Casterbridge’de görünmüş,” diye konuştu. “Çocuk öyle dedi. Ben kendim inanıyorum buna. Öyle ya, ölüsü bulunmadıydı ki!”</p>
			<p>Yanında duran adam, “Ne tuhaf serüven!” dedi. “Yalnız hanımının hiçbir şeyden haberi yoktur, kalıbımı basarım.”</p>
			<p>“Ruhu bile duymamıştır ya!”</p>
			<p>Bir başkası, “Belki de Çavuş onun bilmesini istemiyordur,” diye düşüncesini belirtti.</p>
			<p>İkincisi, “Hayatta ve bu çevredeyse niyeti kötü demektir,” dedi. “Zavallı kızcağız! Eğer denilen doğruysa, ona gerçekten acımak gerek. O herif onu mahveder.”</p>
			<p>Duruma daha iyimser gözlerle bakan birisi, “Yok yok, bence adam artık durmuş, uslanmıştır,” dedi.</p>
			<p>“Ne aptallık etmiş bu kadın; öyle adama bakması bile doğru değilmiş! Ama öyle burnunun dikine giden, başına buyruk bir kadın ki, insanın ona acımaktan çok, oh olsun, diyesi geliyor.”</p>
			<p>“Yok canım! Ben öyle düşünmüyorum. Düşünsene olup olacağı gencecik bir kızdı; erkek milletinin içyüzünü nereden bilebilirdi? Denilen doğruysa ağır bir ceza doğrusu, kızcağız hak etmedi bunu... Hey, o da kim?”</p>
			<p>Bu soru yaklaşan bir ayak sesine doğru yöneltilmişti.</p>
			<p>Gölgeler arasında silik bir karaltı, “William Smallbury,” diyerek onların yanına geldi. “Zindan gibi karanlık bu gece, değil mi? Irmağın aşağı yanındaki tahtayı görmedim de neredeyse suya uçuyordum. Ömrümde başıma gelmediydi böyle şey. Sizler Çiftçi Boldwood’un işçilerinden misiniz?”</p>
			<p>Adamların yüzlerini süzdü. </p>
			<p>“Evet, hepimiz. Biraz önce burada toplandık.” </p>
			<p>“Ha, şimdi tanıdım. Sam Samway, değil mi? Sesin de tanıdık geldiydi. İçeri giriyor musunuz?”</p>
			<p>“Birazdan.” Sonra Sam Samway, “Bana bak, William, sen şu tuhaf söylentiyi duydun mu?” diye fısıldadı.</p>
			<p>William Smallbury de sesini alçaltarak, “Hangisi?” diye sordu. “Çavuşun geri gelmesini mi demek istiyorsunuz komşular?”</p>
			<p>“Öyle, Casterbridge’deymiş.”</p>
			<p>“Duydum bunu. Laban Tall daha demin öyle bir şeyler söyledi ya, ben sanmıyorum. Hişş! İşte Laban Tall da geliyor yanılmıyorsam.”</p>
			<p>Bir ayak sesi yaklaştı. </p>
			<p>“Laban?”</p>
			<p>“Evet, benim.”</p>
			<p>“Başkaca haber aldın mı?”</p>
			<p>Laban adamların yanına gelerek, “Yok,” diye yanıtladı. “Hem bana öyle geliyor ki, ağzımızı sıkı tutsak iyi ederiz. Eğer aslı yoksa söylemekle hanımcağızı telaşa veririz. Aslı varsa, hanımın başına geleceği bir an önce bildirmekle elimize hiçbir şey geçmez. Yalan olsa diye dua ediyorum. Çünkü Henery Fray’le daha birkaç kişi bazen onu yerer gibi konuşuyorlarsa da, ben onda doğruluktan, iyilikten başka bir şey görmedim. Heyecanlı, aceleci bir kız ama yiğit, kendi zararına da olsa hiçbir zaman yalan söylemez. Ben de her zaman onun iyiliğini isterim, doğrusu.”</p>
			<p>“Gerçekten de, başka kadınlar gibi ufak tefek yalanları yoktur onun, kaç kadın sayabilirsin böyle? Evet evet, o kötü söylese bile adamın yüzüne karşı söyler; saman altından su yürütmesi yoktur.”</p>
			<p>Sonra sustular. Her biri kendi düşüncelerine dalmıştı, içeriden müzik ve kahkaha taşıyordu. Derken kapı açıldı, ışıklar dışarı taştı ve dörtgen biçimli aydınlıkta Çiftçi Boldwood’un tanıdık karaltısı görüldü. Sonra kapı kapandı ve çiftçi dışarı çıkarak ağır ağır yürüdü.</p>
			<p>Adamlardan biri, “Bizim efendi,” dedi. “Sessiz duralım; nasılsa şimdi içeri girer. Bizim burada oyalandığımızı görürse belki hoş karşılamaz.”</p>
			<p>Boldwood yaklaştı ve fundaların dibinde duran adamlarını görmeden geçti. Duraladı, parmaklığa yaslandı ve derin bir göğüs geçirdi. Adamlar onun yavaş sesle konuştuğunu duydular.</p>
			<p>“Umarım gelir, yoksa bu gece başıma zindan olur benim! Ah sevgilim benim, sevgilim, neden böyle diken üstünde bekletiyorsun beni?”</p>
			<p>Çiftçi kendi kendine konuşmuştu, ama adamların hepsi onun dediklerini açıkça duymuşlardı. Sonra adam sessiz kaldı ve içerinin gürültüsü gene duyuldu. Birkaç dakika sonra da yokuş aşağı inen hafif tekerleklerin sesi geldi. Sesler bahçe kapısında durdu. Boldwood hemen çabuk çabuk eve doğru döndü; gene kapıyı açtı ve ışık şimdi yoldan gelmekte olan Bathsheba’nın üzerine vurdu.</p>
			<p>Boldwood duygularının taşkınlığına set çekerek ona yalnızca, hoş geldin, dedi. Adamlar, Bathsheba’nın hafifçe güldüğü ve özür dilediğini duydular. Boldwood genç kadını içeri aldı; kapı gene kapandı.</p>
			<p>Adamlardan biri, “Ulu Tanrım! Ben bizim efendinin bu durumda olduğunu bilmiyordum!” dedi. “O tutku çoktan geçti sanıyordum.”</p>
			<p>Samway, “Öyleyse efendiyi hiç bilmiyorsun, demektir,” dedi.</p>
			<p>Bir üçüncüsü, “Sözlerini bizim duyduğumuzu bilsin istemem,” dedi.</p>
			<p>İlk konuşan kaygıyla, “Keşke kulağımıza geleni ona hemen açsaydık,” dedi. “Bu iş bizim sandığımızdan daha kötü sonuçlar doğuracağa benzer. Zavallı adam, ağırına gider bu onun. Şu Troy da, yerin dibine bataydı da çıkıp gelmeyeydi. Tanrım beni bağışlasın. Ama ne hain adam! İnsan zavallı karısına böyle oyun oynar mı? Zaten ayağı çok uğursuz geldi Weatherbury’ye... Komşular, toplantıya gitmeyi içim hiç istemiyor, artık. Önce bir dakika Warren’in Birahanesi’ne uğrayalım, olmaz mı?”</p>
			<p>Samway, Laban ve William Smallbury birahaneye gitmeye razı oldular. Onlar bahçe kapısından dışarı çıkarken geri kalanlar da eve girdiler. Öbür üçü yoldan değil de, bitişikteki meyve bahçesinden giderek çok geçmeden birahaneye vardılar. Kapıdaki cam her zamanki gibi aydınlıktı. Arkadaşlarının biraz önünden yürüyen William birden durup döndü ve, “Pişşt, şuraya bakın!” dedi.</p>
			<p>Camdan vuran ışığın her zamanki gibi sarmaşıklı duvarı değil de cama yakın duran başka bir şeyi aydınlattığını gördüler. Bu bir insan yüzüydü.</p>
			<p>Samway, “Biraz daha yaklaşalım,” dedi. </p>
			<p>Ayaklarının ucuna basa basa yaklaştılar. Söylentinin su götürecek yanı kalmamıştı artık. Troy yüzünü cama yaklaştırmış, içeri bakmaktaydı. Yalnız bu kadar da değil, birahaneden gelen konuşma seslerini can kulağıyla dinler gibi bir duruşu vardı. Sesler Gabriel Oak’la maltçı ustasının sesleriydi.</p>
			<p>Koca adam, “Bu eğlence hep o kızın onurunaymış, öyle mi?” diye soruyordu. “Noel’i kutlamak bahaneymiş.”</p>
			<p>Gabriel, “Bilmem ki!” diye karşılık verdi.</p>
			<p>“Doğrudur doğrudur. Ne var ki, Çiftçi Boldwood’un bu yaşta o kız için böyle yanıp tutuşmasını hiç aklım almıyor. Kız desen oralı değil.”</p>
			<p>Dışarıdakiler Troy’un yüzünü seçince geldikleri gibi sessiz sedasız, meyve bahçesinin içinden geri döndüler. Gecenin havası Bathsheba’nın yazgısıyla yüklüydü sanki; çevrede edilen her söz onun üzerineydi. Adamlar Troy’un seslerini duymayacağı bir uzaklığa ulaşınca aynı içgüdüyle durdular.</p>
			<p>Laban Tall göğsü inip kalkarak, “Yüreğim ağzıma geldi, yüzünü görünce,” dedi.</p>
			<p>“Al benden de o kadar,” dedi. Samway. “Ne yapsak ki!”</p>
			<p>William duraksayarak, “Bu işin bizimle bir ilgisi yok ki!” diye söylendi.</p>
			<p>Samway, “Var işte!” diye cevap verdi. “Herkesi ilgilendirir bu iş. Efendinin yanlış yolda olduğunu, hanımın da hiçbir şeyden haberi olmadığını biz biliyoruz. Hemen çıtlatmalıyız bu haberi onlara. Laban, hanımı en iyi bilen sensin, git bari de konuş onunla.”</p>
			<p>Laban, ürkek, “Benim ne haddime düşmüş böyle bir şey!” dedi. “Bana kalırsa bu işi yapacak adam William’dır. En büyüğümüz o.” </p>
			<p>William, “Ben karışmam,” diye kestirip attı. “Karışık iş. Hem zaten çavuş biraz sonra kendi gidip karısıyla konuşacak, görürsünüz.”</p>
			<p>“Nereden biliyoruz, gidip konuşacağını? Yürü, Laban.”</p>
			<p>Laban, “İlle yapılacaksa gidip yapalım bari,” diye isteksizlikle karşılık verdi. “Ne diyeceğim?”</p>
			<p>“Efendiyi görmek istediğini söyle.”</p>
			<p>“Yoo, onunla konuşmam. İlle konuşacaksam bizim hanımla konuşurum.”</p>
			<p>“Öyle olsun,” dedi Samway.</p>
			<p>O zaman Laban evin kapısına gitti. Kapı açılınca gürültü, sessiz bir kıyıya vuran deniz dalgası gibi taştı dışarı. Konuklar hemen içerideki salondaydılar. Kapı kapanınca gürültü hafifleyerek gene bir mırıltı olup çıktı. Herkes dikkat kesilmiş bekliyordu şimdi. Göğe doğru yavaşça sallanan ve arada bir hafifçe ürperen yüksek ağaçlara, bütün dikkatlerini manzaraya vermişler gibi bakıyorlardı ya, hiçbirinin aklı manzarada değildi. İçlerinden biri yolu arşınladı; biraz sonra gene eski yerine gelip durdu. Şu sırada yürümeye değmez, diye düşünmüştü sanki.</p>
			<p>William Smallbury, “Bizim Laban, hanımı görmüştür artık,” dedi. “Kim bilir, belki hanım onunla konuşmak istemez.”</p>
			<p>Kapı açıldı. Laban göründü ve yanlarına geldi.</p>
			<p>İkisi birden, “Ee?” diye sordular.</p>
			<p>Laban kekeleyerek, “Dilim varıp da soramadım hanımı,” dedi. “Hepsi de öyle kendi havalarındaydılar ki! Toplantıya biraz can katmak için didinir gibiydiler. Gerçi toplantının hiçbir eksiği yok; her şey düşünülmüş ya, kafalarını bulmakta güçlük çeker gibi bir havaları var. Ben de keyiflerini büsbütün kaçırmak istemedim. Hiç razı olmadı içim!”</p>
			<p>Samway tasalı tasalı, “Hepimiz bir olup gidelim bari,” dedi. “Belki ben bir fırsatını bulur, efendiye bir şey söylerim.”</p>
			<p>Böylece adamlar toplantının yapıldığı salona girdiler. Delikanlılar ve genç kızlar sonunda dans etmeye karar vermişlerdi. Bathsheba nasıl davranacağını bilemiyordu. Öyle ya, kendisi de dal gibi gencecik bir kızdan farksız olduğu halde, yüksek mevkide olmanın ağırlığı omuzlarına yük gibi çökmüştü. Bazen, “Ne olursa olsun, gelmemeliydim,” diye içinden geçiriyor, sonra da bunun çok büyük bir soğukluk ve katı yüreklilik olacağını düşünüyordu. Sonunda orta yolu seçip yalnızca bir saat kalmaya ve sonra kimseye görünmeden çekilip gitmeye karar verdi. Ne olursa olsun, dans etmeyecek, şarkı söylemeyecek, olup bitene hiç karışmayacaktı.</p>
			<p>Bir saat, konuşmak ve çevreye bakınmakla tükenince, genç kadın Liddy’ye acele etmemesini söyleyerek, pelerinini almak üzere üst kattaki küçük salona çıktı. Büyük salon gibi, burası da pırnal meşeleri ve ökseotlarıyla süslenmişti ve şıkır şıkır aydınlıktı.</p>
			<p>Bathsheba girdiğinde içerisi boştu, ama bir dakika sonra ev sahibi içeri girdi.</p>
			<p>“Mrs. Troy, gitmiyorsunuz ya?” dedi. “Daha eğlenmeye başlamadık bile!”</p>
			<p>“İzin verirseniz gitmek istiyorum artık.” Genç kadın ona verdiği sözü bildiği ve onun ne diyeceğini kestirebildiği için diken üstündeydi. “Vakit çok geç değil. Onun için Liddy’yle adamım daha kalıp canları isteyince dönebilirler.”</p>
			<p>Boldwood, “Ben de sizinle konuşabilmek için fırsat gözlüyordum,” dedi. “Konuşmaya can attığım konuyu sanırım biliyorsunuz, değil mi?”</p>
			<p>Bathsheba ses çıkarmadan yere bakıyordu.</p>
			<p>Adam heyecanla, “Razı mısınız?” dedi.</p>
			<p>Genç kadın, “Neye?” diye fısıldadı.</p>
			<p>“Kaçamak yapmayın. Söz verecektiniz bana. Sizi rahatsız edecek ya da bunu çevreye yayacak değilim. Yeter ki söz verin. Olup olacağı bir iş sözleşmesi sayılır, duygularının delisi olmaktan kurtulmuş iki kişi arasında.” Boldwood bu tanımlamanın kendisine hiç uymadığını biliyordu, ama genç kadının ancak bu yollu bir yakınlaşmayı kabul edebileceğine inanmıştı. “Beş yıl dokuz ay sonra benimle evleneceğinize söz vereceksiniz. Bana borçlu sayılırsınız bunu.”</p>
			<p>Bathsheba, “Bana da öyle geliyor,” dedi. “Yani, eğer benden ille istiyorsanız bunu. Ne var ki ben çok değiştim; dertli bir kadın oldum. Artık o... o eski...”</p>
			<p>“Hâlâ çok güzel bir kadınsınız,” dedi Boldwood. Onu pohpohlayarak yumuşatıp kazanmak gibi bir amaç gütmeksizin, dürüst ve tam bir inançla konuşmuştu. Ama bu sözlerinin hiçbir etkisi olmadı. Çünkü Bathsheba, “Benim içim tümüyle öldü,” diye konuştu. Durgun mırıltısı sözlerini doğrular gibiydi. “Bu güç durumda ne yapmam gerektiğini hiç kestiremiyorum. Akıl öğretecek bir kimsem de yok. Gene de, söz vermem gerekliyse veriyorum. Eski bir borcu ödercesine veriyorum, ama dul kalmamın kesinleşmesi koşuluyla, elbette.”</p>
			<p>“Bu geceden beş ya da altı yıl sonra benimle evleneceksiniz, değil mi?”</p>
			<p>“Fazla üstüme varmayın. Sizden başka kimseyle evlenmeyeceğim.”</p>
			<p>“Gene de tarihi kararlaştırmanız gerekmez mi? Yoksa söz vermiş sayılmazsınız ki!”</p>
			<p>Genç kadın göğsü inip çıkmaya başlayarak, “Ah, bilmiyorum, ne olur, bırakın gideyim!” diye yalvardı. “Yanlış bir şey yapmaktan korkuyorum! Size karşı hakça davranmak istiyorum. Oysa bu kendime karşı haksızlık oluyor; hatta belki Tanrı buyruğuna karşı gelmek. Kocamın ölmediğinden kuşkulanıyorum. Öyleyse korkunç bir şey olur. Mr. Boldwood, izin verin de bari bir avukata danışayım.”</p>
			<p>“Bir tanem, söz veriyorum deyip kurtulun; bu konu da kapansın. Altı yıl sürecek olan mutluluk, sevgi dolu bir yakınlaşma, sonra da evleniriz.” Çiftçi, arkadaşça davranmayı daha fazla sürdüremeyerek, boğuk sesle, “Ah, Bathsheba, ver şu sözü!” diye yalvardı. “Benim olacağına söz ver; hak ettim ben bunu, hem de gerçekten, çünkü seni dünyada herkesten çok ben sevdim! Eğer ileri geri konuşup fazla üstüne düştümse, inan bana, seni üzmek istemedim. Öyle işkence çekiyordum ki, ağzımdan çıkanı kulağım duymuyordu. Bathsheba, neler çektiğimi bilsen, bir köpeğe bile etmezdin bu eziyeti. Bazen sana karşı duyduklarımı sana göstermekten çekiniyorum; bazen de bu duyguları tam olarak hiçbir zaman öğrenemeyeceksin diye üzülüyorum. Cömertlik göster de biraz özverili ol benim için, ben ki senin uğruna hayatımı feda edebilirim!”</p>
			<p>Genç kızın göğsündeki danteller, ışıkta titreştikçe onun ne kadar heyecanlı olduğunu gösteriyordu. Sonunda Bathsheba ağlamaya başladı.</p>
			<p>Biraz kendini toparlayınca hıçkırıklarının arasından, “Beş-altı yıl sonra... dersem... bu arada... benden... başkaca bir şey istemezsiniz, değil mi?” diye sordu.</p>
			<p>“İstemem. Zamana bırakırım her şeyi.”</p>
			<p>Bathsheba hiç gülmeyen bir yüzle, “Peki. Kocam dönmezse ve sağ kalırsak, bugünden altı yıl sonra sizinle evleneceğim,” dedi.</p>
			<p>“Bunu da benden bir anı olarak alacaksınız.”</p>
			<p>Çiftçi, kadının yanına sokulmuştu. Şimdi onun elini kendi ellerine hapsetti ve göğsüne bastırdı.</p>
			<p>“Bu nedir?” Sonra Bathsheba adamın elindekini görünce, “Olmaz, yüzük takamam!” diye bağırdı. “Arada bir söz olduğunu kimse duymamalı! Zaten gerçekte nişanlı sayılmayız, değil mi? Ne olur, Mr. Boldwood, varmayın üstüme!”</p>
			<p>Genç kadın elini ondan kurtaramayınca üzüntü ve öfkesinden ayağını yere vurdu. Gözleri gene yaşlarla dolmuştu.</p>
			<p>Boldwood daha sakinleşerek, ama gene de onun elini bırakmadan, “Basit bir söz bu; duyguyla ilgisi yok,” dedi. “Bir iş sözleşmesinin mührü yerine. Hadi, direnme!”</p>
			<p>Ve Boldwood yüzüğü onun parmağına taktı.</p>
			<p>Bathsheba yüreği sökülürcesine ağlayarak, “Takamam,” dedi. “Beni korkutuyorsunuz. Ne büyük bir çılgınlık bu! Ne olur, bırakın da evime gideyim!”</p>
			<p>“Bu gececik; hatırım için bu gececik takın bunu!”</p>
			<p>Bathsheba bir sandalyeye oturdu ve yüzünü mendiline gömdü. Eli hâlâ Boldwood’un elindeydi. Sonunda umutsuzluk dolu bir fısıltıyla, “Peki, öyleyse, madem bu kadar çok istiyorsunuz, bu gecelik takarım,” dedi. “Yalnız elimi bırakın artık. Takacağım, söz veriyorum; bu gece takacağım.”</p>
			<p>“Bu da altı yıllık, gizli, tatlı bir arkadaşlığın başlangıcı olacak ve sonu düğünle bitecek, değil mi?”</p>
			<p>Bathsheba iyiden iyiye yenilmiş, direnecek hali kalmamıştı.</p>
			<p>“Madem siz öyle istiyorsunuz, öyle olacak demektir,” diye yanıtladı.</p>
			<p>Boldwood onun elini sıktı ve bıraktı.</p>
			<p>“Artık mutluyum,” dedi. “Tanrı’ya emanet olun!”</p>
			<p>Dışarı çıktı ve Bathsheba’nın biraz kendine gelmesi için zaman bıraktı. Sonra hizmetçilerden birini onun yanına gönderdi. Bathsheba şu son olup bitenin sarsıntısını elinden geldiği kadar saklamaya çalışarak kızın ardından gitti ve birkaç dakika sonra, peleriniyle şapkasını giymiş olarak aşağıya indi. Kapıya ulaşabilmek için salondan geçmek zorunluydu. Bathsheba merdivenin bir tarafında durdu ve toplantıya son bir göz attı.</p>
			<p>Şu sırada müzik çalınmıyordu ve dans eden de yoktu. Özel olarak işçilere ayrılan karşı köşede, bir küme adam baş başa vermiş, tasalı yüzlerle fısıldaşıyorlardı. Boldwood şömine başında duruyordu. Bathsheba’nın verdiği sözün yarattığı düşlere kendini öylesine kaptırmıştı ki, çevresini görmüyor gibiydi. Adamlarının garip tavırlarını ve tuhaf bakışlarını bile ancak o sırada fark etti.</p>
			<p>“Ne o, komşular, bir derdiniz mi var?” diye sordu.</p>
			<p>Adamlardan biri döndü ve tutuk bir tavırla, “Hiç, beyim; Laban Tall’un kulağına bir şey çalınmış da, o,” dedi.</p>
			<p>Çiftlik sahibi neşeyle, “Neymiş duyduğu?” diye sordu. “Bir evlenen, nişanlanan, yoksa ölen falan mı var? Söyle Laban! Yüzlerinize bakan, şu fiskoslarınızı gören de pek kötü bir haber almışsınız sanır.”</p>
			<p>Laban Tall, “Hayır, efendim, ölen yok,” diye karşılık verdi.</p>
			<p>Samway, “Keşke olaydı,” diye fısıldadı.</p>
			<p>Boldwood biraz sert, “Ne dedin, Samway?” diye sordu. “Bir diyeceğin varsa sesini yükselt. Yoksa bir dansa daha başla.”</p>
			<p>Samway, Laban’a dönerek, “Mrs. Troy geldi,” dedi. “Söylemek istiyorsan şimdi söyle.”</p>
			<p>Çiftçi salonun karşı tarafındaki Bathsheba’ya, “Ne demek istediklerini biliyor musunuz?” diye sordu.</p>
			<p>Bathsheba, “Hiç haberim yok,” diye yanıtladı.</p>
			<p>Kapıya hızlı hızlı vuruldu. Adamlardan biri hemen koştu, dışarı çıktı. Dönüp geldiğinde, “Mrs. Troy’u istiyorlar,” dedi.</p>
			<p>Bathsheba, “Hazırım,” dedi. “Gerçi gelip alın dememiştim ya!”</p>
			<p>Kapıdaki adam, “Bir yabancı, efendim,” dedi.</p>
			<p>“Yabancı mı?”</p>
			<p>Boldwood, “İçeri buyursun,” dedi.</p>
			<p>Adam çağrıyı dışarıya iletti ve demin gördüğümüz gibi yalnızca gözleri dışarıda kalacak gibi sarınıp sarmalanmış olan Troy eşikte belirdi.</p>
			<p>Salona bir mezar sessizliği indi. Bütün gözler yeni gelene çevrilmişti. Onun buralarda olduğunu duyanlar anında tanımışlar; tanımayanlar şaşırmışlardı. Bathsheba’yla ilgilenen yoktu. O merdiven tırabzanına yaslanmış duruyordu. Kaşları iyice çatık, yüzü ölü gibi solgun, dudakları yarı aralık, gözleri camlaşarak kapıdaki adama dikilmişti.</p>
			<p>Boldwood gelenin Troy olduğunu anlamayanlar arasındaydı. Neşeyle, “Buyrun buyrun, dostum, bizimle Noel onuruna kadeh kaldırın!” dedi.</p>
			<p>O zaman Troy odanın orta yerine yürüdü; kasketini çıkardı; paltosunun yakasını indirdi ve Boldwood’un gözlerinin içine baktı. Feleğin her seferinde onunla alay etmek için gönderdiği kişinin, bundan önce de ortaya çıkarak onun huzurunu dağıtan, onu yıkan, mutluluğunu çalan kişinin bütün bunları gene yapmaya geldiğini Boldwood o zaman bile kavrayamadı. Troy alaylı alaylı gülmeye başladı. Boldwood onu ancak şimdi tanımıştı.</p>
			<p>Troy karısına doğru döndü. Bathsheba’nın perişanlığı şimdi akıl almayacak ve sözle anlatılamayacak kertedeydi. Merdivenin en alt basamağına çökmüş, öylece oturuyordu. Dudakları masmavi kesilmiş, gözleri, bomboş, kocasına dikilmişti; gördüğünün bir karabasan olup olmadığını bilemezmiş gibi.</p>
			<p>Sonra Troy konuştu.</p>
			<p>“Bathsheba,” dedi. “Seni almaya geldim.”</p>
			<p>Kadın karşılık vermedi.</p>
			<p>“Hadi gel, eve gidelim; kalk.”</p>
			<p>Bathsheba hafifçe ayaklarını kıpırdattıysa da, yerinden kımıldamadı. Troy salonu geçerek onun yanına gitti.</p>
			<p>“Hadi, hanımefendi, ne dediğimi duymuyor musunuz?” dedi buyruk verircesine.</p>
			<p>Şöminenin yanından garip bir ses yükseldi; zindandan çıkarcasına uzak, boğuk bir ses. Bu tiz sesin Boldwood’dan çıktığını salondan hemen hemen hiç anlayan çıkmadı, diyebiliriz. Umutlarının birden kırılışı çiftçiyi kökünden değiştirmişti.</p>
			<p>“Bathsheba, kocanla git.”</p>
			<p>Gene de Bathsheba yerinden kımıldamadı. Şu anda genç kadın baygın olmamakla birlikte, herhangi bir şey yapabilecek durumda da değildi.</p>
			<p>Troy onu kendine doğru çekmek için elini uzatınca, Bathsheba hemen geriye doğru sindi. Onun gözle görülür korkusu Troy’u sinirlendirmişti. Genç adam karısının koluna yapıştı ve sertçe asıldı. Bathsheba’nın canı mı acıdı yoksa kocasının yalnızca dokunuşu bile onu dehşete mi düşürdü? Kimse anlayamadı. Ne var ki, genç kadın o anda çırpınarak hafif bir çığlık koparmıştı.</p>
			<p>Çığlığın hemen bir-iki saniye ardından da, salonda yankılar yapan ve herkesi serseme çeviren apansız, sağır edici bir patlama oldu. Meşe kaplı duvarlar zangırdadı ve her yer gri bir dumanla doldu.</p>
			<p>Herkes şaşkın şaşkın dönüp Boldwood’a baktı. Şöminenin yanındaki duvarda, birçok çiftlik evinde olduğu gibi, iki tüfek asılıydı. Kocasının tartaklamasıyla Bathsheba bağırınca Boldwood’un yüzündeki o yalın keder anlatımı değişmişti. Damarları şişmiş, gözlerinde çılgın bir bakış parlamıştı. Adam bir an içinde dönüp tüfeklerden birini kaptığı gibi nişan almış ve nişan almasıyla Troy’a ateş etmesi bir olmuştu.</p>
			<p>Troy yere yıkıldı. İki erkeğin arasındaki uzaklık öylesine azdı ki, saçmalar hiç dağılmayarak kurşun gibi Troy’ un gövdesine saplandı. Troy’un dudaklarından uzun, boğuk bir hırıltı döküldü; gövdesi önce bir kasıldı, sonra bir uzadı, daha sonra gevşedi ve kıpırtısız kaldı.</p>
			<p>Dumanın arasından çiftçinin hâlâ tüfekle uğraştığını gördüler. Bu bir çifteydi. Boldwood bu arada bir yolunu bulup mendilini tetiğe bağlamış, ayağını öbür uca dayayarak namluyu bu kez kendine doğru çevirmişti. Bunu ilk gören adamlarından Samway oldu ve hemen efendisinin üstüne atladı. Herkes dehşet içindeydi, Boldwood mendilin ucunu çekmişti bile; tüfek ikinci kez patladı ve saçmalar şans eseri Samway’i ıska geçerek yukarıdaki tavan atkısına saplandı.</p>
			<p>Boldwood boğuk, zor duyulur bir sesle, “Neyse, fark etmez!” dedi. “Ölecek başka bir yol bulurum elbet!”</p>
			<p>Samway’in elinden kurtulup karşıya yürüdü ve Bathsheba’nın elini öptü. Şapkasını giydi, kapıyı açtı ve dışarıdaki karanlıklara daldı, gitti. Onu alıkoymak kimsenin aklından geçmemişti.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">(Lat.) Savaş başladı - Bir an sonra. Romalı şair Quintus Horatius Flaccus’un (MÖ 65-8) <em>Satirae</em> (Yergiler) kitabından: “Savaş başladı, bir an sonra - Ya hızlı bir ölüm ya da zafer gelecek.” (Y.N.)</span></div>
		</div>
	</body>
</html>