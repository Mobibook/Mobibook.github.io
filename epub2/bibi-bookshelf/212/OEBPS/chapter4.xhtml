<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>IV</span>Gabriel’in kararı - Ziyaret - Yanlışlık</h1>
			<p>Kadınlarda, rakip cinsin kaldırabileceği tek üstünlük, ancak bilinçdışı bir üstünlük olabilirdi. Gene de kendi varlığının bilincinde olan bir üstünlük, boyun eğmiş erkeğe zafer umutları verdiği için hoşa gidebilir.</p>
			<p>Bu güzel kız, çok geçmeden genç Çiftçi Oak’un duygusal yapısı üzerinde gözle görülür izler bırakmaya başladı.</p>
			<p>Aşk, son derece sömürücü bir tefeci olduğu için, (en temiz tutkuların temeli bile, bir yürek alışverişi yaparak aşırı bir ruhsal kâr sağlamak umuduna dayanır; nasıl ki daha aşağı düzeydeki tutkuların temelinde de aşırı bir bedensel ya da maddesel kâr sağlamak umudu yatarsa) her sabah Gabriel’in kızı kazanabilmek şansı konusunda yaptığı hesaplar, ticaret borsasının hesapları gibi inip çıkıyordu. Köpeğinin yemek bekleyişi kendisinin kız gelsin diye bekleyişine öyle benziyordu ki, bu benzerlik onun bile gözüne çarptı; genç çiftçi gurur kırıcı bir şey olarak gördü bunu; köpeğe bakamaz oldu. Gene de çitin arasından, onun hiç aksamayan gelişlerini gözlemekten geri kalmıyordu. Böylece, kıza karşı duyguları, kızda hiçbir yankı uyandırmaksızın derinleşti. Gabriel’in henüz kıza söyleyecek, şöyle derlenip toplanmış, hazırda bir sözü yoktu. Çünkü başladığı yerde biten sevda sözleri söylemesini ve</p>
			<div class="siir html5_section">
			<p>Ses ve şiddetle dolu</p>
			<p>Anlamı boş<a class="si-noteref epub-type_noteref" href="#f10" id="ref_f10">10</a></p>
			</div>
			<p>olan ateşli öyküler anlatmasını beceremezdi. Bu yüzden hiçbir şey söylemiyordu.</p>
			<p>Soruşturmalar yaparak kızın adının Bathsheba Everdene olduğunu ve ineğin sütünün yedi gün sonra kesileceğini öğrenmişti. Sekizinci günü korkuyla bekliyordu.</p>
			<p>Sonunda geldi sekizinci gün. İneğin süt vermesi o yıl için sona ermiş, Bathsheba Everdene de yokuştan yukarı çıkmaz olmuştu. Gabriel öyle bir heyecan doruğuna ulaşmıştı ki, az bir süre önce söyleseler inanmazdı. Kendi başınayken eğlenmek için ıslık çalacağı yerde, “Bathsheba” demeye başlamış; çocukluğundan beri ille de kumrallardan başkasını gözü görmezken, kara saçı yeğler olmuş, iyice kabuğuna çekilmişti; kamu gözünde tuttuğu yer dudak bükülecek kadar küçüktü artık. Aşk, var olan bir zayıflık içinde var olabilecek olan bir güçtür. Evlenmekle bir eğlenceden bir destek doğar. Bunun gücü, yerini aldığı aptallıkla orantılı olmalıdır. İyi ki gerçekten de çoğunlukla böyle olur. Karşısında bu yöne doğru yepyeni bir ufuk açılan Oak, “O benim karım olacak; yoksa, namussuzum, hiçbir işe yaramam!” demeye başladı kendi kendine.</p>
			<p>Bir yandan da, Bathsheba’nın teyzesinin evine gidebilmek için bir bahane arayarak kafasını yoruyordu.</p>
			<p>Yeni yavrulamış bir koyunun ölümü, ona aradığı fırsatı verdi. Yüzüne bakarsan yaz, huyuna bakarsan kış olan bir gündü. Bulutların arasından, iyimser olanlara daha fazlasını istetecek oranda mavi gök parçaları görünüyor, arada gümüşi bir güneş ışını yere vuruyordu. Gabriel kuzuyu düzgün, “gezmeklik” bir sepete koydu ve tarlaların içine vurarak kızın teyzesi Mrs. Hurst’ün evine doğru yürüdü. Köpeği George, yüzünde köy işlerinin böyle ciddiye binmeye başlayışından büyük tasaya kapıldığını belirtir bir bakışla, onun ardından geliyordu.</p>
			<p>Gabriel kaç kez bu evin bacasından kıvrılarak yükselen mavi odun dumanlarını garip düşüncelerle seyretmişti. Akşamları gözünde bu dumanın çıkış yerini canlandırıp ocağı ve ocak başında Bathsheba’yı görür gibi olmuştu, dışarıdaki giyimiyle ocak başında. Çünkü kızın üzerindeki giysilerin de, onun sevgisinin sınırı içinde, kızın kendisi kadar yeri vardı. Çiftçinin sevdasının bu ilk çağlarında kızın giyimi, Bathsheba Everdene denilen o tatlı karışımın vazgeçilmez bir unsuruymuş gibi geliyordu.</p>
			<p>Genç adam giyim kuşamını dikkatle ayarlamıştı: Titiz bir derli toplulukla, rastgele bir süslülük arası; güneşli çarşı pazar günüyle, yağışlı kilise günü arası bir şey. Saat zincirini maden cilasıyla iyice ovmuş, çizmelerine yeni bağ geçirmiş, pirinç kakmalı bağcık deliklerini parlatmış, yeni bir baston yapmak için ormanın göbeğine kadar gidip bulduğu dalı dönüşte var gücüyle yontmuş, sandığının içinden yeni bir mendil çıkarmış, yeleğini (gülle zambağın hiçbir kusurunu almadan bütün güzelliklerini birleştiren şık bir çiçek örneği taşıyan o açık renk yeleğini) giymiş, her zaman kuru ve kumral renkli olup kıvırcığı hiç açılmayan saçlarına şişedeki bütün briyantini boşaltıp gübreyle çimento arasında, çok değişik zengin bir renk vererek hepsini başına hindistancevizinin kabuğu gibi ya da sular çekilince ortada kalan bir kayanın üzerindeki ıslak yosunlar gibi yapıştırmıştı.</p>
			<p>Köy evinin sessizliğini, saçakların altındaki bir yuva dolusu kırlangıcın gevezeliklerinden başka bozan yoktu. İnsan, çekiştirme ve dedikodunun aşağıdaki odalar gibi bu çatı üstü odalarda da alışkanlık halinde olduğunu sanabilirdi! Bir uğursuzluk işareti mi ne – Gabriel Oak tam bahçe kapısına vardığı zaman, içeride bir kedi gördü. Kedi de onun köpeği George’u görmüş ve türlü kabarmalarla şeytansal birtakım çırpınmalara girişmişti. Köpek oralı olmadı. Çünkü bütün boşuna havlamaları “Soluğuma yazık!” diye geçiştirdiği bir yaşa varmıştı. Daha doğrusu koyunlara bile, ancak herhangi bir buyruk verdiği zamanlar havlıyordu artık. Bunu da dopdonuk bir yüzle, koyunları arada bir kendi iyilikleri için korkutmak gerektiğine inanarak, istemeden gözdağı vermek zorunluluğunu duymuşçasına yapıyordu.</p>
			<p>Kedinin koşup gizlendiği taflanların arkasından bir ses yükseldi:</p>
			<p>“Zavallıcığım! Pis, canavar köpek öldürmek mi istedi benim nonoşumu?”</p>
			<p>Oak bu sese, “Özür dilerim,” diye karşılık verdi. “George iki yanına bakmadan, uslu uslu peşimden yürüyordu!”</p>
			<p>Daha sözleri bitmeden, bu yanıtın kimin kulaklarına çarpacağını sezinleyerek içi korku ve kuşku doldu. Gelgelelim, bir görünen olmadı, genç adam sonra konuşan kişinin taflanlar arasından uzaklaştığını duydu.</p>
			<p>Gabriel düşünceye daldı; hem de öyle derin bir düşünce ki, salt bunun etkisiyle alnında küçük küçük çizgiler belirdi. Bir görüşmenin sonucu umulandan ister çok daha kötü, ister çok daha iyi çıkacağa benzesin – böyle bir değişiklik olacağını başlangıçta sezmek insanın içinde kırıcı yenilgi duyguları uyandırır. Gabriel Oak kapıya doğru biraz aptallaşmış gibi yürüdü: İçinden geçirdikleriyle gerçek durumun hiçbir ortaklaşa çıkar yolu yok gibiydi.</p>
			<p>Bathsheba’nın teyzesi evdeymiş.</p>
			<p>Gabriel Oak, “Lütfen Miss Everdene’e birisinin onunla görüşmek istediğini söyler misiniz?” diye sordu.</p>
			<p>(Kişinin kendi kendine ad vermeden, yalnızca birisi demesi, köy dünyasının yontulmamışlığına bir örnek sayılmasın! Bu, kartvizitleri, imza ve anonslarıyla kentlilerin hiç anlayamayacakları, ince bir alçakgönüllülükten doğar.)</p>
			<p>Bathsheba dışarıdaymış. Deminki ses demek onunmuş.</p>
			<p>“İçeri buyurmaz mısınız, Mr. Oak?”</p>
			<p>Gabriel, “Eksik olmayın,” diyerek teyzenin ardı sıra ocak başına yürüdü. “Miss Everdene’e bir kuzu getirdim. Belki bir kuzusu olsun, büyütsün ister, diye düşündüm. Kızlar severler böyle şeyleri.”</p>
			<p>Mrs. Hurst, düşünceli, “Belki ister,” diye yanıtladı. “Yalnız kendisi benim yanımda konuk kalıyor. Bir dakika beklerseniz Bathsheba şimdi gelir.” </p>
			<p>Gabriel, “Olur, beklerim,” deyip oturdu. “Yalnız, Mrs. Hurst, ben gerçekte kuzu işi için gelmiş değilim buraya. Uzun sözün kısası, kendisine, acaba evlenmek ister mi, diye soracaktım.”</p>
			<p>“Bak hele?”</p>
			<p>“Evet. Çünkü, eğer isterse ben onu seve seve alırım. Acaba biliyor musunuz, peşinden koşan başka gençler de var mı?”</p>
			<p>Mrs. Hurst ateşi gereksiz yere eşeleyerek, “Dur bakayım,” dedi. “Evet – Tanrı bilir ya, sürüyle genç var peşinde. Öyle ya, Mr. Oak, bizim kız alımlı olduğu kadar okumuştur da. Biliyor musun, bir keresinde mürebbiye olacaktı ya, çok kendi başına buyruk diye olmadı. Peşinden koşan gençler buralara hiç gelmezler gerçi. Gene de, Tanrı bilir ya, on-on ikiyi bulur sayıları. Olacak elbet – kadın değil mi?”</p>
			<p>Çiftçi Oak yerdeki taş döşemenin bir çatlağını hüzünle süzerek, “İşte bu kötü,” diye söylendi. “Benim olup olacağım sıradan bir adam. Tek çıkar yol ortaya en önce çıkmamdı... Her neyse, beklemek artık boş, çünkü yalnızca bu iş için gelmiştim. Artık kalkıp evin yolunu tutmalı, Mrs. Hurst.”</p>
			<p>Gabriel iki yüz metre kadar gitmişken arkasından, “Hey! Hey!” diye seslenildiğini duydu. Tarladan tarlaya bağıran seslerin çoğunluğunda bulunmayan bir tatlılık, bir çınlayış vardı bu seste. Gabriel dönüp bakınca bir kızın, elinde beyaz mendil sallayarak son hızla kendine doğru koştuğunu gördü.</p>
			<p>Yerinde durdu. Koşucu yaklaştıkça yaklaştı. Bu, Bathsheba Everdene’di. Gabriel’in yüzünü ateş bastı.</p>
			<p>Kızın yüzüyse zaten al aldı, heyecandan değil de koşmaktan kızarmış gibiydi.</p>
			<p>“Çiftçi Oak, ben...” dedi, sonra soluğunu almak için sustu.</p>
			<p>Çiftçinin tam önünde, başını yan yatırıp durarak elini böğrüne bastırdı.</p>
			<p>Gabriel onun sözünün gerisini getirmesini beklemeden, “Demin sizi görmeye gelmiştim,” dedi.</p>
			<p>Kız tarlakuşları gibi soluk soluğa, “Öyleymiş, biliyorum,” dedi. Koşmaktan kızarıp terleyen yüzü, güneş çiy tanelerini kurutmadan önceki bir fulyaya benziyordu. “Beni istemeye geldiğinizi bilmiyordum. Yoksa o saat içeri girerdim. Ardınızdan şunu söylemeye koştum ki, teyzem sizi eli boş göndermekle yanlış iş yapmış.”</p>
			<p>Gabriel’in içi bir genişledi! Bundan sonra göreceği lütufları düşününce yüreği dolup taşarak, “Sizi böyle koşmak zorunda bıraktığıma pek üzüldüm, güzelim,” dedi. “Bir dakika durun da dinlenin bari.”</p>
			<p>“Çok yanlış bir iş yapmış teyzem... Peşimde koşan var demekle,” diye Bathsheba sözünü sürdürdü.</p>
			<p>“Sevgilim filan yok benim, ömrümde olmadı. Bu yüzden düşündüm de, ne olsa kadın kısmıyız... benim bir sürü sevgilim var sanmanızı istemedim.”</p>
			<p>Çiftçi Oak o kendine özgü, uzun süren gülümseyişlerinden biriyle, “İşte buna pek sevindim,” dedi ve sevincinden kıpkırmızı kesildi. Kızın elini tutmak için uzandı.</p>
			<p>Bathsheba böğrüne acısı geçtikten sonra elini, pek ince bir duruşla, hızlı hızlı çarpan yüreğinin üstüne bastırmıştı. Ne var ki, Gabriel tutar tutmaz kız elini çekip arkasına sakladı, parmakları Gabriel’in parmaklarının arasından yılanbalığı gibi kayıverdi.</p>
			<p>Gabriel, onun elini kavrarken duyduğu güven yarım derece düşerek, “Kutu gibi, güzel bir çiftliğim var,” dedi.</p>
			<p>“Var, biliyorum.”</p>
			<p>“İşe başlamak için birinden ödünç para aldım; ama yakında ödeyeceğim. Gerçi sıradan bir adamsam da, çocukluğumdan beri az buçuk geliştim sanıyorum.” Gabriel bu “az buçuğu”, “pek çok”un güvenli bir yorumu olduğunu anlatacak gibi söylemişti. “Evlendiğimiz zaman şimdikinin iki katı daha çok çalışabilirim gibi geliyor.”</p>
			<p>İlerleyerek gene kolunu uzattı. Bathsheba’nın ona yetiştiği yerde bodur kalmış, alçak bir pırnal meşesi vardı, bu mevsimde üzeri kırmızı kırmızı pıtırcıklarla doluydu. Çiftçinin gelişinde bir kucaklama, giderek sıkma olasılığı gören kız, şimdi bu çalının arkasına doğru kaydı. Çalının üzerinden erkeğe yuvarlak yuvarlak açılmış gözlerle bakarak, “Yalnız, Çiftçi Oak,” dedi, “sizinle evlenirim diye bir şey söylemedim ki ben!” Oak donup kalarak, “Hoppala, bu da hoş doğrusu!” diye söylendi. “Adamın ardından dörtnala koş, sonra da istemem de.”</p>
			<p>Kız içtenlikle, gene de kendi yarattığı durumun gülünçlüğünü yarı kavrayarak, “Size demek istediğim şuydu,” dedi. “Teyzemin söylediği on-on iki genç şöyle dursun, daha hiç kimsenin sevgilisi değilim ben. Gerçi günün birinde, hiç çıkar yolu yok, olacak bu iş, ama bir adamın o biçimde malı yerine konmaktan iğrenirim ben! Siz ne diyorsunuz, sizi istemiş olsaydım böyle peşinizden koşar mıydım hiç? En yakışıksız, yüzsüz bir davranış olurdu. Ne var ki, size verilen yanlış bir bilgiyi düzeltmekte hiçbir zarar görmedim.”</p>
			<p>Gabriel, “Yoo, hiç zararı yok,” dedi. Gene de birine hak verirken aşırı cömert davranmak diye bir şey vardır. Gabriel de durumu bu kez daha sağlam tartıya vurarak, “Ama bilmem, hiç zararı yok da diyemem,” diye ekledi.</p>
			<p>“Doğrusunu isterseniz yola çıkmadan önce evlenip evlenmeyeceğime karar verecek kadar zamanım olmadı, çünkü uzaklaşıyordunuz.”</p>
			<p>Gabriel gene canlanarak, “Hadi öyleyse, düşünün birkaç dakika,” dedi. “Biraz beklerim, Miss Everdene, benimle evlenir misiniz? Ne olur, evlen, Bathsheba. Seni görülmedik derecede seviyorum.”</p>
			<p>Kız, biraz daha ürkek, “Biraz kafamı toparlamaya çalışayım,” dedi. “Dışarıda düşünebilirsem... aklım öyle bir dağılıyor ki!”</p>
			<p>“Az buçuk kestirebilirsin ya!”</p>
			<p>“Öyleyse zaman ver bana.”</p>
			<p>Bathsheba, düşünceli gözlerle Gabriel’in durduğu yerin ters yönünde, uzaklara bakıyordu.</p>
			<p>Genç çiftçi çalının berisinden kızın başının arkasına doğru seslenerek, “Seni mutlu ederim,” dedi. “Bir iki yıla kalmaz piyano alırım sana. Artık çiftçi karıları da piyano alıyorlar. Ben de kavala iyice çalışırım; akşamları birlikte çalarız.”</p>
			<p>“Güzel. Hoşuma gider bu benim.”</p>
			<p>“Çarşıya çıkmak için o küçücük, açık arabalardan alırız; güzel güzel çiçekler, kuşlar.” Sonra Gabriel, “Kuşlar dedimse horoz, tavuk demek istiyorum, çünkü onlar işimize yarar,” diye ekledi, böylece pratiklikle şiirsellik arasında denge kurmuş olduğuna inandı.</p>
			<p>“Bu da çok hoşuma gider.”</p>
			<p>“Hıyar da yetiştiririz, kibar kişiler gibi.”</p>
			<p>“Evet.”</p>
			<p>“Düğünümüz olduğu zaman da gazetenin evlenme duyurularının arasına bastırırız.”</p>
			<p>“İşte buna içim gider!”</p>
			<p>“Çocukların doğum duyurularını da veririz gazeteye, hiçbirini atlamayız. Sonra evimizde, ocak başında, sen ne zaman başını kaldırsan beni göreceksin karşında, ben de ne zaman başımı kaldırsam seni bulacağım.”</p>
			<p>“Dur, dur, çok da ileri gitme.”</p>
			<p>Kız gene sustu. Yüzündeki ışık sönmüştü; bir süre sessiz kaldı. Gabriel aralarındaki kırmızı pıtırcıkları durmadan gözden geçirerek inceliyordu. Öyle ki, sonradan pırnal meşesi, onun gözünde evlenme önerisi anlamına gelen bir şifre olup çıktı.</p>
			<p>Bathsheba, “Yok,” dedi. “Boşuna. İstemiyorum seninle evlenmek.”</p>
			<p>“Zorla kendini.”</p>
			<p>“Deminden beri zorlayıp duruyorum; çünkü evlenmek iyi olur bir bakıma. Herkes benden konuşur; ben de savaşı kazanmış gibi olurum; zafer kazanmış gibi... Gelgelelim bir koca...”</p>
			<p>“Ee?..”</p>
			<p>“E’si şu: Kocam olan adam hep karşımda olacak, senin dediğin gibi. Ne zaman başımı kaldırsam onu göreceğim.”</p>
			<p>“Elbet onu göreceksin, yani beni.”</p>
			<p>“Ama ben... düğün yapıp gelin olmaya razıyım ya... koca almadan gelin olunabilse! Kız kısmı tek başına gelin olamayacağına göre ben de evlenmeyeceğim... şimdilerde, demek istiyorum.”</p>
			<p>“Saçma sapan bir yanıt bu.”</p>
			<p>Sözlerinin böyle eleştirilmesi üzerine Bathsheba ağırbaşlılığını artırmak için bir adım geriye gitti.</p>
			<p>Oak, “Tanrı canımı alsın, ömrümde bundan daha aptal bir konuşma duymadım,” dedi. Sonra yatıştırıcı bir sesle, “Bir tanem, böyle olma!” diye ekledi. İçtenlikle, derin derin göğüs geçirdi. “Neden evet demiyorsun bana?” diye yalvararak çalının öbür yanına doğru birkaç adım attı.</p>
			<p>Kız gerileyerek, “Elimde değil,” dedi.</p>
			<p>Oak, “Ama neden?” diye direndi.</p>
			<p>Kıza hiçbir zaman ulaşamayacağını anlayarak sonunda durdu. Aralarında çalı, bakıştılar.</p>
			<p>“Seni sevmiyorum da ondan.”</p>
			<p>“Öyle ama...”</p>
			<p>Genç kız içinden gelen bir esnemeyi iyice bastırarak karşısındakini kırmayacak bir boyuta indirdi.</p>
			<p>“Seni sevmiyorum,” dedi.</p>
			<p>“Ama ben seni seviyorum. Bana gelince, sen benden hoşlan bana yeter.”</p>
			<p>“Ah, Mr. Oak – dile kolay bu! Sonunda benden nefret edersin!” Mr. Oak öyle içtenlikle, “Hiçbir zaman!” dedi ki, sözlerinin gücüyle çalıyı aşıp kızın kucağına atıldı sanki, “Dünyada tek bir şey yapacağım... kesin olarak tek bir şey, o da seni sevmek, seni istemek... ölünceye dek istemek seni.”</p>
			<p>Genç çiftçinin sesinde şimdi gerçek bir duyarlık vardı ve o iri, esmer ellerinin titrediği gözle görülebiliyordu.</p>
			<p>Kız üzgünlükle, “Sen beni bu kadar severken benim seni istemeyişim çok yanlış kaçıyor,” diyerek bu duygusal çıkmazdan kurtulabilmek için yol ararcasına, umutsuzlukla çevresine bakındı. “Ah, keşke peşinden koşmasaydım!” Gene de bu kız Neşe’nin yanına çıkan kestirme bir yol bilir gibiydi. Yüzüne çapkınca bir anlam vererek, “Evlensek de yürümez, Mr. Oak,” dedi. “Beni yola getirecek biri gerek bana! Çok başına buyruk bir kızım. Sen de beni çekip çeviremezsin – biliyorum.”</p>
			<p>Oak gözlerini, tartışmaya kalkışmanın boşuna olduğunu söylercesine yere dikti.</p>
			<p>Bathsheba ışıl ışıl bir açıklık ve sağduyuyla, “Mr. Oak,” dedi. “Senin durumun benimkinden iyi. Dünyada üç kuruşum yok, diyebilirim. Teyzemin yanında karnımı doyurabilmek için kalıyorum. Senden daha okumuşum ve sana hiç mi hiç âşık değilim. Bu benim durumum. Şimdi gelelim senin durumuna: Sen işe yeni başlayan bir çiftçisin. Eğer ille evleneceksen (ki şu sırada bunu düşünmen bile gereksiz) ille evleneceksen, çiftliğini büyütmene yardım edebilecek paralı bir kadın almalısın.”</p>
			<p>Gabriel ona hafif bir şaşkınlık ve büyük bir beğeniyle baktı. Safça, “Ben de aynen bunu düşünüyordum zaten!” dedi.</p>
			<p>Çiftçi Oak’un Bathsheba’yı elde etmesini engelleyen şey gerçekte, Hıristiyanlığının gerektirdiği erdemlerin biraz ağır basmasıydı: alçakgönüllülüğüyle hiç gereksiz bir açıksözlülük! Bathsheba besbelli şaşalamıştı. Elmacıkkemiklerinin üzerinde birer kırmızı benek belirip büyüyerek, tam bir öfkeyle değilse bile, öfkeye benzer bir duyguyla, “Ee, öyleyse, neden gelip kafamı şişirdin?” diye sordu.</p>
			<p>“Yapamam ki, o senin dediğini; ne kadar... ne kadar...”</p>
			<p>“Doğru da olsa, öyle mi?”</p>
			<p>“Yok, ne kadar akıllıca bir iş de olsa, yapamam.”</p>
			<p>Genç kız deminkinden daha tepeden bakıp başını küçümsemeyle sallayarak, “İşte şimdi tam açıklamayı yaptınız, Mr. Oak!” dedi. “Bundan sonra sizinle evlenebilir miyim sanıyorsunuz? Bana sorarsanız, hayır!”</p>
			<p>Genç çiftçi yüreğinin bütün ateşiyle, “Ama tutup yanlış anlama beni!” diye onun sözünü kesti. “Benim yerime hangi erkek olsa aynı şeyi düşünürdü. Ben bunu kabullenecek kadar açık konuştum diye hemen yüzün pençe pençe kızarıyor, terslemeye başlıyorsun. Senin durumunun benimkinden aşağı oluşuna gelince, bu saçmalık. Hanımefendiler gibi konuşuyorsun, bütün köy biliyor bunu. Weatherbury’deki amcanın da, duyduğuma göre, büyük bir çiftliği varmış. Akşam seni görmeye geleyim mi? Yoksa pazar günleri benimle yürür müsün? İstemezsen hemen karar verme; bekle biraz.”</p>
			<p>“Yok – yok – yapamam. Üsteleme artık – ne olur. Seni sevmiyorum – gülünç bir şey olur bu!” diye genç kız gülerek konuştu.</p>
			<p>Duygularının bir cilvenin döner dolabında oyuncak olduğunu görmek hiçbir erkeğin hoşuna gitmez.</p>
			<p>Oak ömrünün geri kalanını İncil okuyup aklını geliştirmeye adamak kararında olan adamların kesinliğiyle, “Öyle olsun,” dedi. “Sana bir daha hiç öneride bulunmayacağım.” </p>
			
			
			
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">Shakespeare’in <span class="dipnot-yazisi char-style-override-4" xml:lang="tr-TR">Macbeth</span> oyununda, Lady Macbeth’in öldüğünü öğrendikten sonra Macbeth’in yaptığı konuşmadan. (Y.N.)</span></div>
		</div>
	</body>
</html>