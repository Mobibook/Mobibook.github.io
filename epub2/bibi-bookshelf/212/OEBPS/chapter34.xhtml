<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXIV</span>Yuvaya dönüş - Bir dolandırıcı</h1>
			<p>Akşam gün kararırken Gabriel Jan Coggan’ın bahçe kapısına dayanmış, yatmadan önce çevreyi gözden geçiriyordu.</p>
			<p>Yolun otlu kıyısı boyunca sessiz sedasız ilerleyen bir araba vardı. Bu taşıttan dışarı, konuşan iki kadının sesleri taşmaktaydı. Kadınlar kendi odalarındaymışçasına, seslerini hiç kısmadan konuşuyorlardı. Bunların Bathsheba’yla Liddy’nin sesleri olduğunu Gabriel hemen anladı.</p>
			<p>Araba onun olduğu yere geldi, geçti. Miss Everdene’ in küçük, üstü açık arabasıydı bu; içinde Bathsheba’yla Liddy’den başka kimse yoktu. Liddy, Bath kenti üzerine sorular soruyor, yol arkadaşı da bunları yanıtlıyordu, isteksiz, ilgisiz. Bathsheba da, at da yorgun gibiydiler.</p>
			<p>Onun en sonunda, sağ salim, gene dönüp gelmiş olmasının verdiği iç rahatlığı öyle güçlüydü ki, çoban hiçbir şey düşünemedi ve yalnızca bu rahatlamanın doya doya tadını çıkardı. Kulağına gelmiş olan tüm kaygı verici haberler unutulmuştu.</p>
			<p>Bahçe kapısında oyalandıkça oyalandı çoban, gündoğusuyla günbatısı birbirinden ayırt edilmez oluncaya ve ürkek tavşanlar cesaret bularak gölgeli tümsekler arasında sıçraşmaya başlayıncaya dek. Aradan belki bir yarım saat daha geçmiş olabilirdi ki, yolda ağır ağır yürüyen bir karaltı belirdi.</p>
			<p>“İyi geceler,” dedi karaltı.</p>
			<p>Bu, Çiftçi Boldwood’du.</p>
			<p>Gabriel, “İyi geceler, efendim,” diye karşılık verdi.</p>
			<p>Boldwood yolun öbür ucunda gölgelere karıştı, az sonra Gabriel içeri girip yattı.</p>
			<p>Çiftçi Boldwood, Miss Everdene’nin evi yönünde yürüyordu. Evin önüne varıp kapıya yaklaşınca salonda ışık gördü. Perdeler çekilmediğinden içeride Bathsheba’ nın birtakım mektup ve kâğıtları gözden geçirdiği görülebiliyordu. Arkası Boldwood’a dönüktü. Adam gidip kapıya vurdu ve bütün kasları gerilmiş, başı ağrıyarak bekledi.</p>
			<p>Boldwood, Yalbury yolunda Bathsheba’yla karşılaşmasından beri kendi bahçesinden dışarı adımını atmamıştı. Sessiz ve yalnız, kadın cinsinin davranış ve huyları üzerine kara kara düşünüp durmuş; bir rastlantıyla yaklaştığı tek kadının özelliklerini tüm kadınlık cinsine mal etmişti. Sonra yavaş yavaş daha bir yumuşamaya başlamıştı, bu gece gezintisinin nedeni de işte bu yumuşamaydı. Bathsheba’nın geri döndüğünü (Bath kaçamağını hiç bilmediğinden onun yalnızca Liddy’yi ziyaretten döndüğünü sanıyordu) biraz önce öğrenince, gidip özür dilemeye ve bağışlanması için yalvarmaya karar vermişti, çünkü o akşamki taşkınlığını düşündükçe utanca benzer bir duyguya kapılıyordu.</p>
			<p>Kapıda Miss Everdene’i görmek istediğini söyledi. Liddy’nin tutumu bir tuhaftı, ama Boldwood farkına varmadı. Liddy onu kapıda bırakarak içeri girdi ve o zaman Bathsheba’nın bulunduğu odanın perdesi kapandı. Bunu kötüye yordu Boldwood. Liddy geri geldi.</p>
			<p>“Hanımefendi sizinle görüşemeyecek, efendim,” dedi.</p>
			<p>Çiftçi gerisingeriye dönerek bahçe kapısından dışarı çıktı. Demek bağışlanmamıştı, önü sonu buydu işin. Gönlünün hem sevinç hem de işkence kaynağı olan kadını, yaz başlangıcında ayrıcalıklı bir konuk olarak girdiği odada görmüştü ve kadın bu kez ona içeriye girme hakkı tanımamıştı.</p>
			<p>Boldwood hemen evine dönmedi. Saat en azından on sularında, ağır, dalgın adımlarla Weatherbury’nin aşağı bölümünden geçerken postacının yaylı arabasının köye girdiğini gördü. Araba kuzeydeki bir kasabayla bu köy arasında işlerdi ve sahibi Weatherbury’li bir adamdı. Araba şimdi bu adamın kapısında durdu. Tentenin tepesindeki lamba, arabadan ilk inen allı ve sırmalı bir kişinin üzerine vurdu.</p>
			<p>“Ah!” dedi Boldwood içinden. “Gene onu görmeye geldi.”</p>
			<p>Troy, doğduğu köye son gelişinde de kaldığı yer olan arabacının evine girdi. Boldwood birden bir karar vererek yürüdü. Aceleyle evine gitti. On dakika sonra gene köye dönmüştü. Troy’la görüşmek üzere arabacının kapısını çalacak gibiydi. Ne var ki, o yaklaşırken biri kapıyı açıp dışarı çıktı.</p>
			<p>Boldwood bu kişinin içeridekilere iyi geceler dilediğini duydu ve Troy’un sesini tanıdı. Tuhaftı doğrusu, gelişinden birkaç dakika sonra gene dışarı çıkması. Boldwood hemen ona doğru ilerledi. Troy’un elinde kilimden yapılma bir çanta vardı, demin gelirken getirmiş olduğu çanta. Bu gece dönüp gideceğe benzerdi.</p>
			<p>“Çavuş Troy?”</p>
			<p>“Evet, benim.”</p>
			<p>“Dışardan geldiniz sanırım, biraz önce, değil mi?”</p>
			<p>“Bath’dan şimdi geldim.”</p>
			<p>“Bendeniz William Boldwood.”</p>
			<p>“Öyle mi?”</p>
			<p>Troy’un bunu söylerkenki ses tonu, Boldwood’un hemen konuyu açmasına yetti.</p>
			<p>“Sizinle bir şey görüşmek istiyorum,” dedi çiftçi.</p>
			<p>“Neyle ilgili?”</p>
			<p>“Şu biraz ilerde oturan kadınla bir de aldattığınız bir başka kadınla ilgili.”</p>
			<p>Troy yürümesini sürdürerek, “Bu ne küstahlık!” dedi.</p>
			<p>Boldwood onun yolunu kesti.</p>
			<p>“Bana bak, küstahlık da saysan, seninle konuşacağımız bir iş var.”</p>
			<p>Troy karşısındaki adamın sesindeki donuk kesinliği duydu; onun güçlü elinde tuttuğu kalın sopaya baktı. Saatin gece onu geçtiğini hatırladı. Boldwood’a karşı terbiyeli olmak gerekiyordu galiba.</p>
			<p>Genç adam çantasını yere koyarak, “Güzel, konuşalım öyleyse,” dedi. “Yalnız biraz yavaş konuşun, yoksa şu çiftlikten birileri sesimizi duyabilir.”</p>
			<p>“Olur. Şunu diyeceğim. Ben sizin bütün marife... yani sizin Fanny Robin’le olan ilişkinizi yakından biliyorum. Bunu bu köyde benden ve Gabriel Oak’tan başka bilen olmadığını da söyleyeyim. Fanny’yle evlenmeniz gerekir.”</p>
			<p>“Bana da öyle geliyor. Daha doğrusu onunla evlenmeyi istiyorum da evlenemiyorum.”</p>
			<p>“Neden?”</p>
			<p>Troy rastgele bir şey söylemek üzereyken kendini tuttu ve, “Param yok da ondan,” diye yanıtladı.</p>
			<p>Sesi değişmişti. Önceden umursamaz ve küstah bir tonu varken, şimdi bir dolandırıcının sesi olup çıkmıştı.</p>
			<p>Boldwood şu sırada ses tonlarını ayırt edecek durumda değildi.</p>
			<p>“En iyisi açık konuşmak,” dedi. “Şunu bilin ki, sizinle yanlış doğru, onur onursuzluk sorunlarını tartışacak, ya da davranışınızla ilgili düşünceler belirtecek değilim. Niyetim sizinle bir pazarlığa girişmek.”</p>
			<p>“Anlıyorum,” dedi Troy. “Şuraya otursak mı?”</p>
			<p>Tam karşılarındaki çitin dibinde yaşlı bir ağaç kütüğü yatıyordu; oraya oturdular.</p>
			<p>Boldwood, “Ben Miss Everdene’le sözlü durumdaydım,” dedi. “Sonra siz çıkageldiniz ve...”</p>
			<p>Troy, “Söz yoktu,” dedi.</p>
			<p>“Sözlü sayılırdık.”</p>
			<p>“Ben çıkagelmeyeydim o belki sizinle evlenebilirdi.”</p>
			<p>“Belki, ne demek!”</p>
			<p>“Evlenirdi, diyelim.”</p>
			<p>“Siz ortaya çıkmasaydınız Miss Everdene benimle evlenecekti, buna kesinlikle inanıyorum; evet kesinlikle. Siz de onu görmeseydiniz, şimdi Fanny’yle evlenmiş olabilirdiniz. Her neyse, Miss Everdene’le sizin sosyal durumlarınız arasındaki fark öyle büyük ki, bu flörtünüzün size hiçbir yararı dokunamaz, evlenmeyle sonuçlansa bile! Benim de sizden tek istediğim, onu artık rahatsız etmeyin. Fanny’yle evlenin. Pişman, olmamanızı ben sağlayacağım.”</p>
			<p>“Nasıl yapacaksınız bunu?”</p>
			<p>“Şimdi size hatırı sayılır bir para vereceğim, Fanny’ nin adına da topluca bir para yatıracağım. Gelecekte hiç yoksulluk çekmemenizi de kendi üzerime alacağım. Daha açık konuşayım. Bathsheba sizinle yalnızca gönül eğlendiriyor. Dedim ya, siz ona göre çok parasızsınız. Bu yüzden büyük bir vurgun vurmak amacıyla boşuna zaman harcayacağınıza, bir an önce daha gösterişsiz, daha mantıklı bir evlilik yapmaya bakın. Alın elinize çantanızı, hemen şimdi, bu gece dönüp Weatherbury’den ayrılırsanız size elli altın veririm. Fanny’nin nerede oturduğunu söylerseniz, ona da elli altın veririm, düğün hazırlığı için. Evlendiğiniz gün de onun adına beş yüz altın yatırırım.”</p>
			<p>Bunları söylerken Boldwood’un, kendi durumunun, amaçlarının ve kullandığı yöntemin zayıflığını bildiği sesinden açıkça anlaşılıyordu. Boldwood’un davranışlarındaki o eski kesinlik, o eski gücün yerinde yeller esiyordu şimdi. Birkaç ay önce olsa, şu ortaya attığına benzer bir tasarıyı çocukça bir budalalık sayardı. Seven bir erkekte, gönlü boşken bulunmayan bir yüce güç buluruz; ne var ki gönlü boş adamlardaki görüş genişliğini de hiçbir sevdalıda bulamayız. Önyargı ve yan tutmanın olduğu yerde biraz görüş darlığı da elbet olacaktır. Aşk, duyguyu kabartırsa da dinç kafayla düşünme yeteneğini eksiltir. Boldwood bunun aşırı derecede belirgin bir örneğiydi. Fanny’nin yeri ve durumu, Troy’un yetenekleri konusunda hiç bilgisi yoktu; gene de böyle konuşuyordu.</p>
			<p>Troy, “Ben gerçekte Fanny’yi daha çok seviyorum,” dedi. “Sizin dediğiniz gibi, Miss Everdene benim ulaşamayacağım bir insansa, sizin paranızı alıp Fanny’yle evlendim mi kazançlıyım demektir. Yalnız Fanny’nin de olup olacağı bir hizmetçi.”</p>
			<p>“Aldırmayın, önerimi kabul ediyor musunuz?”</p>
			<p>“Evet.”</p>
			<p>Boldwood daha rahatlamış bir sesle, “Ah!” dedi.</p>
			<p>“Ah, Troy, onu daha çok seviyordunuz madem, ne yapmaya buraya gelip benim mutluluğumu yıktınız?”</p>
			<p>“Fanny’yi şimdi daha çok seviyorum. Ne var ki Bathshe... yani Miss Everdene öyle bir başımı döndürdü ki, bir süre Fanny’nin yerini aldı. Neyse şimdi geçti artık.”</p>
			<p>“Böyle çarçabuk geçebilir mi? Öyleyse neden döndün buraya?”</p>
			<p>“Geçmesinin hatırı sayılır nedenleri var. İlk ağızda elli altın, dediniz ya!”</p>
			<p>“Dedim, işte hepsi burada, elli çil altın.”</p>
			<p>Boldwood çavuşa küçük bir paket uzattı.</p>
			<p>Çavuş paketi alarak, “Her şeyi hazırlamışsınız,” dedi. “Benim bunu alıp başıma koyacağıma güvenmiş olmalısınız.”</p>
			<p>“Alabileceğinizi hesaba kattım.”</p>
			<p>“Bu tasarının uygulanacağı konusunda ben size kuru bir söz verdim; sizse bana elli altın verdiniz!”</p>
			<p>“Bu da aklıma gelmedi değil. Düşündüm ki onurunuza güvenmesem de... aklınıza güvenebilirim. Beş yüz altını elden kaçırmak istemezsiniz sanırım, ne de size son derece yararlı bir dost olmayı isteyen bir adamı kendinize can düşmanı yapmak.”</p>
			<p>Troy, “Şişş! Dinleyin!” dedi.</p>
			<p>Tam yukarılarındaki yoldan hafif bir ayak pıtırtısı duyuluyordu.</p>
			<p>Troy, “Vay canına, o bu,” dedi. “Gidip karşılamalıyım.”</p>
			<p>“O mu, kim?”</p>
			<p>“Bathsheba.”</p>
			<p>Boldwood şaşkınlık içinde yerinden uğrayarak, “Bathsheba ha?” dedi. “Gecenin bu saatinde, tek başına! Neden karşılaman gerekiyor onu?”</p>
			<p>“Beni bekliyordu bu gece. Gidip de sizin istediğiniz biçimde konuşayım, vedalaşayım onunla.”</p>
			<p>“Konuşmanızda hiçbir yarar görmüyorum.”</p>
			<p>“Zararı da yok ya! Gitmezsem ortalarda dolaşıp beni aramaya çıkar. Ona neler diyeceğimi siz de dinleyeceksiniz. İşinize yarar, ben aradan çekilince onun gönlünü kazanmakta.”</p>
			<p>“Sesiniz çok alaycı.”</p>
			<p>“Hiç de değil. Sonra şunu da unutmayın: Kızcağız benim nerelere gittiğimi falan bilmezse aklı bende kalır; açıkça bırakır gidersem beni daha çabuk kafasından siler.”</p>
			<p>“Sözlerini tek bir konunun dışına taşımayacaksın, değil mi? Bütün konuştuklarını duyabilecek miyim gerçekten?”</p>
			<p>“Her sözcüğünü. Siz şimdi uslu uslu oturun, şu çantamı da alın, kulağınızı dört açıp dinleyin.”</p>
			<p>Hafif ayak sesleri, arada bir çevreyi dinlemek istercesine duraklayarak yaklaşıyordu. Troy iki notalı, flüt gibi yumuşak bir ıslık çaldı.</p>
			<p>Boldwood, “İş bu kerteye vardı ha!” diye tedirginlikle mırıldandı.</p>
			<p>Troy, “Ses çıkarmayacaktınız hani?” dedi.</p>
			<p>“Peki, söz veriyorum.”</p>
			<p>Troy ilerledi.</p>
			<p>“Frank, bir tanem, sen misin?”</p>
			<p>Boldwood, “Tanrım!” diye inledi.</p>
			<p>Ses, Bathsheba’nın sesiydi.</p>
			<p>Troy kıza, “Evet,” dedi.</p>
			<p>Bathsheba sevgi dolu bir sesle, “Nasıl da geciktin!” dedi. “Postayla mı geldin? Bekledim; tekerlek seslerinin köye girişini duydum ya, epey oluyor. Neredeyse senden umudu kesiyordum, Frank.”</p>
			<p>“Gelmezlik edemezdim. Biliyordun geleceğimi, değil mi?”</p>
			<p>Kız şakacı bir sesle, “Doğrusu, belki gelir, diye umuyordum!” dedi. “Ah, Frank, öyle şansımız var ki! Bu gece evde benden başka kimsecikler yok. Hepsini savdım; bu yüzden senin bana geldiğini kimsenin ruhu duymayacak. Liddy gidip dedesine tatilde neler yaptığını anlatmak istiyordu. Ben de yarına kadar orada kal, dedim, nasılsa sen yarın gidiyorsun.”</p>
			<p>Troy, “Pek güzel!” dedi. “Yalnız, tuh, geri dönüp çantamı almam gerek. Terliklerimle fırçalarım, tarağım falan orada. Hadi, sen koş evine git, ben on dakikada senin odanda olacağıma söz veriyorum.”</p>
			<p>Bathsheba, “Olur,” dedi.</p>
			<p>Döndü ve gene hafifçecik adımlarla yokuş yukarı koştu.</p>
			<p>Bu konuşma geçerken Boldwood’un sımsıkı kısılmış dudaklarında bir sinir oynuyordu, yüzü yapış yapış ter içinde kalmıştı. Şimdi Troy’a doğru ilerledi.</p>
			<p>Troy geldi ve çantasını aldı.  </p>
			<p>“Ondan vazgeçtiğimi, onunla evlenemeyeceğimi söylemeye geldiğimi anlatayım mı ona?” diye sordu alay dolu bir sesle.</p>
			<p>“Yok yok, dur bir dakika,” diye Boldwood boğuk bir mırıltıyla karşılık verdi, “sana başka diyeceklerim var, daha başka!”</p>
			<p>“İçinde bulunduğum çıkmazı şimdi görüyorsunuz ya. Belki kötü bir adamım ben, duygularımın tutsağıyım, kendimi unutup yapmamam gereken işler yapıyorum. Gelgelelim, ikisini birden alamam ya! Fanny’yi seçmem için çifte neden var ortada. Birincisi, gerçekte onu daha çok seviyorum. İkincisi, siz bunu kazançlı bir işe dönüştürüyorsunuz.”</p>
			<p>Boldwood onun üstüne sıçramış, boğazını kavramıştı bile! Sıktıkça sıkıyordu. Bu, hiç beklenmedik bir hareket olmuştu.</p>
			<p>Troy, “Bir dakika,” diye kısık sesle soludu. “Sevdiğinize kötülük ediyorsunuz.”</p>
			<p>“Ne demek o?”</p>
			<p>“Bırakın, soluk alayım.”</p>
			<p>Boldwood ellerini biraz gevşeterek, “Seni gebertebilirim!” dedi.</p>
			<p>“Onu da yıkmış olursunuz.”</p>
			<p>“Kurtarmış.”</p>
			<p>“Anlasanıza, şimdiden sonra nasıl kurtulabilir o, ben onunla evlenmedikçe?”</p>
			<p>Boldwood’un dudaklarından bir inilti koptu. Askeri istemeyerek bıraktı, çite doğru gitti.</p>
			<p>Troy yıkıldığı yerden top gibi fırladı. Çiftçinin üstüne atılmak üzereyken kendini tuttu.</p>
			<p>“Gücümü sizinkiyle boy ölçüştürmeye değmez!” dedi. “Zaten bir kavgayı böyle çözümlemek barbarca bir yol. Bu inancım yüzünden yakında askerliği bırakıyorum zaten... Şimdi, Bathsheba’nın durumuyla ilgili gerçek böylece ortaya çıktıktan sonra beni öldürmek yanlış bir adım olmaz mı?”</p>
			<p>Boldwood, başı önünde, makine gibi, “Yanlış bir adım olur,” diye yineledi.</p>
			<p>“Kendinizi öldürün daha iyi.”</p>
			<p>“Çok daha iyi.”</p>
			<p>“Bunu görebilmenize sevindim.”</p>
			<p>“Troy, ona nikâh kıy, deminki önerimi de aklından çıkar. Korkunç bir seçenek bu, gene de Bathsheba’yı almalısın. Vazgeçiyorum ondan! Seni gerçekten çok seviyor olsa gerek; ruhunu da bedenini de böyle tümüyle sana verdiğine göre. Ah, Bathsheba, meğer ne zavallı, ne kör bir kadınmışsın sen!”</p>
			<p>“Peki, ya Fanny?”</p>
			<p>Boldwood kaygılı, titrek bir sesle, “Bathsheba varlıklı kadındır,” diye konuştu. “Sonra evlendiği adama mutluluk da getirir, inan bana Troy, onunla bir an önce evlenmek için aceleye değer!”</p>
			<p>“Yalnız, o başına buyruk bir kadın; biraz da çaçaron. Onun tutsağı olup çıkmak var. Oysa zavallı Fanny benim hiçbir dediğimden çıkmaz.”</p>
			<p>Boldwood yalvarırcasına, “Troy, ne istersen veririm sana, tek sen onu bırakma,” dedi. “Onu bırakma, Troy, yalvarırım.”</p>
			<p>“Hangisini? Fanny’yi mi?”</p>
			<p>“Hayır! Bathsheba’yı! Onu daha çok sev. Bütün varlığınla sev onu. Ah, onu bir an önce elde etmenin ne çıkarlı bir iş olduğunu nasıl anlatayım ben sana?”</p>
			<p>“Onu elde etmeye hiç de istekli değilim.”</p>
			<p>Boldwood’un kolu kasılıp kalkarak gene Troy’a doğru uzandı. Sonra adam kendini tuttu ve gövdesi büyük bir acı çekiyormuşçasına çöktü.</p>
			<p>Troy konuşmasını sürdürdü:</p>
			<p>“Yakında bedelimi ödeyip ordudan ayrılıyorum. Sonra da...”</p>
			<p>“Ben senin bir an önce bu nikâhı kıymanı istiyorum, dedim ya! İkiniz için de daha hayırlı olur. Birbirinizi seviyorsunuz. İzin ver de bu işte size yardımcı olayım.”</p>
			<p>“Nasıl?”</p>
			<p>“Nasıl olacak? Bir an önce evlenebilmenizi sağlamak amacıyla o beş yüzü Fanny’ye değil de Bathsheba’ya vererek. Yok, o benden para almaz. Nikâh günü sana veririm parayı.”</p>
			<p>Troy susuyordu. Boldwood’un bu çılgın tutkunluğu karşısında dilini yutmuş gibiydi. Sonra umursamazlıkla, “Şimdi de bir şey veriyor musunuz?” diye sordu.</p>
			<p>“Evet, istersen. Yalnız yanımda fazla para yok. Bunu beklemiyordum. Gene de neyim varsa senindir.”</p>
			<p>Boldwood uyanıktan çok bir uyurgezer gibi, cüzdan yerine taşıdığı büyük bir çuha keseyi cebinden çıkardı ve içini yokladı.</p>
			<p>“Üzerimde yirmi bir sterlin daha var,” dedi. “İki kâğıt, bir de maden para. Yalnız yanınızdan ayrılmadan önce bir imza isteyeceğim...”</p>
			<p>“Siz bana parayı verin, sonra ikimiz birden dosdoğru Bathsheba’nın odasına gider, sizin isteklerinizi gerçekleştirmek amacıyla ne dilerseniz yaparız. Yalnız o bu para işini hiç öğrenmemeli.”</p>
			<p>Boldwood hemen, “Öğrenmez, öğrenmez,” dedi. “İşte para. Benim oraya kadar gelirseniz gerisi için bir anlaşma imzalarız; koşulları da yazarız.”</p>
			<p>“Önce ona gidelim.”</p>
			<p>“Neden? Bu gece benimle gelin; yarın da birlikte notere gideriz.”</p>
			<p>“Ne olsa, Bathsheba’ya danışmalı, hiç değilse haber vermeliyiz.”</p>
			<p>“İyi öyleyse. Yürüyün.”</p>
			<p>Yokuş yukarı, Bathsheba’nın evine çıktılar. Ön kapıya vardıklarında Troy, “Bir dakika burada bekleyin,” dedi.</p>
			<p>Kapıyı açtı; açık bırakarak içeri süzüldü.</p>
			<p>Boldwood bekliyordu. Bir-iki dakika geçince koridorda bir ışık belirdi. Boldwood o zaman kapı zincirinin takılmış olduğunu gördü. Troy içeride göründü, elinde bir yatak odası şamdanıyla.</p>
			<p>Boldwood, “Bu ne böyle, yoksa zorla içeri gireceğimi mi sandın?” diye dudak büktü.</p>
			<p>“Yoo, her şeyi sağlama bağlamak huyumdur da. Şuna bir göz gezdirir misiniz? Ben ışığı tutayım.”</p>
			<p>Troy kapıyla pervazın aralığından katlanmış bir kâğıt uzattı, şamdanı da yaklaştırdı. Parmağını bir satıra basarak, “Şu paragraf,” dedi.</p>
			<p>Boldwood baktı ve okudu:</p>
			<blockquote>
			<p>EVLENMELER</p>
			<p/>
			<p>Bu ayın on yedisinde, Bath’daki St. Ambrose Kilisesi’nde, Rahip G. Mincing B.A. tarafından, Weatherbury’li merhum Dr. Edward Troy’un tek oğlu, On Birinci Dragoon Muhafız Alayı Çavuşlarından Francis Troy ile Casterbridge’li merhum Mr. John Everdene’nin tek kızı Bathsheba Everdene’nin nikâhı kıyıldı.</p>
			</blockquote>
			<p>Troy, “Taşı gediğine koymak diye buna derler, değil mi, Boldwood?” dedi ve için için, alayla güldü.</p>
			<p>Kâğıt Boldwood’un elinden düştü. Troy konuşmasını sürdürerek, “Fanny’yle evleneyim diye elli altın,” dedi. “Güzel. Fanny’yle evlenmeyip Bathsheba’yla evleneyim diye de yirmi bir altın. Bu da güzel. Sonuç: Meğer ben Bathsheba’nın kocası olmuşum bile! Gördünüz ya, Boldwood, karıyla kocanın arasına girmek isteyen hep böyle maskara olur. Bir sözüm daha var. Ne kadar kötü olursam olayım, bir kadının mutluluk ya da mutsuzluğunu bir pazarlık ya da alışveriş konusu yapacak derecede aşağılık değilim. Fanny çok önceden beni bırakıp kaçtı. Nerede olduğunu bilmiyorum. Her yerde aradım, bulamadım. Bir sözüm daha var. Bathsheba’yı sevdiğinizi söylüyorsunuz. Gene de, ha deyince onun namusundan kuşku duyuyorsunuz. İçine tüküreyim ben böyle aşkın! Şimdi sana ders verdim ya, paranı geri alabilirsin.”</p>
			<p>Boldwood yılan ıslığı gibi bir sesle, “Almayacağım işte, almayacağım!” dedi.</p>
			<p>Troy, “Ben de almıyorum,” diye dudak büktü.</p>
			<p>Altın para paketini kâğıt paralara sarıp hepsini birlikte dışarı fırlattı.</p>
			<p>Boldwood yumruğunu sıkarak ona doğru salladı.</p>
			<p>“Seni İblis! Seni İfrit! Ben sana cezanı veririm elbet, iyi kulak ver sözlerime, gösteririm ben sana.”</p>
			<p>Bir kahkaha daha. Sonra Troy kapıyı kapayıp içeriden kilitledi.</p>
			<p>O gece sabaha dek, Boldwood’un kara gölgesinin Weatherbury’nin dere ve tepelerinde dolaştığı görülebilirdi. Akheron’un<a class="si-noteref epub-type_noteref" href="#f48" id="ref_f48">48</a> kenarındaki Yaslı Hüzün Tarlaları’nda dönüp dolanan bir mutsuz ruh gibi.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text">Yunanistan’ın Epir bölgesindeki Thesprotía’da ırmak. Yunan mitolojisine göre Hades’te akan bir ırmaktır ve bazen bütün yeraltı dünyası anlamında kullanılır. (Y.N.)</span></div>
		</div>
	</body>
</html>