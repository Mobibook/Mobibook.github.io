<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>VI</span>Panayır - Yolculuk - Yangın</h1>
			<p>İki ay geçip gitti. Casterbridge ilçe merkezinde yıllık “işçi bulma” panayırının yapıldığı şubat gününe geldik.</p>
			<p>Sokağın bir ucunda Talih’in yolunu gözleyen iki-üç yüz tane kaygısız, güçlü kuvvetli ırgat beklemekteydi. Hepsi de çalışmayı, yalnızca yerçekimiyle güreşmek ve eğlenceyi de çalışmaya boş vermek yerine koyan takımdandı. Aralarındaki arabacılar, şapkalarına doladıkları bir urganla tanınıyorlardı, dam örücüler üzerlerinde taşıdıkları bir parça örülmüş hasırla, çobanlar da ellerindeki çengelli sopalarla. Böylece işverenler ırgatların aradıkları işi bir bakışta seçebiliyorlardı.</p>
			<p>Kalabalığın arasında ötekilerden biraz daha üstün görünüşlü, atlet yapılı bir genç vardı. Daha doğrusu üstünlüğü öylesine dikkati çekiyordu ki, yakında duran kaç tane kırmızı yüzlü köylü ona, bir çiftçiyle konuşurcasına, “Efendim,” diyerek burada ne aradığını sormuşlardı. Genç adam her seferinde, “Ben de iş arıyorum, çiftlik kâhyalığı. Kâhya arayan birini biliyor musunuz?” diye karşılık veriyordu.</p>
			<p>Gabriel Oak şimdi daha solgunlaşmıştı. Gözleri daha dalgın, yüzündeki anlatım daha hüzünlüydü. Çektiği çile bu genç adama, elinden aldığından daha çok bir şeyler vermişti. Ufak çapta bir Kırlar Kralı olmaktan <em>Siddim</em>’in<a class="si-noteref epub-type_noteref" href="#f12" id="ref_f12">12</a> çamurlu bataklarının ta dibine düşmüştü; ne var ki elinde, şimdiye dek bilmediği saygın bir rahatlık ve yazgısına karşı bir umursamazlık kalmıştı. Bu umursamazlık çoğu zaman insanı kötü, hain yapar, ama kötüleştirmediği zaman da yüceliğinin temeli olur çıkar. İşte böyle, Oak’un düşüşü gerçekte bir yükseliş, yitirdikleri de bir kazanç olmuştu.</p>
			<p>Sabahleyin bir süvari bölüğü kasabadan ayrılmıştı. Çavuşla onbaşıları kasabanın dört sokağında davul çalarak gönüllü toplamışlardı. Saatler ilerleyip hiçbir iş bulamadığını gördükçe Gabriel onlara katılarak yurt hizmetine koşmadığına neredeyse pişman oluyordu. Pazar yerinde dikilip durmaktan usanmış, iş olsun da ne olursa olsun, diye düşünerek, çiftlik kâhyalığından başka bir şey aramaya karar vermişti.</p>
			<p>Bütün çiftçiler çoban arar gibiydiler. Gabriel de bu işin uzmanıydı. Bir yan sokağa geçip daha da küçük bir yola saparak bir demirci dükkânına gitti.</p>
			<p>“Çoban sopasına çengel yapmak ne kadar sürer?”</p>
			<p>“Yirmi dakika.”</p>
			<p>“Kaç para?”</p>
			<p>“İki şilin.”</p>
			<p>Gabriel bir sıranın üstüne oturdu; çengel yapıldı ve bir de, cabasına, sopa bulundu.</p>
			<p>Gabriel bundan sonra bir hazır elbiseciye gitti. Parasının çoğunu çengelli sopaya yatırmış olduğundan, çobanların giydiği büzgülü gömleği alabilmek için sırtındaki paltoyla değiş tokuş etmeyi önerdi ve bunu başardı.</p>
			<p>Bu alışveriş de tamamlanınca, gene kasabanın orta yerine dönüp kaldırımda, elinde çengelli sopasıyla, bir çoban olarak bekledi.</p>
			<p>O şimdi çoban olmuştu ya, herkes çiftlik kâhyası arar gibiydi! Gene de bir iki çiftçinin gözleri ona takıldı. Yanına geldiler. Aşağı yukarı şu biçimde konuşmalar geçti:</p>
			<p>“Nerelisin sen?”</p>
			<p>“Norcombe’lu.”</p>
			<p>“Uzak orası.”</p>
			<p>“Yirmi kilometre kadar.”</p>
			<p>“En son kimin çiftliğinde çalıştın?”</p>
			<p>“Kendi çiftliğimde.”</p>
			<p>Bu yanıtın etkisi her kez bir kolera söylentisini andırıyor; soruyu soran çiftçi başını kuşkuyla sallayarak uzaklaşıyordu. Gabriel de ölen köpeği gibi, güvenilemeyecek kadar iyiydi! Böylece, o gün bu noktadan ileri geçemedi.</p>
			<p>İyi bir tasarıyı uygulamak için fırsat gözlemektense, insanın karşısına çıkan herhangi bir fırsatı yakalayarak bu fırsata uygun bir gidiş tutturması daha tehlikesiz bir yoldur. Gabriel de şimdi kendi kendine çoban damgası vurduğuna pişmandı. Keşke panayırda aranan bütün işleri yapabilecek bir adam olarak kalsaymış! Ortalık karardı. Mısır borsasının önünde birtakım neşeli kişiler ıslık çalıp şarkı söylüyorlardı. Gabriel’in bir süreden beri çoban gömleğinin cebinde kıpırtısız duran eli, burada taşıdığı kavala değdi. İşte, pahalıya edindiği deneyimi uygulamak için bir fırsat!</p>
			<p>Genç adam kavalını çıkardı ve “Panayıra koş!” ezgisini, ömründe üzüntü nedir bilmeyen insanlar gibi çalmaya koyuldu. Oak eski Arkadya çobanları gibi güzel kaval çalardı.<a class="si-noteref epub-type_noteref" href="#f13" id="ref_f13">13</a> Bu tanıdık notaların sesi, çevredeki köylüler kadar kendi ruhuna da neşe serperdi. Kavalını neşeyle, istekle çaldı, çaldı... Yarım saat içinde topladığı bozuk paralar, cebi delik bir kişi için ufak bir servet sayılabilirdi.</p>
			<p>Oak köylülere sorunca, ertesi gün Shottsford’da bir başka panayır olduğunu öğrendi.</p>
			<p>“Buraya kaç kilometredir Shottsford?”</p>
			<p>“Weatherbury’den on beş kilometrelik yolda.”</p>
			<p>Weatherbury! İki ay önce Bathsheba’nın gitmiş olduğu yerdi bu. Bunu öğrenmek geceden gündüze çıkmak gibiydi.</p>
			<p>“Weatherbury ile buranın arası ne kadar?”</p>
			<p>“Yedi-sekiz kilometre.”</p>
			<p>Ola ki Bathsheba çoktan başka yere gitmişti; gene de Oak, Weatherbury yöresinde olduğu için Shottsford panayırına gidip iş aramaya karar verdi. Zaten Weatherbury halkı da başlı başına ilginçti. Söylenenler doğruysa, dayanıklı, neşeli, çalışkan, her türlü eğlenceye oldukça düşkün kişilerdi. Oak o gece Weatherbury’de konaklayarak ertesi gün Shottsford’a gitmeye karar verdi ve dosdoğru Weatherbury’ye çıktığı söylenen yola düzüldü.</p>
			<p>Yol, küçük derelerle işlenmiş düz çayırların arasından geçiyordu. Derelerin suları ortada saç örgüsü gibi örülüyor, yanlara doğru kat kat kırışıyordu. Akışın hızlı olduğu yerlerde sular, hiç istiflerini bozmadan kayıp giden beyaz köpük kabarcıklarıyla beneklenmişti. Daha yüksekçe yerlerde, ölü ve kuru yapraklar rüzgâra kapılmış oraya, buraya savrularak yerlerde sürüklendikçe hışırdayıp duruyorlardı. Çitlerin arasında küçük kuşlar tüylerini kabartıp silkinerek rahat bir gece uykusuna hazırlanıyorlardı. Oak durmadan yürürse, kuşlar yerlerinden kımıldamıyor, ama durup bakarsa başka yere uçuyorlardı. Oak, içinde av kuşlarının tünemeye başladığı Yalbury ormanının yanından geçerken, çatlak sesli erkek sülünlerin “guguk, guk”larının ve dişilerinin nezleli bir ıslığı andıran seslerini duydu.</p>
			<p>Beş-altı kilometre yol yürüdüğü zaman çevredeki her şey, aynı tonda bir siyahlığa bürünmüş bulunuyordu. Genç adam Yalbury Tepesi’nden aşağı inince biraz ileride, yol kıyısındaki sarkık dallı, kocaman bir ağacın altına çekilmiş duran bir köy arabasını hayal meyal seçti.</p>
			<p>Yaklaşınca arabaya at koşulmamış olduğunu, görünürde de kimseler bulunmadığını fark etti. Arabanın duruşundan, o gece alınmamak üzere bırakıldığı anlaşılıyordu. Çünkü içinde yarım demet samandan başka hiçbir şey yoktu. Gabriel arabanın oklarının üzerine oturup durumunu gözden geçirdi. Epey yol gelmiş olduğunu düşündü; sabahın köründen beridir taban tepmekte olduğu için, kendini zorlayıp Weatherbury köyüne kadar yürüyerek parayla bir handa kalmak yerine, arabadaki samanların arasına kıvrılıp yatmak geldi içinden.</p>
			<p>Elindeki son jambonla ekmek dilimlerini yedikten ve hazırlıklı davranarak yanına almış olduğu bir şişe elma şarabından içtikten sonra boş arabanın içine girdi. Samanların yarısını döşek gibi yere serip öbür yarısını da, karanlıkta becerebildiğince, yorgan gibi üstüne çekerek tepeden tırnağa örtündü. Bedensel yönden, ömründe bundan daha rahat ettiğini hatırlamıyordu. Ruhundaki hüzne gelince, Gabriel gibi, çevresindekilerden daha içine dönük bir adam için, şu sıradaki düşkün durumunu düşündükçe bu üzüntüyü tümüyle üzerinden atmanın yolu yoktu. Böylece genç adam, gönül ve meslek konularında başına gelen felaketleri düşüne düşüne uyuyakaldı. Ne var ki, denizciler gibi çobanlar da, uyku tanrısı gelsin diye bekleyecek yerde, bu tanrıyı kendi ayaklarına çağırmak ayrıcalığını ellerinde tutarlar.</p>
			<p>Ne kadar uyuduğunu bilemiyordu. Birdenbire uyandığı zaman, arabanın yola çıktığını anladı. Yaysız bir taşıt için yabana atılamayacak bir hızla yol alıyorlardı. Kafası arabanın tabanına davul tokmağı gibi vurup duran çobanın bütün rahatı kaçmıştı. Derken Gabriel arabanın önünde konuşan insan sesleri duydu. Bu güç durum karşısında duyduğu kaygı (işleri yolunda olsa daha çok telaşlanırdı; neyse ki parasızlık insanın kendi güvenliği için korkuya kapılmasını pek güzel önler), Gabriel’i samanların altından sakına sakına dışarı bakmaya itti ve ilk gözüne çarpan şey yıldızlar oldu. Büyükayı Kutupyıldızı’yla dik açı çizmek yolundaydı. Gabriel saatin dokuz sularında olması gerektiğini düşündü – demek ki iki saat uyumuştu. Bu küçük astronomi hesabını genç adam, kimin eline düştüğünü anlamak için gizlice dönerken, belirli bir çaba harcamaksızın yapıvermişti.</p>
			<p>Önde, ayaklarını dışarı sarkıtıp oturmuş iki karaltı güçlükle seçiliyordu. Bunlardan biri arabayı sürmekteydi. Gabriel çok geçmeden bunlardan birinin araba sahibi olduğunu ve kendisi gibi Casterbridge Panayırı’ndan geldiğini öğrendi.</p>
			<p>İki adamın arasındaki konuşma şöyle sürüp gidiyordu:</p>
			<p>“Ne olursa olsun, kızın güzelliğine söylenecek söz yok, doğrusu. Ne var ki bu, kadın kısmının yalnızca dış kabuğudur. Bu alımlı karıların, kendini beğenmişliklerinden, yanlarına varılmaz.”</p>
			<p>“Ya, pek doğru söyledin, Billy Smallbury, pek doğru söyledin.”</p>
			<p>Bu sözler kendiliğinden titrek çıkmış, dış koşullar da bu titrekliği büsbütün artırmıştı. Çünkü arabanın sarsıntısı konuşanın konuşma biçimini, cümleleri etkilemez değildi. Konuşan arabacıydı.</p>
			<p>“Burnu Kafdağı’ndaymış bu kızın; öyle diyorlar sağda solda.”</p>
			<p>“Yaa? Eğer denenlerin aslı varsa ben onun yüzüne bile bakamam, taş çatlasa bakamam, heh heh heh! Benim gibi utangaç bir adam!”</p>
			<p>“Evet, Kafdağı’ndaymış burnu. Diyorlar ki her gece yatarken, gecelik başlığını düzgün giyebilsin diye, aynaya bakarmış!”</p>
			<p>“Hem de evli olmadığı halde! Vay canına!”</p>
			<p>“Piyano çalmasını da biliyormuş, dediklerine göre. Hem öyle ustalıkla çalıyormuş ki, kilise ilahileri bile en oynak, en çapkın ezgiler kadar tatlı geliyormuş adamın kulağına!”</p>
			<p>“Deme yahu! Bizlere gün doğdu, desene! Bambaşka bir adam olup çıkmışım gibi geliyor. Peki, adamlarına verdiği ücretler nasılmış, bakalım?”</p>
			<p>“Orasını bilemem, Mr. Poorgrass.”</p>
			<p>Bunları ve buna benzer sözleri duydukça Gabriel, adamlar Bathsheba’dan konuşuyorlarmış gibi çılgın bir düşünceye saplandı. Ama bu düşüncede direnmesi için bir neden yoktu, çünkü araba Weatherbury yönünde ilerlemesine karşın, daha öteye gidiyor olabilirdi; sözü geçen kadının da bir mülk sahibi olduğu anlaşılıyordu. Artık Weatherbury’ye iyice yaklaştıkları belliydi. Konuşmacıları gereksiz yere ürkütmemek için Gabriel onlara görünmeden aşağı atladı.</p>
			<p>Önündeki çitte seçtiği bir gediğe doğru yöneldi. Bunun bir kapı olduğunu görünce çıkıp üstüne oturdu; köyde ucuz bir otel odası mı arasam, yoksa daha da ucuz bir yol seçip bir saman ya da mısır destesinin altında mı kalsam, diye düşünmeye koyuldu. Arabanın gıcırtı ve şangırtısı duyulmaz oldu. Çoban gene, yola düzülmek üzereydi ki, sol yönde, aşağı yukarı bir kilometre ötede görünen olağanüstü bir aydınlık gözüne çarptı. Daha dikkatle baktı. Aydınlık gitgide parlaklaşıyordu. Bir şeyler yanmaktaydı.</p>
			<p>Gabriel gene çit kapısına tırmanarak öte yana atladı. Sürülmüş bir tarlaydı burası. Genç adam toprağın üzerinden yangına doğru yöneldi. Hem kendi yayılmasından, hem de onun yaklaşmasından iki kat büyümüş görünen yangının aydınlığında, dikilmiş duran ekin destelerinin bütün çizgileri belirgin olarak seçiliyordu. Yangın bir harman yerinden çıkmıştı. Çobanın yorgun yüzüne şimdi parlak bir turuncu boya sürülmüş gibiydi, gömleğiyle tozluklarının önü baştan aşağı dikenli çalı dallarının oynaşan gölgeleriyle kaplıydı (ışık ona önündeki yapraksız, dikenli çitin arasından vuruyordu). Sopasının maden çengeli alevlerin aydınlığında gümüş gibi ışıldıyordu. Gabriel çite varınca soluk alabilmek için durdu. Çevrede hiçbir canlı yok gibiydi.</p>
			<p>Yalazlar upuzun bir ekin yığınından çıkıyordu. Yığın öylesine yanmıştı ki, kurtarılmasına olanak yoktu. Ekin yığını ev gibi yanmaz. Rüzgâr yalazları içe doğru üflediğinden, yanan bölüm eriyen şeker gibi gözden tümüyle yitip gider, dış çizgiler gözden silinir. Öte yandan sıkı sarılıp destelenmiş bir saman ya da ekin yığını, dıştan başlayan bir yangına uzun süre karşı koyabilir.</p>
			<p>Şimdi Gabriel’in gözünün önünde duransa, gevşek destelenmiş bir ekin yığınıydı, yalazlar da içine yıldırım hızıyla işlemekteydi. Rüzgârın estiği yönde ateşin parıltısı, sigara ateşi gibi bir keskinleşip bir sönükleşiyordu. Derken üstte duran bir demet, ıslıklı bir hışırtıyla yuvarlandı. Yalazlar uzadı; kıvrılıp bükülmeye başladı. Çatırtı çıkarmadan, için için gürlüyorlardı. Arkada yatay duman yığınları, gelip geçici bulutlar gibi uzaklaşıyordu. Bunların ardında da gizli yalaz sütunları vardı ve yarı saydam duman perdesine için için, tekdüze bir sarı aydınlık veriyorlardı. Önde tek tek uçuşan saman sapları kızıl sıcağın sinsi pençesinde kıvranıp yok oluyorlardı, düğüm düğüm kırmızı solucanlar gibi. Yukarılarda düş ürünü alev yüzler parlıyordu: dilleri dudaklardan dışarı sarkmış, gözleri ateş püsküren. Cinleri, cüceleri andırır başka şekiller de vardı ve bunlardan, durup durup, yuvadan havalanan kuşlar gibi küme küme kıvılcımlar fışkırıyordu.</p>
			<p>Gabriel Oak birden, durumun ilk bakışta sandığından daha ciddi olduğunu anladı ve yalnızca seyirci olmaktan çıkıverdi. İç içe dolanmış bir duman burgusunun açılmasıyla yanan destenin yanında, sağlamlığı insanı afallatan bir buğday destesi ve bunun ardında, çiftliğin mısır ürününün çoğunluğunu oluşturan sıra sıra desteler gördü. Demek yanan yığın, ilk sandığı gibi, tarlada tek başına durmuyordu; geri kalan destelerle arasında bağlantı vardı.</p>
			<p>Gabriel çitin üstünden atlayınca tarlada yalnız olmadığını gördü. İlk rastladığı adam büyük bir telaş içinde ortalıkta koşuşup duruyordu. Sanki düşünceleri gövdesinin metrelerce ilerisindeydi de gövdesi onlara yetişmekte güçlük çekiyordu.</p>
			<p>“Başıma gelen, yangın var, yangın! Yangın dediğin iyi efendidir de kötü uşaktır – demek istediğim kötü uşaktır da iyi efendidir. Ah Mark Clark olasıca – neredesin, gel! Gel, Billy Smallbury – gel, Maryann Money – sen de Jan Coggan; hey, Matthew, sen de gelsene!”</p>
			<p>Bu bağırıp duran adamın arkasında, dumanlar içinde başka karaltılar da görünmüştü şimdi. Gabriel, yalnız olmak şöyle dursun, bir sürü insanın içinde olduğunu anladı. Bu adamların gölgeleri kendi devinimlerinin değil de, yalazların dansının temposuyla, neşe içinde sıçraşıp duruyordu. Bu topluluk, düşüncelerini duygu kalıbına döken, duygularını da kargaşalık biçiminde ortaya vuran sınıftandı. Şimdi de olağanüstü bir kargaşalık içinde işe girişmişlerdi.</p>
			<p>Gabriel en yakınındaki adama, “Ekin destesinin altını kapayın; esinti olmasın!” diye bağırdı.</p>
			<p>Mısır ürünü taş destekler üzerinde duruyor ve yanan saplardan vuran sapsarı renkli diller bu taşların arasında yaramaz, şakacı, oynaşıp yalaşıyorlardı. Bu yığının alt yanı bir tutuştu mu her şey bitti demekti.</p>
			<p>Gabriel, “Katranlı muşamba getirin, çabuk!” diye bağırdı.</p>
			<p>Ürün destelerini örtmekte kullanılan bir muşamba getirip esintinin geldiği yere perde gibi astılar. O saat yalazlar yanan destenin altına doğu kıvrılmaktan vazgeçerek dimdik yükseldiler.</p>
			<p>“Merdiven!” diye bağırdı Gabriel.</p>
			<p>Dumanların içinden, hayalete benzer bir görüntü, “Merdiven desteye dayalı duruyordu, yandı, kül oldu,” diye karşılık verdi.</p>
			<p>Gabriel demetlerin kesik uçlarını tuttu, topuklarını bastırıp arada bir sopasına dayanarak, destenin çıkıntılı yüzüne tırmandı. Hemen en tepeye, bacaklarını iki yandan sarkıtarak oturdu. Sopanın çengeliyle ateşli yerleri deşelemeye başladı. Aşağıdakilere de bir ağaç dalı, bir merdiven, biraz su bulsunlar diye bağırıyordu.</p>
			<p>Billy Smallbury (arabadaki adamlardan biri), bir merdiven bulup getirmişti. Mark Clark merdivenden çıkarak destenin üstüne, Gabriel’in yanına bindi. Bu köşedeki duman boğucuydu. Çevik bir adam olan Clark kendisine uzatılan su kovasından Gabriel’in yüzüne bol bol su serpti. Şimdi bir elinde çengelli değnek, öbür elinde de uzun bir kayın dalı tutan Gabriel, yığını deşeleyerek bütün korları koparıp atıyordu.</p>
			<p>Yerde küme küme köylüler, yangını bastırmak için hâlâ ellerinden geleni yapıp duruyorlardı, ama ellerinden pek bir şey gelmiyordu. Yalazlar hepsini turuncuya boyayarak peşlerine, çeşitli biçimde gölgeler takmıştı. En büyük destenin ardında, yangından vuran ışık çemberinin dışında bir at duruyordu. Sırtına genç bir kadın binmişti. Yanında yaya olarak bir başka kadın daha vardı. İki kadın, beygir ürkmesin diye yangından uzak durur gibiydiler.</p>
			<p>Ayakta duran kadın, “Bir çoban galiba,” diyordu. “Evet evet, çoban. Bak, sopasını vurdukça ucundaki çengel nasıl da ışıldıyor! Üstündeki gömlek de iki yerinden yanmış. Ah, hanımcığım, aslan gibi de bir genç!”</p>
			<p>Atlı duru bir sesle, “Kimin çobanı?” diye sordu.</p>
			<p>“Bilmem, hanımcığım.”</p>
			<p>“Bilen yok mu?”</p>
			<p>“Hiç yok. Hepsine sordum. Yabancının biri, diyorlar.”</p>
			<p>Kısrağa binmiş olan genç kadın gölgeden sıyrılarak kaygıyla çevreyi süzdü.</p>
			<p>“Ahırlara bir şey olmaz mı dersin?” diye sordu.</p>
			<p>Ayaktaki kadın soruyu ahır yönündeki en yakın adama aktararak, “Jan Coggan, ahırlara bir şey olmaz mı dersin?” diye sordu.</p>
			<p>“Olmaz artık, yani bana sorarsan. O deste gideydi ahırın da işi bitikti. Şu yiğit çoban kurtardı, destenin en tepesinde oturmuş, kollarını yeldeğirmeni gibi sallayan.”</p>
			<p>At üstündeki kadın o kalın, yünlü peçesinin ardından Gabriel’e bakarak, “Çok çalışkan,” dedi. “Keşke bizim çobanımız olaydı. Adını bir bileniniz yok mu?”</p>
			<p>“Bu adamın ne adını duymuşluğum var, ne de kendini görmüşlüğüm.”</p>
			<p>Yangın kontrol altına alınmaya başlanmış gibiydi. Artık yüksek yerlerde bulunması gerekmediğinden, Gabriel destenin üzerinden inmeye davrandı.</p>
			<p>Atlı kadın, “Maryann,” dedi. “İnince onun yanına git de söyle; çiftlik sahibi bu büyük yardımından ötürü sana teşekkür etmek istiyor, de.”</p>
			<p>Maryann yığına doğru seğirterek merdivenin dibinde Gabriel’i karşıladı. Hanımının söylediklerini bildirdi.</p>
			<p>Gabriel birden, iş bulmak umuduyla canlanarak, “Nerede bakalım senin efendin?” diye sordu.</p>
			<p>“Efendi değil, a çoban, hanım o, hanım.”</p>
			<p>“Kadın çiftçi ha?”</p>
			<p>Yanda duran biri, “Ha şunu bileydin, hem de zengin bir kadın!” diye söze karıştı. “Yeni geldi bizim buraya, uzak bir yerden. Amcası birdenbire ölünce bu hanım gelip çiftliğin başına geçti. Amcası parasını tas tas sayardı. Şimdi diyorlar ki bu hanımın Casterbridge’deki bütün bankalarla işi varmış. Sen, ben metelikle oynarsak o da çil çil altınlarla oynuyormuş. Yaa, çoban, öyleymiş işte.”</p>
			<p>Maryann, “İşte şu geride, kısrağın sırtındaki,” dedi. “Hani yüzüne delikli kara bez takmış ya, o.”</p>
			<p>Gabriel yüzü sıcaktan, isten kararmış, kirlenip tanınmaz olmuş, gömleği delik deşik ve sırılsıklam, değneğinin sopası yanarak on beş-yirmi santim kısalmış bir durumda, kara yazgısının verdiği bir başı eğiklikle, at üstündeki incecik kıza doğru ilerledi. Şapkasını saygıyla, gene de güzel bir kadının karşısında bir erkek olduğunu unutmadan kaldırdı. Kızın sallanan ayağına yaklaşarak, duraksayan bir sesle, “Acaba, çoban aradığınız var mı, hanımefendi?” diye sordu.</p>
			<p>Kız yüzüne geçirdiği yün peçeyi kaldırdı ve gözleri şaşkınlıkla doldu. Gabriel ile sevdiği taş yürekli kız, Bathsheba Everdene, yüz yüzeydiler.</p>
			<p>Bathsheba hiçbir şey söylemedi ve Gabriel, ne dediğini düşünmeden, afallamış, utanmış bir sesle yeniden sordu:</p>
			<p>“Bir çoban aradığınız var mı, hanımefendi?”</p>
			
			
			
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">Şimdi Lût Gölü olan bir vadinin dibindeki zift kuyuları. Sodom ve Gomorra kralları bir savaş dönüşünde bu kuyulara düşmüşlerdi. Bu Kırlar Kralları sürülerini, saygınlıklarını, her şeylerini yitirmişlerdi. (Y.N.)</span></div>
				
					<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">Arkadya adlı neşe ülkesinde yaşayanlar, çoban müzisyenlerdi. Çobanların tanrısı Pan da burada yaşardı. (Y.N.)</span></div>
		</div>
	</body>
</html>