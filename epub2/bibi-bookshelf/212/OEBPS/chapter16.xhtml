<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XVI</span>Bütün Azizler ve Bütün Ruhlar</h1>
			<p>Önceden sözünü ettiğimiz o uzak, kışla kentinde, hafta arasında bir sabah, Bütün Azizler diye anılan bir kilisenin küf kokan salonunda dua eden küçük bir topluluk dizlerinin üstünden kalktı. Dağılmak üzerelerken dışarıdaki sundurmaya ve sonra kilisenin ana koridoruna giren sert ayak sesleri dikkatlerini çekti. Adımlar kilise içlerinde pek duyulmayan bir tınıyla çınlıyordu: mahmuz şıkırtıları.</p>
			<p>Herkes dönüp baktı. Kilisenin ortasındaki yoldan, al üniformalı, kolundaki üç çizgiden çavuş olduğu anlaşılan genç bir süvari gelmekteydi. Adımlarının gücüyle canlılığı ve rahat görünmek için kararlı oluşu, genç askerin utangaçlığının, büsbütün göze batmasına yarıyordu. İki sıra kadının arasından geçerken, yanaklarına hafif bir kırmızılık yayılmıştı. Gene de yılmadan kemerin altından geçti ve ancak sunağa yaklaştığı zaman durdu. Burada bir an tek başına kaldı.</p>
			<p>Ayini yönetmiş olan ve cüppesini henüz çıkarmamış bulunan papaz, bu yeni geleni gördü ve onun ardı sıra komünyon köşesine yürüdü. Ona fısıltıyla bir şey söyledi, sonra yazmanı eliyle çağırdı. Yazman, besbelli karısı olan yaşlı bir kadına bir şeyler fısıldadı; onlar da basamaklardan yukarı çıktılar.</p>
			<p>Cemaat içindeki kadınlardan birkaçı, yüzleri parlayarak, “Düğün var!” diye mırıldandılar. “Hadi, bekleyelim!”</p>
			<p>Kilisedekilerin çoğunluğu gene yerlerine oturdular.</p>
			<p>Arkada bir makine gıcırtısı duyuldu ve gençlerden bazıları başlarını oraya doğru çevirdiler. Çan kulesinin batı duvarının iç tarafında küçük bir tente, bunun altında da küçük bir çan ve çeyrek saatte bir çıkıp, bu çana vuran bir kukla vardı. Bu kukla kuledeki büyük çanın çalınmasını sağlayan mekanizmayla işlerdi. Kuleyle kilise arasında, kapısı ayin sıralarında kapalı tutulan sık bir tel örgü gerili durur ve bu acayip, ürkünç görünüşlü saat mekanizmasını gözden gizlerdi. Ama şimdi kapı açık durduğundan, kuklanın çıkışı, çana vuruşu ve sonra gene deliğine çekilişi, bütün kilisenin içinde duyuldu, birçoklarınca da görüldü.</p>
			<p>Saat on bir buçuğu çalmıştı.</p>
			<p>Seyircilerden bazıları, “Gelin nerede?” diye fısıldaşmaya başladılar.</p>
			<p>Genç çavuş çevresindeki eski sütunlar gibi taş kesilmişçesine dimdik, hiç kımıldamadan duruyordu. Yüzü güneydoğuya dönük; kıpırtısız olduğu oranda da sessizdi.</p>
			<p>Dakikalar sürüklendikçe sessizlik elle tutulur bir şey olup çıktı. Başka kimse gelmiyordu; kimse yerinden kıpırdamıyordu. Saat mankeni gene tıngır mıngır köşesinden çıktı, üç çeyreği vurdu; telaşlı telaşlı geri çekildi. Bu seslerle kıpırtılar, kilisedekileri, canları acımışçasına irkiltti; birçokları yerlerinden sıçradılar.</p>
			<p>Bir ses gene, “Gelin nerede kaldı ki?” diye fısıldadı.</p>
			<p>Şimdi kilisenin içinde, sinirli ve kuşkulu bir bekleyişi belirten kıpırtılarla hafif öksürükler başlamıştı. Derken biri kıkır kıkır güldü. Askerse put gibi duruyordu. Yüzü güneydoğuya dönük, kasketi elinde, bir sütun kadar dimdik.</p>
			<p>Saat tıkırdıyordu. Kadınların üzerindeki o sinirli gerginlik geçti. Kıkırtılı gülüşler sıklaştı. Sonra bir ölüm sessizliği. Herkes sonu bekliyordu şimdi. Belki farkına varan olmuştur: Çeyrek saatlerin çalınması, zamanın geçişini olduğundan daha hızlı gösterir. Şimdi de saatin tıkırtısı yeniden duyularak kukla ortaya çıkıp saat başı çalınınca, kilisedekiler neredeyse makinenin bozulmuş olduğuna inanacaklardı. O çirkin kuklanın suratında hain bir sırıtış; kıpırtılarındaysa şeytanca bir kıvanç olduğuna insan yemin edebilirdi. Derken üst kuleden on iki tane vuruşun uzak ve donuk çınlaması duyuldu. Kadınlar bir tuhaf oldular, bu kez gülüşen çıkmadı.</p>
			<p>Papaz arkadaki odaya doğru kaydı, yazman da ortadan yok oluverdi. Çavuş daha başını hiç çevirmemişti. Kilisede kaç kadın varsa onun yüzünü görmek için bekliyordu, o da bunu bilir gibiydi. Sonunda döndü, sımsıkı kapanmış ağzıyla hepsine meydan okurcasına, aralarından yürüyüp geçti. O zaman iki kambur, dişsiz dilenci birbirlerinin yüzüne bakıp gülüştüler; kasıtları yoktu böyle gülmekte, gene de gülüşleri o an kilisenin içinde bir tuhaf kaçtı.</p>
			<p>Kilisenin karşısında parke döşeli bir alancık vardı. Bunun çevresindeki eski, cumbalı, çatıları çıkıntılı yapılar resim gibi bir hava yaratıyordu. Genç asker kiliseden çıkınca alana yürüdü ve orta yerde ufacık tefecik bir kadınla karşılaştı. Kadının yüzündeki derin kaygı anlatımı erkeğin bakışını görünce dehşete döndü.</p>
			<p>Erkek gözlerini kadına dikerek, baskı altında tutulan bir öfkeyle, “E?” diye sordu.</p>
			<p>“Ah, Frank, yanlışlık yaptım! Yüksek kuleli kiliseyi Bütün Azizler Kilisesi sandım. Senin dediğin gibi tam saat on bir buçukta kapıdaydım. On ikiye çeyrek kalıncaya kadar bekledim. Meğer Bütün Ruhlar Kilisesi’nde değil miymişim? Neyse ki pek öyle korkmadım. Nasılsa yarın da olsa olur, diye düşündüm.”</p>
			<p>“Çok aptalsın... beni aptal yerine koyduğun için. Neyse, başka bir şey söyleme.”</p>
			<p>Kız sersemlemiş gibi, “Yarın da olsa olur, değil mi, Frank?” diye sordu.</p>
			<p>Genç adam, “Yarın ha!” diyerek boğuk bir kahkaha attı. “O işkenceyi hemen şimdilerde bir daha göze alamam, bunu bilesin!”</p>
			<p>Kız titrek sesle, “Ama ne çıkar böyle küçük bir yanlışlıktan?” diye kendini savundu. “Hadi, canım Frank’ım, söyle, ne zaman evleniyoruz?”</p>
			<p>Erkek omuz silker gibi bir alaycılıkla, “Ne zaman mı? Tanrı bilir!” dedi ve kıza arkasını dönerek hızlı hızlı yürüyüp gitti.</p>
		</div>
	</body>
</html>