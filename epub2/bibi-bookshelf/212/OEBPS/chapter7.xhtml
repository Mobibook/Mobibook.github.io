<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
			<h1><span>VII</span>Tanıma - Çekingen bir kız</h1>
			<p>Bathsheba gölgeye doğru çekildi. Şu görülmedik karşılaşmaya gülsün mü sıkılsın mı, bilemiyordu. Durumda biraz acımaya yer vardı; ufacık da bir zafer sevincine. Bunların birincisi Gabriel’in durumu içindi, ikincisi de kendi durumu için. Yalnız, utanmak genç kızın aklından geçmedi. Gabriel’in evlenme önerisinin anısı ona yalnızca bu olayı hemen hemen unutmuş olduğunu düşündürdü.</p>
			<p>Ağırbaşlı bir tavır takınıp yüzüne biraz renk gelerek, “Evet,” diye Gabriel’e döndü. “Çoban arıyordum, yalnız...”</p>
			<p>Köylülerden biri yavaşça, “İşte tam aradığınız adam, hanımefendi,” dedi.</p>
			<p>İnanç inancı besler. Bir ikinci köylü kesinlikle, “Gerçekten öyle,” dedi.</p>
			<p>Bir üçüncüsü yürekten, “Tam adamı, inan olsun,” diye ekledi.</p>
			<p>Bir dördüncüsü, “Sapına kadar!” diye coşkunluk gösterdi.</p>
			<p>Bathsheba, “Öyleyse söyler misiniz, kâhyayla görüşsün,” dedi.</p>
			<p>Herkes yeni baştan işin pratik yönüyle ilgilenmeye başladı. Bu karşılaşmaya, hakkı olan romantikliği tümüyle verebilmek için, bir yaz gecesi ve ıssızlık gerekliydi.</p>
			<p>Çiftlik kâhyasını Gabriel’e gösterdiler. O da dillerde gezen gizemli Aştoret’in<a class="si-noteref epub-type_noteref" href="#f14" id="ref_f14">14</a> gerçekten bilinip sevilen Venüs’ün bir başka görünümü olduğunu anlayınca göğsünün içinde başlayan çarpıntıyı bastırarak işe alınmak için gerekli ön konuşmaları yapmak üzere kâhyayla birlikte çekildi.</p>
			<p>Yangın sönmeye yüz tutmuştu. </p>
			<p>“Komşular, bu yorgunluktan sonra bir şeyler yiyip içseniz iyi olacak,” dedi Bathsheba. “Eve gelir misiniz?”</p>
			<p>Köylülerin sözcüsü, “Küçükhanım, yiyip içecekleri Warren’in Birahanesi’ne gönderseniz ya!” dedi. “Orada daha rahat yer içeriz.”</p>
			<p>Bunun üzerine Bathsheba atını karanlıkların içine sürüp uzaklaştı; köylüler de ikişer üçer köyün yolunu tuttular. Gabriel Oak’la çiftlik kâhyası baş başa kalmışlardı.</p>
			<p>Kâhya, sözlerine son verirken, “Şimdi, artık her şeyi karara bağladık sanırım,” dedi. “Ben de evime gideyim artık. Sana da iyi geceler, çoban.”</p>
			<p>Gabriel, “Bana yatacak bir yer bulabilir misiniz?” diye sordu.</p>
			<p>Kâhya, Gabriel’in yanından, kilisedeki adamın para vermeye niyetli olmadığı zaman bağış çanağının önünden geçtiği gibi sıyrılıp geçerek, “İşte bunu yapamam, bak!” dedi. “Şu yolun doğrusuna gidip Warren’in Birahanesi’ne girersen –hepsi oraya yiyip içmeye gittiler ya– elbet aralarından sana yer gösteren çıkar. İyi geceler sana, çoban.”</p>
			<p>Komşusunu kendisi gibi sevmekten huylandığı anlaşılan kâhya, yokuş yukarı vurdu. Gabriel de köy yolunu tuttu. Hâlâ Bathsheba’yla yeniden karşılaşmanın sersemliği, ona yakın olmanın sevinci, Norcombe’deki toy kızı böyle serinkanlı, çekip çevirici bir kadın olup çıkmış görmenin sersemliği içindeydi. Demek ki, kimi kadınların güç durumların üstesinden gelmelerini sağlamak için, yalnızca bir güç durumun ortaya çıkması yetiyordu. </p>
			<p>Gabriel, yolunu bulabilmek için bir süre düşlerinden vazgeçmek zorunda kalarak sonunda köy mezarlığına vardı. Duvar dibinden, birçok yaşlı ağacın altından geçerek köşeyi döndü. Yol boyunca geniş bir çimen şeridi uzanıyor ve toprağın sertleştiği bu kış mevsiminde bile Gabriel’in ayak sesleri çimenlerin yumuşaklığında duyulmaz oluyordu. Yaşlı ağaçların en yaşlı gibi görünenine yaklaşınca çoban, gövdenin ardında bir karaltı olduğunu fark etti. Duraklamadı. Yalnız bir an sonra, yanlışlıkla ayağı bir taşa çarptı. Bu ses, kımıldamadan duran yabancıyı ürkütmeye yetti. Yabancı şöyle bir irkildi ve umursamaz bir tavır takındı.</p>
			<p>Bu, oldukça hafif giyinmiş, ince bir kızdı.</p>
			<p>Gabriel neşeyle, “İyi geceler!” dedi.</p>
			<p>Kız, “İyi geceler,” diye karşılık verdi.</p>
			<p>Ses umulmadık bir tatlılıktaydı; şiir ve romanlarda sık sık rastlanıp da gerçekte pek az bulunan yumuşak, uyumlu tınısı, insana romantik şeyler düşündürüyordu.</p>
			<p>Gabriel öncelikle bilgi edinmek, böylece o tatlı müziği biraz daha dinlemek için, “Zahmet olmazsa söyler misiniz – Warren’in Birahanesi’ne buradan mı gidiliyor?” diye sordu.</p>
			<p>“Tam bu yoldan. Yokuşun hemen dibinde. Siz de bana...” Kız duraksadı, sonra, “Geyik Başı Hanı’nın kaça kadar açık olduğunu biliyor musunuz?” diye sordu.</p>
			<p>Onun tatlı sesi nasıl Gabriel’i çekmişse, Gabriel’in neşesi ve içtenliği de onun gönlünü çelmiş gibiydi.</p>
			<p>“Ben Geyik Başı Hanı’nın nerede olduğunu bile bilmiyorum, hiç bilgim yok bu konuda. Bu gece oraya gitmeyi mi düşünüyorsunuz?”</p>
			<p>“Evet.” Kız gene durakladı. Konuşmayı sürdürmenin bir gereği yoktu. Kızın sözü kesmemesi, umursamaz görünmek çabasından doğar gibiydi. Saf kişilerin, sinsi davranmak istedikleri zaman böyle yaptıkları görülür. Kız ürkek ürkek, “Siz Weatherbury’nin yerlisi değil misiniz?” diye sordu.</p>
			<p>“Değilim. Çobanım ben, daha yeni geldim.”</p>
			<p>“Yalnızca bir çoban ha? Oysa davranışınıza bakan sizi çiftçi falan sanır!”</p>
			<p>Gabriel, konuyu kapadığını belirten donuk bir sesle, “Yalnızca bir çoban,” diye onun sözlerini yineledi.</p>
			<p>Düşünceleri geçmişe çevrilmişti, gözleri de kızın ayaklarına. Şimdi onun ayakları dibinde bohça gibi bir şey seçti. Kız onun nereye baktığını anlamış olmalıydı. Çünkü yalvaran bir sesle, “Burada beni gördüğünüzden köyde hiç söz etmezsiniz, değil mi, hiç olmazsa birkaç gün?” diye sordu.</p>
			<p>“İstemezseniz söylemem.”</p>
			<p>Kız, “Ah, sağ olun, var olun,” dedi. “Yoksul bir kızım ben, burada olduğumun bilinmesini istemiyorum.”</p>
			<p>Sonra sustu ve ürperdi.</p>
			<p>Gabriel, “Böyle soğuk havada pelerin giymeniz gerekir,” dedi. “Benden sana öğüt, dışarda durma.”</p>
			<p>“Yok, durmam. Şimdi beni bırakıp kendi yolunuza gider misiniz? Söyledikleriniz için çok teşekkürler.” </p>
			<p>Gabriel, “Gidiyorum,” dedi. Sonra çekinerek, “Madem yoksulmuşsunuz, belki şu küçük şeyi alırsınız,” diye ekledi. “Olup olacağı bir şilin; ama bende de ancak bu var.”</p>
			<p>Yabancı kız gönül borcuyla, “Elbet, alırım,” dedi. Elini uzattı; Gabriel de öyle. Karanlıkta parayı verip almak için birbirlerinin elini ararken büyük anlam taşıyan küçücük bir şey oldu. Gabriel’in parmakları genç kızın bileğine dokundu. Kızın nabzı acıklı bir şiddetle atıyordu. Gabriel bu aynı hızlı, sert vuruşu aşırı yorulan kuzularının kalça damarlarında duymuştu. Genç kızın yapısına bakınca zaten çok az olduğu görülen gücünün aşırı derecede harcandığı bu nabız vuruşundan anlaşılıyordu.</p>
			<p>“Neyin var?”</p>
			<p>“Hiiç.”</p>
			<p>“Var, ama!”</p>
			<p>“Yok yok yok! Beni gördüğünü kimseye söyleme!”</p>
			<p>“Peki. Söylemem. İyi geceler.”</p>
			<p>“İyi geceler.”</p>
			<p>Genç kız ağaç dibinde, öylece, hiç kımıldamadan kaldı, Gabriel de Weatherbury köyüne, ya da kimilerinin dediği gibi Aşağı Longpuddle’a indi. O ince, ufak tefek kıza dokunduğu zaman derin bir üzüntünün sınırından içeri girer gibi olmuştu. Ne var ki, akıllılık bu tür izlenimleri yumuşatabilmektedir; Gabriel de bu olayın üstünde pek durmamaya çalıştı.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">Kenanlıların verimlilik tanrıçası. Süleyman onun adına bir tapınak yaptırmıştı. Yunanlılar kendisine Venüs, Fenikeliler de Kibele derdi. (Y.N.)</span></div>
		</div>
	</body>
</html>