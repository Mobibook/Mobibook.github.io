<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXIII</span>Güneşte - Bir haberci</h1>
			<p>Bir hafta geçti; Bathsheba’dan hâlâ bir haber yoktu. Sonra Maryann’a bir mektup geldi. Hanımı, kendisini Bath’a getiren iş yüzünden ayrılamadığını, bununla birlikte bir hafta kadar sonra dönebileceğini umduğunu yazıyordu. </p>
			<p>Bir hafta geçti. Yulaf harmanı başladı. Bütün erkekler, ağustos göğünün katıksız mavisi altında, öğle sıcağının titreyen havası ve cüce gölgeleri arasında, tarladaydılar. Ev içlerinde sinek vızıltılarından başka bir şey duyulmuyordu... dışarılarda da orakların ıslığı ve biçildikçe bütün ağırlıklarıyla düşen kehribar sarısı yulaf saplarının ve püsküllü başakların birbirine sürtünürken çıkardıkları hışırtı. Elma şarabı olup da köylülerin testileriyle şişelerinde bulunmayan her damla nem, alınlarıyla boyunlarından aşağı ter olarak süzülüyordu. Başka her yer susuzluktan çatlamaktaydı.</p>
			<p>Köylüler bir süre için çit boyundaki bir ağacın hayırsever gölgesine sığınmak üzerelerken, Jan Coggan tarlanın karşı yanından sarı maden düğmeli mavi ceket giymiş birinin koşarak geldiğini gördü.</p>
			<p>“Kim bu acaba?” dedi.</p>
			<p>Birkaç kadınla birlikte demetleri (bu çiftlikte yulaflar hep demet yapılırdı) bağlamakta olan Maryann, “Umarım hanımın başına bir şey gelmemiştir,” diye söylendi. “Bu sabah evde bir şey oldu, hiç de iyiye yormadım. Kapının kilidini açacakken anahtarı elimden düşürdüm; taş döşemeye çarpınca kırılıp iki parça oldu. Anahtar kırmak pek uğursuzluktur. Hanımcığım bir evine dönse, pek sevineceğim.”</p>
			<p>Çengelini bilemekte olan Gabriel duraklayarak, “Cain Ball bu,” dedi.</p>
			<p>Gabriel’in anlaşmasında harman yapmak zorunluğu yoktu. Ne var ki, harman zamanı çiftçiler için önemli, kaygılı bir dönemdir; hasat da Bathsheba’ya ait olduğundan, Gabriel gönüllü olarak yardım ediyordu.</p>
			<p>Matthew Moon, “Bayramlıklarını giymiş,” dedi. “Parmağında dolama çıktıktan sonra, iş göremeyeceğime göre ben de tatil yaparım dediydi de, kaç gündür evde yoktu.”</p>
			<p>Joseph Poorgrass sırtını doğrultarak, “Tam tatil yapacak zaman doğrusu, tam sırası,” dedi.</p>
			<p>Kendisinin, başka bazı arkadaşlarıyla birlikte, böyle sıcak günlerde en olmayacak nedenlerle durup durup dinlenmek gibi bir huyu vardı, şimdi Cain Ball’un bir iş gününde bayramlık giysileriyle çıkıp gelmesi öbür nedenlere göre olağanüstü önemli sayılırdı. Poorgrass şimdi, “Ben <em>Çarmıh Yolcusu</em>’nu bacağımın incinmesi sayesinde okumuştum. Mark Clark da <em>All Fours</em><a class="si-noteref epub-type_noteref" href="#f47" id="ref_f47">47</a> oynamayı parmağında dolama çıkınca öğrendi,” diye ekledi.</p>
			<p>Jan Coggan hepsini bastıran bir sesle, “Çok doğru, babam da gençliğinde, evlenmek istediği kızın peşinde koşacak zaman bulabilsin diye kendi kolunu çıkarmış,” diye araya karışarak yüzünü kolunun yeniyle sildi ve şapkasını ense köküne doğru itti.</p>
			<p>Bu arada Cainy Ball harmancılara yaklaşmaktaydı. Bir elinin sargıyla sarılı olduğu, öbüründe bir dilim jambonlu ekmek tuttuğu ve bir yandan koşarken, bir yandan da bu ekmeği yemekten geri kalmadığı görülebiliyordu. İyice yaklaşınca ağzı çan biçimini aldı ve çocuk şiddetle öksürmeye koyuldu.</p>
			<p>Gabriel, “Bana bak, Cainy,” diye onu payladı. “Yemek yerken öyle hızlı koşma, diye daha kaç kez söyleyeceğim sana? Günün birinde boğulacaksın, Cainy Ball, bunu böyle bilesin.”</p>
			<p>“A-hak, a-hak, a-hak!” diye yanıtladı Cainy Ball. “Yediğimden bir kırıntı ters yöne gitti de hık-hık! Olup olacağı bu, Mr. Oak. Parmağımda dolama çıktığı için Bath’a gittiydim de, sonracığıma söyleyim, orada kimi görsem beğe... a-hak-hak!”</p>
			<p>Cainy Ball’un ağzından “Bath” adı çıkar çıkmaz bütün köylüler ellerindeki çatallarla çengelleri yere atarak çocuğun çevresini sardılar. </p>
			<p>Yolunu şaşıran kırıntı, yazık ki oğlanın öykü anlatma gücüne bir şey katmıyordu. Bu yetmezmiş gibi, bir de aksıracağı tuttu! Aksırığın şiddetinden, oldukça iri sayılabilecek saati cebinden fırladı ve önünde sarkaç gibi iki yana sallanmaya başladı.</p>
			<p>Çocuk düşüncelerini Bath yoluna yöneltip gözlerini de o yana çevirerek, “Yaa,” diye konuştu. “Sonunda dünyayı görmüş oldum; bir de, efendime söyleyim, bizim hanımı gördüm, ahak-hak-hak!”</p>
			<p>Gabriel Oak, “Tanrı iyiliğini versin bu çocuğun!” dedi. “Oğlum be, senin genzine de her zaman bir kırıntı kaçıyor, öyle ki söyleyeceğini söyleyemiyorsun.”</p>
			<p>“A-hak işte! Kuzum, Mr. Oak, şimdi de karnıma bir tatarcık kaçtı, öksürüğümü yeniden depreştirdi.”</p>
			<p>“Kaçar ya! Ağzının hiç kapalı durduğu yok ki, küçük maskara!”</p>
			<p>Matthew Moon, “Zavallı yavru, tatarcık yutmak ne kötü şeydir!” dedi.</p>
			<p>Gabriel, “E, Bath’da kimi gördüm diyordun?” diye sözü asıl konuya döndürdü.</p>
			<p>Çoban yamağı, “Bizim hanımı gördüm,” dedi. “Yanında bir askerle gidiyordu. Giderken, giderken yaklaştıkça yaklaştılar, sonunda da kol kola girdiler, çifte kumru... a-hak-hak! Çifte kumrular gi... hak! Çifte kumrular gibi, ahak-hak!”</p>
			<p>Bu noktada soluğuyla birlikte öykünün ucunu da kaçıran haberci, gözlerini bir ipucu ararcasına tarlada dolaştırdı.</p>
			<p>“Her neyse, bizim hanımla bir asker işte a-ha-ha-hak!”</p>
			<p>“Hay Tanrı senin cezanı versin, e mi, çocuk?” dedi Gabriel.</p>
			<p>Çocuk kendi yarattıkları çiy taneleriyle ıslanmış gözlerini sitemle çobana dikerek, “Kusura bakma, Mr. Oak, elimde değil ki!” dedi.</p>
			<p>Jan Coggan, “Al iç şu elma şarabını, boğazına iyi gelir,” diyerek tenekeden şişeyi alıp mantarını çekti, Cainy’ nin ağzına dayadı.</p>
			<p>Bu arada Joseph Poorgrass kara kara düşünmeye koyulmuştu; Cainy Ball öksürükten tıkanıp ölür de, Bath’ daki serüvenlerinin tarihçesini de birlikte götürürse, kim bilir ne ciddi sonuçlar doğardı!</p>
			<p>Joseph övünmesini sevmeyen kişilerin tavrıyla, “Ben herhangi bir işe kalkışmazdan önce, Tanrı isterse, demeyi huy edinmişimdir, sen de öyle yapsan iyi olur, Cainy Ball,” dedi. “Çok iyi güvenlik önlemidir. Günün birinde seni soluksuz kalıp boğulmaktan kurtarabilir.”</p>
			<p>Mr. Coggan içkiyi büyük bir cömertlikle zavallı Cainy’nin yusyuvarlak açılmış ağzından aşağı boşaltıyordu. Şarabın yarısı şişeden aşağı akarken oğlanın ağzına rastlayan yarısının da yarısı gene ters yöne kaçarak öksürük ve aksırık yoluyla köylülerin üzerine bir elma sisi biçiminde püskürtülüyordu. Bu sis, güneşli havada bir an hafif bir buğu gibi asıldı, kaldı.</p>
			<p>Jan Coggan şişeyi geri çekerek, “Amma danalar gibi aksırdın ha!” diye söylendi. “Birazcık daha terbiyeli olsana be, köpoğlu!”</p>
			<p>Cainy konuşabilecek duruma gelir gelmez, “Şarap burnumdan yukarı kaçtı da!” dedi. “Şimdi de boynumdan aşağı aktı, parlak düğmelerimi, en iyi kıyafetlerimi ıslattı; hem de zavallı dolamamı acıttı.”</p>
			<p>Matthew Moon, “Zavallı çocuğun öksürüğü ne de sırasız tuttu!” dedi. “Tam da bize önemli bir olay anlatmak üzereyken! Sırtına vur şunun, be çoban.”</p>
			<p>Cainy, “Huyum bu benim!” diye tasayla konuştu. “Annem söylüyor, oldum olası çok heyecanlanırmışım.”</p>
			<p>“Doğrudur, çok doğru,” dedi Joseph Poorgrass. “Ball’ lar eskiden beri, ailecek çok heyecanlıdırlar. Bu oğlanın dedesini tanırdım ben; gerçekten heyecanlı, alçakgönüllü bir adamdı, çıtkırıldım denecek kadar! Durmadan kızarıp bozarırdı o da benim gibi. Ben de pek çekerim ya bu kusurum yüzünden!” </p>
			<p>Jan Coggan, “Aman, ne demek komşu, kusur değil bu; senin iyi aile çocuğu olduğunu gösterir,” dedi.</p>
			<p>Joseph Poorgrass, “Keh keh, övünmek gibi olmasın ya, doğru dedin, bizim aile gün görmüş ailedir,” diye utangaçlıkla konuştu. “Gene de bu küçük nokta gizli kalsın isterim. Gerçi, kim bilir, görgü denen şey belki de gizlenemez. Öyle ya, dünyaya geldiğin sırada her şey Yaradan’ın elinde olduğuna göre hiçbir bağışını benden esirgememiş olabilir... Gene de, ne olsa bunlar aramızda kalsın, Joseph, kimselere pek anlatma, sen!.. Ah, bu benimkisi ne tuhaf şey, komşular! Kendini övmekten, övülmekten böyle bucak bucak kaçmak...”</p>
			<p>Matthew Moon, “Cainy’nin dedesi de pek akıllı bir adamdı,” dedi. “Kendi kafasından bir elma ağacı ürettiydi. Bu cins elma bugüne dek onun adını taşır: Early Ball, derler. Bilirsin değil mi bu elmaları, Jan? Tom Putt cinsinin üstüne bir Quarrenden aşılamış, onun da üstüne bir Rathe-ripe. Gerçi herif nikâhlı karısı olmayan bir kadınla meyhane köşelerinde gezerdiyse de, her şeyin hakçasını demek gerek, akıllı olmasına akıllıydı, doğrusu.”</p>
			<p>Gabriel, “Boş ver, şimdi onu,” dedi. “Sen neler gördün bakalım, Cainy?”</p>
			<p>Cainy kesin bir tavırla, “Bizim hanımı bir askerle kol kola, park gibi bir yere girerken gördüm,” dedi. “Hani sıralar, taflanlar, çiçekler falan vardı.”</p>
			<p>Çocuk sözlerinin Gabriel Oak’un duygularını çok etkilediğini belli belirsiz seziyordu.</p>
			<p>“Asker de Çavuş Troy’du sanırım,” dedi. “Yarım saatten uzun oturdular orada, dokunaklı şeyler konuştular. Bir ara bizim hanım öyle bir ağladı ki, öleyazdı. Dışarı çıktıklarında gözleri parlıyordu; yüzü de zambaklar gibi bembeyazdı. Birbirlerinin suratına bir bakışları vardı, çifte kumrular gibi.”</p>
			<p>Gabriel’in yüz çizgileri süzüldükçe süzülür gibiydi.</p>
			<p>“Ee, başka neler gördün, bakalım?”</p>
			<p>“Ah, neler görmedim ki!”</p>
			<p>“Zambaklar gibi bembeyazdı ha?”</p>
			<p>“Evet.”</p>
			<p>“O muydu, iyi biliyor musun?”</p>
			<p>“Evet.”</p>
			<p>“Ee, daha başka neler gördün, bakalım?”</p>
			<p>“Dükkânların koca koca cam pencereleri var; gökyüzünde kocaman bulutlar, yağmur dolu; çevredeki kırlarda, tarlalarda da kocamış, keresteden ağaçlar.”</p>
			<p>Jan Coggan, “Küçük sersem, saçmalayıp durmasana!” dedi.</p>
			<p>Joseph Poorgrass, “İlişme oğlana,” diye araya girdi. “Demek istiyor ki, Bath krallığında gökyüzü bizim buradakilerden pek farklı değil, demeye getiriyor. Yabancı ve garip kentlerle ilgili bilgi edinmek bizim yararımızadır; çocuğun sözlerine de bu yönden kulak vermek gerek, söz gelişi.”</p>
			<p>Cainy Ball, “Bath kentinin kişileri de,” diye sürdürdü, “ocaklarındaki ateşi yalnızca lüks olsun diye yakıyorlar, çünkü topraktan kaynamış su fışkırıyor, kullanmaya hazır durumda.”</p>
			<p>Matthew Moon, “Gerçekten de böyledir,” diye çocuğun sözünü doğruladı. “Ben başka gezginlerin de aynı şeyi söylediklerini duymuşumdur.”</p>
			<p>Cainy, “Orada başka bir şey içmiyorlar,” dedi. “Lıkır lıkır yuvarladıklarına bakılırsa, bu suyu pek de lezzetli buluyorlar.”</p>
			<p>Matthew, “Doğrusu, bize göre epey yaban, yontulmamış bir gelenek ya, oranın yerlileri alışık olsalar gerek,” dedi.</p>
			<p>Jan Coggan gözlerini devirerek, “Peki, yerden suyla birlikte yemek de fışkırmıyor mu?” diye sordu.</p>
			<p>“Yok. Ne yalan söyleyeyim. Bath’ın şanına pek yaraştırmadım bunu. Tanrı baba içeceklerini bağışlamış ya, yiyeceklerini hiç düşünmemiş; bu büyük kusuru hiç aklım almadı, doğrusu.”</p>
			<p>Matthew Moon, “Evet, en hafif deyimiyle tuhaf yerdir orası,” diye düşüncesini belirtti. “İçinde oturanlar kim bilir ne tuhaf kişilerdir!”</p>
			<p>Gabriel, “Miss Everdene’le asker gezinti yapıyorlardı mı demiştin?” diye söze karıştı.</p>
			<p>“Öyle. Sırtında da şahane bir altın sarısı ipek elbise vardı, siyah dantel süslü. Eteği öyle dikti ki, içinde bacakları olmasa bile kendi başına ayakta durabilirdi. Ona baktıkça insanın içi açılıyordu; saçları da fırçalanmış, pırıl pırıl dökülmüştü. Güneş de onun o parlak elbisesiyle öbürkünün al ceketine vurmuyor muydu ya, sormayın! Öyle güzel duruyorlardı ki! Sokağın ta öbür ucundan göze çarpıyorlardı.”</p>
			<p>Gabriel, “Ya sonra ne oldu?” diye sordu.</p>
			<p>“Ondan sonra ben çizmelerimin altına demir çaktırmaya, Griffin’lerin dükkânına girdim. Oradan da Riggs’ lerin kurabiye fırınına girip en ucuz, en iyilerinden bir penilik bayat kurabiye istedim. Verdiklerin kurabiyeler bayatlıktan neredeyse küf tutmuş ya, neyse, tam da küflü sayılmazdı. Ben onları yiye yiye yoluma gittim. Bir saat gördüm, suratı yeminle sini kadar vardı. Sonra...”</p>
			<p>“İyi ama bunların bizim hanımla bir ilgisi var mı?”</p>
			<p>Cainy Ball, “Lafımı kesmezseniz sözü oraya getiriyorum, Mr. Oak,” diye sitemde bulundu. “Beni telaşa verirseniz bir de bakarsınız öksürüğüm depreşir, o zaman hiçbir şey anlatamam artık.”</p>
			<p>Jan Coggan, “Doğru, bırak, çocuk kendi bildiği gibi anlatsın,” dedi.</p>
			<p>Gabriel umutsuzlukla dolu bir sabır anlatımı takındı; Cainy Ball da öyküsünü yeniden ele aldı:</p>
			<p>“Koca koca, konak gibi evler vardı; sokaklar da her Tanrı’nın günü adam almıyordu, bunca insanı bizim Weatherbury’de bayram günleri bile bulamazsın bir arada. Öyle şahane kiliselere gittim ki, irili ufaklı! Papazların bir dua okuması vardı! Şöyle diz çöküp ellerini kavuşturdukça parmaklarındaki o kutsal altın yüzükler ışıltıdan insanın gözünü alıyordu. Öyle şahane dua okumakla para kazanıp almış olsalar gerek o yüzükleri! Ah, ne yalan söyleyim, orada oturmak isterdim ben de! İçimde kaldı.”</p>
			<p>Matthew Moon, düşünceli, “Bizim zavallı, Papaz Thirdly öyle yüzükler satın alacak parayı nereden kazansın!” diye söylendi. “Oysa dünyanın en iyi insanıdır. Zavallı Thirdly, sanmam ki bir tek yüzüğü olsun, altını bırak, tenekesi, bakırı bile yoktur! Oysa bulutlu günlerde, kürsünün üstünde mumlar yanarken, papazın elinde birkaç yüzük olsa ne şenlik olur! Gel gör ki, olanaksız, zavallıcık! Ah, şu dünyada kimi zaman ne eşitsizlikler oluyor!”</p>
			<p>Gabriel dudaklarını büzerek, “Belki de bizim papaz yüzük takmayacak soydandır,” diye söylendi. “Her neyse, biz bunları bırakalım şimdi. Hadi, anlat, Cainy, çabuk.”</p>
			<p>Şanlı gezgin, “Ha, yeni moda papazlar uzun sakalla bıyık bırakıyorlar,” dedi. “Tepeden tırnağa dek Hz. Musa ile Harun Reşid’e benziyorlar, cemaatin içindeki insanlar da kendilerini eski İsrailoğulları yerine görüyorlar.”</p>
			<p>“Pek erdemli, pek güzel bir görüş!” dedi Joseph Poor- grass. </p>
			<p>“Sonra memlekette şimdi iki çeşit din kullanılıyor; Büyük Kilise’yle Küçük Kilise. Ben de dedim ki, hiçbirinin hakkını yemeyeyim, diye düşündüm; tuttum sabahtan Büyük Kilise’ye, ikindi üzeri de Küçük Kilise’ye gittim.”</p>
			<p>Joseph Poorgrass, “Dinibütün, örnek çocuk bu,” dedi.</p>
			<p>“Büyük Kilise’de şarkı söyleyerek dua ediyorlar; gökkuşağının tüm renklerine tapınıyorlar. Küçük Kilise’de de vaaz vererek dua ediyorlar ve yalnızca sıvayla badanaya tapınıyorlar. Ondan sonracığıma söyleyeyim... sonra artık Miss Everdene’i hiç görmedim, bir daha.”</p>
			<p>Gabriel Oak büyük düş kırıklığına uğrayarak, “Neden daha önce söylemezsin şunu, yahu!” diye bağırdı.</p>
			<p>Matthew Moon, “Eee, hanımefendi o adamla öylesine sıkı fıkıysa gelinliğini ısmarlar artık,” dedi.</p>
			<p>Gabriel tepesi atarak, “Sıkı fıkı falan olduğu yok,” diye ona çıkıştı.</p>
			<p>Jan Coggan, “O denli aptal mı o?” diye sordu. “Bizim hanımın o yığın yığın kara saçlarının altında akıl kumkuması var; böyle bir çılgınlığa dünyada kalkışmaz!”</p>
			<p>Matthew Moon buna pek inanmayarak, “Şu var ki, adam kaba saba, cahil bir adam değil, görgülü çocuk,” dedi. “Uçarı olmasının yüzünden girdi askere. Kadın milleti de öyle günahkârlara karşı zayıftır.”</p>
			<p>Gabriel tedirgin bir tavırla, “Bana bak Cainy, gördüğün kadının Miss Everdene olduğuna, en ağır biçimde yemin edebilir misin?” diye sordu.</p>
			<p>Joseph Poorgrass durumun gerektirdiği kof, ürpertici bir sesle, “Artık üç yaşında bebek değilsin, Cain Ball, yemin etmenin ne demek olduğunu bilirsin,” dedi. “Korkunç bir şeydir yemin etmek; yemin ettin mi üstüne canınla mühür basmış sayılırsın. Peygamber Matta’nın dediğine göre yemin denen şey o denli ağırmış ki, kimin üstüne düşerse ezip suyunu çıkarırmış. Şimdi, şurda toplanmış olan bütün şu işçilerin yüzüne karşı, çobanın dediği gibi yemin edebilir misin, söylediklerinin doğruluğuna?”</p>
			<p>Durumun dinsel ağırlığı karşısında iyice ürkmüş olan Cainy bir birine, bir öbürüne bakarak, “Yok yok, Mr. Oak, edemem,” diye karşılık verdi. “Söylediklerimin doğru olduğunu seve seve söylerim ya, anam avradım olsun, falan diyemem, sözü oraya getiriyorsanız.”</p>
			<p>Joseph, “Cainy, Cainy, o ne biçim söz öyle!” diye oğlanı payladı. “Senden kutsal yemin isteniyor, sen küfrediyorsun. Yazıklar olsun, delikanlı!”</p>
			<p>Cainy, “Hiç de küfretmiyorum işte!” diyerek ağlamaya başladı. “Asıl sen, zavallı bir çocuğu günaha sokmaya çalışıyorsun, Joseph Poorgrass, başka bir şey değil!.. Benim deyip diyeceğim şu ki, eğer sizin istediğiniz, işin düpedüz gerçeğiyse, gördüklerim Miss Everdene’le Çavuş Troy’du, yok, öyle, Tanrı canımı alsın, yok, cehennemde cayır cayır yanayım gibilerden korkunç yeminler isterseniz, kim bilir, belki de başkalarıydı!”</p>
			<p>Gabriel elindeki işe dönerek, “Gerçeği öğrenmenin yolu yok ki!” dedi.</p>
			<p>Joseph Poorgrass, “Ah, Cainy Ball, senin sonun ne olacak, bilmem!” diye sızlandı.</p>
			<p>Derken gene tırpanlar sallandı ve biraz önceki sesler duyulmaya başlandı. Gabriel neşeli görünmeye yeltenmiyorsa da, olağanüstü tasalı olduğunu belirtecek bir şey de yapmıyordu. Gene de Jan Coggan durumu oldukça iyi kavradığından bir ara ikisi birden kuytu bir köşeye çekildiklerinde, “Kendine pek dert edinme şu kız işini, Gabriel,” dedi. “Kimin sevgilisi olduğundan ne çıkar, senin sevgilin olamayacağına göre!”</p>
			<p>Gabriel, “Ben de kendi kendime işte bunu söylüyorum ya!” diye karşılık verdi.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text">(İng.) XIX. yüzyılın sonlarında meyhanelerde iki veya daha fazla kişi ile oynanan iskambil oyunu. (Y.N.)</span></div>
		</div>
	</body>
</html>