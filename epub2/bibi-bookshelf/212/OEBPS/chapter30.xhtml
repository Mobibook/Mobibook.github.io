<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXX</span>Ateşli yanaklarla yaşlı gözler</h1>
			<p>Yarım saat sonra Bathsheba kendi evine girdi. Şamdanların ışığına çıkınca yüzüne heyecandan ateş basmış olduğu görüldü ki, bu onda artık az çok gündelik bir durum olup çıkmıştı. Kendisini kapıya kadar geçiren Troy’ un ayrılırken söylediği sözler hâlâ kulaklarında çınlıyordu. Troy ona iki günlüğüne veda etmişti. Bath’da bazı dostlarını görmeye gideceğini söylemiş ve bir de kızı ikinci olarak, gene öpmüştü.</p>
			<p>Bathsheba’ya hakça davranmak istersek, çok sonralara kadar ışığa çıkmayan ufak bir gerçeği açıklamamız gerekir. Troy’un o akşam öyle tam sırasında ortaya çıkışı önceden belirli olarak kararlaştırılmış bir şey değildi. Troy geleceğini üstü kapalı söylemiş; Bathsheba bunu yasaklamıştı. Ancak tam o sırada iki erkeğin karşılaşmalarından korktuğu için, belki Troy çıkıp gelir kaygısıyla Gabriel’i yanından uzaklaştırmıştı.</p>
			<p>Şimdi, bu birbirini kovalayan, baş döndürücü yepyeni olayların heyecanıyla kendinden geçmiş, içi kalkmış olarak bir koltuğa çöktü. Sonra kararlı bir tavırla yerinden fırladı ve bir sehpa üzerinde duran yazı kutusunu aldı.</p>
			<p>Üç dakika içinde Boldwood’un Casterbridge’deki adresine bir mektup yazmış bulunuyordu; hiç durmadan ve düzeltmeden. Mektupta tatlı ama kesin bir dille onun kendine açtığı ve düşünsün diye zaman bırakmak iyiliğinde bulunduğu konuyu enine boyuna, iyice düşündüğünü ve son karar olarak onunla evlenmeyeceğini bildirdi. Gabriel Oak’a, bu konudaki kesin kararını Boldwood döndükten sonra bildireceğini söylemiş olmakla birlikte, daha fazla bekleyemeyeceğini anlamıştı.</p>
			<p>Bu mektubu ertesi günden önce gönderemezdi. Gene de elinden çıkarırsa tedirginliğini biraz olsun yatıştırabilecekmiş gibi yerinden kalktı ve hizmetçi kadınlarından birine vermek amacıyla mutfağa gitti.</p>
			<p>Koridorda duraladı. Mutfakta iki kişi arasında bir konuşma geçmekteydi; bu konuşmanın konusu da Bathsheba’yla Troy’du.</p>
			<p>“Adam onu alırsa hanım çiftçiliği bırakır.”</p>
			<p>“Sefalı bir hayat sürerler, ama cefaları da eksik olmaz gibi geliyor bana.”</p>
			<p>“Doğrusu, keşke benim de onun yarısı kadar bir kocam olaydı!”</p>
			<p>Bathsheba yanında çalışan adamların kendisine ilişkin sözlerine kulak asmayacak kadar aklı başında bir kadındı. Gene de kadın olduğundan, söylenen sözleri boş verilen şeylerin doğal ölümüne bırakamayacak kadar konuşkandı. Kapıyı pattadak açıp içeri daldı. </p>
			<p>“Kimi konuşuyorsunuz?” diye sordu. </p>
			<p>Önce bir sessizlik oldu, kimse karşılık vermedi. Sonunda Liddy açık açık, “Az buçuk sizden konuşuyorduk, küçükhanım,” dedi.</p>
			<p>“Anladımdı zaten! Maryann, Liddy, Temperance, şimdi beni dinleyin: Böyle şeyler düşünmenizi yasaklıyorum. Benim Mr. Troy’a zerrece önem vermediğimi biliyorsunuz bal gibi! Ondan nasıl iğrendiğimi herkes biliyor.” Sonra bu cüretli küçükhanım, “Evet,” diye ekledi. “İğreniyorum ya!”</p>
			<p>Liddy, “Bunu biliyoruz, küçükhanım,” dedi. “Hepimiz biliyoruz.”</p>
			<p>Maryann, “Ben de iğreniyorum ondan,” dedi.</p>
			<p>Bathsheba öfkeyle, “Maryann, seni yalancı karı!” diye bağırdı. “Amma da martaval ha! Daha bu sabah ona bütün yüreğinle hayrandın, işte! Yalan söyleme Maryann, hayrandın işte!”</p>
			<p>“Öyle ama küçükhanımcığım, siz de hayrandınız da ondan. Şimdiyse Mr. Troy bıçkın serserinin biri oldu çıktı; ondan iğrenmekte yerden göğe kadar haklısınız.”</p>
			<p>“Ağzını topla, o ne bıçkındır ne de serseri! Bunu hangi cesaretle söyleyebiliyorsun benim yüzüme karşı! Ondan iğrenmeye ne benim hakkım var, ne senin, ne de başka bir kimsenin! Ben de amma saçmalıyorum! Onun kişiliğinden sanki bana ne? Umurumda değil, biliyorsunuz. Hiç önemsemiyorum onu. Çıkıp da onun ahlakını savunacak değilim. Yalnız şunu da iyi bilin: İçinizden biri onu yeren tek söz söylerse o saat işinden olur!”</p>
			<p>Mektubu masanın üstüne fırlattı ve hışımla salona döndü; içi burkulmuş, gözleri yaş içinde kalmıştı.</p>
			<p>Liddy onun ardından geldi. Yüzüne üzüntüyle bakarak, “Ah, küçükhanım, sizi öyle yanlış anladığımıza pek yanıyorum!” dedi. “Onunla ilgileniyormuşsunuz gibi geldiydi bana; oysa şimdi hiç ilgilenmediğinizi açıkça görüyorum.”</p>
			<p>“Liddy, ört şu kapıyı.”</p>
			<p>Liddy kapıyı kapadı, konuşmasını sürdürdü:</p>
			<p>“İnsanlar da amma zırvalıyor, küçükhanım! Ben bundan böyle vereceğim karşılığı bilirim onlara: Miss Everdene gibi bir hanımefendi elbette onu sevemez, diyeceğim; hem de dobra dobra, açık açık.”</p>
			<p>Bathsheba kendini tutamayarak, “Ah, Liddy, bu kadar mankafa mısın sen?” diye boşandı. “Bilmece çözmesini bilmez misin? Gözün kör mü? Sen de kadın değil misin?”</p>
			<p>Liddy’nin o duru bakışlı gözleri şaşkınlıktan yusyuvarlak açılmıştı. </p>
			<p>Bathsheba kendini çekinmesizce kapıp koyuvererek, acıyla, “Evet evet, gözün kör olsa gerek, Liddy!” dedi. “Ah, çıldırasıya seviyorum onu; bitiyorum, mahvoluyorum! Belki şu durumum senin gibi temiz bir kızı korkutur, ama kaçma benden. Yaklaş, daha yakına gel.”</p>
			<p>Liddy’nin boynuna sarıldı.</p>
			<p>“Birilerine içimi dökmeliyim; beni kurt gibi kemiriyor, Liddy! Sen o ahmakça sözlerimin yalan olduğunu anlayacak kadar da tanımadın mı beni? Hem de ne kuyruklu yalan! Tanrım ve aşkım beni bağışlasın! Sonra sen bilmez misin ki, bir kadın şu kadarcık bile seviyorsa, sevgisinin sözkonusu olduğu yerde gözünü kırpmadan yalan söyleyebilir? Her neyse, git artık; yapayalnız kalmak istiyorum.”</p>
			<p>Liddy kapıya yürüdü.</p>
			<p>“Liddy, gel buraya. Onun zampara bir adam olmadığına, herkesin onun günahını aldığına namusun üzerine yemin et.”</p>
			<p>“Küçükhanımcığım, nasıl yemin edeyim eğer herif gerçekten öyle...”</p>
			<p>“Ah, taş yürekli kız! Herkesin dediğini yineleyecek kadar nasıl acımasız olabilirsin? Hiç mi duygu yok sende?.. Ama siz görürsünüz! Hele sen, ya da köyden, hatta kasabadan biri böyle bir şey söylemeye kalkışsın bakalım!”</p>
			<p>Bathsheba şömineyle kapı arasını arşınlamaya koyuldu.</p>
			<p>Bathsheba’nın bu hiç alışılmadık köpürmesinden ürken Liddy, “Yok, küçükhanımcığım, söylemem ben, gerçek olmadığını bilmez miyim?” dedi.</p>
			<p>“Sen yalnızca benim hoşuma gitsin diye her dediğime hak veriyorsun, sanırım. Gene de, o dedikleri gibi alçak bir adam olamaz. İşitiyor musun, Liddy?”</p>
			<p>“Evet, küçükhanım, işitiyorum.”</p>
			<p>“Onun öyle bir adam olduğuna inanmıyorsun, değil mi?”</p>
			<p>Liddy hıçkırmaya başlayarak, “Ne diyeceğimi bilemiyorum, küçükhanım,” diye karşılık verdi. “Hayır, desem inanmıyorsun, evet, desem köpürüyorsun.”</p>
			<p>“İnanmıyorum de, çabuk, inanmıyorum de!”</p>
			<p>“İnanmıyorum, herkeslerin dediği gibi alçak olduğuna.”</p>
			<p>“Hiç de alçak değil... Vah benim zavallı kafam! Nasıl da zayıf iradeliyim!” diye Bathsheba bitkin, kopuk bir sesle inledi. Liddy’nin varlığını unutmuş gibiydi. “Ah, keşke hiç görmez olaydım onu! Sevmek zaten kadın için acı çekmek demektir. Tanrı’yı hiç bağışlamayacağım, çünkü beni kadın yarattı. Güzel yüzlü olmak ayrıcalığının bedelini de amma ağır ödüyorum ha!”</p>
			<p>Sonra birden toparlanarak Liddy’ye döndü:</p>
			<p>“Şunu iyi belle, Lydia Smallbury, şu odada sana söylediğim sözlerin birini bile başka bir yerde söylersen seni ölünceye dek ne bağışlarım, ne severim ne de yanımda tutarım... Bir an bile!”</p>
			<p>Liddy ufak çapta bir kadınlık gururuyla, “Hiçbir sözü yinelemeye hevesli değilim,” diye karşılık verdi. “Sizin yanınızda kalmak da istemiyorum. İsterseniz harman sonu ya da bu hafta, hatta bugün çıkar giderim... Hiç yoktan aşağılanıp paylanmayı hak etmedim, sanıyorum!”</p>
			<p>Bathsheba dakikası dakikasına uymayan, tutarsız bir davranışla, burnu büyüklükten yalvarışa geçerek, “Yok yok, Liddy, gidemezsin!” dedi. “Şu sırada aklım başımda değil, kusura bakma! Sen benim hizmetçim değilsin ki, can yoldaşımsın. Ah, şu kahrolası sevda beni öyle bir yıpratıp çökertti ki, ne yaptığımı bilmez oldum! Ne olacağım ben! Anlaşılan gitgide dertlere gömüleceğim. Bazen alnımın yazısı yoksullar evinde ölmekmiş gibi geliyor. Öyle ya, o kadar kimsesizim ki!”</p>
			<p>Liddy, “Hiçbir şeye aldırmayacağım; seni de bırakmayacağım!” diye hıçkırdı. Sonra birden içinden gelerek hanımının boynuna sarılıp öptü.</p>
			<p>O zaman Bathsheba da Liddy’yi öptü ve ortalık yeniden sütliman oldu.</p>
			<p>Bathsheba gözyaşlarının arasında gülümseyerek, “Ben öyle zırt pırt ağlayan sulugözlülerden değilim Liddy; ama sen beni ağlattın işte,” dedi. “Onu iyi bir adam olarak görmeye çalış, e mi, canım Liddy?”</p>
			<p>“Bütün varlığımla çalışırım, küçükhanım.”</p>
			<p>“Biliyor musun, Liddy, bence o işi delişmenliğe vuran, gerçekte ciddi bir insan. Bana göre böylesi öbür türlüsünden daha iyi; hani ciddilik taslayıp da gerçekte delişmen olanlardan. Korkarım ki ben işte böyleyim... Hadi, benim gizimi saklayacağına söz ver, lütfen, Liddy! Onun yüzünden gözyaşı döktüğümü de bilmesinler. Öyle ya, ben rezil olduğumla kalırım, onun da hiçbir işine yaramaz, zavallıcık!”</p>
			<p>“Hanımcığım, ben bir gizi saklamaya niyet ettim mi, artık Azrail gelse ağzımdan alamaz! Ölünceye kadar, da sizden ayrılmayacağıma inanabilirsiniz!” diye Liddy yemini bastı. Aynı zamanda da gözlerinden birkaç damla daha yaş akıttı, ille ağlamak istediği yoktu ya, kadınların bu gibi zamanlarda kapıldıkları bir duyguyla, kendini ortadaki tabloya uydurmak gereğini duyuyordu.</p>
			<p>“Zaten bana öyle geliyor ki, Tanrı da bizim iyi geçinmemizi ister; sizce de böyle değil mi, küçükhanım?”</p>
			<p>“Elbette böyle.”</p>
			<p>“Ne olur, canım hanımcığım, beni bir daha böyle azarlayıp haşlama, olmaz mı? Böyle zamanlarda koskoca bir aslan olup çıkıyorsun sanki, ödüm kopuyor! Biliyor musun, gözün karardığı zamanlar karşına hangi adam çıksa baş edebilirmişsin gibi geliyor.”</p>
			<p>Bathsheba, “Yok canım, Tanrı saklasın!” diye, yavaşça güldü. Gene de kendisinden böyle dev anası diye söz edilmesi onu ciddi olarak telaşlandırmıştı. Biraz kaygılı, “Umarım öyle şirret bir kız değilim, değil mi?” dedi. “Hani erkek gibi?”</p>
			<p>“Yok canım, hiç de erkek gibi değilsiniz ya, öyle domuzuna dişisiniz ki, zaman zaman erkek gibi güçlü oluyorsunuz!” Liddy soluğunu derin bir üzüntüyle içine çekip gene derin bir üzüntüyle salıverdikten sonra, “Ah, küçükhanımcığım, keşke hepimizin kusuru bu olsa!” dedi. “Şu kötü dünyada bizim gibi genç kızlar için yaman bir silah olurdu!”</p>
		</div>
	</body>
</html>