<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXVIII</span>Yağmur - Yalnız bir adam bir başka yalnız adamla karşılaşıyor</h1>
			<p>Saat beşi bulmuştu; boz ve kül renkler arasında bir tan sökeceğe benziyordu.</p>
			<p>Havanın ısısı değişmiş, kımıltıları daha bir canlanmıştı. Serin esintiler Gabriel’in yüzünün çevresinde saydam buruntular çeviriyordu. Derken rüzgârın yönü biraz değişti ve hızı biraz daha arttı. On dakika geçmeden gökyüzünün bütün rüzgârları başıboş dönüp dolanmaya başlamış sanırdınız. Buğday yığınlarının çatılarından bazıları ta tepelere savrulduğundan, yeniden yerlerine geçirmek ve üzerlerine demir ağırlıkları koymak gerekti. Bundan sonra Gabriel gene arpa yığınlarının üstünde harıl harıl çalışmaya koyuldu. Yüzüne koskocaman bir yağmur damlası çarptı. Rüzgâr her köşeden uluyor, ağaçlar kökünden sarsılıyor, dallar çarpışırcasına birbirine giriyordu. Gabriel, direkleri önüne gelen yere, rastgele biçimde çakarak, yedi yüz altının simgesi olan yığınları mahvolmaktan korumak amacıyla santim santim örüyordu. Yağmur gerçekten boşandı ve Gabriel çok geçmeden suların, sırtından aşağı soğuk ve yapışkan oluklar halinde aktığını duydu. Zamanla kendi de tepeden tırnağa sırılsıklam bir yığın olup çıktı; giysilerinin boyaları aktı ve merdivenin dibinde renkli bir su birikintisi oluşturdu. Yağmur donuk hava içinde, çaprazlama, tel tel uzanıyordu; bulutlardaki başlangıçlarından Gabriel’deki uçlarına dek, kesintisiz.</p>
			<p>Gabriel’in birden aklına geldi: Sekiz ay önce de aynı bu yerde, şimdi suyla cebelleştiği gibi dişini tırnağına takarak ateşle savaşmıştı, hem de aynı kadının aşkı uğruna. Kadına gelince... Ne var ki, Çoban Oak vefalı ve cömertti; aklına gelen düşünceleri kovdu.</p>
			<p>Gabriel Oak son yığının üstünden inerek, “Hele şükür, bitti!” dediğinde saat o karanlık, kurşun renkli sabahın yedisiydi. İliklerine kadar sırılsıklam, bitkin ve üzgündü, ama, ıslaklığı ve bitkinliği üzüntüsünden baskındı, çünkü değerli bir amaca ulaşmış olmak ona neşe veriyordu.</p>
			<p>Samanlıktan hafif sesler gelmekteydi. Gabriel o yöne baktı. Kapıdan dışarı teker teker ve çifter çifter karaltılar çıkmaya başlamıştı. Hepsi de sarsak adımlarla, başları önlerinde yürüyorlardı, en öndekinden başka. O sırtında al ceketiyle elleri ceplerinde, ıslık çalarak ilerliyordu. Ötekilerse pişmanlık duyar gibi ayaklarını sürüye sürüye onun ardından gidiyorlardı. Alayın önderi olan Troy çiftlik evine girdi; ardındaki eğri büğrü biçimler köye indiler. Bir tanesi bile ekin yığınlarına dönüp bakmadı. Onların durumunu bir tek düşünen yok gibiydi.</p>
			<p>Çok geçmeden Gabriel başka bir yoldan evine döndü. Önü sıra, ıslak ve cilalı köy yolunun üzerinde, elinde şemsiyeyle, kendisinden bile yavaş yürüyen bir kimse gördü. Adam döndü ve irkildiği açıkça belli oldu. Bu, Boldwood’du.</p>
			<p>Gabriel Oak, “Nasılsınız bu sabah, beyefendi?” diye sordu.</p>
			<p>“Evet, çok yağışlı bir sabah. Ben mi? İyiyim, çok iyiyim, eksik olma; çok iyiyim.”</p>
			<p>“İşte buna sevindim, efendim.”</p>
			<p>Çiftçi Boldwood dalgınlığından derece derece uyanır gibiydi. Yanındaki adamı bezgin gözlerle süzerek, “Yorgun, hasta görünüyorsun, Oak,” dedi.</p>
			<p>“Pek yorgunum. Siz de bir tuhaf görünüyorsunuz, efendim; değişmişsiniz.”</p>
			<p>“Ben mi? Hiç değil! Çok iyiyim. Bunu da nereden çıkardın?”</p>
			<p>“Pek eskisi gibi sapasağlam durmuyorsunuz gibi geldi de, bunu demek istemiştim.”</p>
			<p>Boldwood tersçe, “İnan bana, yanılıyorsun,” dedi. “Hiçbir şey sarsamaz beni. Demir gibi bir yapım var.”</p>
			<p>“Ben de hasat yığınlarının üstünü örtmek için deli gibi çalıştım. Tam zamanında bitirdim işi. Ömrümde böylesine didinmemiştim. Sizin ekinlerin üstü örtülüdür sanırım, beyefendi.”</p>
			<p>Boldwood, “Aa, elbet,” dedi. Bir sessizlikten sonra, “Sen bana ne sordun, çoban?” diye ekledi.</p>
			<p>“Ekin yığınlarınızın hepsinin üstünü örtmüşsünüzdür, değil mi?”</p>
			<p>“Yoo!”</p>
			<p>“Hiç değilse o taş damdaki büyükler?”</p>
			<p>“Örtülmedi onlar.”</p>
			<p>“Çitin dibindekiler?”</p>
			<p>“Yoo. Üstlerine çardak örsün diye adama söylemeyi unuttum.”</p>
			<p>“Ağılın yanındaki ufak yığın da mı açıkta?”</p>
			<p>“Ağılın yanındaki ufağı da açıkta ya! Bu yıl ürün yığınlarını unuttum, gitti.”</p>
			<p>“Öyleyse kaldırdığınız ürünün onda biri bile elinizde kalmayacak demektir, efendim.”</p>
			<p>“Öyle olacağa benzer.”</p>
			<p>Gabriel içinden, ağır ağır, “Unutmuş gitmiş,” diye geçirdi.</p>
			<p>Böyle bir açıklamanın o sırada çobanın üzerinde nasıl sarsıcı bir etki bıraktığı kolay kolay anlatılamaz. Gece sabaha kadar, kendinin onarmaya çabaladığı ihmalcilik olayının olağandışı ve tek olduğunu, yörede bir örneğine daha rastlanamayacağını düşünüp durmuştu. Meğer aynı zamanda, aynı köy içerisinde çok daha büyük bir servet akıp gitmekteymiş; hem de kimse yanıp yakılmadan, kimsenin umurunda olmadan! Birkaç ay önce Boldwood’un böyle bir toprak işini unutması, bir denizcinin gemide olduğunu unutması kadar gülünç ve akla sığmaz bir şey olurdu. Gabriel, Bathsheba’nın evlenmesiyle kendi çektiği acılar ne olursa olsun, bu adamın daha çok acı çektiğini düşünüyordu ki, Boldwood değişik bir sesle, karşısındakine açılıp içini boşaltmak özlemiyle kıvranan kişilerin sesiyle konuştu:</p>
			<p>“Çoban, şu son sıralarda işlerimin ters gittiğini sen de benim kadar biliyorsun. Açığa vurup kurtulayım bari. Niyetim bir yuva kurmaktı. Yalnız ne olduysa oldu, düşündüklerimin hiçbiri çıkmadı.”</p>
			<p>Gabriel, “Ben de hanımın sizinle evleneceğini sanıyordum,” dedi. Çiftçinin aşkının derinliğini, bu yüzden susacak kadar bilmiyordu. Kendi aşkının derinliği yüzünden susacak kadar da iradesiz olmamaya kararlıydı.</p>
			<p>“Ne yapalım,” diye, kötü talihin sindirtemeyip sertleştirdiği bir insanın dinginliğiyle ekledi. “Böyle olur bazen, hiçbir şey umduğumuz gibi çıkmaz.”</p>
			<p>Boldwood, “Köyde alay konusu olsam gerek,” dedi.</p>
			<p>İradesi dışında konuşur gibiydi ve sözüm ona umursamaz görünmek istediğinden, içler acısı bir durum taslıyordu.</p>
			<p>“Yok canım, hiç sanmam.”</p>
			<p>“Oysa işin içyüzü şu ki... O beni kimilerinin sandığı gibi... yüzüstü... bırakıp aldatmış değil. Miss Everdene’le ben hiçbir zaman söz kesmemiştik. Herkes böyle diyor ya, gerçekle ilişkisi yok: Bana hiçbir zaman söz vermemişti!”</p>
			<p>Şimdi Boldwood zınk diye durmuş ve çılgın bakışlarını çobana çevirmişti.</p>
			<p>“Ah, Gabriel!” dedi. “Ben zayıf, sersem, budalanın biriyim. İçimdeki sızıyı söküp atamıyorum bir türlü!.. Bu kadını elimden kaçırmadan önce Tanrı’nın acımasına biraz inancım vardı. Evet, bana gölge olsun diye bir sukabağı yaratmıştı; kitaptaki aziz gibi ben de O’na şükrediyordum ve mutluydum. Gel gör ki, ertesi gün Tanrı sukabağının içine kurt düşürüp kuruttu; bence artık ölmek yaşamaktan iyi!”</p>
			<p>Bir sessizlik oldu. Boldwood üzerine gelmiş olan bu geçici iç dökme havasından silkelendi; her zamanki ciddi ve uzak havasına bürünerek yürümeye başladı.</p>
			<p>İskelet sırıtışını andıran bir hafiflikle, “Yok, Gabriel,” diye ekledi. “Çevredekiler bu işi bizden çok önemsedi. Arada bir, keşke olsaydı diye yanmıyor değilim biraz. Ne var ki, hiçbir kadın beni uzun süre etkisi altında tutamamıştır. İşte böyle, iyi günler; bu konuştuklarımız başkalarının kulağına gitmesin, sana güveniyorum.”</p>
		</div>
	</body>
</html>