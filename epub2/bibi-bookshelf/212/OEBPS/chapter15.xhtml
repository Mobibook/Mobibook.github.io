<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XV</span>Bir sabah karşılaşması - Gene mektup</h1>
			<p>Birahanenin dışındaki kızıllı turunculu ışık yapının içerisine işleyemiyordu. İçerisi, gene her zaman olduğu üzere, ocaktan taşan aynı renkte, rakip bir parıltıyla aydınlanmıştı.</p>
			<p>Üzerinde giysileriyle birkaç saat uzanıp kalkmış olan yaşlı maltçı ustası şimdi üç ayaklı bir masa başında oturmuş, domuz pastırmasıyla ekmek yiyerek kahvaltı etmekteydi. Tabaksız edilmekteydi bu kahvaltı. Bu yöntem şöyledir: Bir dilim ekmek masanın üstüne konur; et parçası ekmeğin üstüne yatırılıp etin üstüne hardal, hepsinin üstüne de bir çimdik tuz gezdirildikten sonra, bu yiyecek büyük bir çakıyla dikey olarak, çakı masanın tahtasına değene kadar kesilir ve böylelikle ayrılan lokma çakının ucuna saplanıp kaldırılarak yiyeceğin gitmesi gereken yere gönderilir.</p>
			<p>Ustanın dişsizliği, ağzının değirmenlik gücünü belirli derecede azaltmıyor gibiydi. Kendisi öylesine uzun yıllardır dişsizdi ki, bu bir eksiklik olmaktan çıkmış, artık damaklarının sertliği bir kazanç sayılmaya başlanmıştı. Doğruyu söylemek gerekirse, ustanın mezara yaklaşması hiperbolik bir çizginin doğruya yaklaşmasını andırıyordu – yaklaştıkça uzaklaşır gibi olduğundan, insan zamanla, onun o çizgiye asla ulaşmayacağını sanmaya başlıyordu.</p>
			<p>Külde pişen bir yığın patatesle toprak bir tas içinde kaynayan kahve, gelebilecek konukları beklemekteydi. Çünkü birahane köy hanına karşılık kullanılan bir çeşit köy odası yerine de geçiyordu.</p>
			<p>Şimdi birden, bir an önce açılmış olan kapıdan birahanenin içine doğru, “Tanrı’nın işi! Bir gün bize güneşin yüzünü gösteriyor, sonra da çatır çatır don tutturuyor!” sözlerinin yayıldığı duyuldu.</p>
			<p>Henery Fray’in karaltısı ocağa doğru ilerledi, yarı yolda ayaklarını yere vurarak çizmelerindeki karları silkeledi. Henery’nin içeriye ve söze böyle pattadak girişi yaşlı ustayı şaşalatmışa benzemiyordu, çünkü bu dolaylarda gereksiz önsözlerle giriş ve karşılanış törenleri çoğunlukla yapılmadan geçiştirilirdi. Aynı haklar kendisine de tanındığından, usta karşılık vermekte acele etmedi. Çakısını, bir kasabın şiş saplayışı gibi kullanarak, bir parça peynir aldı.</p>
			<p>Henery’nin sırtında kalın yünlü kumaştan, rengi atmış, eski bir palto vardı. Bunun altından beyaz büzgülü iş gömleğinin eteği, otuz-kırk santim kadar sarkıyordu. Göz, bir kez alışınca, bu giyimi doğal, giderek süslü buluyordu. Rahat olduğu su götürmezdi.</p>
			<p>Matthew Moon, Joseph Poorgrass ve başka birkaç arabacı da Henery’nin hemen ardından içeri girdiler. Ellerinde sallanan kocaman fenerler, sabahın dördünden beri çalışmakta oldukları tavlalardan geldiklerini gösteriyordu.</p>
			<p>“Ee, sizinki kâhyasız ne yapıyor bakalım?” diye sordu yaşlı usta.</p>
			<p>Henery başını iki yana sallayarak alnındaki bütün etleri en ortada, yamru yumru bir yığın yapıp toplayan o apacı gülüşlerinden biriyle karşılık verdi:</p>
			<p>“Başını taştan taşa çarpacak, bak, dediydi dersiniz! Benjy Pennyways de doğru adam değildi; dürüst kâhya değildi; Joey Iscariot kadar alçak hainin biriydi ya, gene de, kendi başına çiftlik yönetebileceğini sanmak!” Henery’nin başı, sessizlik içinde, üç-dört kez iki yana sallandı. “Şunca yıllık ömrümde ne gördüm, ne de duydum!”</p>
			<p>Bu son cümlenin, o baş sallanışı sırasında, sessizce başlanan karamsar bir düşüncenin sonuçlanması olduğunu bütün oradakiler anlamışlardı. Bu arada Henery yüzündeki çeşitli üzüntü belirtilerini silmemekle, bunları, sözüne yeniden başlar başlamaz gene kullanacağını gösteriyordu.</p>
			<p>Mark Clark, “Her şey mahvolacak; bu arada biz de güme gitmezsek kurtlu peynir olayım!” dedi.</p>
			<p>Henery, “Dik kafalı kızın teki bu, başka bir şey değil!” diye konuştu. “Kimsenin öğüdüne de kulak asmıyor. Oysa gurur, kendini beğenmişlik, onun gibi nicelerini tepetaklak etmiştir! Ah benim dertli kafam, bunu düşününce sancısı tutmuş adamlar gibi tasalara boğuluyorum!”</p>
			<p>Joseph Poorgrass katıksız bir onaylama ve tel gibi gergin acılı sırıtışla, “Doğru, Henery, gerçekten de öyle; duydum ben bunu,” dedi.</p>
			<p>O arada içeri girmiş olan ve tek dişini önü sıra taşıyan Billy Smallbury, “Şöyle, böyle, ama, o küçükhanımın şapkasının altında taşıdığı şeyden bizde de bulunsa zarar etmez,” diye söze karıştı. “Adam gibi konuştuğuna göre aklı fikri yerinde olmalı; anlıyorsun ya?”</p>
			<p>“Anlıyorum, anlamasına da, ille de kâhya tutmaması!” Sonra Henery, “O yere ben layıktım!” diye yaygarayı bastı. Billy Smallbury’nin büzgülü gömleğine, yüce bir alınyazısını okurcasına, dikkatle dikilmiş olan bakışlarında boşa gitmiş bir dehanın acısı var gibiydi. “Neylersin, yazımız böyle yazılmış olacak. İnsanın yazısı neyse o oluyor, eski kitaplar halt etmiş. Öyle ya, insan iyilik yapınca iyilik bulacağı yerde kazık yiyor; hak ettiği ödülden oluyor.”</p>
			<p>Mark Clark, “Yoo, bak işte burada seninle aynı düşüncede değilim, bu konuda Tanrı babamız tam bir centilmendir,” dedi.</p>
			<p>Joseph Poorgrass da, “Çalışan kazanır, sözün gelişi,” diye onayladı.</p>
			<p>Kısa bir sessizlik oldu, Henery bir tür “beş dakika ara” niyetine, kalkıp fenerleri üfleyerek söndürdü. Gün ışıdıkça, bu tek pencereli odada bile fenerlerin ışığına gerek kalmamıştı.</p>
			<p>Yaşlı usta, “Benim merak ettiğim şu: Çiftlik sahibi bir kadının piyano miyano ne işine yarar?” diye söylendi. “Liddy’nin dediğine göre yeni piyano almış.”</p>
			<p>“Piyano mu almış?”</p>
			<p>“Almış ya! Yaşlı amcasının eşyalarını beğenmemiş, küçükhanım! Hemen her şeyin yenisini almış. Şişmanlar için ağır, okkalı koltuklar, zayıflar için ince, gevrek sandalyeler varmış. Şöminelerin üstüne koymaya da, neredeyse duvar saati boyunda saatler alınmış.”</p>
			<p>“Tablolar da alınmış; çoğunun çerçevesi pek ağır, pek gösterişliymiş.”</p>
			<p>Mr. Clark, “Sarhoş olup sızanlar için de şiltesi at kılıyla doldurulmuş uzun kanepeler varmış; başuçlarında at kılı yastıklarla,” diye ekledi. “Ayrıca güzeller baksın diye asılmış aynalarla günahkârlara yarayan, içi yalan dolu kitaplar.”</p>
			<p>Tam o sırada avluda sert, güçlü adımlar duyuldu; kapı on-on iki santim kadar aralandı ve dışarıdan birisi seslendi:</p>
			<p>“Komşular, yeni doğmuş birkaç kuzu için yeriniz var mı?”</p>
			<p>Topluluk, “Var ya, Çoban!” diye yanıtladı.</p>
			<p>Kapı ardına kadar itilince duvara çarparak tepeden tırnağa zangırdadı. Eşikte, yüzünden buharlar tüterek Gabriel Oak belirdi. Ayak bileklerini, kardan korunmak için samanlarla sarmış, büzgülü iş gömleğinin üzerine kayış kemer bağlamıştı, tepeden tırnağa bir sağlık ve canlılık simgesiydi. Omuzlarının üzerinden, çeşitli biçimsiz duruşlarla dört kuzu sallanıyor, Norcombe’dan getirdiği köpeği George, ciddi ciddi onun adımlarını izliyordu.</p>
			<p>Joseph Poorgrass, “E, Çoban Oak, sorabilir miyim, kuzulama mevsimi nasıl geçiyor bu yıl?” diye sordu.</p>
			<p>Gabriel, “Pek yorucu,” diye karşılık verdi. “Şu son iki hafta içinde gün yok ki ya kardan, ya yağmurdan, günde iki-üç kez iliklerime kadar ıslanmayayım! Cainy ile ben bu gece gözlerimizi bile kırpmadık.”</p>
			<p>“Epeyce de ikiz doğmuş diye duydum, öyle mi?”</p>
			<p>“Hem de pek çok! Evet, tuhaf bir kuzu mevsimi bu. Müjde Yortusu’na<a class="si-noteref epub-type_noteref" href="#f27" id="ref_f27">27</a> kadar işimiz biteceğe benzemez.”</p>
			<p>“Oysa geçen yıl Sexajessamine Pazarı’na<a class="si-noteref epub-type_noteref" href="#f28" id="ref_f28">28</a> kadar her iş bittiydi,” diye Joseph araya karıştı.</p>
			<p>Gabriel, “Ötekileri de getir, Cain!” dedi. “Sonra sürünün yanına koş. Ben de şimdi geliyorum.”</p>
			<p>Hokka ağızlı, şen yüzlü bir çocuk olan Cainy Ball, geldi; yere iki kuzu daha bıraktı ve ustasının dediği gibi çekildi, gitti. Oak omzundaki kuzuları bu aşırı yükseklikten indirdi, samanla sarıp sarmalayarak ocağın önüne koydu.</p>
			<p>Gabriel, “Benim Norcombe’dayken kuzu kulübem vardı, bu çiftlikte yok böyle bir şey,” dedi. “Zayıf doğanlara da bir çatı altı bulup taşımak öyle baş belası ki! Usta, senin bu yer de olmasa, şu acı ayazda ne yapardım bilmem. Ee, nasılsın bakalım, koca usta?”</p>
			<p>“Tanrı’ya şükür, ne bir derdim var, ne hastalığım. Ne var ki, artık gençleşmiyoruz, çoban.”</p>
			<p>“Anlamaz mıyım? Dünyanın gidişi böyle.”</p>
			<p>Yaşlı malt ustası, “Otur be çoban,” dedi. “Nasıl buldun Norcombe’u, köpeği almaya gittiğinde? O bildik yerleri yeniden görmeyi pek isterdim ya, ne yaparsın, şimdi orada benim tanıdığım tek Tanrı’nın kulu kalmamıştır ki!”</p>
			<p>“Kalmamıştır ya. Çok değişti oraları.”</p>
			<p>“Dicky Hill’in o ahşap meyhanesinin yıktırıldığı doğru mu?”</p>
			<p>“Elbet, yıllar oluyor. Onun üstündeki ev de yıkıldı, Dicky’nin evi.”</p>
			<p>“Vay canına be!”</p>
			<p>“Evet. Hani Tompkins’in o yaşlı elma ağacı vardı ya, bir başına iki tulum elma şarabı çıkarırdı, o da söküldü.”</p>
			<p>“Söküldü ha? Deme yahu? Vay canına, çok hızlı zamanlarda yaşıyoruz, doğrusu, çok hızlı.”</p>
			<p>“Sonracığıma, hani orta yerde bir kuyu vardı, hatırlar mısın? Onu da geniş, taş yalaklı, demirden bir tulumbaya çevirdiler, baştan aşağı.”</p>
			<p>“Vay vay vay! Memleketin yüzü nasıl da değişiyor! İnsan, ömrü oldukça neler görüp geçiriyor! Buradaki gidiş de öyle! Herkesin dilinde şimdi çiftlikteki hanımın yaptığı tuhaf işler dolaşıyor!”</p>
			<p>Oak sertçe ötekilere doğru döndü, yüzünü ateş basarak, “Neler anlatıyordunuz onunla ilgili olarak?” diye sordu.</p>
			<p>Mark Clark, “Bu orta yaşlılar onu kendini beğenmiş diye yeriyorlardı,” diye yanıtladı. “Ama bana sorarsan, ilişmeyin kıza, derim. Helal olsun o güzel yüze! Bıraksalar ben bilirim o kiraz dudaklara yapacağımı!”</p>
			<p>Çapkın geçinen Mark Clark kendi dudaklarıyla, anlamı herkesçe bilinen birtakım sesler çıkardı.</p>
			<p>Gabriel Oak ciddi ve sert, “Mark, iyi dinle beni,” dedi. “Miss Everdene’den söz ederken bütün şakalar, şapırtı, şupurtular yasak! İzin vermiyorum, anladın mı?”</p>
			<p>Mark Clark, dostça, “Başüstüne,” diye karşılık verdi. “Boynumuz kıldan ince.”</p>
			<p>Gabriel bu kez çatık kaşla Joseph Poorgrass’a döndü: “Onu yerip duran sen olmalısın öyle değil mi?”</p>
			<p>“Yo, ne ilgisi var, gıkım çıkmadı inan. Bence hanımefendinin daha kötü bir kadın olmadığına oturup kalkıp şükretmeliyiz.” Joseph Poorgrass korkusundan kıpkırmızı kesilmiş, tir tir titriyordu. “Ben hep bunu diyorum. Daha demin Matthew...”</p>
			<p>Gabriel, “Matthew Moon, sen neler dedin bakalım?” diye sordu.</p>
			<p>Matthew Moon son derece tedirgin, “Ben mi? Yahu benim kimseye zararım yoktur, karınca bile ezmem, en ufacık bir karıncayı bile!” diye yanıtladı.</p>
			<p>“Bakın, içinizden bir konuşan olmuş elbet! Şimdi, beni iyi dinleyin, komşular!” Yeryüzündeki en sessiz, en yumuşak başlı adamlardan biri olmasına karşın, Gabriel şimdi askerce bir sertlik ve amansızlıkla duruma el koydu: “Şu gördüğünüz benim yumruğumdur.” Bir ekmek somunundan biraz daha küçük olan yumruğunu, küçük masanın tam ortasına koydu ve bunun gerçek bir yumruk olduğunu herkesin iyice kavramasını istercesine, masayı birkaç kez sarstıktan sonra sözünü sürdürdü: “Şimdi, kimin bu köyde, hanımla ilgili kötü söz söylediğini duyarsam, Tanrı tanığım olsun...” Çoban yumruğunu, Kuzey tanrısı Thor’un<a class="si-noteref epub-type_noteref" href="#f29" id="ref_f29">29</a> çekiciyle örse vurması gibi kaldırıp indirerek, “bunun tadını tattıracağım ona, yoksa namussuzum!” diye ekledi.</p>
			<p>Herkesin yüzünde, onun namusundan zerrece kuşkulanmadıklarını anlatan bir bakış belirmişti.</p>
			<p>Mark Clark, “Hay ağzınla bin yaşa, çoban!” dedi. “Tam benim ağzımdan aldın sözü!”</p>
			<p>Köpek George da tam çobanın gözdağı verdiği sırada başını kaldırmış ve İngilizceyi doğru dürüst anlamamakla birlikte, hırıldamaya başlamıştı. </p>
			<p>Henery, bütün Hıristiyan dünyasının övünç duyabileceği yatıştırıcı bir barışseverlikle, “Kuzum çoban, öfkelenme böyle,” dedi. “Otur otur.”</p>
			<p>Joseph Poorgrass, güvenliğini sağlamak için ustanın yatağının arkasına sığınmış olduğu yerden, hatırı sayılır bir kaygıyla, “Senin eşsiz derecede iyi ve akıllı bir insan olduğunu söylüyorlar,” dedi. Bedensel değil de, ruhsal durumları belirten birtakım el kol sallamalarıyla, “Akıllı olmak kim bilir ne güzel şeydir!” diye ekledi. “Keşke biz de akıllı olabilseydik, değil mi, komşular?” </p>
			<p>Matthew Moon, “Elbet ya, hem de nasıl!” diyerek kendisinin de ne derece dostluk duyguları beslediğini belirtmek amacıyla çobandan yana bir küçük, kaygı dolu gülücük gönderdi.</p>
			<p>Oak, “Benim akıllı olduğumu söyleyen kim size?” diye sordu.</p>
			<p>Matthew, “Kulaktan kulağa, söylenti olarak dolaşıyor,” diye yanıtladı. “Duyduğumuza göre, saati yıldızlardan okumasını bizim ayla güneşten okuyabildiğimiz gibi biliyormuşsun, çoban.”</p>
			<p>Gabriel bu konuda söylenenleri alçakgönüllülükle kabullenircesine, “Öyle; biraz beceririm o işi,” dedi.</p>
			<p>“Sonra güneş saati yapmak geliyormuş elinden; insanların adlarını arabalarının üzerine matbaada dökülmüşçesine düzgün yazabiliyormuşsun, hem de süslü, uzun kuyruklu. Böyle akıllı, hünerli olduğun için ne mutlu sana, Çoban. Sen gelmezden önce Çiftçi James Everdene’nin arabasının üstüne yazıları bizim Joseph Poorgrass yazardı da, J’leri ve E’leri ne tarafa baktıracağını bir türlü kestiremezdi – kestirebilir miydi, Joseph?” Joseph bu beceriksizliğinin ne denli tartışılmaz olduğunu belirtmek için hayır gibilerden başını salladı.</p>
			<p>Matthew yerdeki tozların üstüne kırbacının sapıyla</p>
			<div class="resim">
				<img alt="James" src="image/img01.png"/>
			</div>
			<p>yazarak, “Demek harfleri böyle ters yazardın, öyle değil mi Joseph?” dedi ve heyecanla ekledi:</p>
			<p>“Çiftçi James de nasıl küfrü basar, sana avanak derdi, adını böyle içi dışına çıkmış kılıkta görünce. Yalan mı, be Joseph?”</p>
			<p>Joseph, süngüsü düşük, “Hem de nasıl doğru!” diye yanıtladı. “Gene de, kim ne derse desin, benim pek bir suçum yoktu bu işte. O kör olası harflerin suratlarını öne mi yoksa arkaya mı döndürdüklerini kafada tutmak öyle baş belası bir iştir ki! Bizim kafa da oldum olası elek gibidir, zaten.”</p>
			<p>“İşte bu çok kötü bir durum senin için; başka yönlerden de şanssızsındır ya!”</p>
			<p>“Öyle gerçi; ne var ki, durumlarımın daha kötü olmasını buyurmadı diye, ulu Tanrı’ya bin şükür gerek! Yeni çobanımıza gelince, bana sorarsanız bizim hanım onu kendine kâhya yapmalıydı. Tam bu işe göre adamsın, Çoban.”</p>
			<p>Gabriel Oak açık yüreklilikle, “Ne yalan söyleyeyim, ben de beklemiştim bunu,” dedi. “Daha doğrusu eni konu umduydum. Gene de Miss Everdene canı isterse kendi kendinin kâhyası olup beni sıradan bir çoban olarak alıkoyabilir, buna da hiç kimse karışamaz.”</p>
			<p>Gabriel soluğunu ağır ağır içine çekti ve gözlerini, pek de umut dolu olmayan birtakım düşüncelere dalmışçasına, kıvılcımlı küllüğe dikti.</p>
			<p>Ocağın tatlı sıcaklığı, yarı ölü gelen kuzucukları şimdi diriltmeye ve meletmeye başlamıştı. Hayvanlar, dünyaya geldiklerini ilk olarak anlamış gibi bacaklarını samanların arasında oynatıp duruyorlardı. Sesleri yükselerek bir meleme korosu olup çıktı. Bunun üzerine Gabriel Oak ateşin önünden süt tenekesini çekti; çoban gömleğinin cebinden küçük bir çay demliği çıkararak içine süt doldurdu; analarının yanına verilmeyecek olan yavrucuklara çaydanlığın emziğinden süt emmesini öğretti. Kuzular bu ilk dersi şaşırtıcı bir kolaylıkla kapıveriyorlardı.</p>
			<p>Joseph Poorgrass, bakışlarını çobanın yaptığı işlerde, gereken üzüntüyle dolaştırarak, “Duyduğuma göre hanım sana ölen kuzuların postlarını bile vermiyormuş, öyle mi?” diye sordu.</p>
			<p>Gabriel, “Ben almıyorum,” dedi.</p>
			<p>Joseph ne yapıp yapıp Gabriel’i durumlarından yakınanlar safına çekebilmek umuduyla, “Hiç değerin bilinmiyor senin, Çoban!” diye tehlikeli konuya değindi. “Bana öyle geliyor ki bu kadın sana garez bağladı; öyle geliyor bana.”</p>
			<p>Gabriel aceleyle, “Yoo, hiç de değil!” dedi ya, göğüs geçirmekten de kendini alamadı. Bu tasasının nedeni, kuzu postlarından yoksun kalmasına bağlanamazdı.</p>
			<p>Başkaca bir şey söylenmesine fırsat kalmadan bir gölge kapı aralığını kararttı, Çiftçi Boldwood birahaneye girerek herkesi, dostlukla tepeden bakma arası bir baş eğişiyle selamladı.</p>
			<p>“Ah, Çoban Oak, burada olduğunu tahmin etmiştim,” dedi. “On dakika kadar önce yolda posta arabasına rastladım. Elime bir mektup verdiler; ben de adrese falan bakmadan açıverdim. Sanaymış galiba. Kazara oldu, kusura bakma.”</p>
			<p>Gabriel hemen, “Aa, elbet; hiç önemli değil, Mr. Boldwood, hiç önemli değil,” dedi.</p>
			<p>Dünyada ona mektup yazan tek kişi olmadığı gibi, bütün köyün açıp okuyamayacağı herhangi bir mektup alması da olası değildi. Bir köşeye çekilerek tanımadığı bir yazıyla yazılmış olan şu satırları okudu:</p>
			<div class="mektup html5_section">
			<p>Değerli Dost,</p>
			<p>Adını bilmemekle birlikte, şu birkaç satırın senin eline geçeceğini sanıyorum. Bunları, bir çılgın gibi Weatherbury’ den ayrıldığım gece bana gösterdiğin iyiliğe teşekkür etmek amacıyla yazıyorum. Aynı zamanda sana, borçlu olduğum parayı da gönderiyorum. Bunu bir armağan olarak alıkoymayışımı lütfen bağışla. İşlerin sonu hayırlı oldu. Çoktandır sözlü olduğum gençle yakında evleneceğimi bildirmek benim için büyük bir mutluluktur. Kendisi şu sırada bu kentte üslenmiş olan 11’inci Ağır Süvari Muhafız Alayı’ndan Çavuş Troy’dur. Kendisi çok namuslu ve onurlu bir adam, daha doğrusu soylu kanı taşıyan bir insan olduğu için, benim böyle bir armağanı almamı hoş görmeyeceğini biliyorum.</p>
			<p>Değerli dost, şu mektubumda yazdıklarımı şimdilik aramızda sır olarak saklamanı çok rica ederim. Yakında karıkoca olarak gelip Weatherbury köyüne sürpriz yapmak niyetindeyiz. Gene de yabancı sayılabilecek birine böyle bir şeyi yazarken yüzüm kızarıyor. Çavuş Troy Weatherbury köyünde büyümüş.</p>
			<p>Dostluğuna yeniden, candan teşekkür eder, iyilikler dilerim.</p>
			<p class="sag-metin">Fanny Robin.</p>
			</div>
			<p>Gabriel, “Mektubu okudunuz mu, Mr. Boldwood?” diye sordu. “Okumadınızsa, okusanız iyi olur. Fanny Robin’le ilgilendiğinizi biliyorum da.”</p>
			<p>Boldwood mektubu okudu ve yüzünde bir üzüntü belirdi. “Fanny, zavallı Fanny’cik! Öylesine bel bağladığı şey daha olmamış, belki de hiç olmayacağını düşünse ya! Görüyorum ki, adres de vermemiş.”</p>
			<p>Gabriel, “Bu Çavuş Troy nasıl bir adam?” diye sordu.</p>
			<p>Çiftçi Boldwood, “Mm... yazık ki böyle bir durumda umut bağlanıp güvenilecek birisi değil,” diye mırıldandı. “Gene de uyanık çocuktur, tuttuğunu koparır. Doğumuyla ilgili romantik, ilginç bir de öykü vardır. Bunun annesi bir Fransız mürebbiyeydi. Dediklerine göre bu kadınla Lord Severn arasında gizli bir ilişki varmış. Kadın yoksul bir doktorla evlendi, çok kısa bir zaman sonra da, bir çocuk dünyaya getirdi. Ellerine para geçtiği sürece her şey yolunda gitti. Yalnız, çocuk delikanlılık çağına gelince, yazık ki en iyi dostu olan kişiler öldü. O da Casterbridge’deki bir avukatın yanına yazman olarak girdi. Bir süre çalıştı orada. Zamanla iyi bir mevkiye yükselebilirdi. Ne var ki, çılgınca bir iş yapıp orduya yazıldı. Zavallı, küçük Fanny! Bize o dediği sürprizi yapabileceğini hiç sanmıyorum. Ah, aptal kız! Aptal, çılgın kız!”</p>
			<p>Kapı gene apansız açıldı; içeriye soluk soluğa Cainy Ball girdi. O kırmızı dudakları oyuncak bir borazanın ağzı gibi açılıp yüzü çarpılmıştı, soluğu öksürük gibi, sesli sesli çıkıyordu.</p>
			<p>Gabriel sert sert, “Bana bak, Cainy Ball,” dedi. “Neden böyle deli gibi koşup soluksuz kalıyorsun? Kaç kez yapma demiyor muyum sana?”</p>
			<p>“Hık - ben - soluğumun - bir tanesi - ters - yöne gitti de Mr. Oak - ondan - öksürttü beni - öhö! öhö!”</p>
			<p>“Ee, ne demeye geldin gene?”</p>
			<p>Çoban yamağı genç gövdesini kapı rezesine yaslayarak, “Böyle koşa koşa gelişim şu yüzden,” dedi. “Hemen geleceksin, usta. İki koyun daha ikiz yavruladı. İşte durum bu, Usta Oak.”</p>
			<p>Oak, “Demek böyle,” diyerek hemen yerinden fırladı ve zavallı Fanny’yi şimdilik kafasından sildi.</p>
			<p>“Aferin Cain, iyi ettin de koşup bana haber getirdin. Buna karşılık günün birinde sana kocaman bir dilim erikli puding var. Yalnız, Cainy, gitmezden önce şu katran tenekesini uzat bana da, şu kuzuları damgalayalım, olsun bitsin.”</p>
			<p>Oak o sayısı belirsiz ceplerinin birinden bir demir çubuk çıkarıp katrana batırarak yeni doğmuş kuzuların kıçlarına, gönlünde ve düşüncelerinde yaşayan kızın adının baş harflerini yazdı: “B.E.” Bu harfler, artık bu kuzuların yalnızca Çiftçi Bathsheba Everdene’nin malı olduğunu belirtiyordu.</p>
			<p>“Hadi, Cainy, sen iki tanesini yüklen de yaylan bakalım. İyi günler, Mr. Boldwood.”</p>
			<p>Çoban kendi getirmiş olduğu dört minik gövdeyle on altı upuzun bacağı gene sırtladı ve onlarla birlikte, sürünün bulunduğu tarla yönünde gözden yitti. Kuzular şimdi, yarım saat önceki yarı ölü durumlarıyla hiç ilgisi olmayan canlı, pırıl pırıl bir durumdaydılar.</p>
			<p>Boldwood tarlaların içinde bir süre çobanı izledi; duraksadı, döndü. Sonra, geriye dönüş yollarını kapayan kesin bir kararla gene çobanın peşine düştü. Koyunların doğum işlerinin görüldüğü kuytu köşeye yaklaştıklarında, çiftçi cebinden cüzdanını çıkarıp açtı ve açık olarak avucunda tuttu. Bir mektup ortaya çıkmıştı, Bathsheba’nın yazdığı.</p>
			<p>Çiftlik sahibi gerçek olmayan bir umursamazlıkla, “Sana şunu soracaktım, Oak,” dedi. “Bu yazı kimin yazısı, biliyor musun?”</p>
			<p>Gabriel cüzdana bir göz attı ve o an kıpkırmızı kesilerek, “Miss Everdene’nin,” diye yanıtladı.</p>
			<p>Kızarışı yalnızca onun adını anmaktandı. Sonra yepyeni bir şey aklına gelerek onu garip bir kaygıyla dürttü: Mektup imzasız gönderilmiş olacaktı; yoksa çiftçi niye sorsundu?</p>
			<p>Çobanın duraksayıp bozulmasını çiftlik sahibi yanlış anlama çekti. Duygulu kişiler her durumda nesnel olmaktansa, “Acaba kusur bende mi?” diye kuşkuya düşmekte birebirdirler.</p>
			<p>Boldwood da şimdi, “Bu soruyu sormakta yerden göğe haklıydım,” dedi. Valentine kartı gibi önemsiz bir şey üzerine böyle derin bir ciddilik ve içtenlikle tartışmaya girişinde bir tutarsızlık vardı. “Böyle durumlarda el altından soruşturmalar yapılmasını karşı taraf zaten bekler; bunu sen de bilirsin, Çoban. İşin eğlencesi de buradadır ya!”</p>
			<p>Boldwood eğlence yerine işkence deseydi, yüzü şu andakinden daha gergin, daha tedirgin olamazdı.</p>
			<p>Bu içine dönük ve yalnız adam, çok geçmeden çobanın yanından ayrılıp kahvaltı yapmaya, evine döndü. Durup durup utanç ve pişmanlık duygularına kapılıyordu; çünkü ateş sayıklamasına benzeyen o sorularla içini bir yabancıya açmıştı.</p>
			<p>Mektubu gene şöminenin üzerine koydu ve oturup bu sorunu Gabriel’den aldığı bilginin ışığında düşünmeye koyuldu.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text">25 Mart. (Y.N.)</span></div>
			<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">(Lat.) <span class="dipnot-yazisi char-style-override-4" xml:lang="tr-TR">Sexagessima</span>: Altmış. Sexagessima Pazarı; Noel’den sonraki altmışıncı gün. (Y.N.)</span></div>
			<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">Gök gürültüsü tanrısı. Gök gürültüsü onun çekiç vuruşlarının sesiydi. (Y.N.)</span></div>
		</div>
	</body>
</html>