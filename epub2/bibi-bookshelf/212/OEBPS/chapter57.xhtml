<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>LVII</span>Sisli bir gece ve sabah - Kapanış</h1>
			<p>Dünyanın en sessiz sedasız, en tenha, en gizli ve gösterişsiz düğünü.</p>
			<p>Bir önceki bölümde anlatılan olaylardan kısa bir süre sonra Bathsheba, Gabriel’den bunu istemişti. Genç adam onun bu isteğini harfi harfine yerine getirmek için bir saat düşündü.</p>
			<p>Sonunda, “Belediye nikâhı, evet, belediye nikâhı kıyılmalı,” dedi kendi kendine. “Tamam; öyleyse ilk iş olarak bir ruhsat almalı.”</p>
			<p>Birkaç gün sonra, karanlık bir gece saatinde Gabriel’ in gizlice, belediye memurunun kapısından çıktığını görüyoruz. Köy yolunda önü sıra giden ağır ayak sesleri duydu ve adımlarını sıklaştırıp yolcuya yetişince bunun Jan Coggan olduğunu gördü. Yan yana köye girdiler ve kilisenin ardından Laban Tall’un evine giden bir patikaya geldiler. Laban bir süre kiliseye yazman olarak atanmıştı ve pazar günleri kilisede, tek başına konuşması gerektiği zamanlarda hâlâ korkudan soğuk terler döküyordu.</p>
			<p>Gabriel, “İyi geceler, Coggan,” dedi. “Ben bu yoldan gidiyorum.”</p>
			<p>Jan Coggan şaşırarak, “Ya!” dedi. “Bu gece ne işler dönüyor, sorabilir miyim, Gabriel?”</p>
			<p>Şu durumda işi Jan’a açmamak ayıp gibi geldi Gabriel’e. Çünkü Gabriel’in Bathsheba yüzünden üzüntü çektiği sürece Jan ona destek olmuştu.</p>
			<p>“Sen sır saklarsın, değil mi, Coggan?”</p>
			<p>“Beni denemişsindir elbet; bilirsin,”</p>
			<p>“Evet; çok denedim ve biliyorum. Sana söyleyeyim, Coggan; hanımefendiyle ben yarın sabah evleniyoruz.”</p>
			<p>“Vay canına be! Gene de ara sıra aklımdan geçirmemiş değildim bunu, ne yalan söyleyeyim. Ne de gizli tutmuşsunuz, yahu! Her neyse, beni ilgilendirmez; sana bütün yüreğimle mutluluklar dilerim.”</p>
			<p>“Eksik olma, Coggan. Yalnız inan bana, bu işi böylesine gizli tutmayı ben istemedim; onun da istediğinden değil ya, şu sırada, şu durumda düğün dernek yapmak yakışık almazdı da. Bathsheba köy halkının kiliseye gelip bizi seyretmesini hiç istemiyor; hâlâ sinirleri bozuk, ürkek bir hali var. Ben de onun hatırı hoş olsun diye razı oldum.”</p>
			<p>“Evet, anlıyorum. Ne yalan söyleyeyim, pek de yerinde bir şey. Şimdi de yazmanı görmeye gidiyorsun, öyle mi?”</p>
			<p>“Evet; istersen sen de gel.”</p>
			<p>Yolda yürürlerken Jan Coggan, “Korkarım bu işi gizli tutmak tasarınız suya düşecek,” dedi. “Laban Tall’un karısı bu haberi yarım saat içinde bütün köye yayar.”</p>
			<p>“Gerçekten de öyle, canına yandığım; bak bunu hiç düşünmedimdi!”</p>
			<p>Jan, “Bak, kadını nasıl atlatalım,” dedi. “Ben kapıya vurur, Laban’ı dışarı çağırırım. Sen de arkada durur, görünmezsin. Sonra Laban dışarı çıkınca sen söyleyeceğini söylersin. Kadın hiçbir şeyden kuşkulanmaz. Ben de çiftlik işleriyle ilgili birkaç laf uydurup söylerim artık.”</p>
			<p>Bu tasarı Gabriel’in aklına yattı. Böylece Jan Coggan ilerledi ve Mrs. Tall’un kapısına vurdu. Kapıyı Mrs. Tall kendisi açtı.</p>
			<p>“Laban’la görüşmek istiyorum.” </p>
			<p>“Evde yok; on birden önce de gelmez. Yalbury’ye gitmesi gerekti de. Ne söyleyeceksen bana söyle.”</p>
			<p>“Senin bileceğin iş değil ki! Bir dakika bekle.”</p>
			<p>Jan Coggan sundurmanın köşesini döndü ve Gabriel’e akıl danışmaya gitti.</p>
			<p>Susan Tall, “Öteki adam da kim?” diye sordu.</p>
			<p>Jan, “Hiç, bir arkadaş,” diye karşılık verdi.</p>
			<p>Gabriel, Jan’a, “De ki hanımefendi yarın saat onda Laban’ı kilisenin yanında görmek istiyor,” diye fısıldadı. “Mutlaka gelmesini; hem de bayramlıklarını giymesini söyle.”</p>
			<p>“Bayramlık dersem bizi şıp diye ele verir.”</p>
			<p>“Başka çaremiz yok. Sen git söyle.”</p>
			<p>Böylece Jan Coggan bunları Susan Tall’a iletti.</p>
			<p>“Yağmur çamur, soğuk sıcak demeden gelsin ha!” diye ekledi. “İyice önemli bir iş. Açıkçası, hanımefendi başka bir çiftçiyle birtakım paylar üzerine, uzun süreli bir kontrat imzalayacak da, Laban’ın tanıklık etmesi gerekiyor. İşte işin gerçeği bu, Tall Ana! Sana her şeyi söyledim. Söylememem gerekirdi ya, seni öyle umutsuzca seviyorum ki!”</p>
			<p>Jan kadının başkaca soru sormasına fırsat vermeden çekildi. Bundan sonra papazın evine uğradılar. Daha sonra Gabriel kendi evine döndü ve ertesi sabah için hazırlanmaya koyuldu.</p>
			<p/>
			<p>Bathsheba o gece yatmaya hazırlanırken, “Liddy,” dedi, “yarın sabah uyanamazsam beni saat yedide uyandırmanı istiyorum.”</p>
			<p>“Ama hanımcığım, siz yediden çok önce kalkarsınız her sabah.”</p>
			<p>“Evet ama, önemli bir işim var da, sağlama bağlamak istiyorum. Sırası gelince işin ne olduğunu sana da söylerim, Liddy.”</p>
			<p>Gene de Bathsheba kendiliğinden saat dörtte uyandı ve sonra, ne yapsa ne etse bir daha uykuya dalamadı. Saat altıda, saatinin gece durduğu kanısıyla, daha fazla bekleyemedi. Gidip Liddy’nin kapısına vurdu ve epey uğraştıktan sonra onu uyandırdı.</p>
			<p>Liddy uyku sersemliğiyle, “İyi ama, hani ben, sizi uyandırıyordum?” dedi. “Saat daha altı olmadı ki!”</p>
			<p>“Oldu işte! Neden böyle yalanlar kıvırıyorsun, Liddy? Saat yediyi bile geçti, bal gibi biliyorsun. Yüzünü yıkar yıkamaz odama gel. Saçımı bir güzel fırçalamanı istiyorum.”</p>
			<p>Liddy geldiğinde Bathsheba hazır bekliyordu.</p>
			<p>Liddy bu olağanüstü dakikliğe akıl erdiremedi.</p>
			<p>“Ne oluyor, kuzum hanımcığım?” diye sordu.</p>
			<p>Bathsheba o parlak gözlerinde hınzır bir gülüşle, “Söyleyeyim sana,” dedi. “Çiftçi Oak bugün bana yemeğe geliyor.”</p>
			<p>“Çiftçi Oak mu? Yalnızca o mu? İkiniz baş başa ha?”</p>
			<p>“Evet.”</p>
			<p>Liddy kuşkuyla, “Ama hanımcığım, doğru kaçar mı böyle bir şey... çevrede söylenilenlerden sonra?” diye sordu. “Kadın kısmının adı hemen dillere...”</p>
			<p>Bathsheba pespembe kesilerek güldü ve ortada kendilerinden başka kimse olmadığı halde eğilerek Liddy’nin kulağına fısıltıyla bir şeyler söyledi.</p>
			<p>O zaman Liddy gözlerini fal taşı gibi açarak, “Ulu Tanrım, ne beklenmedik haber!” diye bağırdı. “Yüreğim ağzıma geldi, çarpıntılara uğradım!”</p>
			<p>Bathsheba, “Benim yüreğim de küt küt çarpıyor ya, artık geriye dönmenin yolu yok!” dedi.</p>
			<p>Yağışlı, pis bir sabahtı. Gene saat ona yirmi kala Gabriel Oak evinden çıktı;</p>
			<div class="siir html5_section">
			<p>Sevdiğini arayan</p>
			<p>Kuş gibi adımlarla</p>
			<p>Yokuşları tırmandı<a class="si-noteref epub-type_noteref" href="#f68" id="ref_f68">68</a></p>
			</div>
			<p>ve Bathsheba’nın kapısına vurdu. On dakika sonra bu kapıdan bir büyük, bir de küçük şemsiyenin çıkarak yolun sisleri içinden kiliseye doğru ilerlediği görülebilirdi. Aradaki uzaklık yarım kilometreyi bile bulmadığından, bu iki mantıklı insan arabaya binmeyi gereksiz saymışlardı. Bakan kişinin, şemsiyelerin altında Gabriel’le Bathsheba’nın yürüdüklerini seçebilmesi için pek keskin gözlü olması gerekirdi. Bu kadınla erkek ömürlerinde ilk olarak kol kola yürüyorlardı. Gabriel diz boyu, kalın bir palto giymiş, Bathsheba da ayağındaki tahta ökçeli pabuçlara kadar inen bir pelerine sarınmıştı. Çok yalın giyinmiş olmakla birlikte, yeniden canlanıp gençleşmişe benziyordu.</p>
			<div class="siir html5_section">
			<p>Açan bir gül kapanmış da yeniden goncalaşmış<a class="si-noteref epub-type_noteref" href="#f69" id="ref_f69">69</a></p>
			</div>
			<p>gibi. Gönül huzuru yanaklarına yeniden renk vermişti. Bu sabah, Gabriel’in ricası üzerine saçlarını da yıllar önce Norcombe Tepesi’nde oturduğu zamanki gibi yaptığından, Çoban’ın o zaman düşlerine giren büyüleyici kıza tıpatıp benzeyip çıkmıştı, ki şu sırada zaten yirmi üç-yirmi dört yaşından büyük olmadığına göre, bu belki de pek öyle şaşılacak bir şey değildi. Kilisede Laban Tall, Liddy ve papaz bekliyorlardı. Şaşılacak kadar kısa bir zaman içinde nikâh kıyılıp bitti.</p>
			<p>Akşamüzeri karıkoca, Bathsheba’nın salonunda sessiz sedasız çay masasına oturdular. Çiftçi Oak’un yakında zengin olacağı kesinleşmişse de, şu sırada ne para denecek parası, ne de eşya ve ev denecek eşyasıyla evi vardı. Oysa ona kıyasla Bathsheba’nın durumu şimdilik daha düzgündü.</p>
			<p>Tam Bathsheba çay boşaltırken, kulaklarına bir top sesi geldi ve bunu evin önünden yükselen borazan sesleri izledi.</p>
			<p>Gabriel, “Tamam!” diye güldü. “Adamların bir şeyler tasarladıklarını yüzlerinden anlamıştım, zaten!”</p>
			<p>Eline feneri alarak sundurmaya çıktı. Bathsheba da şalını başına örterek onu izledi. Işık, çakıllı yolda toplanmış olan bir küme adamın üzerine vurdu. Adamlar yeni evlileri görünce avazları çıktığı kadar, “Hurra!” diye bağırdılar.</p>
			<p>Aynı anda, geride duran top yeniden gümbürdedi ve davul, trompet, borazan, tef, flüt, viyolonsel ve keman gibi çalgıların kulak tırmalayıcı yaygarası gene yükseldi. Bunlar, şimdi bu çalgıları çalanların ataları tarafından kurulan ve Marlborough zaferleri onuruna çalınmış olan o eski Weatherbury Bandosu’nun kalıntılarıydı. Çalgıcılar gelip evin önünde durdular.</p>
			<p>Gabriel, “Bu iş Mark Clark’la Jan Coggan denilen gençlerimizin parlak bir buluşu,” dedi. “İçeri buyrun, çocuklar da, karımla ve benimle bir şeyler yiyip için.”</p>
			<p>Mark Clark, “Eksik olma Gable, ama bu gece olmaz,” diye karşılık verdi. Çağrıyı geri çevirmek için iradesini pek zorladığı anlaşılıyordu. “Alacağımız olsun; daha uygun bir zamanda geliriz. Gene de, bugünün onuruna az buçuk bir kutlama töreni düzenlemeden edemedik. Warren’in Birahanesi’ne biraz bir şeyler gönderebilirseniz, gene siz bilirsiniz. Çiftçi Oak’a ve güzel karısına uzun ömürler ve sonsuz mutluluklar diliyoruz!”</p>
			<p>“Sağ olun! Sağ olun, hepiniz!” diye Gabriel karşılık verdi. “Warren’in Birahanesi’ne hemen sizin için bir şeyler yollanacak. Ben de eski dostlarımızın bir yolunu bulup bizi kutlayacaklarını umuyordum da, biraz önce öyle diyordum karıma.”</p>
			<p>Jan Coggan arkadaşlarına dönerek, “Şuna da bakın hele!” diye söylendi. “Daha damat olalı üç-beş saat oldu olmadı; kılı kıpırdamadan, ‘karım’ demeyi ne de güzel öğrenip çıkmış! Öyle değil mi, komşular?”</p>
			<p>Jacob Smallbury, “Ben kırk yıllık evli adamların bile bu denli ağız alışkanlığıyla ‘karım’ dediklerini duymadım, doğrusu!” dedi. “Gerçi bu sözcüğü biraz daha çekinerek söylemek daha uygun düşerdi ya, şu sırada ondan böyle bir şey bekleyemeyiz, henüz.”</p>
			<p>Jan gözlerini devirerek, “Zamanla o da yetişir elbet,” diye göz kırptı.</p>
			<p>Gabriel güldü; Bathsheba’ysa gülümsedi (çünkü artık eski kahkahaları pek kalmamıştı) ve arkadaşları dönüp oradan ayrıldılar.</p>
			<p>Yolda yürürlerken Joseph Poorgrass, “Evet, bu iş de böylece oldu bitti,” diye neşeyle göğüs geçirdi. “Tanrı Gabriel’i mutlu etsin. Gerçi bugün birkaç kez, Hoşea Kitabı’ndan kutsal kitap okuma tavrımla okuyarak, (bilirsiniz ki, alışkanlığımdır bu benim), ‘Efraim puta tapıyor; onu bırakın!’ diyesim geldi ya, artık olan oldu madem, daha da kötüsü olabilirdi, diye düşünerek Tanrıma şükürler ediyorum.”</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">İngiliz yazar ve şair R.H. Barham’ın (1788-1845) <em>The Ingoldsby Legends</em> (Ingoldsby Destanı) adlı kitabından. (Y.N.)</span></div>
			<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">John Keats’in (1795-1821) “St. Agnes Yortusu” adlı şiirinden. (Y.N.)</span></div>
		</div>
	</body>
</html>