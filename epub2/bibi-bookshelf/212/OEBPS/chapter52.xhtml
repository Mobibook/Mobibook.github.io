<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>LII</span>Birleşen yollar</h1>
			<h2>I</h2>
			<p>Noel arifesi gelip çattı. Weatherbury köyü o akşam Çiftçi Boldwood’un vereceği yemeğin lafıyla çalkalanıyordu. Bu toplantıya olağanüstü bir nitelik veren şey, köyde Noel eğlencelerinin az sayıda oluşu değil de, bunu düzenleyenin Çiftçi Boldwood oluşuydu. Çağrı biraz garip, biraz aykırı kaçmıştı, bir katedralin içinde top oynanacağı ya da çok saygın bir yargıcın tiyatro oyuncusu olacağı haber alınmış gibi. Eğlencenin gerçekten eğlenceli geçmek üzere tasarlandığı su götürmezdi. O gün ormandan kocaman bir dal ökseotu getirilmiş ve bekâr çiftçinin evinde, tavandan aşağı sarkıtılmıştı. Bunun ardından, kucak kucak yeşil sarmaşıklar ve pırnal meşeleri taşınmıştı. Sabahın saat altısından öğleden sonralara kadar mutfak ocağındaki koca odun ateşi gürül gürül, alev alev yanmıştı. Çaydanlık, tava ve üç ayaklı lenger alevlerin arasında Şadrak, Meşak ve Abed-Nego<a class="si-noteref epub-type_noteref" href="#f63" id="ref_f63">63</a> gibi duruyor ve bu sıcak, dost parıltının başındaki kızartma ve çevirme işlemlerine hiç aralık verilmiyordu.</p>
			<p>Saatler ilerledikçe merdiven önündeki uzun salonda da ateş yakıldı ve dans için yer açmak üzere, ortadan bütün engeller kaldırıldı. Ateşin belkemiğini oluşturacak olan kütük, koca bir ağacın oyuksuz gövdesiydi ve öylesine iriydi ki, ocağa kadar ne taşınması ne de yuvarlanması mümkün olmadı. Toplantı saati yaklaşınca iki erkeğin, kütüğü zincir ve kaldıraçlarla kaldırıp sürükledikleri görüldü.</p>
			<p>Bütün bunlara karşın, evin içinde bir şenlik havası esmiyordu. Ev sahibi şimdiye dek hiç böyle bir toplantı vermemişti; şimdi de hazırlıkların zorlama bir havası vardı. Sanki tasarlanan şey bir eğlence değil de, ciddi ve gösterişli bir törendi. Her şeyi, parayla tutulmuş adamlar hiçbir heves ve heyecana kapılmadan yapıyorlardı, odadan odaya dolaşan bir gölge, sanki bu işlerin bu eve ve bu evde yaşayan yalnız adama uygun düşmediğini, bu yüzden de pek hayırlı olmadığını kulaklara fısıldıyordu.</p>
			<h2>II</h2>
			<p>Bathsheba bu sırada odasında, toplantıya gitmek için hazırlanıyordu. Şamdan istemişti. Liddy içeri girdi ve hanımının aynasının iki yanına birer mum koydu.</p>
			<p>Bathsheba neredeyse ürkek bir sesle, “Gitme, Liddy,” dedi. “Aptalca bir heyecan içindeyim; neden, bilemiyorum. Keşke bu toplantıya gitmek zorunda olmasaydım! Ama artık kurtuluş yok. Boldwood’la güzden beri konuşmadım. O zaman Noel’de bir iş konuşması yapmaya söz vermiştim, ama böyle bir külfete kalkışacağı aklıma bile gelmemişti.”</p>
			<p>Liddy, “Artık gitmezlik edemezsiniz,” dedi. Kendisi de hanımıyla birlikte gidiyordu, çünkü Boldwood köydeki hemen hemen herkesi çağırmıştı.</p>
			<p>Bathsheba, “Gidip görüneceğim elbet,” diye karşılık verdi. “Ne var ki, bu toplantı benim yüzümden yapılıyor. Canımı sıkan da bu! Liddy, sakın kimseciklere söyleme.”</p>
			<p>“Aa, söylemem, hanımcığım. Sizin yüzünüzden mi yapılıyor?”</p>
			<p>“Evet. Bu toplantının nedeni benim, ben! Ben olmasam bu toplantı da yapılmayacaktı. Ötesini açıklayamam, zaten pek açıklanacak bir şey de yok. Ah, keşke şu Weatherbury denen yere gelmez olaydım!”</p>
			<p>“Ama günah bu sizin yaptığınız, nankörlük!”</p>
			<p>“Yok, Liddy. Buraya geldim geleli başım dertten kurtulmadı; bu toplantı da her şeye tuz biber ekecek. Her neyse, git siyah elbisemi getiriver de, bak bakalım üstümde nasıl duruyor.”</p>
			<p>“Aa, hanımcığım, siyahlar giymekten vazgeçmeyecek misiniz artık? On dört aydır dulsunuz; böyle bir gecede biraz süslenip püslenmeniz gerekir.”</p>
			<p>“Gerekli mi gerçekten? Yok, her zamanki gibi giyineceğim. Açık renk bir şey giyersem dedikodu olur; sevinçliymişim gibi durur, oysa gece gündüz tasalıyım ben. Şu toplantıya gitmeyi de hiç canım çekmiyor. Her neyse, boş ver, sen gel de benim giyinmeme yardım et.”</p>
			<h2>III</h2>
			<p>Aynı saatte Boldwood da giyiniyordu. Yanında Casterbridge’li bir terzi vardı; yeni dikip getirmiş olduğu ceketi çiftçinin giymesine yardım ediyordu.</p>
			<p>Terzi, çiftçiyi hiç böyle titiz, huysuz görmemişti. Boldwood hiçbir şeyi beğenmiyordu. Terzi onun çevresinde dönüp dolanarak ceketin belini sıvazlıyor, kol yenini çekiyor, yakayı bastırıyordu ve ömründe ilk olarak Boldwood bunlardan sıkılmıyordu. Eskiden bu tür titizlikleri çocukça bulup yererdi. Şimdiyse ceketin tek bir çizgisini, sözgelişi Güney Amerika’daki bir deprem kadar önemli gördüğü için, terziyi ne paylıyor ne de küçümsüyordu. Sonunda ceketi az çok beğendiğini bildirerek faturayı ödedi. Tam terzi kapıdan çıkarken, Gabriel Oak o günkü işlerin hesabını vermek üzere içeri girdi.</p>
			<p>Çiftçi Boldwood, “Merhaba, Oak,” dedi. “Bu gece geliyorsun, elbette, değil mi? İyi eğlen. Paradan ve zahmetten kaçınmamaya kararlıyım.”</p>
			<p>Gabriel, “Gelmeye çalışırım ya, belki pek erken yetişemem efendim,” dedi. “Sizin eski durumunuzu unutup bu denli değiştiğinizi gördükçe gerçekten seviniyorum.”</p>
			<p>“Evet. Ne yalan söyleyeyim, keyifliyim bu gece. Neşeli, hatta neşeliden ileriyim. Öyle ki bu gecenin de gelip geçeceğini düşündükçe yeniden tasalanır gibi oluyorum. Bazen de, aşırı derecede umutlu, şen şakrak olduğum zamanlar ufukta felaket bulutları beliriyor; bu yüzden çoğu zaman kendi içimdeki karartı daha iyi geliyor bana, sevinmekten ürküyorum. Ama belki gülünçtür bu, gülünç olduğunu seziyorum. Olur ya, sonunda belki talih bana gülmeye başlamıştır gerçekten.”</p>
			<p>“Umarım bir daha hiç yüz çevirmez sizden.”</p>
			<p>“Eksik olma, Oak, eksik olma. Gene de belki sevincimin temeli çürüktür. Bununla birlikte, dört elle sarılıyorum bu temele. Bir iman bu benim için... Oak, ellerim mi titriyor nedir, şu boyunbağını doğru dürüst bağlayamıyorum. Sen bağlayıverir misin? Doğrusunu istersen son günlerde pek iyi değilim.”</p>
			<p>“İşte buna üzüldüm, beyefendi.”</p>
			<p>“Yok canım, önemli bir şey değil. Çok rica edeceğim, elinden geldiği kadar güzel bağlamaya çalış. Boyunbağı düğümlerinde en son modalar nasıl, haberin var mı?”</p>
			<p>Gabriel, “Hiç bilmiyorum efendim,” dedi.</p>
			<p>Sesi üzüntüden çok zor çıkıyordu.</p>
			<p>Çiftçi Boldwood, Gabriel’e yaklaştı. Gabriel boyunbağını bağlarken çiftçi heyecan dolu bir sesle, “Kadınlar verdikleri sözde dururlar mı, Gabriel?” diye sordu.</p>
			<p>“İşlerine gelmezse durmayabilirler.”</p>
			<p>“Daha doğrusu dolaylı yoldan verilmiş bir söz.”</p>
			<p>Gabriel acı acı, “Hele böylelerine hiç güven olmaz,” dedi. “Buna güvenmek, elekle su taşımaya benzer.”</p>
			<p>“Gabriel, konuşma böyle. Son günlerde iyice karamsar oldun çıktın, neden böyle? Seninle yer değişmiş gibiyiz: Genç ve umut dolu olan sanki benim de, hiçbir şeye inancı kalmayan yaşlı adam da sensin. Her neyse, eğer bir kadın evlenmeyi değil de, ileride evlenmek üzere söz kesmeyi vaat ederse, bu sözünde durur mu? Söyle bakalım, sen kadınları benden iyi bilirsin.”</p>
			<p>“Korkarım siz benim bilgimi gözünüzde büyütüyorsunuz. Gene de eğer bu söz eski bir haksızlığı düzeltmek amacıyla, dürüst olarak verilmişse, kadın bu sözünde durabilir.”</p>
			<p>Çiftçi kendini tutamayarak, “Henüz ortada bir şey yok, ama yakında olacak sanıyorum,” diye fısıldadı. “Evet, olacak, biliyorum. Onun üstüne vardım bu konuda; o da beni kırmadı. Uzak bir gelecekte benimle evlenmeyi düşünebiliyor. Bu da bana yeter. Daha fazlasını ummaya ne hakkım var? Kocası ortadan kaybolan bir kadın, aradan yedi yıl geçmeden evlenmemeli, diye düşünüyor, daha doğrusu kendisi için böyle bir koşul getiriyor; kocasının cesedi ortaya çıkmadı diye. Onu böyle etkileyen, belki yalnızca bu formalite sorunudur, belki de dinsel yönden çekiniyordur. Her neyse, bu konuda açılmak istemiyor. Bununla birlikte, bu gece gizlice nişanlanmamıza razı olacağına söz verdi, yani söz verir gibi üstü kapalı bir şeyler söyledi.”</p>
			<p>Gabriel, “Yedi yıl,” diye mırıldandı.</p>
			<p>Çiftçi Boldwood, “Yok, yok, o kadar değil!” diye sabırsızlandı. “Beş yıl, dokuz ay ve birkaç gün. Adam ortadan kaybolalı hemen hemen on beş ay oluyor. Bir nişanlılık döneminin beş yıl sürmesi o kadar şaşılacak bir şey mi?”</p>
			<p>“Önceden bakılınca insana uzun geliyor da! Bu sözlere pek bel bağlamayın, efendim. Unutmayın ki bir kez daha aldanmıştınız. Kendisinin niyeti iyi olabilir, ama sonradan... Ne yapalım, yaşı henüz genç!”</p>
			<p>Çiftçi Boldwood, “Aldanmak mı? Asla!” diye dikleşti. “O bana ilk seferinde de söz vermemişti, onun için sözünden dönmüş sayılmaz! Söz verirse evlenir benimle. Bathsheba sözünde duran bir kadındır.”</p>
			<h2>IV</h2>
			<p>Troy, Casterbridge’deki Beyaz Geyik meyhanesinin bir köşesine oturmuş sigara içiyor ve bir bardaktan dumanları tüten bir içki yudumluyordu. Kapı tıkladı ve Pennyways içeri girdi.</p>
			<p>Troy bir sandalye göstererek, “Ee, gördün mü onu?” diye sordu.</p>
			<p>“Boldwood’u mu?”</p>
			<p>“Yok, Avukat Long’u.”</p>
			<p>“Evde yoktu. Hem de önce oraya gittim.”</p>
			<p>“Ne terslik!”</p>
			<p>“Biraz öyle.”</p>
			<p>“Gene de, bir adam boğuldu sanıldığı halde boğulmadıysa suçlu sayılacağını sanmıyorum. Avukata falan danışmayacağım. Vız gelir!”</p>
			<p>“Yalnız, durum senin dediğinden biraz değişik. Bir adam adını değiştirir de herkesi ve kendi karısını aldatmak üzere dolaplar çevirirse, dolandırıcı sayılır. Bu da yasa gözünde cezaya çarptırılması gereken bir suçtur.”</p>
			<p>Troy, “Hah-ha, güzel söyledin, Pennyways!” diye güldü ama sonra yüzü asıldı: “Şimdi sen bana söyle, Boldwood’la bizim karının arasında gerçekten bir şeyler var mı? Yemin ederim, düşümde görsem inanmazdım. Bathsheba kim bilir bana nasıl ifrit oluyordur! Öğrenebildin mi, cesaret vermiş mi Boldwood’a?”</p>
			<p>“Öğrenemedim. Anladığım kadarıyla, adam yanıp tutuşuyormuş ya, kadın için hiçbir şey diyemeyeceğim. Düne kadar bu konuda hiçbir şey duymadım. Dün duyduğum da, bu gece adamın evinde eğlence varmış, seninki de oraya gidiyormuş. Hatta Greenhill Panayırı’ndan beri birbirlerini görmemişler bile, diyorlar. Buna pek inanacağım gelmiyor ya, hanımın adamı sevmediğine kalıbımı basarım; buz gibi soğuk, kayıtsız duruyor ona karşı, biliyorum.”</p>
			<p>“Ben buna pek kalıbımı basamam... Gene de güzel kadın be, öyle değil mi, Pennyways? Ömründe ondan daha güzel, daha göz kamaştıran bir kadın görmemişsindir, saklama bunu. Namussuzum, o gün onu gördüğüm zaman kendi kendime şaştım kaldım: Ben odundan mı yapılmıştım da onu bunca ay kendi başına bırakabildim diye. Ama o Tanrı’nın cezası sirk işi elimi kolumu bağlamıştı. Neyse, Tanrı’ya şükür, kurtuldum artık.”</p>
			<p>Troy bir süre sigarasını tüttürdü, sonra sordu:</p>
			<p>“Dün yanından geçtiğinde Bathsheba nasıldı?”</p>
			<p>“Doğrusu, bana pek aldırış etmediğini söylememe gerek yok. Ama her zamanki gibi güzeldi, sanırım. O küstah gözlerini benden yana şöyle çevirdi, sonra da ötekilere doğru kaydırdı, ha kuru bir ağaca bakmış, ha bana! En son sıkılan elma suyuna bakmaya gelmiş, kısrağından yeni iniyordu. At sırtında uzun yoldan geldiği için göğsü inip çıkıyordu her soluyuşunda; gözümle görüyordum inip çıktığını. Çevresinde de bir sürü herif, ‘Kısrağı kolla, hanım, elbiseni yırtacak,’ diyorlardı. Seninki, ‘Siz kendi işinize bakın,’ dedi. Derken Gabe ona yeni sıkılmış elma suyundan getirdi. Hanımefendi de bunu, adam gibi dosdoğru değil de, saman çöpüyle içti. “Liddy, şundan birkaç fıçı al; elma şarabı yapayım,” dedi. “Çavuş be, sinek kadar bile önem vermedi bana.”</p>
			<p>“Hemen gidip onu bulmalıyım. Evet evet, belli bir şey, gitmem şart. Gabriel Oak hâlâ kâhyalık yapıyor, değil mi?”</p>
			<p>“Öyle sanırım. Küçük Weatherbury Çiftliği’nin de kâhyası o. Her şeyi o çekip çeviriyor.”</p>
			<p>“Ama Bathsheba’yı çekip çevirmesini beceremez. O ve onun gibiler!”</p>
			<p>“Doğrusu, orası pek belli değil. Senin kadın onsuz olamıyor. O da bunu bildiğinden iyice başına buyruk davranıyor. Hanımın yüreğinin yufka köşeleri yok değil ya, lanet olsun, biz beceremedik bu köşelere sokulmasını.”</p>
			<p>“Ah, kâhya, senin ayarın değildir o; bunu sen de bal gibi bilirsin. Senden çok daha yüksek, daha soyludur. Sen hele benim değerimi bil; ayrılma benden. O zaman ne benim o Juno mizaçlı (Juno bir tanrıçaydı, belki bilirsin), burnu havada, şahane karım, ne de başka kimse sana dokunamaz. Her neyse, bütün bu konuları incelemek gerektiği belli. Görünüşe göre başımı bile kaşıyacak vakit bulamayacağım!”</p>
			
			<h2>V</h2>
			<p>Bathsheba aynanın önünden ayrılmadan önce elbisesini son olarak şöyle bir düzeltip, “Nasılım bu gece, Liddy?” diye sordu.</p>
			<p>“Sizi hiç bu denli güzel görmediydim. Yok, söyleyeyim size, ne zaman gene böyle güzelliğiniz üzerinizdeydi: Hani o gece, bir buçuk yıl kadar önce, heyecanlı, çılgın gibi bahçeden gelmiştiniz de, sizinle Mr. Troy hakkında konuşuyoruz diye bizi azarladıydınız!”</p>
			<p>Genç kadın, “Herkes benim Mr. Boldwood’u elde etmek amacıyla seferberliğe giriştiğimi sanacak herhalde,” diye mırıldandı. “Öyle sanmasalar da öyle diyecekler. Saçımı biraz bastıramaz mıyız? Ayaklarım geri geri gidiyor, inan, gene de gitmezsem adamcağızın gönlünü kıracağım diye ödüm kopuyor.”</p>
			<p>“Hanımcığım, bundan daha sade olabilmeniz için sırtınıza çuval giymeniz gerekir. Bu gece size bu güzelliği veren içinizdeki heyecan.”</p>
			<p>“Anlamıyorum ki neyim var! Bir bakıyorsun çok mutsuzum; bir bakıyorsun içim içime sığmıyor. Ah, şu son bir yılki yalnızlığım sürüp gitseydi de ne umut, ne korku, ne sevinç, ne keder, hiçbir şey duymasaydım!”</p>
			<p>“Hanımefendi, tut ki Mr. Boldwood size, laf olsun diye soruyorum yalnızca, tut ki gel kaçalım dedi; ne yaparsınız, hanımefendi?”</p>
			<p>Bathsheba ciddilikle, “Liddy, yeter,” diye karşılık verdi. “Unutma, bu konuda şaka istemiyorum. Anladın mı?”</p>
			<p>“Özür dilerim, hanımefendi. Yalnız biz kadın kısmının nasıl saati saatine uymaz kişiler olduğumuzu bildiğimden, laf olsun diye sordumdu. Bir daha ağzımı açmam.”</p>
			<p>“Daha yıllarca evlenemem ben. Sonunda bir gün evlensem bile, senin ve ötekilerin düşündüğünden çok daha başka, bambaşka nedenlerle evleneceğim. Şimdi git, pelerinimi al gel; yola çıkmanın zamanıdır.”</p>
			<h2>VI</h2>
			<p>“Gabriel,” dedi Çiftçi Boldwood. “Gitmeden önce sana son zamanlarda aklımdan geçenleri söylemek istiyorum, yani senin çiftlik gelirinden alacağın payla ilgili olarak demek istiyorum. Bugünlerde ben işleri iyice bıraktım, senin de ne kadar vakit ve emek verdiğini düşünürsek, kararlaştırdığımız pay küçük kalıyor, çok küçük... Kısacası, madem artık talih bana gülmeye başlıyor, ben de mutluluğumu paylaşmak amacıyla senin ortaklık oranını büyütmek istiyorum. Uygun gördüğüm tasarıyı ben not eder sana veririm. Şu sırada vaktimiz yok; sonra bir fırsatta enine boyuna konuşuruz. Niyetim zamanla çiftliğin yönetiminden elimi eteğimi bütünüyle çekmek. Sonra, bir de onunla evlenirsem, ki bunu epeyce umuyorum... içime doğuyor... o zaman da...”</p>
			<p>Gabriel çabucak, “Ne olur, bu konuyu açmayın, efendim,” dedi. “Ne olacağı bilinmez. Dereyi görmeden paçayı sıvamaya gelmez. Benim de size öğüdüm... beni bu seferlik bağışlayacağınızı umarım... pek fazla umuda kapılmayın.”</p>
			<p>“Biliyorum biliyorum. Zaten senin payını artırmak isteyişimin nedeni seni daha iyi tanımaya başlamamdır. Senin gizini birazcık öğrendim, Gabriel. Senin ona gösterdiğin ilgi yalnızca bir kâhyanın işverene karşı gösterdiği ilgi değil. Ama bu konuda tam erkekçe davrandın. Ben de senin başarıya ulaşmış, hem de bir yere kadar senin yüreğinin iyiliği sayesinde başarıya ulaşmış bir rakibin olarak, senin için kuşkusuz çok acı olan bir durumda, sana dost eli uzatmak istiyorum.”</p>
			<p>Gabriel telaşla, “Ama çok gereksiz bir şey bu, eksik olmayın,” dedi. “Bu tür şeylere alışmak gerek. Böylesi yalnızca benim başımdan geçmiş değil ki! Erkeksek sineye çekeceğiz.”</p>
			<p>Sonra Gabriel Oak çiftçinin yanından ayrıldı.</p>
			<p>Boldwood’un davranışı kaygılandırıyordu onu, çünkü bu bitmeyen karasevda yüzünden adamcağızın çok düşkünleşmiş olduğunu görebiliyordu.</p>
			<p>Boldwood odasında giyinmiş, konuklarını karşılamaya hazır olarak bir süre daha oyalandı. Kılık kıyafetiyle ilgili olarak duyduğu kaygı silinmiş, yerini derin, ağır bir ciddilik almış gibiydi. Pencereden dışarı baktı, ağaçların göğün üzerindeki belirsiz çizgilerini ve gitgide koyulan alacakaranlığı seyretti.</p>
			<p>Sonra kilitli bir dolaba yürüdü; bunun kilitli bir çekmecesinden, ilaç kutusu kadar küçük, yuvarlak bir kutu çıkardı ve cebine koymaya davrandı. Sonra durup kutunun kapağını açtı ve içine şöyle bir göz attı. Kutunun içinde çevresi baştan aşağı elmaslı bir kadın yüzüğü vardı ve görünüşe göre daha yeni alınmıştı. Çiftçinin gözleri uzun zaman yüzüğün sayısız pırıltılarına takıldı. Gelgelelim, yüzüğün kendisini değil de, gelecekteki serüvenlerini düşündüğü, bakışından ve duruşundan anlaşılıyordu.</p>
			<p>Evin önünde tekerlek sesleri duyuldu. Boldwood kutuyu kapayıp dikkatle cebine yerleştirdi ve sahanlığa çıktı. Yaşlı uşak da tam o sırada merdivenin dibinde belirmişti.</p>
			<p>“Geliyorlar, beyim; hem de bir sürü. Kimi yaya, kimi arabalı.”</p>
			<p>“Ben de şimdi iniyordum. Şu son gelen araba, Mrs. Troy’un arabası mı?”</p>
			<p>“Yok, efendim; o daha gelmedi.”</p>
			<p>Çiftçi Boldwood’un yüzünde gene ağırbaşlı ve kapalı bir anlatım belirmişti. Gelgelelim bu onun, “Mrs. Troy,” derkenki duygularını maskelemeye pek yetmiyordu. Merdivenden aşağı inerken parmaklarını bacağının üzerinde dörtnala gider gibi oynatıp duruşu da içindeki ateşli heyecanı sürekli olarak dışarı vuruyordu.</p>
			<h2>VII</h2>
			<p>“Nasıl duruyor bu benim üstümde?” diye Troy, Kâhya Pennyways’e sordu. “Kalıbımı basarım, artık beni kimse tanıyamaz.”</p>
			<p>Üzerine giydiği dik yakalı, pelerinli bir gri paltonun düğmelerini iliklemekteydi. Paltonun yakası duvar gibi sert ve yüksekti, Troy’un kulaklarına kadar indirdiği kaskete hemen hemen değiyordu.</p>
			<p>Pennyways mumu söndürdü, sonra başını kaldırdı ve Troy’u tepeden tırnağa süzdü.</p>
			<p>“Demek gitmeye iyice kararlısın?”</p>
			<p>“Kararlı mı? Elbet kararlıyım.”</p>
			<p>“Neden mektup yazmıyorsun ona? Amma da çıkmaza girdin be çavuş! Dinle beni, oraya gidersen her şey ortaya çıkacak; durumun da sanırım pek parlak olmayacak. Namussuzum, ben senin yerinde olsam şu durumumu hiç değiştirmezdim: Francis adında, tek başına bir bekâr adam! İyi bir karıya diyeceğim yok ya, gene de hiç karısı olmamak dünyanın en iyi karısından yeğdir. İşte, düşündüğümü dosdoğru söyledim sana. Beni de birçokları ileriyi görür diye söylerler.”</p>
			<p>Troy öfkeyle, “Deli saçması!” dedi. “O orada, bir eli yağda, bir eli balda, evi, çiftliği, atları, arabasıyla konfor içinde yüzerken, ben burada bir lokma, bir hırka sürünüyorum; cebi delik bir serseri! Hem zaten artık oldu: Bugün öğleden sonra beni burada gördüler ve tanıdılar. Eğer senin yasalar, yok boşanmalar falanla ilgili zırvaların olmasa panayırın ertesi günü dönecektim ben ona. Artık savsakladığım yetti. Zaten hangi şeytan dürttü de kaçtım, onu aklım almıyor ya! Saçma sapan romantiklikti benimkisi. Gene de karımın benim adımdan kurtulmak için bu denli acele edeceği nereden aklıma gelebilirdi?”</p>
			<p>“Ben olsam aklıma gelirdi. Öyle kötü bir kadından her şey umulur!”</p>
			<p>“Pennyways, ağzını topla!”</p>
			<p>“Çavuş, uzun lafın kısası, ben senin yerinde olsam gene döner, geldiğim yere giderdim. Daha iş işten geçmiş değil. O kadınla yaşamak uğruna işleri karıştırıp ipliğimi pazara çıkarmazdım. Öyle ya, sen ne kadar öyle olmayacak dersen de, sirk oyuncusu olduğun ortaya çıkacak. Vay başıma gelenler, hele şimdi, tam Çiftçi Boldwood’un Noel eğlencesinin ortasında döner gidersen, kıyametler kopar, namussuzum!”</p>
			<p>Çavuş hafifçe gülerek, “Orası öyle,” dedi. “Eğer Bathsheba oradaysa Boldwood bu çağrısız konuğu pek öyle sevinçle bağrına basmaz, sanırım! İçeri girdiğim zaman konuklar korkuyla susacaklar; bütün kahkaha ve şarkılar yarıda kesilecek; salondaki ışıklar bile solacak ve kurtlar... üf, ne iğrenç! Pennyways be, çal şu çıngırağı da biraz daha konyak getirsinler. Sırtımdan öyle kötü bir ürperti geçti ki! Her neyse, başka ne vardı? Baston, bir de bastonum olmalı.”</p>
			<p>Pennyways şimdi oldukça güç bir durumda kalmıştı. Öyle ya, Bathsheba’yla Troy barışacak olurlarsa, Troy’un koltuğunun altında kalabilmek için Bathsheba’nın gözüne girmesi gerekecekti. Eski kâhya işi tatlıya bağlayıp durumu kurtarmak amacıyla, “Bazen karının seni hâlâ sevdiğini sanıyorsun,” dedi. “Yalnız, insanların içyüzü dışlarından okunmuyor ki! Her neyse, çavuş, sen elbet bildiğini yapacaksın bu işte; bana gelince, ben de senin dediğini yapacağım.”</p>
			<p>Troy bardağını ayakta, bir dikişte boşaltarak, “Şimdi bakalım saat kaç?” dedi. “Altı buçuk olmuş. Yolda biraz ağırdan alırsam dokuza doğru oraya varırım.”</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">Daniel Peygamber’in arkadaşları. Heykeline tapmadılar diye Kral Nabukadnezar onları ateşe attı, ama onlar yanmadan çıktılar. (Y.N.)</span></div>
		</div>
	</body>
</html>