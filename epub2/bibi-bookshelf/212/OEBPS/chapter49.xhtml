<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XLIX</span>Çoban Oak’un yıldızı parlıyor - <br/>Büyük bir umut</h1>
			<p>Güz ilerleyip kış yaklaştıkça yollara, ormanlara dökülen kuru yapraklar, içine ayak gömülecek kadar çoğalıyordu. Bathsheba önceleri duyguları ayakta olmakla birlikte heyecanlı sayılamayacak bir durumda yaşarken, şimdi de tam huzurlu sayılamayacak bir durgunluk içindeydi. Troy’un hayatta olduğunu bildiği sürece, ölümünü serinkanlılıkla düşünebilirdi. Gelgelelim şimdi, onun ölmüş olabileceğini düşündükçe elinden kaçırdığına yanıyordu. Çiftlik işlerini yürütmeye kendini verdi. Kârlarını pek umursamadan topluyor; birçok işe, eskiden alışık olduğu için para yatırıyordu. O eski günler gerçekte pek de eski olmamakla birlikte, şimdi çok uzaklarda kalmış gibiydi. Genç kadın geçmişe büyük bir uçurumun üzerinden bakıyordu: Sanki ölmüştü ama gene de düşünebilme yeteneğine sahipti ve şairin öyküsündeki çürüyen kişiler<a class="si-noteref epub-type_noteref" href="#f61" id="ref_f61">61</a> gibi oturup dünyayı anarak yaşamanın nasıl bir Tanrı bağışı olduğunu düşünüyordu.</p>
			<p>Ne var ki, onun bu durgunluğu çok güzel bir meyve vermiş ve Çoban Oak çoktandır hak ettiği kâhyalığa getirilmişti. Yalnız Gabriel bu görevi zaten çoktandır yerine getirmekte olduğundan, beraberinde getirdiği hatırı sayılır bir ücret artışını saymazsak, bu yükseliş yalnızca sözde kaldı, diyebiliriz.</p>
			<p>Boldwood herkesten uzak ve hiçbir iş yapmadan yaşıyordu. O yılki buğday ürününün çoğu ve arpa ürününün tümü yağmur yiyince mahvolmuştu. Taneler filiz sürerek dolaşık kilimlere dönmüş ve sonunda kucak kucak domuzların önüne atılmıştı. Bu yıkım ve zararı doğuran garip umursamazlık kulaktan kulağa dolaşan fısıldaşmalara konu oldu ve Boldwood’un adamlarının birinden öğrenildi ki, olayda unutkanlığın payı olmamıştır. Çünkü adamları hasadın tehlikede olduğunu ona, cesaret edebildikleri kadar, sık sık söyleyip durmuşlardı. Sonunda domuzların bile çürümüş başaklardan tiksinerek yüz çevirmeleri, Boldwood’u dürter gibi oldu ve bir akşam Gabriel Oak onun çiftliğine çağrıldı. Boldwood Bathsheba’nın genç adamı kâhyalığa yükseltmesinden mi esinlenmişti, bilinmez. Yalnız bu görüşmelerinde ona kendi çiftliğinin de kâhyalığını üzerine almasını rica ederek yardıma ihtiyacı olduğunu ve ondan daha güvenilir bir adam bulamayacağını söyledi. Gabriel’in yıldızı hızla parlamaktaydı.</p>
			<p>Bathsheba bu öneriyi ilk duyduğunda (Gabriel ona danışmak zorundaydı) biraz karşı çıktı. İki çiftliği tek bir adamın yönetimine sığmayacak kadar büyük buluyordu. Ticarî değil de kişisel nedenlerle hareket ettiği anlaşılan Boldwood, Gabriel’e bir at verilirse, çiftlikler de yan yana olduğuna göre, güçlüğün ortadan kalkacağını ileri sürdü. Bu sırada Boldwood Bathsheba’yla doğrudan doğruya görüşmüyor, yalnızca Gabriel’le konuşarak onu aracı yapıyordu. Sonunda anlaşmaya varıldı. Şimdi Gabriel’in, gürbüz, tıknaz bir atın üzerine binmiş, on-on iki bin dönüm tarlayı, her Tanrı’nın günü, bütün ürünler kendine kalacakmışçasına neşeli bir titizlik ve dikkatle gözaltında bulundurduğu görülüyordu. Bu arada ürünlerin bir yarısının gerçek sahibi olan kadınla öbür yarısının gerçek sahibi olan erkek evlerine kapanmış, surat asıp çile doldurmaktaydılar.</p>
			<p>Baharda bu durumun sonucu olarak köylüler arasında, “Gabriel artık yükünü tutuyor,” diye bir laf dolaşmaya başladı. Susan Tall, “Ne dersiniz bu işe?” diyordu. “Gabriel Oak’un şıklığına diyecek yok. Haftada bir-iki kez hiç çivisiz, parlak kunduralar giyiyor; pazarları başına yüksek tepeli şapkalar geçiriyor. İşlemeli çoban gömleğinin adını sanını bile unuttu artık. Ben de birtakım adamların iki dirhem bir çekirdek, ortalarda çalım sattıklarını görmüyor muyum ya, şaşkınlıktan dilim tutuluyor. İnanın, hiçbir şey diyemiyorum.”</p>
			<p>Zamanla öğrenildi ki, Bathsheba, Gabriel’e tarımsal kârların yükselip alçalmasını dikkate almaksızın belirli bir aylık bağlamışsa da çoban, Boldwood’la gelirden pay almak koşuluyla anlaşma yapmış. Bu küçük bir paydı, elbet, gene de düpedüz aylıktan daha hatırı sayılır bir paraydı ve herhangi bir aylıkta bulunamayacak bir çoğalma şansına sahipti. Bazıları Gabriel Oak’u “eli sıkı” bir adam yerine koymaya başlamışlardı. Öyle ya, durumu bu denli düzelmişti de o gene aynı saz damlı köy evinde oturup kendi yemeğini kendi pişirerek çoraplarını kendisi yamıyor, hatta bazen evini bile kendi eliyle topladığı oluyordu. Ne var ki, Gabriel Oak, bir kere çevresinin düşüncesine karşı, adamı öfkelendirecek derecede kayıtsızdı. Sonra da eski alışkanlık ve huylara, yalnızca eski oldukları için dört elle sarılmakta direnen bir adam olduğundan, bu yaşayış biçimini sürdürmesi mutlaka cimrilikten olmayabilirdi.</p>
			<p>Boldwood’a gelince, Bathsheba’ya olan bilinçsiz tutkusunu hiçbir olay ve durumun, hiçbir iyi ya da kötü davranışın yıpratıp yıkamayacağı bir aşk deliliği olarak niteleyebileceğimiz çiftçinin içinde son günlerde bir büyük umut yeşermeye başlamıştı. Troy’un boğulmuş olduğuna aceleyle verilen kararı izleyen durgunluk sırasında, tohum bir yabanotu gibi filiz sürmüştü. Adam bu umudu korkarak besliyor ve gerçekler düşlerinin çılgınlığını ortaya vuracak diye korkusundan, bu konuyu ciddi biçimde ele almaktan bile çekiniyordu. Yas giysileri giymeye Bathsheba’yı sonunda razı etmişlerdi. Her pazar onun bu kılıkta kiliseye girişini görmek çiftçinin inancını biraz daha pekiştiriyordu; bu bekleyişinin ödülünü alacağı gün pek uzaklarda olmakla birlikte, gene de yaklaşıyordu. Ne kadar beklemesi gerekeceğini çiftçi henüz düşünmemişti. Yalnız şuna inanmak istiyordu ki, çektiği acılar Bathsheba’ya, başkalarının duygularına eskisinden daha çok saygı beslemesini öğretecekti ve genç kadın gün gelip herhangi biriyle bir evlenme yapmayı düşünürse, bu kişi Çiftçi Boldwood olacaktı. Bathsheba’nın yüreği temizdi. Düşüncesizliğinin sonucu olarak ona yaptığı kötülüğe şimdi artık, Troy’a vurulup düş kırıklığına uğramadan öncesine kıyasla çok daha içten bir pişmanlık duyacaktı. Boldwood ona yüreğindeki bu temizlik yoluyla yaklaşabilecek ve aşkının ateşli yönünü onun gözünden olduğu gibi gizleyerek, onunla ileride bir gün uygulanmak üzere dostça bir anlaşmaya varacaktı, Boldwood işte bunu umuyordu.</p>
			<p>Orta yaşlıların gözünde Bathsheba şu sırada belki de her zamankinden çekiciydi. Çünkü aşırı canlılığı biraz küllenmişti. Onun Norcombe’daki yaşlı teyzesine yaptığı iki aylık bir ziyaretten dönüşü, aşk ve özlem dolu çiftçiye hatırını doğrudan doğruya sormak ve kendisiyle ilgili düşüncelerini biraz olsun öğrenmeye çalışmak fırsatını verdi. Bathsheba dul sayılmaya başlanalı artık dokuz ay oluyordu. Saman kaldırma işi sırasında Boldwood tarladaki işçilere yardım eden Liddy’nin yanına yanaşmayı başardı.</p>
			<p>Güler yüzle, “Seni böyle açık havada gördüğüme sevindim, Liddy,” dedi.</p>
			<p>Liddy kırıttı ve içinden, “Acaba benimle neden böyle yakın konuşuyor?” diye merak etti.</p>
			<p>Boldwood, “Umarım bu uzun ayrılık Mrs. Troy’a yaramıştır,” dedi. “Kendisi iyi mi?”</p>
			<p>Tavrı bu soruyu, yalnızca komşuluk hatırına sorduğunu belirtiyordu.</p>
			<p>“Çok iyi, efendim.”</p>
			<p>“Neşesi de yerinde mi?”</p>
			<p>“Evet, yerinde denebilir.”</p>
			<p>“Yerinde değil mi dedin?”</p>
			<p>“Yoo. Yerinde, dedim.”</p>
			<p>“Sana her şeyini açar, değil mi?”</p>
			<p>“Hayır, efendim.”</p>
			<p>“Bazılarını?”</p>
			<p>“Evet, efendim.”</p>
			<p>“Mrs. Troy sana öylesine güveniyor ki, Lydia! Hem de haklı olarak, bana kalırsa.”</p>
			<p>“Gerçekten de güvenir, efendim. En dertli günlerinde, Mr. Troy’un gidişi sırasında falan ben onun yanı başındaydım. Tutup yeniden evlenecek olsa bile yanında kalırım.”</p>
			<p>Kurnaz âşık, “Demek sana söz verdi?” diye sordu. “Elbet verecek.”</p>
			<p>Liddy’nin sözlerinden çıkardığı sonuç, yani sevdiği kadının yeniden evlenmeyi düşünmüş olması yüreğini hoplatmıştı.</p>
			<p>“Yoo, gerçekte onun böyle bir şey söylediği yok da, ben kendiliğimden çıkarıyorum.”</p>
			<p>“Elbet elbet, anlıyorum. Hanımın yeniden evlenmekten söz açınca sen de...” </p>
			<p>Liddy içinden, “Çiftçi Boldwood amma da şapşallaşıyor,” diye düşünerek, “Onun böyle bir söz ettiği falan yok, beyefendi,” diye karşılık verdi.</p>
			<p>Adamcağız umutları yeni baştan kırılarak, “Elbet etmez,” dedi. “Tırmığını o kadar uzaklara sallamakta bir yarar yok, Liddy, kısa, hızlı sallayışlar en iyisidir. Her neyse, senin hanım şimdi yeniden kendi başına buyruk olduğuna göre, özgürlüğünden bir daha hiç vazgeçmemeye karar vermesi belki de akıllılığını gösterir.”</p>
			<p>“Bir keresinde söylediydi: Mr. Troy’un çıkıp geliverme tehlikesini göze alırsa, onun kayboluşundan yedi yıl sonra belki evlenirmiş diye, ama ciddi konuşmuyordu.”</p>
			<p>“Ha yani altı yıl sonra, demek oluyor. Belki, dedi demek. Oysa avukatlar ne derse desin, aklı başında kişilerin düşüncesine göre hanımın dilerse hemen şimdi evlenebilir.”</p>
			<p>Liddy saflıkla, “Gidip avukatlara akıl mı danıştınız?” diye sordu.</p>
			<p>Boldwood kıpkırmızı kesilerek, “Yoo, neden sorayım?” dedi. “Liddy, Mr. Oak diyor ki, sen istemezsen tarlada çalışmana hiç gerek yokmuş. Ben biraz ilerilere doğru gidiyorum.”</p>
			<p>Çiftçi kendi kendine kızarak oradan uzaklaştı. Ömründe ilk olarak sinsi sayılabilecek bir şey yapmış olduğu için kendi kendinden utanıyordu. Zavallı Boldwood! Saman altından su yürütmekte de hiç ustalığı yoktu. Kendisini sersem yerine koyduğunu, daha kötüsü, duygusuz göründüğünü düşündükçe yerin dibine geçiyordu. Gene ne de olsa, bu sıkıntısına karşılık eline bir şey geçmişti. Görülmedik derecede taptaze, insanı büyü gibi saran bir gerçek. Gerçi üzücü bir yönü yok değilse de, onun derdine derman olabilecek, elle tutulur, gözle görülür bir gerçekti: Bugünden altı yıl ve birkaç ay sonra Bathsheba onunla evlenebilirdi. Bu umutta bir kesinlik vardı. Öyle ya, Bathsheba’nın Liddy’ye evlenme üzerine söylediği sözler, üzerinde pek düşünülmemiş bile olsa, hiç değilse onun bu konudaki ilkesini ortaya koyuyordu.</p>
			<p>Bu tatlı düşünce Boldwood’un aklından çıkmaz oldu. Altı yıl uzun zamandı. Gene de, çiftçinin çoktandır katlanmak zorunda olduğu “Hiç!” ölçüsünden o kadar daha kısaydı ki! Yakub Peygamber, Rahel’e kavuşabilmek umuduyla on dört yıl çile doldurmuştu; Bathsheba gibi bir kadın uğruna altı yıl neydi ki? Çiftçi Boldwood onu hemen elde etmektense onun uğruna beklemek düşüncesini daha çok benimsemeye çalıştı. Kendi aşkını öylesine derin ve güçlü buluyordu ki, Bathsheba’nın bunun tam boyutlarını henüz öğrenmemiş olabileceğini düşünüyordu. Bu uzun, sabırlı bekleyiş, aşkının tatlı bir kanıtı yerine geçebilirdi. Ömrünün altı yılını, birer dakikaymışçasına öğütecekti, Bathsheba’nın aşkının yanında şu yalancı dünyadaki yılların ne önemi vardı! Altı yıl süren bu elle tutulmaz, gözle görülmez sevda süresince Boldwood bu düşün gerçekleşmesi dışında hiçbir şeyi zerrece umursamadığını Bathsheba’ya gösterecekti.</p>
			<p>Bu arada yaz sonu yaklaşmış ve Greenhill Panayırı’ nın yapıldığı hafta gelip çatmıştı. Weatherbury’liler bu panayıra sık sık katılırlardı.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text">Robert Browning’in “Heykel ve Büst” adlı şiirinde iki sevgili pencereden bakışırlar. Başlangıçta birlikte kaçmayı düşünürler, çeşitli engeller sonucunda aşkları azalır. Bunun üzerine, bakışmayı sürdürebilmek için erkek heykelini, kadın da büstünü pencereye yerleştirir. (Y.N.)</span></div>
		</div>
	</body>
</html>