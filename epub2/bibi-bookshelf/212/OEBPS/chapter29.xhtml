<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXIX</span>Alacakaranlıktaki bir gezintinin ayrıntıları</h1>
			<p>Bathsheba Everdene’nin kişiliğini oluşturan çok sayıda değişik özelliğin arasına, çılgınlığın da karıştığını görüyoruz. Bu, onun gerçek yaradılışına aykırı diyebileceğimiz bir şeydi. Eros’un okuyla, yapısına bir lenf olarak girmiş, zamanla bütün iç varlığına yayılıp renk vermişti. Bathsheba bütünüyle kadınlığıyla yöneltilmeyecek kadar akıllı olmakla birlikte kadınlığı, aklını en iyi biçimde kullanmasını engelleyecek kadar güçlüydü. Kadında hayat arkadaşını şaşırtan ufak noktalardan belki de birincisi, onun, tatlı sözlere, yalan olduklarını bile bile inanmaktaki garip eğilimidir; bir de doğru olduğunu bildiği yergilere dünyada inanmayışı.</p>
			<p>Bathsheba, Troy’u yalnızca, kendilerine güveni olan kadınların bu güveni elden bırakınca sevebilecekleri gibi seviyordu. Güçlü bir kadın, gözü dünyayı görmeyerek gücünü bir yana attığı zaman, hiç gücü olmayan zayıf bir kadından daha kötü bir duruma düşer. Yetersizliğini doğuran kaynaklardan biri, bu durumun yeniliğidir. Güçlü kadının böyle bir durumu elinden geldiğince çekip çevirmekte hiç deneyimi yoktur. Zayıflık, bir de yeni olunca iki kat zayıflaşır.</p>
			<p>Bathsheba bu işte bir aldatmaca sezmiyordu. Bir anlamda dünya kadını sayılırdı gerçi; ne var ki, bu dünya, kalabalığını sığır sürülerinin, şamatasını da rüzgârların doğurduğu, yaşantısı gündüz saatleriyle sınırlanan bir yeşillikler dünyasıydı. Bu dünyada sizin toplantı yaptığınız salonun duvarının arkasında sessiz bir tavşan ailesi yaşar, komşunuz her şeyinizdir ve hesap ancak pazar kurulduğu günlerde yapılır. Kibar sosyetenin yapmacık zevkleri konusunda Bathsheba’nın bilgisi çok az, ezberlenip kalıplaşmış şımarıklıkları ve aşırılıkları konusundaysa hiç yoktu. Troy konusundaki gerçek düşünceleri açık seçik olarak dile gelmiş olsaydı (ki bu işi kendi kendine hiç yapmamıştı), şöyle bir sonuç elde edilirdi: Genç kız duygularının kılavuzluğunu aklının yol göstermesinden daha tatlı buluyordu. Sevgisi bir çocuğunki gibi bütündü ve yaz güneşi gibi sıcacık olmakla birlikte, gene de bahar kadar taptaze. Suçu, sonuçları dikkat ve incelikle hesaplamaması, duygularını denetim altına almak için hiçbir çaba göstermemesiydi. Başkalarına önlerinde uzanan yolun sarp ve dikenli olduğunu göstermekte birinciydi de, kendi öğütlerine kendisi hiç kulak asmıyordu.</p>
			<p>Troy’a gelince kusurları kadın gözünün erişemeyeceği derinliklerde gizliyken, gösterişli yönleri tam yüzeydeydi. Bu yönden, kusurları en kör gözlerin bile görebileceği gibi ortadayken, üstünlükleri bir maden cevherini andıran basit ve temiz yürekli Gabriel Oak’un tam tersiydi.</p>
			<p>Saygıyla aşkın arasındaki ayrım, Bathsheba’nın davranışında açıkça belirliydi: Genç kız Boldwood’a karşı duyduğu ilgiyi Liddy’ye hiç çekinmeksizin söyleyebilmişken, Troy konusunda yalnızca kendi gönlüne açılmıştı.</p>
			<p>Gabriel ondaki bu tutkunluğu olduğu gibi görüyor ve bu yüzden her Tanrı’nın günü tarlaya gidişinden dönüşüne dek, kimi, zaman da gecenin geç saatlerine kadar içi içini yiyip duruyordu. Şimdiye dek başlıca üzüntüsü, sevgisinin karşılık görmeyişiydi. Şimdiyse Bathsheba’nın acı çekmesi bu üzüntüyü neredeyse bastıran, daha büyük bir dert olup çıkmıştı. Bu durum, Hippokrates’in bedensel acılarla ilgili, sık sık yinelenen bir görüşünü doğrular nitelikteydi.<a class="si-noteref epub-type_noteref" href="#f46" id="ref_f46">46</a></p>
			<p>Sevilenin yanlışlarını düzeltebilmek uğruna onun öfkesini göze almaktan bile korkmayan aşk, geleceği pek umutlu olmasa da, yüce sayılabilecek bir aşktır.</p>
			<p>Gabriel Oak hanımıyla konuşmaya karar vermişti. Onu yola getirmek için, şu sırada uzakta olan Çiftçi Boldwood’a haksızlık ettiğini öne sürecekti.</p>
			<p>Beklediği fırsatı, Bathsheba’nın ekin tarlaları arasında bir gezintiye çıktığı sırada buldu. Alacakaranlık basarken o gün çiftlikten pek uzaklaşmamış olan Gabriel aynı yola saptı ve Bathsheba’ya gezintisinden döndüğü sırada rastladı. Genç kız, onun zaten tahmin ettiği gibi, dalgın ve düşünceliydi.</p>
			<p>Buğdaylar şimdi iyice boy atmış, dar yol iki yanda kabaran başak duvarları arasında gömülü bir patika olup çıkmıştı. İki kişi ekini zedelemeden yan yana yürüyemezdi; Oak da kız geçsin diye yana çekildi.</p>
			<p>“Aa, Gabriel, sen misin? Sen de mi gezintiye çıktın? İyi akşamlar.”</p>
			<p>Genç kız çabucak yanından sıyrılıp geçince Gabriel onun ardına düşerek, “Geç oldu da,” dedi. “Gelip sizi karşılayayım dedim.”</p>
			<p>“Eksik olma; ama ben pek korkak değilimdir.”</p>
			<p>“Değilsinizdir ya, ortalıkta kötü kişiler dolaşıyor da.”</p>
			<p>“Ben hiç rastlamıyorum.”</p>
			<p>Gerçekte, Gabriel Oak, büyük bir zekâ oyunuyla, “kötü kişi” diyerek sözü çapkın çavuşa getirmeyi kurmuştu. Ne var ki, bunun pek inceliksiz, pek patavatsız bir giriş olduğunu birden sezince tasarısı suya düştü.</p>
			<p>Çoban bir başka giriş yolu denedi.</p>
			<p>“Burada olsa sizi karşılamaya çıkacak olan adam da –çiftçi Boldwood’u demek istiyorum– uzakta olduğuna göre, ben de kendi kendime dedim ki, bari ben gideyim, dedim.”</p>
			<p>“Ha, evet.”</p>
			<p>Genç kız başını çevirmeden yürüdü gitti ve bir süre, dolgun başaklara sürünen eteklerinin hışırtısından başka bir şey duyulmadı.</p>
			<p>Sonra Bathsheba oldukça ters bir sesle, “Burada olsa Mr. Boldwood beni karşılamaya çıkardı, demekle ne demek istediğini pek anlayamadım,” dedi.</p>
			<p>“Sizin ona varacağınız söyleniyor da, onu demeye getirdim, hanımefendi. Açık konuşmamı bağışlayın.”</p>
			<p>Kız hemen, “Söylenenlerin aslı yok,” diye karşılık verdi. “Onunla evleneceğimi hiç sanmıyorum.”</p>
			<p>Gabriel bu kez düşündüğünü açıkça ortaya vurdu: Tam sırası gelmişti.</p>
			<p>“Doğrusunu isterseniz hanımefendi, başkalarının dediği bir yana, eğer Mr. Boldwood sizin peşinizde evlenmek niyetiyle koşmuyorsa, benim de dünyadan haberim yok, demektir.”</p>
			<p>Bathsheba konuyu hemen kapatarak konuşmaya oracıkta son verirdi ya, durumunun zayıf olduğunu bildiğinden, sağlamlaştırmak çabasına kapılarak sözü uzatıp tartışmaya girişti.</p>
			<p>Kararlı bir tavırla, “Bu konu ortaya atıldığına göre,” diye söze başladı. “Pek yaygın olan ve tepemi attıran bir yanlışlığı düzeltmek fırsatı bulduğuma seviniyorum. Ben Mr. Boldwood’a açıkça herhangi bir söz vermiş değilim. Onu hiçbir zaman sevmedim. Kendisine karşı saygım var; o bana birkaç kez evlenme önerdi. Ne var ki, ben kendisine şöyle ya da böyle yanıt vermiş değilim. Döner dönmez yanıtımı verip ona evlenmeyi aklımdan bile geçirmediğimi söyleyeceğim.”</p>
			<p>“Anlaşılan herkes iyice yanılmış.”</p>
			<p>“Öyle.”</p>
			<p>“Geçenlerde herkes sizin onu oyuncak yerine koyduğunuzu söylüyordu; oysa siz ciddi gibiydiniz. Şimdilerde herkes sizin ona karşı ciddi olduğunuzu söylemeye başlamışken siz hemen tutup...”</p>
			<p>“Onu oyuncak yerine koyuyorum; öyle mi?”</p>
			<p>“Bilmem; herkesin doğruyu söylediğini umarım.”</p>
			<p>“Söyledikleri doğru olmasına doğru ya da, yerinde değil. Ben onu oyuncak yerine koymuyorum; yalnız, başkaca bir ilişkim de yok onunla.”</p>
			<p>Gabriel şimdi ne yazık ki kendini tutamadı ve en çekindiği şeyi yaparak Boldwood’un rakibi konusunda en yanlış tutumla söze başladı:</p>
			<p>“Ah, hanımefendi, keşke o Çavuş Troy olacak genci hiç görmeyeydiniz!” diye içini çekti.</p>
			<p>Bathsheba, adımları belli belirsiz aksayarak, “Neden?” diye sordu.</p>
			<p>“Size layık değil de ondan.”</p>
			<p>“Benimle bu biçimde konuş diye sana bir öğreten mi oldu?”</p>
			<p>“Yoo.”</p>
			<p>Genç kız sertçe, “Öyleyse şu sırada Çavuş Troy bizi hiç ilgilendirmezmiş gibi geliyor bana,” dedi. “Gene de şunu söylemeden edemeyeceğim; Çavuş Troy okumuş bir adamdır ve herhangi bir kadına pekâlâ layıktır. Soyludur da.”</p>
			<p>“Öteki askerlerden daha soylu, daha iyi okumuş olması onun değerini ortaya koymaz ki... tam tersine, onun gitgide düştüğünü gösterir.”</p>
			<p>“Bunun bizim konuşmamızla ne ilişkisi var, anlamıyorum. Mr. Troy’un düştüğü falan yok; üstünlüğü de bal gibi değerini ortaya koyar.”</p>
			<p>“Bence vicdansız bir adam o. Ah, hanımefendi, onunla ilişkinizi kesin, diye yalvarmaktan kendimi alamıyorum. Bir kerecik dinleyin beni. Yalnız bir kerecik! Onun sandığım kadar kötü bir adam olduğunu kesinlikle söyleyemem; hatta, öyle olmaması için Tanrı’ya dua ederim. Ne var ki, madem onun nasıl bir adam olduğunu kesinlikle bilmiyoruz, neden kötü bir adammışçasına davranmıyorsunuz, kendi güvenliğiniz için? Ona güvenme, hanımcığım. Yalvarırım sana, bu kadar güvenme ona.”</p>
			<p>“Neden, kuzum?”</p>
			<p>Gabriel hiç çekinmeden, “Ben askerleri severim; yalnız bunu hiç gözüm tutmadı,” diye karşılık verdi. “Kurnazlığı yüzünden şeytana uyup doğru yoldan sapmış gibi geliyor; dışı seni, içi beni yakan bir adam. Bir daha seninle konuşmaya kalkışırsa bir merhabayla geçip gitsen ne çıkar? Karşıdan geldiğini görünce başka yola sapıver. Gülünecek bir şey söylediği zaman anlamazlıktan gel, hiç gülme. Kulağına gidecek yerlerde kendisinden, ‘O saçma herif’, ‘Hani şu Çavuş, canım, adını unuttum’, gibilerden söz et; ‘Hani şu aile onurunu beş paralık etmiş olan adam’, falan de. Ona kaba davran, demiyorum. Yalnız zararsız biçimde soğuk dur da, sav onu başından.”</p>
			<p>Karda pencereye sığınmış kuş yavrusu bile şu anda Bathsheba’nın titrediği gibi tiril tiril titreyemezdi! Üzgün üzgün, “Bana bak; ondan böyle konuşmak sana yaraşmıyor. Onun konumuzla ne ilişiği var, anlayamıyorum!” diye bağırdı. “Be... ben onun sapına kadar vicdanlı olduğunu biliyorum: Kimi zaman kabalığa kaçacak derecede açık sözlüdür, ama her şeyi insanın dobra dobra yüzüne söyler!”</p>
			<p>“Yaa.”</p>
			<p>“İyilikte bu köydekilerin hiçbirinden geri kalmaz. Sonra... kiliseye gitmesini de hiç aksatmaz... gerçekten.”</p>
			<p>“Korkarım onu kilisede hiç gören olmamış. Ben kendim hiç görmediğimi çok iyi biliyorum.”</p>
			<p>Kız heyecanla, “Bunun nedeni şu,” diye anlattı: “Tam ayin başladığı sırada, gizlice, o eski kulenin dibindeki kapıdan girip balkonun arkasına oturuyormuş. Bana kendisi söyledi.”</p>
			<p>Troy’un sağlam ahlakının bu üstün kanıtı, Gabriel’in kulağına zıvanadan çıkmış bir saatin on üçüncü vuruşu gibi geldi. Yalnızca bu konuda tam bir inanmazlık uyandırmakla kalmadı; bundan önce ileri sürülen şeylerin üzerine de bir kuşku gölgesi düşürdü.</p>
			<p>Kızın Troy’a nasıl bütün varlığıyla inanmış olduğunu görmek çobanın içini sızlatmıştı. İçi derin duygularla dolup taşarak titremeyen bir sesle karşılık verdi. Ne var ki, sesi titremesin diye gösterdiği büyük çaba gene de belli oluyordu:</p>
			<p>“Hanımefendi, biliyorsunuz ki ben sizi seviyorum; hep de seveceğim. Bunu yalnızca amacımın size kötülük etmek olmadığını anlatmak için söyledim; bundan böyle sözünü etmeyeceğim. Para pul sahibi olup iyi bir hayat kurabilme yarışını kaybettim. Şu yoksul durumumda, sen de benden kat kat yükselmişken sana hâlâ göz koyacak kadar budala değilim. Yalnız Bathsheba, sevgili hanımım, sana yalvarıyorum, şu sözümü can kulağıyla dinle: Hem çalıştırdığın adamlara karşı onurunu zedelememek, hem de seni benim gibi seven namuslu bir adama karşı insanlığın gerektirdiği dürüstlükle davranmak amacıyla, bu askere karşı olan tutumunuz daha ölçülü olmalı.”</p>
			<p>Kız boğuk bir sesle, “Sus! Sus! Yeter!” diye bağırdı.</p>
			<p>Çoban, “Sen benim gözümde kendi işimden gücümden, kendi canımdan daha üstün değil misin?” diye konuşmasını sürdürdü. “Dur, dinle beni! Senden altı yaş büyüğüm, Boldwood’sa benden on yaş büyük. Bir düşün, yalvarırım sana, iş işten geçmeden düşün, onun kanadının altında nasıl huzura kavuşur, güven bulursun!”</p>
			<p>Gabriel’in onu sevmekten dem vurması, bu işe burnunu soktuğu için Bathsheba’nın duyduğu öfkeyi biraz hafifletmişse de, genç kız onun kendisine iyilikte bulunmak isteğinin evlenmek isteğinden baskın çıkmasını gerçekten bağışlayamazdı; nasıl ki Troy’u hor görmesini de bağışlayamıyordu.</p>
			<p>“Başka yere gitmenizi istiyorum artık,” dedi. Benzinin solduğu gözle pek seçilmiyorsa da sesinin titremesinden anlaşılıyordu. “Daha fazla kalmayın bu çiftlikte. İstemiyorum sizi, gitmenizi rica ediyorum.”</p>
			<p>Oak istifini bozmadan, “Saçmalıyorsun,” dedi. “Bu ikinci kezdir ki bana sözüm ona yol veriyorsun. Neye yarar bu?”</p>
			<p>“Sözüm onaymış! Gideceksiniz, beyefendi! Bana ders vermenizi daha fazla çekemem. Buranın hanımı benim.”</p>
			<p>“Gideyim ha? Bakalım bundan sonra neler zırvalayacaksın! Bana sıradan bir işçi gibi davranıyorsun. Oysa az bir zaman önce durumum seninki kadar iyiydi, biliyorsun. İnan olsun, Bathsheba, bu kadarına artık yüzsüzlük denir. Bir de ben gidersem işlerinin arapsaçına döneceğini, içinden aylarca çıkamayacağını da bal gibi biliyorsun. Meğer ki şöyle anlayışlı bir adamı kâhya ya da yönetmen yerine tutasın. Bunu yapacağına söz verirsen o saat giderim.”</p>
			<p>Genç kız kesinlikle, “Kâhya falan tutmam ben. Kendi çiftliğimi şimdiki gibi gene ben yöneteceğim,” dedi.</p>
			<p>“Öyle olsun. Çiftlikte kalıyorum diye bana teşekkür etmen gerekir. Bir kadından başka çekip çevireni olmazsa çiftlik nasıl döner? Yalnız bana bak, bana karşı herhangi bir şey borçluymuşsun gibi bir duyguya kapılmanı istemem ha! Hiç istemem. Yaptığımı kendiliğimden yapıyorum ben. Bazen bu yerden bir ayrılabilsem sevincimden kuş gibi uçardım, sanıyorum. Öyle ya, benim adı sanı anılmaz bir hiç yerine geçmekten hoşnut kaldığımı sanma. Daha yüksek işlere layık bir adamım ben. Ne var ki senin mahvolup batmanı istemiyorum... gelgelelim bu kafada gidersen mahvolacağın kesin!.. Kendimi böyle açıkça övmekten iğrenirim ben. Yalnız sen adamın cinlerini öyle bir başına sıçratıyorsun ki, başka zaman söylemeyi hiç düşünmediği şeyleri pattadak söyleyiveriyor. İşlerine bir dereceye kadar burnumu soktuğumu yadsıyamam. Ne var ki, sen durumu bilmez değilsin. Aşırı derecede sevdiğim kızın kim olduğunu, onun iyiliği için terbiyesizlik bile edebileceğimi biliyorsun!”</p>
			<p>Genç kızın Çoban’a, sözlerinden daha çok sesiyle belirttiği bu acı vefası yüzünden gizlice, kendi de bilmeden saygı duymuş olması akla yatkındır. Çünkü onun isterse kalabileceği konusunda bir şeyler mırıldandı.</p>
			<p>Sonra daha belirgin olarak, “Şimdi beni yalnız bırakmaz mısın biraz?” diye sordu. “Bunu hanımın olarak buyurmuyorum, bir kadın olarak istiyorum. Senin de bu isteğimi geri çevirecek kadar kabalık edeceğini hiç sanmıyorum.”</p>
			<p>Gabriel yumuşak bir sesle, “Elbet giderim, Miss Everdene,” dedi. </p>
			<p>Kızın ricasının şu sıraya rastlamasına şaşıyordu. Çünkü aralarındaki çekişme sona ermişti; yakın çevrede tek bir ev bile bulunmayan, ıpıssız bir tepedeydiler ve saat iyiden iyiye geç olmuştu. Çoban durdu ve kızın ilerleyip uzaklaşmasına izin verdi. Şimdi onun yalnızca gökyüzünün üzerinde siluetini görebiliyordu.</p>
			<p>Kızın Gabriel’i tam o sırada başından savmak isteyişinin son derece üzücü bir açıklaması da o anda ortaya çıktı. Kızın yanında, yerden bitercesine bir karaltı belirdi. Bunun Çavuş Troy olduğu hiç su götürmezdi. Oak onların konuştuklarını elinde olmadan dinlemek durumuna düşmek istemediğinden döndü ve iki sevgiliyle kendi arasında en azından iki yüz metre uzaklık bıraktı.</p>
			<p>Evine mezarlık yolundan döndü. Kilise kulesinin önünden geçerken, kızın, Çavuş’a ve Çavuş’un kiliseye ayin başladıktan sonra, kimseye görünmeden girmek gibi alçakgönüllü bir huyu oluşu üstüne söyledikleri aklına geldi. Adı geçen küçük balkon kapısının hiç kullanılmadığına inandığından yapının dışındaki merdiveni tırmandı, kapıyı yokladı. Kuzeybatı ufkunda hâlâ oyalanan solgun aydınlık, ona duvardaki bir sarmaşık dalının kapının üzerine sarmış ve kanadı taş pervaza hafifçe bağlanmış olduğunu göstermeye yetti. Bu, kapının hiç değilse Troy Weatherbury’ye döneli beri bir kez olsun açılmamış olduğunun kesin bir kanıtıydı.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text">“İkinci acı aynı anda, ama ayrı yerlerde ortaya çıktığında, daha güçlü olanı, ötekini bastırır.” (Hippokrates, <em>Aforizmalar</em>.) (Y.N.)</span></div>
		</div>
	</body>
</html>