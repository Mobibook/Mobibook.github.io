<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XLIV</span>Bir ağaç altında - Tepki</h1>
			<p>Bathsheba nereye gittiğini, ne yönde gittiğini bilmeden, umursamadan koşuyordu karanlık yol boyunca. Ne yaptığının ilk olarak kesinlikle bilincine vardığı zaman bir çit kapısının önündeydi. Burası büyük meşe ve kayın ağaçlarıyla gölgelenen bir fundalığa açılıyordu. Genç kadın dikkatli bakınca burasını bir keresinde gündüz gözüyle gördüğünü ve yol vermez bir çalılık gibi görünen şeyin, aslında şimdi hızla sararmaya yüz tutan bir eğreltiotu tarlası olduğunu hatırladı. Şu perişan durumunda buraya girip saklanmaktan daha iyi bir şey düşünemiyordu. İçeri girince, yarı yıkılmış bir ağaç kütüğünün altında, sisin neminin işleyememiş olduğu bir köşe buldu ve birbirine karışmış dallarla yapraklardan yapılma bir döşeğin üzerine çöktü. Esintilerden korunmak amacıyla üstüne kucak kucak dal ve yaprak çekerek gözlerini kapadı.</p>
			<p>Bathsheba o gece uyuyup uyuyamadığını tam olarak bilemiyordu. Yalnız, uzun bir süre sonra çevresindeki ağaç dallarında geçen ilginç olayları fark etmeye başladığından, ruhu tazelenmiş ve kafası daha bir durulaşmıştı.</p>
			<p>İlk seçtiği ses boğukça bir cıvıltı oldu.</p>
			<p>Bu, henüz uyanmaya başlayan bir kırlangıçtı.</p>
			<p>Derken bir başka köşeden, “Ci-ciik-ciik-ciik!” diye bir ses geldi.</p>
			<p>Bu bir serçeydi.</p>
			<p>Üçüncü olarak bir çalılıktan, “Çin-çin-çin-çin-çin!” sesleri yükseldi.</p>
			<p>Bu bir tarlakuşuydu.</p>
			<p>Yukarıda, bir “Gırç-gırç-gırç!” oldu.</p>
			<p>Bu bir sincaptı.</p>
			<p>Bu kez yoldan, “Nay-na-ra-nay!” diye bir ses duyuldu.</p>
			<p>Bu da bir köy çocuğuydu.</p>
			<p>Biraz sonra çocuk karşı tarafa geldi ve Bathsheba onun sesini kendi çiftliğindeki çocuklardan birinin sesine benzetti. Arkadan da ağır ayakların sürüklenen patırtısı geliyordu. Eğreltiotlarının arasından bakan Bathsheba, şafağın soluk ışığında kendi atlarından bir çiftini seçti. Atlar yolun öbür yanındaki bir pınardan su içmek üzere durdular. Genç kadın onların şapur şupur suya dalıp içişlerini, başlarını kaldırıp silkinişlerini, sonra yeniden eğilip içişlerini seyretti; dudaklarından gümüş gibi, iplik iplik su sızdırarak...</p>
			<p>Bathsheba çevresine bakmayı sürdürdü. Tanyeri yeni ağarıyordu, şafağın serin havasıyla serin renklerinin yanında kendisinin bir gece önce yapıp söyledikleri öylesine aykırı kaçıyordu ki, büsbütün korkunçlaşıyordu sanki. Genç kadın kucağında ve saçlarında, kendisi uykudayken ağaçtan düşerek sessizce üzerine konan kırmızılı sarılı yapraklar olduğunu fark etti. Bunlardan kurtulmak için eteklerini silkeleyince çıkan esintiyle, çevresinden sürü sürü kuru yaprak havalanarak, “bir büyücüden kaçan hayaletler gibi”<a class="si-noteref epub-type_noteref" href="#f54" id="ref_f54">54</a> uçuştu.</p>
			<p>Gündoğusu yönünde bir açıklık vardı. Henüz doğmamış olan güneşin yaydığı parlaklık, genç kadının gözlerini o yana doğru çekti. Sararmaya başlamış olan güzel eğreltiotlarının arasından bir çukura doğru iniliyordu. Bu çukurun içinde mantarlarla beneklenmiş bataklığımsı bir su birikintisi vardı. Üzerinde hâlâ sabah sisi tütmekteydi; tanyerinin ışığıyla dolu, gene de yarı donuk, eşsiz bir gümüş tül. Çukurun kıyıları bildiğimiz sazlarla kaplıydı. Arada bir de, doğan günün ışığında orak gibi parlayan kamışlar. Gene de bataklığın genel görünüşü ürperticiydi. Üzerindeki cıvık, zehirli yosunlardan yeryüzündeki ve yeraltındaki tüm kötü şeylerin ruhu tüter gibiydi. Çürüyen yapraklarla ağaç kütüklerinin üzerindeki mantarlar biçim biçimdi. Bathsheba’nın donuk bakışlarına kimi yapışkan kafalarını, kimi de cılklaşmış solungaçlarını gösteriyorlardı. Kiminin üzerinde kocaman, kan kızılı lekeler vardı. Kimi safran sarısı, kimi de upuzun ve sivri sivriydi; sapları makarna biçimi. Kimi koyu, parlak kahverengi, meşin gibiydi. Rahatlık ve sağlık dolu bir semtin bitişiğinde bu çukur, irili ufaklı belaların yetiştirildiği bir limonluğu andırıyordu. Bathsheba geceyi böyle çirkin ve ruh karartıcı bir yerin kıyısında geçirmiş olduğunu düşününce, ürpererek ayağa kalktı.</p>
			<p>Yolda başka ayak sesleri duyuluyordu şimdi. Bathsheba’nın sinirleri hâlâ boşanmış durumda olduğundan, kimseye görünmemek amacıyla büzüldü ve biraz sonra yolcu ortaya çıktı. Bu, yemek çantasını omzuna atmış, elinde kitabıyla bir okul çocuğuydu. Çit kapısında duraladı ve başını kaldırmadan, Bathsheba’nın duyabileceği yükseklikte bir sesle konuşmasını sürdürdü:</p>
			<p>“‘Ey Tanrım, Ey Tanrım, Ey Tanrım, Ey Tanrım, Ey Tanrım!’ Bunu biliyorum. ‘Bize bağışla, bize bağışla, bize bağışla, bize bağışla...’ Bunu da biliyorum. ‘Lütfunu esirgeme, lütfunu esirgeme, lütfunu esirgeme, lütfunu esirgeme...’ Bu da tamam.”</p>
			<p>Çocuğun mırıltısı böylece sürüp gitti. Çocukçağızın mankafa bir şey olduğu anlaşılıyordu; elindeki şey bir dua kitabıydı ve çocuk dua ezberlemeye çalışıyordu. Derdimizin en başımızdan aşkın olduğu sırada bile, kafamızın yüzeyde bir köşesi boş kalır ve ufak tefek, önemsiz şeyleri seçer. Bathsheba da şimdi oğlanın öğrenim yöntemine hafifçe gülmekten kendini alamadı. Sonra çocuk geçip gitti.</p>
			<p>Bu arada kadının sersemliği yerini kaygıya bırakmıştı; kaygının yerine de açlık ve susuzluk yerleşmeye başlar gibiydi. Tam o sırada bataklık çukurunun öbür kıyısında, sisin yarı örttüğü bir karaltı belirdi ve Bathsheba’ya doğru geldi. Kadın, çünkü bu bir kadındı, dikkatle çevresini süzermiş gibi yürüyordu. Biraz daha sola doğru yönelip yaklaşınca, Bathsheba güneşli göğe karşı onun profilini gördü ve alından çeneye kadar hiçbir yerinde hiçbir kesin ve belirgin çizgi ya da çıkıntısı olmayan bu dalgalı çizgiden, gelenin Liddy Smallbury olduğunu anladı.</p>
			<p>Herkesçe terk edilmemiş olduğunu anlayınca genç kadın, yüreği sevinçten hoplayarak yerinden fırladı.</p>
			<p>“Ah, Liddy!” dedi, ya da demeye çalıştı.</p>
			<p>Ne var ki, yalnızca dudakları kıpırdadı; hiç sesi çıkmadı. Geceleyin saatler saati bu nemli ve sisli havada yatmaktan sesi kısılmıştı.</p>
			<p>Kızcağız onu görür görmez, “Ah, hanımefendiciğim, ne sevindim sizi bulduğuma!” diye bağırdı.</p>
			<p>Bathsheba o kısık sesini Liddy’ye duyurabilmek çabasıyla zorlayarak, “Geçemezsin bu kıyıya,” dedi.</p>
			<p>Liddy bunu duymadı, “Sığdır, sanıyorum,” diyerek bataklığa girdi.</p>
			<p>Liddy’nin sabah aydınlığında, Bathsheba’ya ulaşmak amacıyla bataklıktan geçişinin görüntüsü, Bathsheba’nın gözlerinden hiç gitmeyecekti. Hizmetçi kızın ayak bastığı yerlerdeki sızıntılı yosunlardan, yeraltının nemli soluğunun yarattığı yanardöner kabarcıklar çıkıyor ve yukarıdaki buğulu göğe doğru yükselip patladıkça ıslığı andırır sesler çıkarıyordu. Bathsheba’nın korktuğunun tersine Liddy batmadı.</p>
			<p>Kazasız belasız öte yana geçti ve başını kaldırarak hanımının, bütün solgunluğuna ve yorgunluğuna karşın gene de çok güzel olan yüzüne baktı.</p>
			<p>Gözleri yaşlarla dolarak, “Zavallıcık!” dedi. “Kuzum, biraz toparlayın kendinizi, hanımcığım. Buraları nasıl...”</p>
			<p>Bathsheba telaşla, “Sesim kısılmış, fısıltıdan öteye çıkmıyor,” dedi. “Şu batağın neminden olsa gerek, Liddy hiç soru sorma, sakın ha! Kim gönderdi seni? Biri mi dedi?”</p>
			<p>“Hiç kimse. Evde olmadığınızı görünce başınıza kötü bir şey geldi sandım. Dün gece onun sesini duyar gibi olmuştum da! İşin içinde bir iş olduğunu anladığımdan...”</p>
			<p>“O evde mi?”</p>
			<p>“Yok. Ben gelmeden az önce çıktı.”</p>
			<p>“Fanny’yi kaldırdılar mı?”</p>
			<p>“Daha kaldırmadılar. Birazdan, saat dokuzda.”</p>
			<p>“Öyleyse hemen eve gitmeyelim. Biraz şu korulukta dolaşalım mı?”</p>
			<p>Liddy bu olayın bütün yönlerini, hatta hiçbir yönünü iyice anlamadığı halde, peki dedi ve birlikte ağaçların arasına daldılar.</p>
			<p>“Eve girseniz daha iyi olacak, hanımefendi. Soğuk alıp öleceksiniz.”</p>
			<p>“Eve şimdilik dönmeyeceğim. Belki de hiçbir zaman dönmeyeceğim.”</p>
			<p>“Ben gidip size yiyecek bir şeyler getireyim mi? Bir de omzunuzdaki o küçük şaldan daha kalın bir şey?”</p>
			<p>“Zahmet olmazsa, Liddy.”</p>
			<p>Liddy gitti ve yirmi dakika sonra elinde bir şapkayla pelerin, birkaç dilim tereyağlı ekmek, bir çaydanlık dolusu sıcak çay ve bir bardakla döndü.</p>
			<p>“Fanny’nin cenazesi kalkmış mı?” diye sordu Bathsheba.</p>
			<p>Liddy bardağa çay boşaltarak, “Hayır,” diye yanıtladı.</p>
			<p>Bathsheba pelerine sarındı; birkaç yudum çay içip bir dilim ekmek yedi. Sesi biraz açıldı, yüzüne hafifçe renk geldi.</p>
			<p>“Hadi, gene dolaşalım,” dedi.</p>
			<p>Korulukta iki saate yakın dolaştılar. Liddy’nin gevezeliğine Bathsheba tek heceli karşılıklar veriyordu, çünkü kafası yalnızca ve yalnızca bir tek konuyla doluydu. Bir ara gene, Liddy’nin sözünü keserek, “Acaba Fanny’nin cenazesini kaldırmışlar mıdır, şu saate kadar?” diye sordu.</p>
			<p>“Gidip bakayım.”</p>
			<p>Liddy dönüşünde adamların cenazeyi kaldırmakta olduklarını, hanımın nerede olduğunu sorduklarını, kendisinin de hanımın hastalandığını söylediğini bildirdi.</p>
			<p>“Yani yatak odamda mı sanıyorlar beni?” </p>
			<p>Liddy, “Öyle,” dedi. Sonra cesaretini toplayarak sordu: “Sizi ilk bulduğumda, eve belki de hiç dönmem, dedinizdi; bu niyetiniz gerçek değil ya, hanımefendi?”</p>
			<p>“Yok, kararımı değiştirdim. Yalnızca kendi kendilerine saygı duymayan kadınlar kocalarından kaçarlar. İnsanın kendi evinde, koca dayağından ölmüş olarak bulunmasından daha kötü olan tek bir durum vardır: O da başkasının evine sığındığı için hayatta kalmasıdır. Bu sabah bunların hepsini enine boyuna düşündüm ve yolumu çizdim. Kocadan kaçmış sığıntı kadınlar herkese ayakbağı, kendi kendine de yük olur, dile düşer. Kısacası evde çektiğinden daha ağır sıkıntılar içinde bunalır; evde aşağılanıp dayak yese, aç kalsa bile... Liddy Tanrı saklasın ya, bir gün gelir evlenirsen, ne korkunç bir duruma düştüğünü anlayacaksın. Yalnız benim şu sözlerim kulağına küpe olsun: Yılma. Dediğinden, bildiğinden şaşma, bırak seni parça parça doğrasınlar. İşte ben de böyle yapacağım.”</p>
			<p>Liddy, “Ah, hanımcığım, böyle konuşmayın!” diyerek onun elini tuttu. “Her neyse, ben biliyorum sizin kaçıp gitmeyecek kadar akıllı olduğunuzu. Aranızda geçen korkunç şeyin ne olduğunu sorabilir miyim?”</p>
			<p>“Sen sorabilirsin ama ben söyleyemem.”</p>
			<p>On dakika sonra dolambaçlı bir yoldan evlerine dönerek arka kapıdan içeri girdiler. Bathsheba arka merdivenden sessizce yukarı, hiç kullanılmayan bir tavan arasına çıktı; hizmetçisi de onun ardından geldi.</p>
			<p>Gençlik ve umut, Bathsheba’nın üzerindeki etkilerini yeni baştan göstermeye başlamıştı. Genç kadın yüreği biraz hafiflemiş olarak, “Liddy, sen benim sır ortağım olacaksın,” dedi. “Birine güvenmek zorundayım; bunun için de seni seçiyorum. İşte, şimdilik bir süre burada oturacağım. Sen de ocakta ateş yakıp yere bir halı sererek burasını biraz oturulacak duruma getirir misin? Sonra da Maryann’la birlikte o küçük odadaki cibinlik direkleri kesilmiş karyolayla o karyolanın şiltesini, bir de masa, sandalye gibi bir şeyler getirmenizi istiyorum... Geçmek bilmeyen zamanı geçirmek için ne yapacağım?”</p>
			<p>Liddy, “Mendil kenarı çevirmek pek iyi iştir,” dedi.</p>
			<p>“Yok, olmaz. Dikişi hiç sevmem, oldum olası!”</p>
			<p>“Örgü?”</p>
			<p>“Onu da sevmem.”</p>
			<p>“İşlediğiniz örtüyü tamamlayabilirsiniz. Yalnızca karanfillerle tavuskuşları kaldı. Sonra çerçeveletip yaldızlayarak duvara, diğerlerinin yanına asarız.”</p>
			<p>“Böyle işleme levhaların modası çoktan geçti; köylü işi sayılıyor. Yok, Liddy, kitap okuyacağım. Birkaç kitap getir bana, ama yeni olmasın. Yüreğimde yeni bir şey okuyacak güç kalmadı.”</p>
			<p>“Amcanızın eski kitaplarından mı olsun?”</p>
			<p>“Evet. Hani kasalara koyup kaldırdıklarımızdan.”</p>
			<p>Sonra genç kadın, yüzünden hafif bir gülümseyiş uçup geçerek ekledi:</p>
			<p>“Beaumont’la Fletcher’ın <em>Maid’s Tragedy</em> (Genç Kızın Trajedisi) ile <em>Mourning Bride </em>(Yaslı Gelin) kitaplarını getir. Sonra, dur bakayım. <em>Night Thoughts</em> (Gece Kuruntuları) bir de, <em>Vanity of Human Wishes</em> (Gönlün Diledikleri Hep Boşunadır) adlı kitabı getir.”</p>
			<p>“Bir de o siyah adamın öyküsünü getireyim mi, hani karısı Desdemona’yı boğan? Pek güzel, acıklı bir şey, sizin şu durumunuza tam uyar, hanımcığım.”</p>
			<p>“Bana bak, Liddy, sen benden izinsiz kitaplarımı karıştırmışsın! Oysa yasak ettimdi. Nereden biliyorsun bana uygun düşeceğini? Hiç de uymaz işte.”</p>
			<p>“Madem öbürleri uyuyor...”</p>
			<p>“Onlar da uymuyor. Acıklı kitap okumayacağım işte! Neden okuyacakmışım acıklı şeyler? Sen koş, bana <em>Love in a Village</em>’i<em> </em>(Köy Aşkı) getir. <em>Maid of the Mill </em>(Değirmencinin Kızı) ile <em>Doctor Syntax</em>’ı<em> </em>(Doktor Syntaks), birkaç tane de <em>Spectator</em> dergisi getir.”</p>
			<p>Bathsheba’yla Liddy bütün o günü tavan arasında, bir siper içindeymişçesine geçirdiler. Bu Troy’a karşı alınmış bir güvenlik önlemiydi, ama boşa çıktı, çünkü genç adam görünmedi ki onları tedirgin etsin. Bathsheba gün batıncaya dek pencere başında oturdu; bazen okumaya yeltenerek, bazen dışarıdaki her hareketi laf olsun diye seyredip her sese laf olsun diye kulak vererek zaman geçirdi.</p>
			<p>Güneş o akşam kan kırmızı bir renkte battı ve ışınları doğu ufkundaki bulutları kızıllaştırdı. Bu koyu fon üzerinde kilisenin batı cephesi (çiftlik pencerelerinden görülebilen tek yanı) dupduru ve pırıl pırıl görünüyor, tepesindeki direk ışınlar saçıyordu. Saat altı sularında köy delikanlıları burada toplanıp körebe oynarlardı. Kilisenin önü kimsenin hatırlayamadığı kadar eski zamanlardan beri bu eğlenceye ayrılmış ve toprak, oyuncuların ayaklarıyla çiğnene çiğnene, kaldırım gibi sert ve dümdüz olup çıkmıştı.</p>
			<p>Bathsheba sağa sola koşuşan köy delikanlılarının sarı ve kara kafalarıyla güneşte bembeyaz ışıldayan gömlekli kollarını görebiliyordu. Arada bir de bir bağırış ya da içten bir kahkaha akşam saatinin durgunluğuna bir değişiklik katıyordu. Gençler bir çeyrek saat kadar oyuna devam ettiler. Derken oyun birden sona erdi; oyuncular duvarın üstünden atlayarak porsukağacının ardında gözden kayboldular. Porsukağacının önünde de altın renkli koca bir yaprak yığını gibi kümelenen, bu kümenin arasında dalları siyah çizgiler çizen bir kayın ağacı yükseliyor, porsukağacını yarı yarıya gözden gizliyordu.</p>
			<p>Biraz sonra Liddy içeri girdiğinde Bathsheba, “Delikanlılar oyunlarını neden yarıda kestiler öyle?” diye sordu.</p>
			<p>“Casterbridge’den iki adam geldi; şahane oymalı bir mezar taşı dikmeye başladılar da ondan olacak, çocuklar kimin mezar taşı diye bakmaya gittiler.”</p>
			<p>Bathsheba, “Sen biliyor musun?” diye sordu.</p>
			<p>Liddy, “Bilmiyorum,” dedi.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">İngiliz şairi Percy Bysshe Shelley’nin “Ode To The West Wind” (Batı Rüzgârına Ağıt) adlı şiirinden. (Y.N.)</span></div>
		</div>
	</body>
</html>