<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XL</span>Casterbridge araba yolunda</h1>
			<p>Kadın uzun süre yürüdü. Adımları gitgide güçten düşüyor, akşamın gölgeleri arasında silikleşmeye başlamış olan çıplak yolun sonlarını görebilmek amacıyla, gözleri kısılıyordu. Sonunda yürüyüşü bir sendeleyiş olup çıktı. İçinde saman yığınları duran bir tarlanın çit kapısını açtı. Bir yığının dibine oturdu ve az sonra uyuyakaldı.</p>
			<p>Uyanınca kendini aysız ve yıldızsız bir gecenin orta yerinde buldu. Ağır, deliksiz bir bulut kabuğu gökyüzünü boydan boya kaplayıp gözden gizlemişti. Siyah kubbeye, Casterbridge kasabasının üzerindeki uzak ayla vuruyor ve bütün çevreyi saran karanlığın yanı sıra büsbütün ışıklı görünüyordu. Genç kadın bakışlarını bu hafif, yumuşak ışığa doğru çevirdi.</p>
			<p>“Oraya bir ulaşabilsem!” dedi. “Yarından sonra onunla buluşmak var ya, Tanrı bana acısın! Belki o güne sağ çıkmam bile!”</p>
			<p>Gölgelerin derinliğinde bir çiftlik evinin saati, cılız, incelmiş bir sesle biri vurdu. Gece yarısından sonra saat seslerinin uzunluklarıyla birlikte derinlikleri de azalmış gibi olur ve titreşimli kalınlıkları cırlak bir tizliğe dönüşür.</p>
			<p>Derken uzak gölgelerin arasında bir yerde bir, sonra iki ışık belirdi ve gitgide büyüdü. Yolda bir araba göründü ve çit kapısının önünden geçti. Lambalardan birinin ışınları bir an genç kadının üstüne vurdu ve yüzünü, bütün çizgileriyle, açıkça aydınlattı. Bu temeli genç, dış tabakasıysa yaşlı olan bir yüzdü. Biçimi ve yuvarlaklığıyla esnek ve çocuksu duruyordu, ama çizgileri daha şimdiden sertleşip keskinleşmeye yüz tutmuştu.</p>
			<p>Genç kadın, yeni bir karar vermiş gibi ayağa kalktı ve çevresine bakındı. Yolu iyi bilir gibiydi. Ağır ağır yürürken yandaki çiti dikkatle süzüyordu. Derken solgun beyaz bir şey gözüktü: yeni bir kilometre taşı. Kadın çizgileri yoklamak amacıyla elini taşın üstünden geçirdi.</p>
			<p>“İki tane kaldı!” dedi.</p>
			<p>Taşa yaslanarak dinlendi bir süre; sonra gene doğruldu ve yoluna gitti. Önceleri dişini tırnağına takarak iyi dayandı, sonra adımları gene eskisi gibi sürüklenmeye başladı. Issız, ağaçlık bir çayırın kıyısına gelmişti. Yerde, yaprakların arasına saçılmış duran beyaz kabuklar, oduncuların o gün orada odun kesip çit ve parmaklık yapmış olduklarını gösteriyordu. Gelgelelim şimdi kadına can yoldaşlığı edecek ne bir soluk rüzgâr vardı ne de bir yaprak ve dal hışırtısı. Kadın çit kapısının üstünden baktı. Kapıyı açtı ve içeri girdi. Hemen oracıkta, çevreye yayılmış odun parçalarıyla her boyda bir sürü kazık duruyordu.</p>
			<p>Yolcumuz bir süre, gene hemen yürüyüp gitmeye niyetli olduğunu gösteren gergin bir kımıltısızlık içinde duraladı. Kulak kesilmiş bir kimsenin duruşuydu bu: Ya dıştaki sesler dünyasını ya da kendi içindeki düşünceler diyaloğunu dinliyordu. Çok dikkatle bakılırsa, kadının bu sonuncu işe daldığını gösteren birtakım belirtiler görülebilirdi. Sonradan olup bitenlerden de anlaşılacağı üzere, genç kadın yalnızca düşünmekle kalmıyor, insan kol ve bacaklarının yerine geçecek otomatik araçların yaratıcısı olan pek akıllı Bay Jacquet Droz’un<a class="si-noteref epub-type_noteref" href="#f50" id="ref_f50">50</a> uzmanlık alanına el atarak kendince birtakım yaratıcı uğraşlarda bulunuyordu.</p>
			<p>Casterbridge’in gökyüzüne yaydığı ışık aylasının yardımıyla yığınların içinden iki değnek seçti. Bunlar bir metreye kadar düz gelip ondan sonra “Y” harfi biçiminde çatallaşan değneklerdi. Kız yere oturup değneklerin üzerindeki küçük dalları kırdı, sonra gene yola çıktı. Değnekleri koltuk değneği gibi kollarının altına yerleştirip bir denedi; ağırlığını (öyle de hafifçecikti ki!) sakınarak değneklerin üstüne verdi ve yürümeye başladı. Kızcağız kendine yardımcı bir araç yaratmıştı.</p>
			<p>Koltuk değnekleri çok iyiydi. Şimdi yolda yalnızca yolcumuzun ayaklarının pıtırtısıyla koltuk değneklerinin tıkırtısı duyuluyordu. Son kilometre taşını geçeli epey olmuş, kız yakında yeni bir taş görünmesini beklercesine yol kıyısını süzmeye başlamıştı. Koltuk değnekleri pek yararlı olmakla birlikte, ne de olsa güçleri sınırlıydı. Araçlar insan çabasının yerini tutamaz; yalnızca çabayı bir yerden alıp başka bir yere aktarır. Kızın da önceden harcadığı çaba şimdi temelli ortadan kalkmış değil, gövdesiyle kollarına aktarılmıştı. Kız biraz sonra gene yorulmaya başladı. Adımları ölgünleşti ve sonunda küçük yolcu yana doğru devrilip yere yıkıldı.</p>
			<p>Düştüğü yerde on dakika, belki de daha da uzun zaman yattı, kaldı: biçimi belirsiz bir yığın. Sokak rüzgârı düz çayırlar üzerinde donuk harıltılarla esmeye başladı ve dünden beri kımıltısız yatmakta olan ölü yaprakları yeniden hışırdattı. Genç kadın son bir çabayla dizleri üstünde döndü, sonra ayağa kalktı. Değneklerden birine tutunarak bir adım attı, sonra bir, bir daha. Değnekleri birer baston niyetine kullanıyordu şimdi. Böylece yürüye yürüye Mellstock Tepesi’nden aşağı indi ve bir kilometre taşı daha gördü. Çok geçmeden bir demir parmaklık ortaya çıktı. Kız sendeleyerek ilk demire gitti, tutundu ve çevresine bakındı.</p>
			<p>Casterbridge’in ışıkları şimdi teker teker seçiliyordu. Sabah olmak üzereydi; yakında arabaların geçmeye başlaması kesin olmasa da, umulabilirdi. Kadın kulak kabarttı. Çevrede hiç ses yoktu; bütün iç karartıcı seslerin doruğu ve simgesi olan o sesten, bir tilkinin bağırışından başka! Bu bağırışın üç kof notası, bir cenaze çanının düzeniyle, birer dakika arayla birbirini izliyordu.</p>
			<p>Genç kadın, “Bir kilometre kadar bir şey kaldı,” diye mırıldandı. Biraz durduktan sonra, “Yok, daha çok var,” diye ekledi. “Bu taş Hükümet Binası’na kadar olan uzaklığı gösteriyor; benim gideceğim yerse kasabanın öbür ucunda. Bir kilometreden biraz fazla var, ben de henüz buradayım.”</p>
			<p>Biraz aradan sonra gene konuştu:</p>
			<p>“Bir metrede beş-altı adım var – altı diyelim, bin yedi yüz metre gitmem gerek. Yüz kere altı, eder altı yüz. On yedi kere altı yüz, ah, Tanrım, sen bana acı!”</p>
			<p>Parmaklığa tutunarak ilerledi. Önce bir elini parmaklığın üzerinde öne doğru kaydırıyor, sonra öbür elini kaydırarak parmaklığa abanıp ayaklarını yerde sürüklüyordu.</p>
			<p>Bu kızcağız kendi kendine konuşan tiplerden değildi. Ne var ki, duygunun en sivri ucuna ulaşmak güçlünün kişiliğini nasıl yoğunlaştırırsa, zayıfın kişiliğini öylesine eritir. Kız gene, aynı sesle, “Bana öyle geliyor ki yolum beş direk sonra bitiyor, daha çok değil!” diye mırıldandı. “Öyleyse bu yolu yürüyecek gücü bulmalı.”</p>
			<p>Yarı uydurma, yarı kandırma bir inancın hiç inançsızlıktan iyi olduğu ilkesinin pratik bir uygulamasıydı bu.</p>
			<p>Kız beş direk geçti; beşincisine sımsıkı sarıldı.</p>
			<p>“Gideceğim yerin beşinci direk olduğuna inanmakla beş tanesini daha geçebilirim. Yapabilirim bunu.”</p>
			<p>Beş direk daha gitti.</p>
			<p>“Beş tanecik daha kaldı.”</p>
			<p>Beş direk daha gitti.</p>
			<p>“Topu topu beş direk var.”</p>
			<p>Bunlar da geçti. Froom Çayı’nın üzerindeki köprü gözükünce, “İşte şu taş köprü, yolumun sonu,” dedi.</p>
			<p>Sürüklenerek köprüye vardı. Her adımda soluğu, en sonuncuymuşçasına çıkıyordu.</p>
			<p>Köprüde oturarak, “Şimdi gerçeği sorarsan,” diye mırıldandı, “gerçeği sorarsan yarım kilometre bir şey kaldı önümde.” </p>
			<p>Yalan olduğunu baştan beri bildiği bir şeyle kendini aldata aldata yarım kilometre yol gelmişti ki, bu yolu bütünüyle hiçbir zaman göze alamazdı. Bu hile kızcağızın gizemli bir seziş gücüyle, çelişkili bir gerçeği kavramış olduğunu ortaya vuruyordu. Körlük bazen keskin bir görüşten daha güçlü, dar görüş ileri görüşten daha etkili olabilir ve bir çiviyi çakabilmekte gerekli olan şey sınırsızlık değil, sınırlılıktır.</p>
			<p>Yarım kilometrelik yol, şimdi bu hasta ve yorgun kadının gözüne, kurban isteyen, inatçı bir tanrı gibi görünüyordu; dünyasının zalim bir kralı! Yolun bundan sonrası Durnover Bozkırı’ndan geçiyordu ve iki yakası da düzlük, açıklıktı. Kadın bir bu geniş bozkıra ve kasabanın ışıklarına, bir de kendine baktı; bir göğüs geçirdi ve köprü duvarının dibine uzandı.</p>
			<p>İnsan kafasının buluş yeteneği, hiçbir zaman, yolcumuzun şu sırada zorladığı derecede zorlanmamıştır! Yolun şu en çetin sekiz yüz metresini tüketebilmek konusunda akla gelebilecek her türlü yol, yöntem, strateji ve düzen, o fırıl fırıl işleyen beyinde tartıldı ve işe yarar bulunmayarak atıldı. Kızcağız baston, tekerlek gibi şeyler düşündü; emeklemeyi, hatta yuvarlana yuvarlana yol almayı düşündü. Ne var ki, bu son iki yöntem için gerekli olan çaba, dik yürümek için gerekenin üstündeydi. Çıkar yol bulmak yeteneği sıfırı tüketmiş, umutsuzluk gelip çatmıştı sonunda.</p>
			<p>Kadın, “Buradan ötesi yok,” diye fısıldadı ve gözlerini kapadı.</p>
			<p>Köprünün karşı yanındaki gölge çizgilerinin arasından bir gölge pörçüğü ayrılır ve yolun solgun beyazının üzerine çıkar gibi olmuştu. Bu gölge yerde yatan kadına doğru hiç ses çıkarmadan süzüldü.</p>
			<p>Kadın eline bir şeyin değdiğini duydu; yumuşaklıktı bu, sıcaklıktı. Gözlerini açtı ve bu şey bu kez yüzüne değdi. Bir köpek onun yanağını yalamaktaydı.</p>
			<p>Koskocaman, ağır, sessiz bir yaratıktı bu; alçak ufkun önünde, kızın göz hizasından hemen hemen bir metre yukarıda, kapkaranlık duruyordu. Newfoundland cinsi miydi, bir çoban ya da polis köpeği miydi, belirsizdi. Bu çok görülen cinslerden hiçbirine uymayacak kadar garip ve gizemli bir kişiliği var gibiydi. Gece, sinsi ve zalim yönlerinin dışında, bütün hüzünlü, ciddi ve cömert yönleriyle bu köpekte toplanıp kişileşmiş gibiydi. Karanlık, insanlar arasındaki küçük ve sıradan kişilere şiir gücü bağışında bulunur.</p>
			<p>Şimdi bu hasta kadın da yattığı yerden köpeğe baktı, bir zamanlar bir erkeğe baktığı gibi. Kadın gibi evsiz barksız olan hayvan onun kımıldandığını görünce saygıyla bir-iki adım geriledi. Sonra onun kendini kovmadığını görerek geldi, gene elini yaladı. Kadının kafasından şimşek gibi bir düşünce geçti:</p>
			<p>“Belki bu hayvan işime yarar. O zaman gideceğim yere varabilirim.”</p>
			<p>Parmağını Casterbridge yönünde uzattı. Köpek bu işareti yanlış yorumlamış olacak ki, yürüyüp gitti. Sonra kadının gelmediğini görünce geri döndü ve hafifçe uludu.</p>
			<p>Kadın çaba gücünün ve buluş yeteneğinin doruğuna o zaman erişti. Soluk soluğa doğruldu, o incecik iki kolunu köpeğin boynuna dolayarak ona iyice yaslandı ve cesaret verici sözler mırıldanmaya başladı. İçi kan ağlarken sesi cana can katıyordu. Güçlünün böyle, zayıftan destek görmek ihtiyacı çok garipti. Bundan daha garip olan şeyse, bu denli katıksız bir karamsarlığın böyle neşe taslayabilmesiydi. Kadının yeni arkadaşı ağır ağır yola düzüldü. Kadın onun yanı sıra ufak ufak adımlarla yürüyordu. Ağırlığının yarısını onun üzerine aktarmıştı. Arada bir, demin değneklere ve parmaklığa tutunarak yürüdüğü zamanki gibi yığılıp kalıveriyordu. Onun isteğini ve güçsüzlüğünü şimdi tümüyle kavramış olan köpek, böyle zamanlarda üzüntüsünden ne yapacağını şaşırıyordu. Kadının elbisesine asılıp öne doğru koşuyordu. Kadın onu geri çağırıyordu. Kadının, insan varlığını işaret eden seslere, yalnızca bunlardan kaçınabilmek için kulak verdiği artık anlaşılıyordu. Varlığını ve şu zavallı durumunu gizli tutmakta, belli ki bir amacı vardı.</p>
			<p>İster istemez çok yavaş yol alıyorlardı. Kasabanın aşağı yakasına vardılar. Casterbridge’in lambaları yere düşmüş bir yıldız kümesi gibi gözlerinin önüne serilirken, sola, iki yanı kestane ağaçlı, tenha bir caddenin koyu gölgeliğine dalarak kasabanın kıyısından geçtiler. Böylelikle kasabanın öbür ucuna ulaşarak hedeflerine ulaşmış oldular.</p>
			<p>Bu kadar özlemi çekilmiş olan bu noktada resim gibi bir yapı yükseliyordu. İlk kurulduğunda bu yapı içine insan doldurulacak bir sandıktan başka bir şey değildi. Kabuğu öyle ince, öyle çıplak, öylesine dardı ki, içinde duran şeyin karanlık ve sıkıcı anlamını gizleyemiyordu; nasıl ki bir kefen, içindeki cesedin biçimini gizleyemezse.</p>
			<p>Derken Doğa, bu duruma canı sıkılmışçasına, işe el atmıştı. Yığın yığın sarmaşıklar büyüyerek duvarları baştan aşağı kapladı ve yapıya bir eski manastır havası verdi. Bundan başka, Casterbridge’in çatı ve bacalarına tepeden bakan ön pencerelerin manzarasının da, yörenin en olağanüstü manzarası olduğu ortaya çıktı. O yörede oturan bir soylu, bir keresinde, bu yapıdan görülen manzaraya sahip olabilmek için topraklarından aldığı bir yıllık kirayı seve seve gözden çıkarabileceğini söylemişti. Yapının içinde oturanlar da bu bir yıllık kiraya karşılık manzaralarından seve seve vazgeçerlerdi, sanırız.</p>
			<p>Bu taş yapı merkezdeki ana yapıyla iki yan bölmeden kuruluydu. Bu bölmelerin üzerindeki, nöbetçilere benzeyen ince ince bacalar, şimdi yavaş esen tan yeline üzgün dumanlar püskürtmekteydiler. Duvarda bir bahçe kapısı vardı, kapıda da içerideki çıngırağı çalmaya yarayan bir tel. Kadıncağız dizlerinin üstünde doğrulunca bu telin ucuna güçlükle tutunabildi. Teli çekti ve başı göğsüne düşerek yığıldı kaldı.</p>
			<p>Saat altıya yaklaşıyor ve bu yorgun kadının gözünde bir huzur barınağı olan yapıda kıpırtılar duyulabiliyordu. Büyük kapının yanındaki küçük kapı açıldı ve içeride bir adam göründü. Dışarıda soluk soluğa yatan paçavra yığınını seçti ve içeri girip bir lamba alarak geri geldi. Sonra gene içeri gitti ve bu kez yanında iki kadınla döndü.</p>
			<p>Bunlar hareketsiz yığını kaldırdılar ve kapıdan içeri girmesine yardım ettiler. O zaman adam kapıyı örttü.</p>
			<p>Kadınlardan biri, “Nasıl gelmiş buraya?” dedi.</p>
			<p>“Tanrı bilir!” dedi öteki.</p>
			<p>Bitkin yolcu, “Dışarıda bir köpek olacak,” dedi.</p>
			<p>“Nereye gitti? Bana yardım etmişti.”</p>
			<p>Adam, “Taşladım, kaçtı,” diye yanıtladı.</p>
			<p>Küçük kafile ilerledi: En önde elinde lambayla adam, onun ardında iri kemikli iki kadın ve tutup kaldırdıkları ufak, hafif kadın. Böylece evin içine girdiler ve görünmez oldular.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text">Pierre Jacquet-Droz (1775-1826). Kurulunca hareket edebilen kuklaların İsviçreli yaratıcısı. (Y.N.)</span></div>
		</div>
	</body>
</html>