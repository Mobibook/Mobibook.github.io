<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXVIII </span>Eğreltiotları arasındaki çukur</h1>
			<p>Bathsheba’nın evinin karşısındaki sırtlar bir buçuk kilometre kadar ötede, el değmemiş kırlara karışıyordu. Bu kırlar şu mevsimde, birden fışkırmış olan ve duru, lekesiz yeşilleriyle göz kamaştıran tombul, saydam eğreltiotlarının insan boyu kümeleriyle beneklenmişti.</p>
			<p>Bu yaz ortası akşamının saat sekizinde, günbatısındaki pıtırlı altın topun uzun, yoğun ışınları henüz yaprakların uçlarına sürünürken eğreltiotlarının arasında hafif bir etek hışırtısı duyulabilirdi, işte şimdi de Bathsheba eğreltiotlarının ortasında belirdi, otların o tüylü, yumuşak kolları onu omuz başlarına kadar sarıp okşuyordu. Genç kız duraladı, döndü, evine doğru yürüdü ve yarı yolda durarak demin gitmiş olduğu yerden yana bir veda bakışı fırlattı: Sonunda burada kalmamaya karar vermişti.</p>
			<p>Tepenin yamacında donuk, kırmızı bir beneğin kımıldadığını gördü. Benek tepenin arkasında gözden kayboldu.</p>
			<p>Bathsheba bir dakika, iki dakika bekledi, verdiği sözde durmayınca Troy’un uğrayacağı düş kırıklığını düşündü, düşündü, sonunda gene dönüp koşarak sırtı tırmandı, dereden atladı ve demin geldiği yere yöneldi. Böyle yanlış bir işe atılmakla gösterdiği cüret karşısında şimdi kendi soluğu kesiliyor, eli ayağı titriyordu. Göğsü hızlı hızlı inip kalkıyor ve gözlerinden durup durup şimşekler çakıyordu. Gene de gitmemek elinde değildi. Sonunda eğreltiotlarının ortasındaki bir çukurun kıyısına ulaştı. Troy çukurun içinde durup başını kaldırmış, ona doğru bakıyordu.</p>
			<p>“Sizi görmeden önce otların arasında çıkardığınız hışırtıyı duydum,” diyerek yukarı çıktı ve onu elinden tutarak aşağı inmesine yardım etti.</p>
			<p>Çukur, dış çevresi on beş metre kadar olan doğal bir çanaktı, pek derin olmadığından güneş ışığı kadınla erkeğin başlarına vuruyordu. Orta yerde durdunuz mu, yukarıdaki gökyüzünün, eğreltiotlarının çizdiği çember biçimi bir ufka değdiğini görebiliyordunuz. Eğreltiotları çukurun duvarlarının hemen hemen dibine kadar iniyor, sonra birden sona eriyordu. Bu bitki kuşağının ortası otla karışık yosunlardan örülme, ipek gibi, sık bir halıyla kaplıydı. Bu halı öyle yumuşacıktı ki, insanın ayağı yarı yarıya içine gömülüyordu.</p>
			<p>“Şimdi!” diyerek Troy kılıcını çıkardı. Güneşe doğru kaldırınca kılıç canlı bir varlıkmış gibi, selam verircesine bir parladı. “Önce dört sağ, dört sol savuruş; dört sağ, dört sol da atılış vardır. Ben piyadelerin kılıç savurmalarıyla atılışlarını bizimkilerden daha ilginç bulurum ya, böylesine fiyakalı değildir onlar. Yedi savuruşlarıyla üç atılışları vardır... Başlangıç olarak bu yeter... Şimdi bundan sonraki... Bizim savuruşumuz sizin darı ekişiniz gibidir: böyle.”</p>
			<p>Bathsheba havada tepetaklak çizilmiş gökkuşağına benzer bir şey gördü; sonra Troy’un kolu gene hareketsiz kaldı.</p>
			<p>“İkinci savuruş, çit çekmeye benzer: böyle. Üçüncüsü ekin biçer gibidir: şöyle. Dördüncüsü harman dövmeyi andırır: işte şu. Sonra aynı şeyler sola doğru. Atılışlar da şunlar: bir, iki, üç, dört, sağ, bir, iki, üç, dört, sol.”</p>
			<p>Genç adam hareketlerini yineledi.</p>
			<p>“Gene yapayım mı?” diye sordu. “Bir, iki...”</p>
			<p>Kız telaşla onun sözünü kesti.</p>
			<p>“Bence yeter. İkilerinizle dörtlerinizden pek korkmuyorsam da birlerinizle üçleriniz ödümü koparıyor!”</p>
			<p>“Öyleyse ben de sizi birlerle üçlerden kurtarayım. Şimdi atılış, vuruş ve savuruşlar bir arada.”</p>
			<p>Troy bunları birer birer yaptı.</p>
			<p>“Sonra kovalama talimi var: şöyle.”</p>
			<p>Bu hareketleri de yineledi.</p>
			<p>“İşte, beylik hareketler bunlardır. Piyadelerin yukarı doğru, iyice kıyıcı iki vuruşu vardır ki, bizler daha iyi yürekli ve uygar olduğumuzdan bunları kullanmayız. İşte şöyle, üç, dört!”</p>
			<p>“Aman ne yırtıcı! Nasıl kana susamış!”</p>
			<p>“Öyle, enikonu öldürücüdür bunlar. Şimdi biraz daha ilginç bir şeyler yapıp size biraz da serbest oyunlar göstereyim: piyadelerle süvarilerin tüm savuruşlarıyla vuruşları, şimşekten hızlı, hepsi bir arada. Burada kurallar içgüdüsüne gem vurmayıp ancak ayarlamaya yarar. Siz benim düşmanım olacaksınız. Gerçek dövüşten şu ayrılığımız olacak ki, her kez kılıcım sizi bir ya da iki kıl payıyla sıyırıp geçecek. Ne yaparsanız yapın, ama sakın kıpırdamayın.”</p>
			<p>Bathsheba, gözüpek, “Hiç kıpırdamam!” dedi.</p>
			<p>Genç adam bir metre kadar ötesini gösterdi.</p>
			<p>Bathsheba’nın serüven sever ruhu bu görülmedik işlerde biraz lezzet bulmaya başlamıştı. Gösterilen yere geçip yüzünü Troy’a doğru döndü.</p>
			<p>“Şimdi, bakalım, dilediğimi yapmama izin verecek kadar yürekli olup olmadığınızı öğrenmek için sizi önce ufak bir sınavdan geçireceğim.”</p>
			<p>Genç adam kılıcı, iki numaralı oyuna giriş olarak havada salladı. Kızın bundan sonra gördüğü şey, kılıcın bir ışıltıyla kendi sol kalçasının tam üzerine doğru savruluşu oldu; sonra kılıç, sanki onun gövdesini delip geçmiş de kaburgalarının arasından çıkıyormuşçasına gene belirdi ve bu kez sağ yanını sıyırdı. Kızın gördüğü üçüncü şey, aynı kılıcın, kansız lekesiz dimdik, (askerlikte, kılıçlar geri denilen duruşla) Troy’un elinde yükselişi oldu. Her şey şimşek hızıyla olmuştu.</p>
			<p>Kız elini göğsüne bastırarak korku içinde, “Ah!” diye bağırdı. “Sapladınız kılıcı bana! Yok, hayır! Ne yaptınız, Tanrı aşkına?”</p>
			<p>Troy serinkanlılıkla, “Size dokunmadım bile,” dedi. “El çabukluğundan başka bir şey değildi. Kılıç arkanızdan geçti. Şimdi korkmuyorsunuz artık, değil mi? Korkarsanız hiçbir şey yapamam da! Size söz veriyorum: Bir yerinizi incitmek şöyle dursun, size dokunmayacağım bile!”</p>
			<p>“Korktuğumu sanmıyorum. Beni yaralamayacağınızı kesinlikle biliyor musunuz?”</p>
			<p>“Kesinlikle.”</p>
			<p>“Kılıcınız çok keskin mi?”</p>
			<p>“Yok canım. Siz yalnızca heykel gibi hareketsiz durun. Oldu.”</p>
			<p>Bir an içinde Bathsheba’nın gözü önündeki hava değişiverdi. Alçalan güneşin ışınlarından çakan alevler başının üzerinde, çevresinde, yanlarında yanıp sönerek onun yeri göğü görmesini engelliyordu. Bu alevler, Troy’un aynı zamanda her yerde birden varmış gibi görünmekle birlikte, hiçbir yerde bulunamayan kılıcının eşsiz dönüşlerinden çıkıyordu. Bu döner ışıkların yanı sıra, gene dört bir yandan fışkırır gibi gelen ve ıslığı andıran keskin bir vınlama da çıkıyordu. Kısacası genç kız yakınında göktaşları savruluyormuşçasına, ışıklar ve keskin ıslıklarla dolu bir gökle sarılıydı.</p>
			<p>Kılıç milli silah olalı beri,<a class="si-noteref epub-type_noteref" href="#f44" id="ref_f44">44</a> Çavuş Troy’un gösterdiğinden daha büyük bir ustalıkla kullanılmamış olsa gerekti. Çavuş Troy da hiçbir zaman, şu akşam güneşinde, eğreltiotlarının arasında Bathsheba’yla baş başayken gösterdiğinden daha büyük bir ustalık göstermemişti. Vuruşlarının isabetiyle ilgili olarak şu söylenebilir: Eğer kılıcı vurduğu yerde elle tutulur bir madde bırakabilseydi, vurmadığı yerler Bathsheba’nın bir kalıbı biçiminde kalırdı.</p>
			<p>Bu <em>aurora militaris</em>’in<a class="si-noteref epub-type_noteref" href="#f45" id="ref_f45">45</a> ışık selinin ardında genç kız Troy’un kılıç sallayan kolunun rengini görebiliyordu: Bu, kol hareketlerinin kapsadığı alana kızıl bir sis olarak yayılmıştı; bir çalgının hızla çekilmiş, titreşen teli gibi. Bütün bunların gerisinde de, çoğunlukla Bathsheba’yla yüz yüze duran Troy’un kendisi vardı; bazen arka vuruşları göstermek amacıyla yarı dönüyorsa da, gözleri her zaman kızın uzaklığıyla genişliğini inceden inceye ölçüyor ve dudakları sürekli çaba göstermenin gerginliğiyle kısılmış duruyordu. Derken hareketleri yavaşladı ve kız bunları teker teker seçer oldu. Kılıcın vınlayışı dinmişti artık; sonunda genç adam kıpırtısız kaldı.</p>
			<p>Daha kız konuşup kımıldamaya vakit bulamadan Troy, “Şu yana düşmüş perçeminizi düzeltmek gerek,” dedi. “Durun, ben yaparım.”</p>
			<p>Bathsheba’nın sağ yanında bir gümüşten yay parladı; kılıç inmişti. Perçem yere düştü.</p>
			<p>Troy, “Aferin, yiğitsiniz!” dedi. “Kılınız kıpırdamadı. Bir kadın için olağanüstü bir şey!”</p>
			<p>“Hiç beklemiyordum da ondan! Saçımı da bozdunuz!”</p>
			<p>“Bir kerecik daha!”</p>
			<p>“Yok yok!” diye bağırdı kız. “Korktum ben sizden, gerçekten korktum!”</p>
			<p>“Hiç dokunmayacağım ki, saçınıza bile! Yalnızca üstünüze düşen şu tırtılı geberteceğim. Tamam, kımıldamayın!”</p>
			<p>Meğer eğreltiotlarından gelen bir tırtıl kızın elbisesinin göğüs kısmını kendine dinlenme yeri olarak seçmiş! Bathsheba kılıcın parlak ucunun göğsüne doğru geldiğini ve bağrını deldiğini görür gibi oldu. Sonunda öldürüldüğüne inanarak gözlerini kapadıysa da, kendinde bir değişiklik sezmediğinden gözlerini gene açtı.</p>
			<p>Çavuş kılıcı onun gözlerinin önünde sallayarak, “İşte, bakın, burada!” dedi.</p>
			<p>Tırtıl şişe geçercesine kılıcın ucuna geçmişti.</p>
			<p>Bathsheba şaşırıp kalarak, “Aa, büyücülük bu!” dedi.</p>
			<p>“Yoo; ustalık, el çabukluğu! Ben yalnızca kılıcın ucunu, sizin göğsünüze, tırtılın durduğu yere yönelttim ve kılıcı size saplayacağım yerde bir santimin yüzde biri kadar pay bırakıp durdum.”</p>
			<p>“İyi ama keskin olmayan bir kılıçla saçımı nasıl kesebildiniz?”</p>
			<p>“Keskin olmayan mı? Bu kılıç ustura gibi adamı tıraş bile eder. Bakın.”</p>
			<p>Genç adam avucuna kılıcın ağzıyla dokundu, sonra kılıcı kaldırarak kenarındaki ince deri sıyrıntısını kıza gösterdi.</p>
			<p>“Ama başlamadan önce kılıcın kör olduğunu, beni kesmeyeceğini söylemediniz mi?”</p>
			<p>“Bir yerinize bir şey olmasın diye kıpırdamadan durmanızı sağlamak içindi o. Kımıldayıp da yaralanmak tehlikeniz öyle büyüktü ki, bu ufacık yalanı atmak zorunda kaldım.”</p>
			<p>Bathsheba ürperdi.</p>
			<p>“Meğer ölmeme ramak kalmış da bilmemişim!”</p>
			<p>“Daha doğrusu iki yüz doksan beş kez ramak kaldı doğranmanıza.”</p>
			<p>“Hainsiniz! Öyle taş yüreklisiniz ki!”</p>
			<p>“Gene de canınız kesinlikle güvenlik altındaydı. Kılıcım hiç şaşmaz.”</p>
			<p>Ve Troy kılıcı kınına soktu.</p>
			<p>Başından geçenlerin verdiği sayısız fırtınalı duyguya dayanamayan Bathsheba, dalgın bir tavırla otların üzerine oturdu.</p>
			<p>Troy yumuşak bir sesle, “Artık sizden ayrılmam gerekiyor,” dedi. “Bunu da sizden bir andaç olarak alıp saklamak cüretini göstereceğim.”</p>
			<p>Kız onun yere eğilerek kendi gür saçlarından kesip ayırdığı o dalgalı perçemi aldığını, parmağına doladığını, göğsündeki bir düğmeyi çözüp saçı dikkatle koynuna soktuğunu gördü. Ona karşı koyabilecek, onu reddedecek gücü bulamıyordu kendinde. Onunla başa çıkamayacaktı. Cana can katan bir rüzgâra yüzünü verip de esintinin şiddetinden soluğu kesilen bir kimse gibiydi.</p>
			<p>Troy daha yaklaşarak, “Sizden ayrılmam gerek,” dedi.</p>
			<p>Daha da yaklaştı. Biraz sonraysa genç kız onun al renkli gölgesinin eğreltiotlarının arasında, göz açıp kapayıncaya kadar, kaybolduğunu gördü; hızla sallanmış bir meşale gibi.</p>
			<p>Aradaki o bir an içinde bütün kanı dalga dalga yüzüne uğramış, onu topuklarına dek ateşler içinde kalmışçasına tutuşturmuş ve heyecanı, düşüncelerini kaplayıp örtecek derecede büyümüştü. O bir dakika genç kızın üzerinde, Hz. Musa’nın Sina Dağı’nda yerden su fışkırtan vuruşuna benzer bir etki yaratmış, gözlerinden bir yaş seli boşanmıştı. İçinde, büyük bir günah işlemiş gibi bir duygu vardı.</p>
			<p>Olay Troy’un ağzının yavaşça onunkine doğru eğilmiş olmasıydı.</p>
			<p>Çavuş, Bathsheba’yı öpmüştü.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f44"><a class="si-backref" href="#ref_f44">44</a><span class="si-footnote-text">XVIII. yüzyıldan itibaren kullanılan enli kılıç. (Y.N.)</span></div>
		<div class="si-footnote html5_aside epub-type_footnote" id="f45"><a class="si-backref" href="#ref_f45">45</a><span class="si-footnote-text">(Lat.) Askerî şafak. (Y.N.)</span></div>
		</div>
	</body>
</html>