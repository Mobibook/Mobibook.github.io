<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>X</span>Hanım ve adamları</h1>
			<p>Yarım saat sonra Bathsheba giyinip kuşanmış olarak ardında Liddy ile salona girince bütün adamlarının ta öbür uçta, uzun bir sırayla kanepeye oturmuş beklediklerini gördü. Kendisi de bir masa başına oturdu. Elinde kalem, yanında bir para kesesi, hesap defterini açtı. Keseden küçük bir para yığını boşalttı. Liddy, hanımının yanı başında yer alarak dikiş dikmeye başlamıştı. Bazen durup çevresine bakınıyor, ya da önünde duran çil paralardan birini ayrıcalıklı kişilerin havasıyla eline alarak yalnızca sanat yönünden değerlendirircesine evirip çeviriyor, bunu para olarak elde etmek isteğini gösteren herhangi bir anlatımın yüzünde belirmesine kesinlikle izin vermiyordu.</p>
			<p>Bathsheba, “Şimdi, komşular,” dedi. “İşe başlamadan önce iki sorundan söz edeceğim. Birincisi; kâhyayı hırsızlık yaptığı için kovdum. Bundan böyle de kâhya falan tutmayıp işleri kendi kafamla, kendi ellerimle çekip çevirmeye karar verdim.”</p>
			<p>Adamlardan, kulakla duyulabilen bir şaşkınlık soluğu yükseldi.</p>
			<p>“Öteki sorun da şu: Fanny’den bir haber aldınız mı?”</p>
			<p>“Almadık, efendim.”</p>
			<p>“Bir şeyler yaptınız mı?”</p>
			<p>Jacob Smallbury, “Ben Çiftçi Boldwood’a rastladım,” dedi. “O, iki adamı, bir de ben, gidip Yeni Değirmen Çukuru’ndaki suyun dibini taradık, ama bir şey bulamadık.”</p>
			<p>Laban Tall, “Yeni çoban da Yalbury yöresindeki Geyik Başı Hanı’na gidip baktı; belki kız oraya gitmiştir diye, ama kızı gören olmamış,” dedi.</p>
			<p>“William Smallbury, Casterbridge’e gitmedi mi?”</p>
			<p>“Gitti ya, daha dönmedi. Saat altıya kadar dönerim, diye söz verdi.”</p>
			<p>Bathsheba, “Şimdi saat altıya çeyrek var,” dedi. “Neredeyse gelir. Haydi, öyleyse.” Defterine baktı. “Joseph Poorgrass, burada mısın?”</p>
			<p>Adı çağırılan kişi, “Evet, beyefendi, yani hanımefendi, demek istedim. Poorgrass özel adımdır benim,” diye yanıtladı.</p>
			<p>“Peki, nesin sen?”</p>
			<p>“Kendi gözümde bir hiç. Başkalarının gözündeyse, kendim söylemeyeceğim, toplum, düşüncesini nasılsa er geç dışarı vuracaktır.”</p>
			<p>“Yani çiftlikte ne iş yaparsın?”</p>
			<p>“Bütün yıl her şeyi arabayla taşıma işini yaparım. Tohum ekme zamanı kargalarla kırlangıçları vururum; domuz öldürme işinde de yardımcı olurum, beyefendi.”</p>
			<p>“Kaç para alırsın sen?”</p>
			<p>“Lütfen dokuz pound, dokuz pens; domuz kocaman bir şeyse yarım peni de fazladan alırım, beyef... yani, hanımefendi.”</p>
			<p>“Çok doğru. Al sana on şilin de fazladan. Henüz yeni olduğum için benden küçük bir armağan.”</p>
			<p>Bathsheba böyle, herkesin içinde cömertlik yapmanın kıvancıyla hafifçe kızardı. Onun sandalyesine yanaşmış olan Fray de kaşlarını ve parmaklarını kaldırarak ufak çapta bir şaşkınlık belirtti.</p>
			<p>Bathsheba işine dönerek, “Sana borcum ne kadar? Şu köşedeki... adın ne senin?” diye sordu.</p>
			<p>İçinde dikkate değer hiçbir şey bulunmayan, ilginç bir giysi kalıbı, “Matthew Moon, hanımefendi,” diyerek ilerledi. Ayaklarını öne doğru değil de, bazen içe, bazen dışa doğru, nasıl rastgelirse öyle basıyordu.</p>
			<p>Genç çiftçi tatlı bir sesle, “Matthew Mark mı dedin?” diye sordu. “Yüksek sesle konuş, sana bir kötülük edecek değilim.”</p>
			<p>Usul usul sokularak çiftlik sahibinin sandalyesinin arkasında yer almış olan Henery Fray, “Matthew Moon, hanımefendi,” diye hanımının yanlışını düzeltti.</p>
			<p>Bathsheba o parlak gözlerini defterine çevirerek, “Matthew Moon,” diye mırıldandı. “Senin için on pound iki pens yarım peni yazılmış, öyle mi?”</p>
			<p>Matthew kuru yapraklar arasındaki rüzgâr hışırtısını andıran bir sesle, “Evet, hanımcığım,” diye yanıtladı.</p>
			<p>“Al bakalım, öyleyse... şu on şilini de al. Şimdi sıra... Andrew Randle, sen işe yeni girmişsin. Bundan önce çalıştığın çiftlikten niçin ayrıldın, bakalım?”</p>
			<p>“Ha-ha-ha ha hanıme-fe-fe-fe-fendi, ö-ö-ö-ö-zür d-d-d-dile...”</p>
			<p>Henery Fray alçak sesle, “Kendisi kekemedir, hamfendi,” dedi. “Ömründe bir kez kekelemeden konuşacağı tutmuş, o zaman da efendisine, ‘Sen benim kafama söz geçiremezsin,’ gibilerden ağır sözler söylemiş; işten atıvermişler. Bu adam sizin bizim kadar güzel sövüp saymasını bilir de, öleceğini bilse dosdoğru bir söz söyleyemez.”</p>
			<p>“Andrew Randle, bu da senin paran. Teşekkürlerini bir-iki günde tamamlarsın artık... <em>Temperance</em> Miller<a class="si-noteref epub-type_noteref" href="#f21" id="ref_f21">21</a> ve... ah, bir tane daha varmış! <em>Soberness</em>.<a class="si-noteref epub-type_noteref" href="#f22" id="ref_f22">22</a> İkisi de kadın olsa gerek, değil mi?”</p>
			<p>İki tiz ses bir ağızdan, “Evet, hanımefendi. İşte onlar biziz, buyrun,” diye yükseldi.</p>
			<p>“Ne iş yaparsınız siz?”</p>
			<p>“Harman makinesine bakar, ekin demetlerine delik delip ip geçirir, tohumların yanına varan tavuk, horozlara, Kışşşt! deriz, bahçeye çiçekler, fidanlar ekeriz.”</p>
			<p>“Anladım.” Bathsheba, Henery Fray’e dönerek usulca, “Çalışkan kadınlar mı bunlar?” diye sordu.</p>
			<p>Henery yavaş sesle, “Ah, hanımcığım, bana sormayın!” diye inledi. “Bayağı kadınlar bunlar! Damgalı desem yeri var!”</p>
			<p>“Otur aşağı!”</p>
			<p>“Kim otursun, hanımefendi?”</p>
			<p>“Otur, dedim.”</p>
			<p>Geride duran Joseph Poorgrass hanımın sert konuştuğunu, Henery Fray’in de, kuyruğunu bacaklarının arasına kıstırmış köpek gibi köşeye sindiğini görünce, yerinde kıpırdadı. Korkunç bir şey olacak diye kaygısından dudakları kurudu.</p>
			<p>“Şimdi sıra kimdeymiş? Laban Tall, benim çiftliğimde çalışmaya devam edecek misin?”</p>
			<p>Yeni evli genç adam, “Bana iyi para verdikten sonra, kimin çiftliğinde olsa çalışırım, hanımefendi,” diye yanıtladı.</p>
			<p>O sırada nalınlarını tıkırdatarak içeri girmiş olan bir kadın, arkadan, “Öyle ya, ekmek parası bu!” dedi.</p>
			<p>Batthsheba, “Kim bu kadın?” diye sordu.</p>
			<p>Arkadaki ses daha yükselip sertleşerek, “Nikâhlı karısıyım!” diye karşılık verdi.</p>
			<p>Bu hanım, yirmi beş yaşında olduğunu ileri sürer, otuzunda gösterirdi; herkes onun gerçekte otuz beş yaşında olduğunu söylerdi, ama o kırk yaşındaydı. Birçok yeni evliler, eşlerine herkesin içinde de sevgi ve yakınlık gösterirler. Bu hanımın hiç böyle bir huyu yoktu, belki gösterecek sevgisi yoktu da ondan.</p>
			<p>Bathsheba, “Ya, demek nikâhlı karısısın!” dedi. “E, Laban, işinde kalıyor musun?”</p>
			<p>Laban’ın nikâhlı karısı o cırlak sesiyle gene, “Elbet kalıyor, hamfendi!” diye yanıtladı.</p>
			<p>“Kocan kendisi karşılık verebilir, sanırım.”</p>
			<p>“Neredee! Kendiliğinden hiçbir şey beceremez o! Basit bir araçtır! İşe yarar yaramasına da, korkuluk gibi bir şeydir zavallıcık,” diye nikâhlı kadın karşılık verdi.</p>
			<p>Kocası şakadan anladığını göstermek için korkunç ve acıklı bir çabayla, “Heh! heh! heh!” diye güldü.</p>
			<p>Çünkü en tüyler ürpertici aşağılamaların karşısında bile neşesini elden bırakmazdı, oy peşinde koşan bir milletvekili adayı gibi.</p>
			<p>Geri kalan adlar da bu düzende okunup bitirildi. Sonra Bathsheba hesap defterini kapadı ve alnına dökülen bir perçemi itmek için başını sallayarak, “Şimdi artık hepinizin hesabını kapattım, sanırım,” dedi. “William Smallbury döndü mü?”</p>
			<p>“Hayır, efendim.”</p>
			<p>Henery Fray hanımın oturduğu yere yan yan sokulup gene göze girmeye yeltenerek, “Yeni çobana bir de yardımcı gerek,” diye ortaya bir görüş attı.</p>
			<p>“Yaa, öyle mi? Kimi alabilir yanına?”</p>
			<p>Henery, “Cain Ball çok iyi delikanlıdır,” dedi. Tam o sırada içeri girmiş olan ve kollarını kavuşturup kapıya dayanmış duran çobandan yana özür diler gibi bir gülümsemeyle bakarak, “Yaşının küçüklüğü çobanımız için bir sakınca değilse?” diye ekledi.</p>
			<p>Gabriel, “Yoo, değil,” dedi.</p>
			<p>Bathsheba, “Cain’e<a class="si-noteref epub-type_noteref" href="#f23" id="ref_f23">23</a> bu adı nereden vermişler?” diye sordu.</p>
			<p>“Ah, hanımcığım, sizin anlayacağınız, bunun anası okumuş kadın olmadığından; vaftizde bir yanlışlık yapmış. Habil’in Kabil’i öldürdüğünü sanıp Cain demiş oğluna, Habil niyetine. Papaz efendi sonradan düzeltmişse de, ne yapılır, iş işten geçmiş bir kere! Çocuk bu addan bir türlü kurtulamamış köyün içersinde. Çok yazık olmuş, çocukçağıza.”</p>
			<p>“Gerçekten de yazık.”</p>
			<p>“Evet, gene de bizler elimizden geldiği kadar yumuşatmak için Cainy diye çağırıyoruz onu. Ah, zavallı dul kadıncağız! Bu işin tasasından ağlaya ağlaya öleyazdı. Anası babası pek dinsizdi, onun da! Ne kiliseye göndermişler, ne okula. İşte görüyorsunuz ya, ana babaların günahını çocuklar çekiyor!”</p>
			<p>Henery Fray, söz konusu şanssızlıkta adı geçen kimseler kişinin kendi ailesinden olmadığı zaman gösterilmesi gereken dozda bir üzüntüyle dudak büzüp kaş kaldırdı.</p>
			<p>“Pekâlâ, öyleyse. Cainy Ball da çoban yamağı oluyor. Sen de üstüne aldığın görevleri iyice anlıyorsun, değil mi? Sana diyorum, Gabriel Oak!”</p>
			<p>Çoban Oak kapıdan, “Anlıyorum, Miss Everdene, eksik olmayın,” diye yanıtladı. “Anlamadığım olursa sorarım.”</p>
			<p>Kızın davranışındaki soğukluk çobanı afallatmıştı. Önceden olup bitenleri bilmeyen birisi, bu güzel genç kadınla Gabriel’in birbirlerine iki yabancıdan başka herhangi bir şey olduklarını aklının köşesinden geçirmezdi. Kim bilir, kızın şu tutumu belki de bir köy evinden bir çiftliğe yükselmesinin kaçınılmaz bir sonucuydu. Yüksek çevrelerde bunun örnekleri bulunabilir. Sonradan gelen şairler, eski Roma tanrısı Jüpiter’le ailesini Olympos Dağı’nın tepesindeki dar ve sıkışık evlerinden alıp gökyüzüne taşımışlardır.<a class="si-noteref epub-type_noteref" href="#f24" id="ref_f24">24</a> Tanrıların, eski şiirlerdeki konuşma biçimlerine kıyasla, sonraki şiirlerde aktarılan konuşma dillerinde, yükselişleriyle orantılı bir gurur, resmîlik ve küstahlık görülür.</p>
			<p>Koridorda ayak sesleri duyuldu; özlerinde hem ağırlık hem de yavaşlık niteliklerini hızdan oldukça ödün vererek birleştiren ayak sesleri.</p>
			<p>Herkes, “İşte Billy Smallbury, Casterbridge’den dönmüş!” diye bağırdı.</p>
			<p>William salonun orta yerine kadar yürüdü; sonra şapkasının altından bir mendil çıkararak alnını, ortasından başlayıp daha uzak sınırlarına doğru sildi.</p>
			<p>O zaman Bathsheba, “Ee, ne haber?” diye sordu.</p>
			<p>“Daha çabuk gelecektim, hanımefendi; ne var ki hava yüzünden geciktim.”</p>
			<p>Sonra William ayaklarını sertçe yere vurdu; aşağıya doğru yönelen bakışlar onun çizmelerinin kar içinde olduğunu gördüler.</p>
			<p>Henery, “Sonunda yağdı, ha?” diye mırıldandı.</p>
			<p>Bathsheba, gene “E, Fanny’den ne haber?” diye sordu.</p>
			<p>William, “Doğrusunu isterseniz, hanımefendi, açık söyleyeyim, kendisi askerlerle birlikte kaçmış,” diye yanıtladı.</p>
			<p>“Olamaz! Fanny gibi aklı başında, ağırbaşlı bir kız!”</p>
			<p>“Olup bitenlerin hepsini anlatayım hele! Casterbridge Kışlası’na gidince dediler ki, On Birinci Ağır Süvari Muhafız Alayı gitti, yerine yeni birlikler geldi, dediler. On Birinciler geçen hafta Melchester’e gitmiş; oradan da ötelere gideceklermiş. Komut hükümetten geceleyin hırsız gibi gelmiş; huyudur zaten, askerler de daha ne olduğunu anlayamadan yola düzülmüşler. Bizim buranın yakınından geçmişler.”</p>
			<p>Gabriel merakla dinliyordu.</p>
			<p>“Ben gördüm onların geçtiğini,” dedi.</p>
			<p>William, “Evet,” diye ekledi. “Dediklerine göre bando, <em>Arkamda Bıraktığım Kız </em>şarkısını öyle bir güzel çalıyormuş ki! Koca davula vuruldukça her dinleyen sanki can evinden sarsılıyormuş. Meyhanecilerle adsız kadınlar<a class="si-noteref epub-type_noteref" href="#f25" id="ref_f25">25</a> arasında gözü yaşarmayan tek kul kalmamış.”</p>
			<p>“Savaşa falan gitmediler ya?”</p>
			<p>“Hayır, hanımefendi. Ne var ki, belki de cepheye gidebilecek olan askerlerin yerini almaya gitmişlerdir, bu da aşağı yukarı aynı kapıya çıkar. İşte böyle, ben de kendi kendime düşündüm ki, Fanny’nin sevgilisi bu alaydandı; öyleyse Fanny de onun ardından gitti, dedim. İşte, hanımefendi, durumun uzunu kısası bu.”</p>
			<p>“Sevdiği adamın adını öğrenebildin mi?”</p>
			<p>“Hayır; bilen yok. Sanırım rütbesi erden daha yüksekmiş.”</p>
			<p>Gabriel kendi düşüncelerine dalmış duruyor, hiçbir şey söylemiyordu. Çünkü kuşkular içindeydi.</p>
			<p>Bathsheba, “Her neyse, hiç değilse bu akşam daha fazla bir şey öğrenemeyiz,” dedi. “Yalnız biriniz Çiftçi Boldwood’lara koşuversin de bu kadarını bari ona söylesin.”</p>
			<p>Sonra ayağa kalktı, ama çekilmeden önce adamlarına birkaç söz söyledi. Davranışındaki sevimli ağırbaşlılığa sırtındaki yas giysileri bir olgunluk katıyordu. Oysa konuşmasında hiçbir ağırlık yoktu:</p>
			<p>“Şimdi beni dinleyin; artık başınızda bey değil hanım var. Henüz çiftçilik işindeki yeteneklerimi, gücümü bilmiyorum. Yalnız, elimden geldiği kadar çalışıp çabalayacağım. Siz bana iyi hizmet ederseniz, ben de size karşılığını veririm. İçinizden bir hak bilmez çıkıp da (umarım aranızda böylesi yoktur ya) ben kadınım diye iyi işle kötü işi ayırt edemem sanmasın, sakın.”</p>
			<p>Hepsi birden: “Yok, efendim.”</p>
			<p>Liddy: “Ağzına sağlık! Ne güzel söyledi!”</p>
			<p>“Ben sizler uyanmadan kalkacağım. Siz kalkmadan tarlaya çıkmış, siz tarlaya çıkmadan kahvaltımı etmiş olacağım. Kısacası, hepinizin parmağınız ağzınızda kalacak!”</p>
			<p>Hepsi birden: “Evet, efendim!”</p>
			<p>“Haydi öyleyse, iyi geceler!”</p>
			<p>Hepsi birden: “İyi geceler, hanımefendi.”</p>
			<p>Sonra bu ufak tefek kadın masa başından kalktı, siyah ipekli eteklerinin yerden kaldırdığı saman çöplerini cızırtılı bir sesle sürükleyerek, bir dalga gibi salondan dışarı çıktı. Gösteriş merakının etkisiyle, duygularını bu duruma göre ayarlayan Liddy, hanımının yanı sıra cakadan uzak olmayan, daha hafif bir gururla süzülüyordu. Kapı arkalarından kapandı.</p>
			
			
			
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text">(İng.) Ilımlılık. (Y.N.)</span></div>
				
					<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">(İng.) Ciddilik, ayıklık. (Y.N.)</span></div>
				
					<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">(İng.) Kabil. (Y.N.)</span></div>
				
					<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">Homeros ve eski Yunan şairleri, Olympos Dağı’nın tepesinin göğe değdiğine inandıklarından, tanrıların burada oturduğunu söylemişlerdir. Daha sonra, gökyüzünün daha yüksek olduğu anlaşılınca, tanrıların gökyüzünde oturduğuna inanılmıştır. (Y.N.)</span></div>
				
					<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text">Fahişeler. (Y.N.)</span></div>
		</div>
	</body>
</html>