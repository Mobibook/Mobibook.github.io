<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>IX</span>Çiftlik evi - Bir ziyaretçi - Yarı açılan gizler</h1>
			<p>Gün ışığında, Gabriel Oak’un yeni hanımı Bathsheba Everdene’nin evi, çok eski bir yapı olduğunu belli ediyordu. Mimarlık stili bakımından Klasik Rönesans’ın ilk çağlarına aitti. Bir zamanlar ufak çapta bir konak olduğu ilk bakışta, büyüklüğünden anlaşılıyordu.</p>
			<p>Cepheyi masif taştan yontulma, oluklu direkler süslüyordu. Bacaların çatıları da, ya panolu ya da olukluydu. Süslü ve sivri olan kimi çatılarda hâlâ, yapının gotik izleri görülebiliyordu. Taştan yapılma tuğlaların üzerinde, rengi atmış kadifeye benzer kahverengi yosunlar birer yastık oluşturmuş, ana yapıyı çeviren daha alçak yapıların çatılarından tutam tutam çimenler bitmişti. Sokak kapısından bahçe kapısına kadar uzanan çakıllı yolun iki yanı da yosun kaplıydı. Buradaki yosunlar gümüşsü yeşil türdendi, çakılların fındık kabuğu rengi de, ancak ortada, elli-altmış santimlik bir şerit halinde görülebiliyordu. Evin ön tarafının böyle yosun tutmuş olması ve genellikle uykulu bir hava taşıması, arka avludaki canlılıkla çelişiyordu. İnsana öyle geliyordu ki, küçük konak bir çiftlik evi olarak kullanılmaya başlanınca, evin yaşayan ruhu kabuğunun içinde şöyle bir dönmüş ve yüzünü arka tarafa doğru çevirmişti. Başlangıçta yalnızca zevk için kurulmuş yapıların, giderek tüm sokak ve kasabaların, sonradan ticari amaçlarla kullanılmaya başlandıklarında böyle sırt çevirdikleri, garip sakatlıklara, felce uğradıkları görülür.</p>
			<p>Bu sabah çiftlik evinin üst katından neşeli sesler geliyordu. Bu kata çıkan ana merdiven, sağlam meşe ağacından yapılmaydı. Kalın ve enli olan tırabzan direkleri eski çağ yapıları stilinde burulup oyulmuştu; tırabzan üstü bir sur duvarı kadar sağlam ve genişti. Merdiven de, omzunun üstünden arkaya bakmaya çalışan bir adam gibi, kendi çevresinde dönüp duruyordu. Yukarı çıkınca yer döşemelerinin hiç düzgün olmayıp tümseklerle vadiler örneği yükselip alçaldığı görülebilirdi. O sırada yerler halısız durduğundan, tahtaların sayısız kurt yeniği içinde olduğu da ortadaydı. Ne zaman bir kapı açılıp kapansa, bütün pencereler şırak diye çarparak karşılık veriyordu. Her koşuşmadan sonra yerler titriyor ve insan evin içinde nereye giderse gitsin, adımlarını, görünmeyen bir hayalet gibi, bir gıcırtı izliyordu.</p>
			<p>Konuşma seslerinin geldiği odada Bathsheba’yla oda hizmetçisi Liddy Smallbury yere oturmuşlar; çevreye karmakarışık yığılmış duran bir sürü kâğıt, kitap, şişe ve süprüntüyü ayırmaya çalışıyorlardı. Bunlar evin bundan önceki sahibinin eşyalarından kalıntılardı. Maltçı ustasının torununun kızı olan Liddy, Bathsheba’nın yaşıtıydı; yüzü, neşeli bir İngiliz köylü kızını gösteren bir reklamı andırıyordu. Yüzünün çizgilerinde belki biraz eksik olan güzellik, o kusursuz renginde fazlasıyla vardı. Şu kış gününde Liddy’nin yüzünün rengi, bir Terborch<a class="si-noteref epub-type_noteref" href="#f17" id="ref_f17">17</a> ya da Gerard Douw<a class="si-noteref epub-type_noteref" href="#f18" id="ref_f18">18</a> tablosundaki yumuşak kırmızılığın ta kendisiydi. Liddy Smallburry, esnek bir yaradılışta olmasına karşın, Bathsheba kadar cüretli değildi. Kimi zaman ciddi ve dürüst davrandığı da olurdu ki, bunun yarısı gerçek, yarısı da görgü ve görevi gereğiydi.</p>
			<p>Yarı açık bir kapıdan gelen bir yer fırçasının sesi, insanı hizmetçi Maryann Money’nin yanına götürüyordu. Bu kişinin yüzünün yerinde bir değirmi disk vardı. Üstündeki çizgiler yaşlılıktan değil, kavrayamadığı uzak şeylere uzun uzun bakmaktan olmuştu. Maryann’ı düşünmek demek neşelenmek demekti; ondan konuşmak da göz önünde buruşuk bir Normandiya elmasını canlandırmak.</p>
			<p>Bathsheba kapı aralığından, “Şu fırçayı bırak bir dakika,” dedi. “Bir ses var.”</p>
			<p>Maryann fırçayı kaldırdı.</p>
			<p>Bahçe kapısına doğru bir atlının geldiği duyulabiliyordu. Adımlar yavaşladı, bahçeye girdi. Sonra pek az görülen bir şey oldu: Atın adımları yosunlu çakıl yolda ilerleyerek evin kapısına geldi. Kapıya bir kırbacın ya da bastonun ucuyla vuruldu.</p>
			<p>Liddy alçak sesle, “Şu terbiyesize bak!” dedi. “Yaya yolunda at yürütüyor! Bahçe kapısında dursaydı ya! Aa, bir beyefendi! Şapkasının tepesi görülüyor.”</p>
			<p>“Sus!” dedi Bathsheba.</p>
			<p>Liddy de merakının geri kalan yanını sesiyle değil, yüzüyle belirtmek zorunda kaldı.</p>
			<p>Bathsheba, “Mrs. Coggan neden gidip kapıya bakmıyor?” diye sordu.</p>
			<p>Bathsheba’nın meşe kapısı bu kez daha kesinlikle, “Tak-tak-tak!” diye ses verdi.</p>
			<p>Genç hanım aklına bir sürü romantik olasılığın üşüşmesiyle heyecanlanarak, “Maryann!” dedi, “Sen git!”</p>
			<p>“Ah, hanımcığım, üstüm başım pek berbat!”</p>
			<p>Maryann’a bir kez bakmak, özrünün su götürmeyeceğini görmeye yeterdi.</p>
			<p>“Liddy, sen gideceksin,” dedi Bathsheba.</p>
			<p>Liddy, ayıkladıkları süprüntülerden toz içinde kalmış olan elleriyle kollarını kaldırarak yalvarırcasına hanımına baktı.</p>
			<p>Bathsheba, “Neyse, Mrs. Coggan gidiyor!” dedi ve ferahlığını, bir-iki dakikadır göğsünde hapsolmuş olan soluğuyla birlikte, dışarı vurdu.</p>
			<p>Kapı açıldı ve kalın bir ses duyuldu:</p>
			<p>“Miss Everdene evde mi?”</p>
			<p>Mrs. Coggan, “Bir bakayım, efendim,” dedi ve bir dakika sonra yukarıdaki odaya girdi.</p>
			<p>“Aman, bu oda harman yerine dönmüş!” dedi.</p>
			<p>Mrs. Coggan, sesini her sözün belirttiği duyguya göre ayarlayabilen, tavadaki gözlemeyi ya da toz bezini bir matematikçinin kıl payı hesabıyla çevirebilen; şu anda da kolları unla kabuklanmış; ellerinden hamur parçaları sarkan bir hanım kişiydi.</p>
			<p>“İnan olsun, hanımcığım,” diye konuşmasını sürdürdü: “Ne zaman puding yapmak için dirseklerime kadar hamura batsam, ille iki şeyden biri olur – ya burnum kaşınır; kaşımazsam ölecek gibi olurum; ya da kapıya vurulur... Mr. Boldwood gelmiş; sizi görmek istermiş, Miss Everdene.”</p>
			<p>Bir kadının elbisesi yüzünün bir parçası sayılır; giysideki bir aksaklık, yüzdeki bir biçimsizlik ya da yarayla birdir. Bu yüzden Bathsheba’nın ilk sözü, “Bu kılıkta onun karşısına çıkamam!” demek oldu. “Ne yapsam ki?”</p>
			<p>Weatherbury köyünün çiftliklerinde kapıya gelen konuklara, “Hanım evde yok,” demek olağan sayılmadığı için Liddy, “Toza bulanmış olduğunuzdan aşağı inemeyeceğinizi söyleyin,” diye öneride bulundu.</p>
			<p>Mrs. Coggan eleştirmen tutumuyla, “Evet; akla yakın geliyor,” dedi.</p>
			<p>“Kendisiyle görüşemeyeceğimi söyle, yeter.”</p>
			<p>Mrs. Coggan aşağı inerek kendine söylenen yanıtı verdi. Ne var ki kendiliğinden de, “Küçükhanım şişelerin tozunu alıyor da, efendim; kılık kıyafeti pek beter, ondan gelemiyor,” diye ekledi.</p>
			<p>Kalın ses umursamazlıkla, “Zararı yok,” dedi. “Ben de yalnızca Fanny Robin’den haber var mı, diye soracaktım, hepsi bu.”</p>
			<p>“Hiç haber yok, efendim; ama belki bu gece çıkar. William Smallbury, Casterbridge’e gitti. Fanny’nin sevdiği adam orada diyesilermiş. Öbür adamlarımız da başka yerlerde arayıp soracaklar.”</p>
			<p>Nal sesleri gene duyuldu, uzaklaştı, bahçe kapısı kapandı.</p>
			<p>Bathsheba, “Mr. Boldwood da kim?” diye sordu.</p>
			<p>“Küçük Weatherbury’li bir çiftlik sahibi; beyefendidir.”</p>
			<p>“Evli mi?”</p>
			<p>“Değil, efendim.”</p>
			<p>“Yaşı kaç?”</p>
			<p>“Kırk gibi olsa gerek. Pek yakışıklıdır; biraz sert çizgili, hem de zengin.”</p>
			<p>Bathsheba, “Şu toz almak da ne can sıkıntısı!” diye sızlandı. “Başımı işten alamıyorum ki! Peki, Fanny’yi neden soruyor?”</p>
			<p>“Neden olacak, Fanny kimsesiz bir kızdı; Mr. Boldwood onu alıp okuttu, sonra burada, amcanızın yanında iş buldu da ondan. O yönden pek iyi yürekli bir adamdır, ama başka yönden, vay anam, vay!”</p>
			<p>“Nasıl?”</p>
			<p>“Kadınlara hiç yüz vermez! Böylesi dünyada görülmemiştir! Peşinden koşan kızın, kadının sayısı belirsiz! Bu dolaylarda, kibar kızı olsun, köylü kızı olsun, kim varsa kancayı attı ona; şansını denedi. Jane Perkins iki ay, köle gibi yapmadığını komadı gözüne gireceğim diye. Taylor Kızkardeşler bir yıl pervane gibi döndüler çevresinde. Çiftçi Ives’ın kızına gelince, geceler gecesi onun uğruna gözyaşı döktü; yirmi tane altın bozdurup yeni giysiler yapındı... neye yarar? Parayı sokağa atsaydı aynı hesaba çıkardı!” </p>
			<p>Bu sırada küçük bir oğlan çocuğu gelip kapıdan onlara baktı. Bu çocuk Coggan’lardan biriydi. Smallbury’ler gibi Coggan’lar da bu yörede saymakla bitmezdi. Bu çocuğun her zaman yakın dostlarına gösterecek bir kanayan parmağı ya da sallanan dişi bulunurdu; kendisi de bunları, basit, dertsiz insan sürülerine karşı bir üstünlük kazanmış olanların tavrıyla gösterirdi. Bu gösteriye karşı seyircilerin, acımalarına bir tutam aferin karıştırarak, “Zavallı çocuk!” demeleri beklenirdi.</p>
			<p>Küçük Coggan şarkı söyler gibi, “Benim bir penim vaar – ya!” dedi.</p>
			<p>Liddy, “Yaa, kim verdi, Teddy?” diye sordu.</p>
			<p>“Mr. Boldwood verdi; bahçe kapısını açıverdim de.”</p>
			<p>“Ne dedi sana?”</p>
			<p>“Nereye gidiyorsun, aslanım, dedi. Ben de, Miss Everdene’lere, efendim, dedim. O da, Miss Everdene çok ciddi bir kadın, değil mi, dedi; ben de, evet, dedim.”</p>
			<p>“Seni yumurcak! Neden öyle dedin, ha?”</p>
			<p>“Bana peniyi verdi de ondan.”</p>
			<p>Çocuk gittikten sonra Bathsheba, “Öf, her şey arapsaçına döndü!” diye yakındı. “Çekil, Maryann, yer mi sileceksin, ne yapacaksan yap! Hem sen burada benim ayağıma dolaşacağına koca bulup evlensen iyi olacak artık!”</p>
			<p>“Ne demezsin, küçükhanım, öyle gerek ya, yoksulunu ben almıyorum, zengini de beni almıyor; biz de böyle sudan çıkmış balık gibi kalakaldık işte!”</p>
			<p>Liddy hanımıyla yeniden baş başa kaldığı zaman cesaretini toplayarak, “Küçükhanım, hiç sizinle evlenmek isteyen oldu mu?” diye sordu. “Kim bilir kaç kişiler istemiştir!”</p>
			<p>Bathsheba karşılık vermemek niyetindeymiş gibi duraladı. Ne var ki, doğrulukla, “Evet” yanıtı vermenin elinde olduğunu bilmek onu şeytan gibi dürtüyordu.</p>
			<p>Görmüş geçirmiş bir ses tonuyla, “Birisi istediydi,” diye yanıtladı. Gabriel Oak’un, çiftçi kılığındaki görüntüsü gözünün önünde canlandı.</p>
			<p>Liddy, bir şeyi kafasında canlandırmaya çalışanların dalgın bakışıyla, “Kim bilir insana ne tatlı gelir!” dedi. “Siz onu istemediniz, öyle mi?”</p>
			<p>“Bana göre biraz aşağı düzeyde kalıyordu.”</p>
			<p>“Ah! Birçoğumuz böyle bir öneriyi öpüp başımıza koyarız; sizin burun kıvırabilmeniz ne güzel! Duyar gibi oluyorum: ‘Hayır, beyefendi, ben sizden üstünüm!’ ya da, ‘Ancak ayağımı öpebilirsiniz, beyefendi; yüzüm daha önemli dudaklara layıktır!’ Küçükhanımcığım, sevmiş miydiniz onu?”</p>
			<p>“Yoo. Ama biraz hoşlanmıştım.”</p>
			<p>“Hâlâ hoşlanıyor musunuz?”</p>
			<p>“Daha neler! Nedir bu duyduğum ayak sesleri?”</p>
			<p>Liddy bir arka pencereden evin ardındaki avluya baktı. Avluda şimdi renkler akşamın ilk sisleriyle solgunlaşıp loşlaşmaya başlamıştı. Tek sıra olmuş adamlardan oluşan eğri büğrü bir çizgi, arka kapıya doğru yaklaşmaktaydı. Art arda yürüyen bu bireyler dizisi, ortak bir amacın verdiği kusursuz bir denge içinde ilerliyorlardı; Salpae Zinciri<a class="si-noteref epub-type_noteref" href="#f19" id="ref_f19">19</a> diye anılan ve başka yönlerden, ayırt edilecek biçimde örgütlenmelerine karşın ailecek tek bir iradeye sahip olan o ilginç yaratıklar gibi. Adamlardan kimisi Rus dokumasından kar gibi beyaz, büzgülü gömlekler giymişlerdi. Kiminin gömleği de kahverengili beyazlı bezden, kol ağızlarıyla robaları bal peteği işlemeliydi. En arkadan da ayağı nalınlı iki-üç kadın geliyordu.</p>
			<p>Liddy burnunu pencere camına dayayıp bembeyaz yassıltarak, “Filistinlilerin<a class="si-noteref epub-type_noteref" href="#f20" id="ref_f20">20</a> istilasına uğruyoruz!” dedi.</p>
			<p>“Ne yapalım! Maryann, git onları ben giyinene kadar mutfakta oyala. Sonra salona al.”</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">Gerard Terborch (1617-1681). Hollandalı ressam. (Y.N.)</span></div>
				
					<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">Gerard Douw (1613-1675). Hollandalı ressam, Rembrandt’ın öğrencisi. (Y.N.)</span></div>
				
					<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text"><span class="dipnot-yazisi char-style-override-4" xml:lang="tr-TR">Salpae</span>: Deniz hayvanları. Gövdelerinin altında oluşan bir tüple ürerler. Bu tüp birçok kola ayrılarak “zincirler” oluşturur. (Y.N.)</span></div>
				
					<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">Gerici, yobaz, kaba saba, bilgisiz kişiler anlamına. (Ç.N.)</span></div>
		</div>
	</body>
</html>