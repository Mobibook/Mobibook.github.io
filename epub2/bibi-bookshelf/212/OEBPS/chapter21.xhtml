<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXI</span>Sürünün başı derde giriyor - Bir haber</h1>
			<p>Gabriel Yukarı Weatherbury Çiftliği’nin çobanlığından çıkalı yirmi dört saat oluyordu. Pazar günü öğleden sonra Joseph Poorgrass, Matthew Moon, Henery Fray adındaki yaşlı baylarla daha beş-altı kişi koşa koşa çiftlik evinin kapısına geldiler.</p>
			<p>Hanım tam kiliseye gitmek üzere kapıdan çıkarken, onlarla burun buruna geldi. Biraz sıkıca olan eldivenini parmaklarına geçirmek çabasıyla kıstığı o kiraz dudaklarını hemen aralayarak, “Ne oluyoruz, komşular?” diye sordu.</p>
			<p>“Altmış!” diye Joseph Poorgrass karşılık verdi.</p>
			<p>Matthew Moon, “Yetmiş!” dedi.</p>
			<p>Susan Tall’un kocası, “Elli dokuz!” dedi.</p>
			<p>Henery Fray, “Koyunlar parmaklığı yıkıp geçmişler,” diye konuyu açtı.</p>
			<p>“Ve yeni bitmiş bir yonca tarlasına girmişler!” diye Tall ekledi.</p>
			<p>“Tazecik yonca!” dedi Moon.</p>
			<p>Poorgrass, “Yonca!” dedi.</p>
			<p>Henery Fray, “Öyle tıkınıyorlar ki, neredeyse çatlayacaklar,” dedi.</p>
			<p>Joseph de, “Hem de nasıl!” dedi.</p>
			<p>Susan Tall’un kocası, “Hemen çayırdan çıkarılıp bir şeyler yapılmazsa hepsi de ölecekler,” dedi.</p>
			<p>Joseph’in yüzü, üzüntü ve kaygıdan çizgi çizgi, yumru yumru büzüşmüştü. Henery Fray’in alnı, kafesli kale kapısı gibi hem enine, hem boyuna kırışıklar içinde, çifte bir umutsuzluk belirtiyordu. Laban Tall’un dudakları kısılmış, yüzü donup kasılmıştı. Matthew Moon’un avurtları çökmüştü, gözleriyse, en güçlü olan kas hangi yana çekerse o yana kayıyordu.</p>
			<p>Joseph, “Evet,” diye konuştu. “Evde oturmuş, kitapta Efesliler bölümünü arıyordum. Kendi kendime, bu Allah’ın belası kitapta Korintlilerle Selaniklilerden başka kimse yok, diye düşünürken içeri kim girse beğenirsiniz? Şu bizim Henery. ‘Joseph,’ dedi Henery, ‘koyunlar çatlamak üzereler,’ dedi.”</p>
			<p>Bathsheba için bu öyle bir dakikaydı ki, düşünmek konuşmak demekti; konuşmak da bağırmak! Zaten Gabriel Oak’un sözleriyle sarsılan dengesini daha pek kuramamıştı. </p>
			<p>Şimdi güneş şemsiyesiyle dua kitabını koridora doğru fırlatıp dışarıya koşarak, “Yeter, yeter, sersemler!” diye haykırdı. “Dosdoğru onlara gideceğiniz yerde neden bana geldiniz! Et kafalı avanaklar!”</p>
			<p>Gözlerinin bütün karalığı, bütün parlaklığı üstündeydi şimdi. Bathsheba’nın güzelliği melekten çok şeytan sınıfına girdiğinden, öfkelendiği zaman büsbütün ortaya çıkardı, hele sırtında, ayna önünde özene bezene giydiği şık ve gösterişli bir kadife elbise varsa!</p>
			<p>Bütün köy ihtiyarları onun ardı sıra, karman çorman bir topluluk halinde yonca tarlasına doğru koşmaya başladılar. Yarı yolda Joseph, topluluğun orta yerinde çöktü kaldı; gitgide dayanılmaz olup çıkan hayatın yüküyle eğilmiş gibi. </p>
			<p>Kızın varlığı adamlarını her zamanki gibi dürtüp kamçılamıştı ya, şimdi hepsi de var güçleriyle koyunların arasına daldılar. Hastalanan hayvanların çoğunluğu yere yatmış, yerlerinden kımıldamıyorlardı. Bunları bacaklarından tutup kaldırdılar; ayakta olanları da yandaki tarlaya kovaladılar. Burada, birkaç dakika sonra beş-altı koyun daha yere yıkıldı ve öncekiler gibi yüzleri morarmış, çaresiz, yattı kaldı.</p>
			<p>Bathsheba birinci sınıf en seçkin koyunlarının, şu, “içlerine dolan nemli sis ve yellerle şişmiş”<a class="si-noteref epub-type_noteref" href="#f32" id="ref_f32">32</a> durumuna, yüreği üzüntüden çatlayarak baktı. Hayvanlardan çoğunun ağzı köpürmüş, solukları kesik kesik çıkıyordu; gövdeleri de ürkünç bir biçimde gerilmişti.</p>
			<p>Bathsheba çaresizlik içinde, “Ah, ne yapsam, ne yapsam?” diye kıvrandı. “Şu koyunlar da ne talihsiz hayvanlar! Başlarına her dakika bir şey geliyor! Hiçbir sürü bilmedim ki bir yılı, şöyle kazasız belasız atlatsın!”</p>
			<p>Laban Tall, “Bunları kurtarmanın tek bir yolu var,” dedi.</p>
			<p>“Neymiş? Çabuk söyle.”</p>
			<p>“Özel bir aygıtla böğürlerini delmek gerek.” </p>
			<p>“Sen yapabilir misin bunu? Ben yapabilir miyim?”</p>
			<p>“Hayır, hanımefendi. Biz yapamayız, siz de yapamazsınız. Tam yerini delmek gerek. Bir santim sağa ya da sola kayarsan koyuncağız ölür. Bu işi öyle her çobanım diyen de beceremez.”</p>
			<p>Kız yazgısına boyun eğen bir sesle, “Öyleyse, çıkar yol yok, ölecekler!” dedi.</p>
			<p>O dakikada arkalarından yetişmiş olan Joseph, “Bizim burada bunun kolayını bilen bir tek kişi var,” dedi. “Burada olsa bu hayvanların hepsini kurtarırdı.”</p>
			<p>Matthew, “Çoban Oak,” diye yanıtladı. “Ah, on parmağında on hüner vardır onun.”</p>
			<p>Joseph Poorgrass, “Gerçekten de öyle!” dedi.</p>
			<p>Laban Tall, “Doğru, bu işin adamı o,” diye düşüncesini belirtti.</p>
			<p>Bathsheba, “Benim önümde hangi yüzle o adamın adını ağzınıza alabiliyorsunuz?” diye köpürdü. “Onun adını anmak yok dedim size, benim yanımda kaldığınız sürece anmayacaksınız da!” Sonra yüzü ışıyarak, “Ha!” dedi. “Çiftçi Boldwood biliyordur.”</p>
			<p>Matthew Moon, “Hiç de bilmez, hanımcığım,” dedi. “Onun en gözde koyunlarından ikisi daha geçen gün bir otlağa dalmışlar da, tıpkı böyle olmuşlar. Hemen bizim Gable’a (Gabriel) at üstünde adam koşturdu; Gable da koştu, kurtardı hayvanları. Çiftçi Boldwood’da bu işin aygıtı var. İçi boş bir boru, sipsivri bir iğnesi var, öyle değil mi, Joseph?”</p>
			<p>Joseph, “Öyle, içi boş bir boru,” diye arkadaşının sözlerini yankıladı. “Boş bir boru işte.”</p>
			<p>Henery Fray, “Öyle, bu işin aracı bu,” diye, dalgın dalgın, zamanın akışını doğrular gibi hiçe sayarak söze karıştı.</p>
			<p>Bathsheba, “Ayy!” diye patladı. “Öyle böyle diye çenelerinizi işletip durmasanıza boşuna! Hemen gidin de şu koyunları iyi edecek birini bulun!”</p>
			<p>Bunun üzerine adamlar, tasalı tasalı yollara döküldüler. Verilen buyruk üzere birini bulmaları gerekiyorsa da, bu birisinin kim olacağını hiç bilemiyorlardı.</p>
			<p>Bir dakikada çit kapısından çıkıp gözden yitmişlerdi bile, Bathsheba da can çekişen sürüyle baş başa kalmıştı.</p>
			<p>“Dünyada çağırtmam onu! Dünyada!” diye kesinlikle konuştu.</p>
			<p>Tam o sırada koyunlardan biri ürkünç bir kasılmayla gerilerek ta havaya sıçradı. Şaşırtıcı bir sıçrayıştı bu. Sonra koyun bütün ağırlığıyla yere düştü ve hareketsiz kaldı.</p>
			<p>Bathsheba gidip baktı. Koyun ölmüştü.</p>
			<p>Bathsheba gene, “Ah, ne yapsam; ne yapsam!” diye inleyerek ellerini ovuşturdu. “Ama onu dünyada çağırmayacağım! Hayır, yapamam bunu!”</p>
			<p>Bir kararın en güçlü biçimde dile getirilmesi, her zaman kararın en güçlü anına rastlamaz. Böyle sözler, güçlüyken gücünü göstermesi bu tür yeminlere bağlı olmayan, çürümeye yüz tutmuş kararları ayakta tutabilmek çabasıyla, bir çeşit destek olarak ortaya atılır.</p>
			<p>Bathsheba’nın, “Hayır, yapamam”ı, hemen hemen “Sanırım yapmam gerekiyor!” demeye geliyordu.</p>
			<p>Genç kız adamlarının ardından çit kapısına koştu, içlerinden birini durdurmak amacıyla elini kaldırdı. Bu işarete Laban karşılık verdi.</p>
			<p>“Oak nerede kalıyor?”</p>
			<p>“Yuva denilen köy evinde.”</p>
			<p>“Doru kısrağa atladığın gibi oraya koş, söyle ona, hemen gelsin. Benim çağırdığımı söyle.”</p>
			<p>Tall apar topar tarlaya koştu. İki dakika içinde Poll adındaki doru kısrağın eyersiz sırtına atlamış ve atın ağzındaki tek kayışı dizgin yerine tutmuştu. Yokuş aşağı ufaldı gitti. </p>
			<p>Bathsheba gözlerini yola dikmişti. Ötekiler de öyle. Tall binek yolu boyunca Onaltı Dönüm’ün, Otlaklar’ın, Orta Tarla’nın, Düzlüklerin, Cappel’in Yeri’nin içinden geçti; hemen hemen bir nokta kadar ufaldı, köprüyü aştı, vadinin öbür yanında, Baharca’yla Beyaz Ocak’tan yukarı doğru vurdu. Yöreden tasını tarağını toplayıp gitmek niyetinde olan Gabriel’in şimdilik sığındığı köy evi karşı yamaçta, mavi çamlarla çevrili bir beyaz benek olarak göze çarpıyordu.</p>
			<p>Bathsheba yolu arşınlamaya koyuldu. Adamlar tarlaya döndüler, yerdeki dilsiz yaratıkları ovuşturarak acılarını hafifletmeye çalıştılar. Ne var ki, hiçbir şey para etmiyordu.</p>
			<p>Bathsheba dolanıp duruyordu. Atın yokuş aşağı indiği görüldü ve iç sıkıcı geçiş bu kez ters yönden yinelendi: Beyaz Ocak, Baharca, Cappel’in Yeri, Düzlükler, Orta Tarla, Otlaklar, Onaltı Dönüm... Bathsheba, “Tanrım, Tall kısrağı Gabriel’e verip kendisi yaya dönmeyi akıl etmiş olsa,” diye dua ediyordu.</p>
			<p>Atlı onlara yaklaştı. Bu, Laban Tall’du. Bathsheba, “Öf, ne sersemlik!” dedi. </p>
			<p>Gabriel görünürlerde yoktu.</p>
			<p>Kız, “Belki çekip gitmiştir!” dedi.</p>
			<p>Laban Tall tarlaya girdi ve Morton’un Shrewsbury Savaşı’ndan sonraki yüzü<a class="si-noteref epub-type_noteref" href="#f33" id="ref_f33">33</a> kadar trajik bir yüzle atın sırtından aşağı atladı.</p>
			<p>Gönderdiği sözlü mektubun yerine ulaşmamış olabileceğine inanmak istemeyen Bathsheba, “Ee?” diye sordu.</p>
			<p>Laban, “Diyor ki, altın kapı gümüş kapıya muhtaç olurmuş,” diye yanıtladı.</p>
			<p>Çiftçi küçükhanım gözlerini fal taşı gibi açarak, “Ne?” diye bağırdı ve bir patlamaya hazırlık olarak soluğunu içine çekti. Joseph Poorgrass çitin birkaç adım arkasına doğru sindi, geriledi.</p>
			<p>“Diyor ki, siz ona yollu yolunca rica minnet etmeden gelmezmiş.”</p>
			<p>“Yaa, yanıtı buymuş, demek! Kendini bir şey sanıyor ha? Beni kim sanıyor ki böyle yanıt gönderebiliyor? Bir zamanlar bana yalvaran adama ben yalvarır mıyım?”</p>
			<p>Sürüden bir başka koyun havaya sıçradı ve düşüp öldü.</p>
			<p>Adamların üzerine, düşündüklerini içlerinde gizliyorlarmış gibi bir ağırlık çökmüştü.</p>
			<p>Bathsheba, gözleri yaşlarla dolarak başını çevirdi. Kendini beğenmişliği ve şirretliği yüzünden girdiği çıkmaz artık ortadaydı. Genç kız acı acı hıçkırarak ağlamaya başladı. Adamların hepsi gördüler bunu; o da ağladığını gizlemeye yeltenmedi.</p>
			<p>William Smallbury anlayış ve acımayla, “Ağlayacak bir şey yok, küçükhanım,” dedi. “Onu birazcık daha yumuşak bir dille çağırsanız ne çıkar sanki? O zaman gelir, inanın. Gable o bakımdan mert çocuktur.”</p>
			<p>Bathsheba acısını içine gömerek gözlerini sildi.</p>
			<p>“Ah, bana bile bile işkence etmek bu, günahtır günah!” diye söylendi. “Beni ömrümde yapmayacağım bir işi yapmaya zorluyor. Öyle ya, zorluyor işte! Tall, içeri gel biraz.”</p>
			<p>Bir çiftliğin efendisine pek yaraşmayan bu çöküntü ve çözülmeden sonra, Bathsheba ardında Laban Tall’la içeri girdi. Masa başına geçti, deminki ağlama nöbetinden artakalan kesik kesik hıçkırıkların arasında aceleyle kısa bir mektup karaladı. Aceleyle kaleme alınmış olması, mektubun dilindeki saygıyı azaltmıyordu. Bathsheba kâğıdı biraz uzakta tutup baktı, tam katlamak üzereyken dibine bir de şu sözleri ekledi:</p>
			<p>“Beni yalnız bırakma, Gabriel!”</p>
			<p>Mektubu katlarken yüzü biraz daha kızarmıştı. Dudaklarını kısışından öyle anlaşılıyordu ki, bu stratejinin doğru bir iş olup olmayışıyla ilgili vicdan hesaplaşmasını, iş işten geçtikten sonraya bırakıyordu. Mektup deminki haberci yoluyla iletildi, Bathsheba da sonucu içeride bekledi.</p>
			<p>Habercinin gidişiyle nal seslerinin yeniden duyulması arasında, kaygıyla dolu bir yarım saat geçti. Bathsheba bu kez gözleri yolda bekleyemiyordu. Üzerinde mektup yazdığı masaya kapandı, umudu da, korkuyu da uzakta tutmak istercesine gözlerini yumdu.</p>
			<p>Neyse ki durum umut vericiydi, Gabriel öfkelenmiş değildi. Kızın ilk gönderdiği haber pek kibirli bir anlatım taşıdığı halde, çoban tarafsız davranmıştı. Bu derece yüksekten atan kadın daha az güzel olsaydı, gülünç düşerdi; öte yandan, bu derece güzel olan bir kadın da daha az buyurucu davranmakla hiçbir şey yitirmezdi.</p>
			<p>Nal sesleri duyulunca Bathsheba dışarı çıktı, başını kaldırıp baktı. Gözleriyle gökyüzünün arasından at üstünde bir karaltı geçti, koyunların bulunduğu tarlaya doğru ilerledi. Gabriel dönüp kıza baktı. Böyle dakikalarda bir kadının gözleriyle dudakları apayrı şeyler söyler. Bathsheba da çobana minnet dolu gözlerle baktı: </p>
			<p>“Ah, Gabriel, nasıl böylesine taş yürekli olabildin bana karşı?” dedi.</p>
			<p>Çobana, bu kez çıkıp gelişine teşekkür edilmeyişini bağışlattırabilecek bir söz varsa, o da bundan önce gelmeyişine böyle tatlı dille sitem edilmesi olabilirdi, ancak.</p>
			<p>Gabriel sıkılganlığa kapılarak bir şeyler mırıldandı ve çarçabuk yoluna devam etti... Bathsheba mektubundaki hangi cümlenin onu buraya getirmiş olduğunu yüzündeki bakıştan anlamıştı. Onun arkasından kendisi de tarlaya gitti.</p>
			<p>Gabriel o şişkin, kıpırtısız gövdelerin arasına dalmıştı bile. Ceketini sırtından atmış, gömlek kollarını sıvayarak cebinden kurtarma aygıtını çıkarmıştı. Bu, içine neşter geçirilmiş bir küçük tüptü. Gabriel şimdi bunu bir hastane operatörünün eline yaraşacak bir ustalıkla kullanmaya koyuldu. Elini koyunun sol böğründen geçirip istenen yeri seçiyor, neşterle deriyi ve zarı deliyor, sonra tüpü yerinden oynatmadan neşteri birdenbire çekiveriyordu. Tüpün dibinden yukarı, bir mum alevini söndürebilecek güçte bir hava akımı yükseliyordu.</p>
			<p>Çekilen acıdan kurtulmak, bir süre için büyük bir mutluluğun yerini tutar, derler. Yerdeki zavallı yaratıkların yüzlerinde şimdi gerçekten büyük bir mutluluk okunuyordu. Kırk dokuz ameliyat başarıyla sonuçlandı. Koyunlardan kimilerinin ilerlemiş durumunun gerektirdiği acele yüzünden Gabriel bir kez (ama yalnızca bir kez) hedefini şaşırıp neşteri ötelere vurdu ve hasta koyunun oracıkta ölümüne neden oldu. Dört koyun o gelinceye kadar ölmüştü; üç tanesi kendiliklerinden iyileşti. Hastalanan koyunların sayısı zaten elli yediydi.</p>
			<p>Aşkın yönlendirdiği çoban işini bitirince Bathsheba gelip onun yüzüne baktı. Gönül çekici bir gülüşle, “Gabriel, yanımda kalır mısın?” diye sordu ve dudaklarını kapatmak çabasına kalkışmadı, çünkü birincisinin ardından bir ikinci gülücük daha geliyordu.</p>
			<p>“Kalırım,” dedi Gabriel.</p>
			<p>Bathsheba ona bakarak gene gülümsedi.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">John Milton’un “Lycidas” şiirinden alıntı. (Y.N.)</span></div>
				
					<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">Shakespeare’in<span class="dipnot-yazisi char-style-override-4" xml:lang="tr-TR"> IV. Henry</span> adlı oyunundan. (Y.N.)</span></div>
		</div>
	</body>
</html>