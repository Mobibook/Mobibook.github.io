<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XLI</span>Kuşku - Fanny çağrılıyor</h1>
			<p>Pazardan döndükleri günün akşamı Bathsheba kocasıyla pek az konuştu; kocası da onunla pek az konuşuyordu. İçinin huzursuzluğuyla dilinin suskunluğu pek hoş olmayan bir karışım yaratıyordu. Ertesi gün, yani pazar günü de suskunluk yönünden aşağı yukarı böyle geçti. Bathsheba hem sabah hem de öğleden sonra kiliseye gitti. Bu, Budmouth yarışlarından önceki gündü.</p>
			<p>Akşam Troy birden, “Bathsheba, bana yirmi altın verebilir misin?” diye sordu.</p>
			<p>Bathsheba’nın yüzü anında soldu.</p>
			<p>“Yirmi altın mı dedin?”</p>
			<p>“Ne yalan söyleyeyim, çok gerekli bu para bana.” Troy’un yüzünde çok belirgin ve olağanüstü bir kaygı okunuyordu. Bu, sabahtan beri içinde bulunduğu ruhsal durumdan doğan bir sonuçtu. </p>
			<p>“Ha! Yarınki yarışlar için!” Troy bir an karşılık vermedi. Karısının yanlış yorumu şu anda işine yarayabilirdi, çünkü içinden geçenlerin okunmasını istemiyordu. Sonunda genç adam, “Ee, yarışlar için istemişsem ne çıkar?” dedi.</p>
			<p>“Ah, Frank!” dedi Bathsheba. Sözlerinde öyle yürekler dolusu bir yalvarış vardı ki! “Daha birkaç hafta önce benim dünyadaki tüm zevklerden daha tatlı olduğumu söylüyordun, senin için hepsi feda olsun, diyordun. Öyleyse şimdi bu bir tek şeyden vazgeçmez misin benim hatırıma? Zevkten çok dert zaten bu. Ne olur, vazgeç, Frank. Gel, gene aklını çeleyim, başını döndüreyim senin; güzelliğimle, tatlı dilimle, aklıma gelen her şeyi yapayım seni evde alıkoymak uğruna. Sen de peki de, karına bu akşam, peki de!”</p>
			<p>Bathsheba’nın yaradılışının en yumuşak, en tatlı ve ince yönleri ortaya çıkmıştı şimdi. Serinkanlıyken hep tetikte olduğu için sık sık takındığı maske ve zırhlardan uzak, çırılçıplak, kocasına sunuyordu kendisini. Bu güzel yüzün hem çapkın hem de gururlu olan yalvarışına pek az erkek karşı koyabilirdi. Bathsheba başını, çok iyi bilinen ve sözcüklerden daha çok şey anlatan, böyle özel, önemli durumlar için yaratılmış sayabileceğimiz bir hareketle yana ve biraz da geriye doğru atmıştı. Bu kadın nikâhlı karısı olmasaydı, Troy o an yenilgiye uğrardı. Bu durumdaysa, yalnızca onu daha fazla aldatamayacağını düşündü.</p>
			<p>“Parayı yarış borçlarım için istemiyorum,” dedi.</p>
			<p>“Ne yapacaksın? Bu gizli kapaklı sorumlulukların beni oldukça kaygılandırıyor, Frank.”</p>
			<p>Troy duraksadı. Onu, çekiciliğine gereğinden çok kapılacak ölçüde sevmiyordu. Gene de şu sırada terbiyeli olmak zorundaydı.</p>
			<p>“Bu kuşkularınla günahımı alıyorsun benim,” dedi. “Evlenir evlenmez beni bu denli sıkıya sokmak sana hiç yaraşmıyor.”</p>
			<p>Genç kadın, yüz çizgileri gülümsemekle somurtkanlık arasında bocalayarak, “Para benden çıktığına göre biraz dırıldanmak da hakkımdır sanıyorum,” dedi.</p>
			<p>“Tam üstüne bastın. Dırıldanacağın kadar dırıldandığına göre, biraz da şu para işine baksak iyi olur. Bathsheba, eğlenmek iyi hoş ya, fazla ileri gitme, yoksa düş kırıklığına uğrarsın.”</p>
			<p>Bathsheba kızardı. Hemen, “Uğradım bile,” dedi.</p>
			<p>“Nasıl bir düş kırıklığı?”</p>
			<p>“Aşkımız sona erdi de.”</p>
			<p>“Bütün aşklar nikâh kıyılınca sona erer.”</p>
			<p>“Hiç sevmiyorum böyle konuşmanı! Beni yaralamak pahasına espri yaptığın zaman çok üzülüyorum.”</p>
			<p>“Sen de beni yaralamak pahasına iyice can sıkıcı oluyorsun. Bazen öyle geliyor ki, nefret ediyorsun benden.”</p>
			<p>“Senden değil, kötü huylarından. Gerçekten nefret ediyorum onlardan.”</p>
			<p>“Onları düzeltmeyi kendine amaç edinsen daha yakışık alır. Hadi gel, yirmi altına anlaşalım da barışalım.”</p>
			<p>Bathsheba, yazgısına boyun eğenlerin tavrıyla göğüs geçirdi.</p>
			<p>“Ev giderleri için o kadar bir para ayırdımdı. Ne yapalım, madem gerekli, sana vereyim.”</p>
			<p>“Çok güzel. Eksik olma. Yarın sabah sen kahvaltıya gelmeden ben gitmiş olacağımı sanıyorum.”</p>
			<p>“Gitmek zorunda mısın? Ah, Frank, bir zamanlar senin benden kopman için on kişiye verilmiş sözün olması gerekirdi. Sevgilim, canım derdin bana o zaman. Ama şimdi benim günlerimi nasıl geçirdiğim senin umurunda bile değil!”</p>
			<p>“Duygulara bakmadan gitmek zorundayım.”</p>
			<p>Troy bunu söylerken saatine bakmıştı. Bu arada laf olsun diye saatin arka kapağını açtı ve burada kıvrılmış duran küçük bir saç büklümü göründü.</p>
			<p>Bathsheba tam o sırada gözlerini kaldırmış olduğundan kocasının hareketini ve saatin arka gözündeki saçı görmüştü. Şaşkınlık ve üzüntüsünden kıpkırmızı kesildi ve düşünüp tartacak zamanı olmadan dudaklarından bazı sözler döküldü:</p>
			<p>“Bir kadın perçemi! Ah, Frank, kimin saçı bu?”</p>
			<p>Troy saatin kapağını hemencecik kapamıştı. Gene de o saç büklümünün duygularını ayağa kaldırmış olduğu anlaşılıyordu. Bunu örtbas etmek çabasıyla, hiç üstünde durmazmış gibi, “Senin elbet,” diye yanıtladı. “Başka kimin olabilir? Saatimde taşıdığımı unutmuştum.”</p>
			<p>“Ne çirkin bir yalan, Frank!”</p>
			<p>Erkek sesini yükseltti: “Unutmuştum, diyorum sana!”</p>
			<p>“Onu demek istemedim... o saç sarıydı, Frank.”</p>
			<p>“Atma!”</p>
			<p>“Bana hakaret ediyorsun. Gördüm sarı olduğunu. Söyle bakalım, kimin saçı bu? Öğrenmek istiyorum.”</p>
			<p>“Peki, söyleyeyim de çenen kapansın. Bu, seninle tanışmadan önce evlenmek niyetinde olduğum bir genç kızın saçıydı.”</p>
			<p>“O zaman onun adını da söylemelisin bana.”</p>
			<p>“İşte bunu yapamam.”</p>
			<p>“Evlendi mi?”</p>
			<p>“Hayır.”</p>
			<p>“Hayatta mı?”</p>
			<p>“Evet.”</p>
			<p>“Güzel mi?”</p>
			<p>“Evet.”</p>
			<p>“Zavallıcık! Bu denli büyük bir şanssızlığa karşın nasıl güzel olabiliyor, şaşılacak şey!”</p>
			<p>Troy hemen, “Şanssızlık mı?” diye sordu. “Ne şanssızlığı?”</p>
			<p>“Böyle çirkin saç rengi olması.”</p>
			<p>Troy kendini toparlayarak, “Hah hah, çok hoş!” diye güldü. “Yahu, bu kız saçlarını saldı salalı kim görse hayran kalıyor. Saçlarını salalı da çok olmadı ya! Çok güzeldir saçları. Herkes dönüp dönüp bakardı, zavallıcık!”</p>
			<p>Bathsheba, “Hah! O da bir şey mi sanki!” diye burun kıvırdı. “Senin sevgine eskisi kadar önem verseydim, herkes benim saçıma da dönüp dönüp bakıyor, derdim.”</p>
			<p>“Bathsheba, böyle esintili, kıskanç olma. Evliliğin nasıl bir şey olduğunu bilmez değildin. Bu tür olasılıklardan korkun varsa evlenmeye kalkışmamalıydın.”</p>
			<p>Troy’un davranışı kadını çileden çıkarmıştı. Yüreği bir yumru gibi boğazına tıkılmış, gözpınarları yaşlarla öylesine dolmuştu ki, acıyordu. Duygularını ortaya vurmaktan utanan bir kadın olduğu halde, sonunda kendini tutamayarak, “Seni böylesine sevmemin karşılığı demek bu!” diye boşandı. “Ah, evlendiğimiz zaman senin hayatını kendiminkinden üstün tutardım. Ölebilirdim senin uğruna, bir yalansız, ölebilirdim! Şimdiyse tutmuş seninle evlendim diye beni aptal yerine koyup alaya alıyorsun. Benim zekâmı hiçe saysan bile, yüzüme karşı böyle gaddarca söylemen ayıp, mademki artık senin eline düştüm!”</p>
			<p>Troy, “İşlerin şöyle ya da böyle sonuçlanması benim elimde olan bir şey değil,” diye karşılık verdi.</p>
			<p>“Vay canına, benim ölümüm sonunda şu kadın milleti yüzünden olacak galiba!”</p>
			<p>“Ne yapayım, sen de herkesin saçını saklama. Yakacaksın bunu, değil mi, Frank?”</p>
			<p>Troy onu hiç duymamışçasına, “Senden bile önce gelen birtakım görevlerim var,” dedi. “Onarılması gereken durumlar, senin hiç bilmediğin birtakım bağlar var. Evlendiğine pişman olduğunu söylüyorsun, al benden de o kadar!”</p>
			<p>Bathsheba şimdi titriyordu. Elini kocasının koluna koydu ve hem yalvarış hem üzüntü dolu bir sesle konuştu:</p>
			<p>“Ben evlendiğime yalnızca bir durumda pişman olurum: Dünyada en sevdiğin kadın ben değilsem! Yoksa hiç pişman değilim, Frank! Sen neden pişmansın? Daha şimdiden başka bir kadını benden daha çok sevmiyorsun, değil mi?”</p>
			<p>“Bilmem. Nereden çıkardın bunu?”</p>
			<p>“O perçemi yakmaya niyetin yok. O güzel saçın sahibi olan kadından hoşlanıyorsun. Evet, güzeldi o saç, benim şu kapkara yelelerimden çok daha güzel! Her neyse, bir yararı yok, çirkinsem çirkinim işte, onu benden daha çok seviyorsan elimden ne gelir?”</p>
			<p>“Bugün çekmecede gözüme ilişti de aldım. Yoksa aylardır bakmamıştım bu saç parçasına, istersen buna yemin edebilirim.”</p>
			<p>“Daha demin, bağlar var, dedin ya! Sonra da... O yolda gördüğümüz kız?”</p>
			<p>“Bu perçemi bana o hatırlattı, evet.”</p>
			<p>“Onun saçı, öyle mi?”</p>
			<p>“Evet. Hadi bakalım, ağzımdan zorla aldın ya, için rahat eder, umarım!”</p>
			<p>“Ya o sözünü ettiğin bağlar nedir?”</p>
			<p>“Hiç, canım, laf olsun diye söyledimdi.”</p>
			<p>Bathsheba tasalı bir inanmazlıkla, “Laf olsun diye mi?” dedi. “Ben böyle içim paralanarak yürekten konuşurken, sen nasıl laf olsun diye konuşabilirsin? Bana gerçeği söyle, Frank. Gerçi ben de kadınım, benim de kadınca budalalıklarım oluyor, gene de aptal değilim, biliyorsun.” Kocasının yüzüne açık ve korkusuz gözlerle bakarak, “Hadi, hakça davran bana karşı,” diye ekledi. “Fazla bir şey istemiyorum; yalnızca hakkım olan bir şeyi istiyorum, o kadar. Ah, bir zamanlar, evlendiğim adamdan saygı ve sevginin en yükseğini görmezsem yetinemeyeceğimi sanırdım. Şimdiyse taşyüreklilik dışında her şeye razıyım. Evet, o başına buyruk, atılgan Bathsheba işte bu durumlara düştü!”</p>
			<p>Troy, “Tanrı aşkına, böyle uzatma bu işi!” diye karısına çıkıştı ve ayağa kalkıp dışarı çıktı.</p>
			<p>O gider gitmez Bathsheba yüreği sökülürcesine hıçkırmaya başladı, gözleri kupkuru. Gözyaşlarıyla yumuşamayan haşin hıçkırıklar göğsünü bıçak gibi paralayarak çıkıyordu sanki. Gene de duygularını ele vermemeye kararlıydı. Yenilmiş, fethedilmişti; ne var ki, bunu ölünceye dek ortaya vurmayacaktı. Kendisininki gibi temiz olmayan bir yaradılışla birleşmenin onu ne denli alçalttığını anladıkça umutsuzlaşıyor ve bu yüzden gururu iyice kırılıyordu. Kafese kapatılmış bir dişi kaplan gibi, tutsaklığa başkaldırarak çırpınıyordu. Ruhu tepeden tırnağa ayağa kalkıp silahlanmış, kanı alev alev yüzüne vurmuştu. Troy’la tanışmadan önce, Bathsheba kadınlığıyla gurur duyardı. Dudaklarına hiçbir erkek dudağının değmemiş, beline hiçbir erkek kolunun dolanmamış olduğunu bilmek, ona pek göğüs kabartıcı, pek şanlı bir şey gibi gelirdi. Oysa şimdi kendi kendinden tiksiniyordu. Eskiden, yüzlerine gülen ilk yakışıklı erkeğin kölesi olup çıkan kızları gizliden gizliye horgörürdü. Çevresinde gördüğü çoğu kadının tersine, evlilik soyut bir kavram olarak ona hiçbir zaman sevimli gelmemişti. Sevdiği adamı elinden kaptırmak kaygısının verdiği duygu kaynaşması arasında, onunla evlenmeyi kabul etmişti. Gene de en mutlu saatlerinde bile, bu hareketine bir özveri gözüyle bakmıştı, kendini yükseltip onurlandıran bir şey değil. Gerçi adını sanını pek bilmezdi ya, gene de Bathsheba’nın tanrıçası Diana’ydı.<a class="si-noteref epub-type_noteref" href="#f51" id="ref_f51">51</a> Hiçbir zaman, hiçbir bakış, söz ya da davranışla hiçbir erkeğe, yanına yaklaşmak için cesaret vermemiş, her zaman kendi kendine yetmişti. Göğsünde çarpan o bağımsız genç kız yüreği, genç kızlığın yalın yaşamına sırt çevirerek sudan bir evliliğin yarısı (hem de hor tutulan yarısı) olmak düşüncesinde her zaman gurur kırıcı, alçaltıcı bir şey bulmuştu. Şimdi bunlar aklına geldikçe kendi kendine kızıyor ve içi kan ağlıyordu. Ah, keşke hiç burnunu kırıp böyle budalalıklara kalkışmasaymış! Keşke gene eskisi gibi Norcombe Tepesi’nde alnı açık, dimdik durarak, Troy’a ya da herhangi bir erkeğe, “O kirli ellerinizle saçımın bir teline dokunabilirseniz dokunun bakalım!” diye meydan okuyabilseydi!</p>
			<p>Ertesi sabah her zamankinden daha erken kalktı ve her zamanki gibi çiftliği dolaşıp kolaçan etmek amacıyla atını hazırlattı. Saat sekiz buçukta, (çoğunlukla kahvaltı ettikleri saat) eve döndüğünde kocasının kalkıp kahvaltı ederek küçük arabaya Bebek’i koştuğunu ve Caster- bridge’e gittiğini öğrendi. </p>
			<p>Kahvaltıdan sonra kendini toplayıp serinkanlılığını yeniden kazanmış, daha doğrusu gene eski Bathsheba olup çıkmıştı. Bahçe kapısına doğru uzandı. Niyeti çiftliğin bir başka yanını gidip gezmekti. Bathsheba, evdeki işleri izin verdiği oranda hâlâ çiftlik işlerini kendisi çekip çeviriyordu. Ne var ki, Gabriel Oak, gitgide her işi ondan daha önce düşünmeye başlar olmuştu. Genç kadın çobana karşı son günlerde gerçek bir kardeş sevgisi beslemeye başlamıştı. Doğruyu söylemek gerekirse, çobana bazen eski bir sevgili gözüyle bakıyor ve kocalığa onu seçse hayatının nasıl geçeceğini gözünde canlandırdığı oluyordu. Bunları Boldwood konusunda da yapıyordu. Ne var ki, Bathsheba duyarlığı olmakla birlikte boşuna düşler kuran kadınlardan değildi. Bu konudaki düşünceleri kısa sürer, hem de yalnızca Troy’un vurdumduymazlığının iyice su yüzüne çıktığı zamanlara özgü kalırdı.</p>
			<p>Bathsheba yokuş yukarı, Boldwood’a benzeyen bir adamın geldiğini gördü. Bu, gerçekten Boldwood’du. Bathsheba sıkıntısından kıpkırmızı kesildi. Çiftçi epey uzaktayken durdu ve tarlanın karşı tarafındaki bir patikada olan Gabriel’e eliyle işaret etti. İki adam birbirlerine doğru yürüdüler ve uzaktan anlaşıldığına göre, çok önemli olan bir görüşmeye daldılar.</p>
			<p>Uzun zaman böylece konuştular. Derken Joseph Poorgrass onların yanından geçti. Bir el arabasıyla Bathsheba’nın evine elma götürmekteydi. Boldwood’la Gabriel ona seslendiler ve birkaç dakika onunla konuştular. Sonra üç adam birbirinden ayrıldı ve Joseph hiç oyalanmadan, el arabasıyla yokuş yukarı vurdu.</p>
			<p>Bu sözsüz oyunu epey şaşkınlıkla izlemiş olan Bathsheba, Çiftçi Boldwood’un gerisingeriye döndüğünü görünce derin bir soluk aldı.</p>
			<p>“E, ne haber bakalım, Joseph?” diye sordu. </p>
			<p>Joseph Poorgrass bahçe kapısının arkasında, el arabasının üstüne oturdu ve bir hanımefendiyle konuşmanın gerektirdiği çıtkırıldım tavrı takınarak, “Bundan böyle Fanny Robin’i hiç görmeyeceksiniz, hanımefendi,” dedi.</p>
			<p>“Neden?” </p>
			<p>“Yoksullar Evi’nde ölmüş de ondan.”</p>
			<p>“Fanny mi ölmüş? Olamaz!”</p>
			<p>“Ölmüş, hanımefendi.”</p>
			<p>“Ölüm nedeni neymiş?”</p>
			<p>“Kesinlikle bilmiyorsam da, bana kalırsa zafiyetten gitmiş olsa gerek. Eskiden beri yorulmaya hiç gelmeyen dayanıksız bir kızcağızdı; mum alevi gibi sönüvermiş, diyorlar. Sabahleyin kötüleşmiş; zaten bitkin, yorgun olduğundan akşamüzeri ölüvermiş. Yasa gözünde bizim köylü sayılıyor. Onun için Mr. Boldwood bugün öğleden sonra saat üçte araba gönderip onu getirtecek de buraya gömdürecek.”</p>
			<p>“Sakın ha! Mr. Boldwood’un böyle bir şey yapmasına izin veremem; bana düşer bu. Fanny benim amcamın hizmetçisiydi. Gerçi benim yanımda topu topu birkaç gün kaldı, ama gene benim adamım sayılır. Ah, ne kadar acıklı bir şey bu; Fanny’nin Yoksullar Evi’ne düştüğünü duymak!”</p>
			<p>Bathsheba artık acı çekmenin ne demek olduğunu anlamaya başladığından içinden gelerek konuşuyordu.</p>
			<p>“Sen hemen Mr. Boldwood’a haber sal. De ki Mrs. Troy kendi ailesinin eski bir adamını getirtip gömme işini kendi üzerine alıyor... Hem köy arabasına koymak da yaraşmaz. Cenaze arabası tutalım.” </p>
			<p>“İyi ya, pek zamanımız olmayacak buna, öyle değil mi, hanımefendi?”</p>
			<p>Bathsheba, düşünceli, “Belki de,” dedi. “Saat kaçta hazır olmalıyız dedin, üç mü?”</p>
			<p>“Saat bugün öğleden sonra üçte, hanımefendi.”</p>
			<p>“İyi, sen gidersin arabayla. Zaten güzel bir köy arabası, çirkin bir cenaze arabasından daha iyidir. Joseph, yeni yaylı arabayı çıkart, hani mavi boyalı, kırmızı tekerlekli. Gıcır gıcır yıka. Sonra Joseph...”</p>
			<p>“Buyrun, hanımefendi.”</p>
			<p>“Kızcağızın tabutunun üzerine koymak için biraz çiçek, yeşillik falan da götür. Daha doğrusu bir dolu götür; tabutu örtecek kadar. Sonra bırak, arabayı koca Uysal çeksin, çünkü onu çok iyi bilirdi.”</p>
			<p>“Başüstüne, hanımefendi. Şunu da söyleyeyim ki Yoksullar Evi’ni temsil eden dört görevli beni mezarlık kapısında karşılayacak; bunlar cenazeyi benden alacaklar; Mütevelli Heyeti yönetmeliğine ve yasalara göre gömecekler.”</p>
			<p>“Aman Tanrım Casterbridge Yoksullar Evi ha! Fanny oralara mı düşecekti? Keşke daha önce haberim olsaydı. Ben onu uzaklarda bir yerde sanıyordum. Ne zamandır orada kalıyormuş?”</p>
			<p>“Bir-iki güncük bir şey.”</p>
			<p>“Ha demek temelli orada yaşamıyordu?”</p>
			<p>“Yok. Önce Wessex’in batısında bir garnizon kasabasına gitmişti. Kaç aydır da Melchester’de terzi çıraklığı yaparak ekmek parasını çıkarıyordu, dışardan dikiş alan pek namuslu bir dul hanımın yanında. Benim bildiğim kadarıyla Yoksullar Evi’ne ancak pazar sabahı ulaşmış. Sanıldığına göre ta Melchester’den beri yaya gelmiş. Çalıştığı yeri neden bırakmış, söyleyemem çünkü bilmiyorum; bilmediğim bir şeyi de kafadan atamam. İşte durumun uzunu, kısası bu, hanımcığım.”</p>
			<p>“Yaaa!”</p>
			<p>Bu söz dudaklarından derin bir soluk halinde dökülürken, genç kadının yüzü de, birden renk değiştiren bir elmas gibi, gül pembesinden beyaza dönüvermişti.</p>
			<p>Bathsheba kaygılı, heyecanlı bir sesle, “Bizim köyün araba yolundan mı gelmiş?” diye sordu.</p>
			<p>“Öyle sanıyorum... Aman, hanımcığım, Liddy’yi çağırsam mı? Hastasınız galiba, hanımefendi? Kâğıt gibi oldu benziniz, öylesine bembeyaz, sanki bayılıvereceksiniz.”</p>
			<p>“Yok yok, çağırma, bir şeyim yok. Weatherbury’den ne zaman geçmiş?”</p>
			<p>“Daha cumartesi gecesi.”</p>
			<p>“Peki, Joseph; gidebilirsin artık.”</p>
			<p>“Başüstüne, hanımefendi.”</p>
			<p>“Joseph, beri gel, bir dakika. Fanny Robin’in saçı ne renkti?” </p>
			<p>“Gözüm çıksın, böyle mahkemede sorguya çekercesine soruverince aklım karıştı, bulup çıkaramıyorum bir türlü.”</p>
			<p>“Aldırma, sen git, benim dediklerimi yap. Dur bir dakika... yok yok, git.”</p>
			<p>Genç kadın gözle görülür heyecanını Joseph’den saklamak amacıyla döndü ve içeri girdi. Bayılacak gibiydi, şakakları güm güm zonkluyordu. Bir saat kadar sonra araba sesi duyup dışarı çıktı. Hâlâ üzgün ve şaşkın göründüğünü bilmek ona çok sıkıntı veriyordu. En iyi giysilerini giymiş olan Joseph atı arabaya koşmaktaydı. Arabanın içine onun söylediği gibi çiçeklerle yeşillikler yüklenmişti. Yalnız şu anda Bathsheba’nın gözleri bunu görmüyordu.</p>
			<p>“Kimi seviyormuş dedindi, Joseph?”</p>
			<p>“Bilmem ki, hanımefendi.”</p>
			<p>“Emin misin bundan?”</p>
			<p>“Evet, hanımefendi, yüzde yüz.”</p>
			<p>“Nedir yüzde yüz inandığın?”</p>
			<p>“Benim bildiğim Fanny Robin sabahleyin gelmiş, akşamleyin de ölmüş. Mr. Boldwood’la Çoban Oak bana bu kadarcığını söylediler. Gabriel her zamanki gibi gözlerimin içine bakarak, ‘Fanny Robin’cik ölmüş, Joseph,’ dedi. Pek üzüldüm. ‘Yaa, nasıl olmuş da ölmüş?’ dedim. O da, ‘Casterbridge Yoksullar Evi’nde ölmüş,’ dedi. ‘Nasıl olup da öldüğü pek önemli olmasa gerek. Oraya pazar sabahı erken saatte varmış; akşamüzeri de ölmüş,’ dedi. ‘Bildiğimiz bu kadar,’ dedi. Ben de Fanny’ciğin son zamanlarda nerelerde olduğunu sordum. Bu kez Mr. Boldwood bastonunun ucuyla dikenleri şişlemekten vazgeçerek bana döndü. Benim de size deyiverdiğim üzere, kızın Melchester’de dikiş dikerek geçimini sağladığını söyledi. Geçen haftanın sonunda oradan ayrılmış; cumartesi akşamı, karanlık basarken bizim buralardan geçmiş. Sonra kızcağızın ölümünü size çıtlatmamı söylediler ve basıp gittiler... Biliyor musunuz, hanımefendi; ölümü belki gece ayazını yemekten olmuştur. Herkesler onun çok yaşamayacağını söylerlerdi zaten. Kışın pek öksürürdü. Gelgelelim bütün bunların şimdi önemi yok artık, her şey sona erdi.”</p>
			<p>“Bana bak, başka bir şeyler de çalındı mı kulağına?”</p>
			<p>Bathsheba öyle ısrarlı bakıyordu ki, Joseph gözlerini onun gözlerinden kaçırdı.</p>
			<p>“Hiçbir şey duymadım, hanımcığım, iki gözüm önüme aksın,” dedi. “Zaten köyde daha bu haberi bilen bile yok!”</p>
			<p>“Gabriel neden gelip bana kendisi söylemedi acaba? Oysa her zaman benimle görüşebilmek için en sudan bahaneleri yaratır.”</p>
			<p>Bunları genç kadın, gözleri yerde, kendi kendine mırıldanmıştı.</p>
			<p>Joseph, “Belki de işi çoktu, hanımefendi,” dedi. “Bazen, durumunun şimdikinden daha iyi olduğu zamanların anısı sarıyor kafasını; dalgınlık yapıyor. Pek tuhaf kişidir, Gabriel; gene de çok anlayışlı bir çobandır; çok da okumuş adamdır.”</p>
			<p>“Sana bu haberi verirken üzerinde öyle bir dalgınlık var gibi miydi?”</p>
			<p>“Ne yalan söyleyeyim, var gibiydi, hanımcığım. Suratından düşen bin parçaydı. Mr. Boldwood’un da öyle.”</p>
			<p>“Eksik olma, Joseph. Şimdi git artık, geç kalacaksın yoksa.”</p>
			<p>Hâlâ üzgün olan Bathsheba gene içeri girdi.</p>
			<p>O gün öğleden sonra Bathsheba, olayı öğrenmiş olan Liddy’ye sordu:</p>
			<p>“Fanny Robin’ciğin saçı ne renkti, biliyor musun? Hiç aklıma gelmiyor. Benim yanımda topu topu bir-iki gün çalıştıydı.”</p>
			<p>“Açık renk saçı vardı, hanımcığım. Yalnız biraz kısa kesip başlığının altına sokardı, pek göze çarpmazdı. Ama ben onu yatarken, saçını salıverdiği zaman görürdüm; saçları pek güzeldi. Gerçekten, altın gibi saç.”</p>
			<p>“Sevgilisi askerdi, değil mi?”</p>
			<p>“Evet. Hem de Mr. Troy’un alayında, Mr. Troy onu çok iyi bildiğini söylüyor.”</p>
			<p>“Ne, Mr. Troy mu böyle diyor? Nereden açıldı bu laf?”</p>
			<p>“Bir gün ben açtım da, Fanny’nin sevdiği adamı tanıyor musunuz, diye sordum. O da dedi ki, evet, kendini tanıdığı kadar yakından tanıyormuş; alayda en sevdiği adam oymuş.”</p>
			<p>“Yaa! Böyle dedi, demek?”</p>
			<p>“Evet. Hem de o adamla kendisi arasında öyle bir benzerlik varmış ki, bazen onları birbirine karıştıran bile...”</p>
			<p>Bathsheba içine kurt gibi düşen kuşkuların verdiği sinirli bir terslikle, “Öf, Liddy, Tanrı aşkına kes şu konuşmayı!” diye söylendi.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">Eski Roma dininde, vahşi hayvan ve av tanrıçası. Bir bereket tanrıçası olarak doğumda yardıma çağrılırdı. (Y.N.)</span></div>
		</div>
	</body>
</html>