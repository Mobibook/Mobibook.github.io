<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XIX</span>Koyunların yıkanması - Öneri</h1>
			<p>Sonunda Boldwood, Bathsheba’yı görmeye gitti. Kız evde değildi. Boldwood, “Olmaz elbet,” diye mırıldandı. Onu kadın olarak düşünürken toprak yaşantısının koşullarını unutmuştu. Oysa Bathsheba kendisi gibi bir çiftlik, hem de geniş bir çiftlik sahibi olduğuna göre, yılın bu mevsiminde onun evde değil, tarlada bulunması daha akla yakındı. Boldwood’un yaptığı bu ve buna benzer yanlışlar şu sıradaki duygularına, hele içinde bulunduğu duruma büsbütün uygundu. Aşkta sevileni idealleştirmeye yardımcı olan koşulların hepsi hazırdı: Sevileni ara sıra, uzaktan görmek, onunla arkadaşça bir ilişkisi olmamak; gözler tanıdık, diller yabancı... Böyle olunca, insan davranışının ayrıntıları gözden gizli kalıyordu. Yeryüzündeki bütün yaşam ve eylemlerde payı olan bayağılık, seven ve sevilen kişilerin birbirleriyle konuşmamaları yüzünden, başka bir görüntüye bürünebiliyordu. Ev yaşantısıyla ilgili birtakım çirkin gerçeklerin Bathsheba’ya da uygulanabileceği, herkes gibi onun da bayağılaştığı zamanlar olduğu, Boldwood’un aklının köşesinden geçmiyordu. Böylece genç kadın, onun kendi ufuk sınırının içinde yaşayan, kendi gibi bir yaratık olmakla birlikte, Boldwood’un gözünde bir ölçüde putlaşmıştı.</p>
			<p>Boldwood bundan sonra sudan nedenlerle geri çekilmemeye, böyle kuşku ve kararsızlık içinde bocalamamaya karar verinceye dek mayısın sonu gelmişti. Çiftçi sevda çekmeye alışmıştı artık; ateşli duyguları onu daha büyük bir işkenceyle kıvrandırsa da daha az şaşırtıyordu; Boldwood bu işin üstesinden gelebileceğine inanıyordu. Evine gidip sorduğu zaman, kızın koyunların yıkandığı yerde olduğunu söylemişlerdi. O da onu aramaya o yöne gitti.</p>
			<p>Koyun yıkama havuzu, kırların içinde, tuğladan örülmüş, testekerlek bir çanaktı, içi de dünyanın en duru suyuyla doluydu. Bu havuzun, parlak göğü yansıtan billur yüzünü, uçan kuşlar kilometrelerce öteden, yeşil bir yüz üzerinde ışıldayan bir Kiklops<a class="si-noteref epub-type_noteref" href="#f30" id="ref_f30">30</a> gözü gibi görebiliyorlar olsa gerekti. Kıyıdaki çimenlerin şu mevsimdeki görünüşü, uzun zaman unutulamayacak gibiydi. Çimenlerin o zengin, ıslak toprağın nemini emişleri, neredeyse gözle görülebiliyordu. Bu sulak çayırın eteklerinde daha çukur, değirmi otlaklar vardı, şu sırada bu kırlarda görülen her bir çiçek, düğünçiçeği değilse papatyaydı. Irmak, bir gölge sessizliğiyle akıp geçiyor ve kıyısındaki yüksek kamışlarla çalılar esnek bir su yatağı oluşturuyordu. Çayırın kuzeyinde ağaçlar vardı, yaprakları yepyeni, yumuşacık, ıslak ıslak. Henüz yaz güneşi ve yaz sıcağıyla sertleşip koyulmamış olduklarından, renkleri yeşil olduğu kadar sarıydı; sarı olduğu kadar yeşil. Bu yaprak yığınının kuytuluklarından üç guguk kuşunun şakrak ötüşü durgun hava içinde çınlıyordu.</p>
			<p>Boldwood dalgın dalgın düşünerek yamaçlardan aşağı indi. Gözleri, sarı düğünçiçeği polenlerinin, bir ressam fırçası gibi dalga dalga bronzlaştırdığı çizmelerine takılmıştı. Irmağın kolu olan derelerden biri havuzun içinden akıtılmıştı. Çoban Oak, Jan Coggan, Matthew Moon, Joseph Poorgrass, Cain Ball ve daha birçokları havuz başında toplanmışlardı; hepsi de saçlarının köküne kadar sırsıklam, üzerlerinden sular süzülerek. Bathsheba da, atının dizginlerini koluna dolamış, onların başında duruyordu. Sırtında yeni bir binici giysisi vardı, şimdiye dek giydiklerinin hepsinden şık. Çimenlerin üzerine elma şarabı fıçıları yuvarlanmıştı. Bellerine kadar suya girmiş olan Jan Coggan’la Matthew Moon uysal koyunları suya itiyorlardı. Sonra, yanda duran Gabriel koltuk değneğine, benzer çatallı bir sopayla koyunları suya batırıyor; tüyleri ıslanıp batmaya başladıkları zaman da, gene bu sopayla onları çekip suyun yüzüne çıkarıyordu. Koyunlar havuzun yukarı kıyısından dışarı alınıyor, bütün kirleri aşağıki delikten akıp gidiyordu. Koyunların havuzdan çıkarılmasıyla uğraşan Cainy Ball ve Joseph Poorgrass belki de öbürlerinden daha ıslaktılar. Fıskıye altında kalmış yunus balıklarını andırıyorlardı ve giysilerinin her kıvrımından, her çıkıntısından aşağı bir ufak çağlayan süzülüyordu.</p>
			<p>Boldwood yaklaşarak Bathsheba’ya günaydın dedi. Öyle gergin bir anlatımı vardı ki, kız onun koyunların yıkanmasını görmeye geldiğini, kendini orada bulacağını hiç beklemediğini sandı. Yalnız bu kadar değil; onun kaşlarında bir çatıklık, gözlerinde küçümseyen bir bakış görür gibi oldu. Hemen bir kolayını bulup oradan uzaklaştı, ırmak boyunca süzülerek biraz öteye gidip durdu. O zaman çimenleri hışırdatan adımlar duydu ve sevdanın dört bir yanını güzel bir koku gibi sardığını sezdi. Geri döneceği ya da bekleyeceği yerde, yüksek kamışların arasına büsbütün sokuldu. Ne var ki, Boldwood’un kararı kesine benzerdi; kızın peşini bırakmadı, böylelikle ırmağın dönemecini iyice döndüler. Burada, yukarıki havuz başından yükselen şıpırtı ve bağrışları duyabilmekle birlikte, gözden gizliydiler.</p>
			<p>“Miss Everdene!” dedi çiftçi.</p>
			<p>Kız tir tir titreyerek döndü, “Günaydın efendim,” dedi.</p>
			<p>Erkeğin sesi, bir aşk ilanı başlangıcında umulan tınıdan nasıl da bambaşkaydı! Bu ses büsbütün alçalmış ve durgunlaşmış gibiydi. Derin birtakım anlamların üstünde duruluyor, gene de bunlar hemen hiç biçimlendirilmiyordu. Sessizlik kimi zaman olanğanüstü bir güçle kendini, duygunun kalıptan dışarı taşmış ruhu olarak benimsettirir; böyle zamanlarda sessizlik sözden daha etkilidir. Gene böyle kimi zaman az konuşmak, çok konuşmaktan daha çok şey söylemektir. Boldwood bir tek sözle her şeyi söylemişti.</p>
			<p>Tekerlek gürültüsü sandığı sesin gerçekte gök gürültüsü olduğunu kavrayan bilinç nasıl genişlerse, Bathsheba’nın içgüdüsüyle edindiği kanı da bilincini öyle genişletti.</p>
			<p>Boldwood ciddi bir yalınlıkla, “Duygularım öyle şiddetli ki, düşünmekte güçlük çekiyorum,” dedi. “Sizinle, gereksiz önsözlere girişmeden konuşmaya geldim. Sizi gördüm göreli kendi hayatımı yaşayamaz oldum, Miss Everdene. Size evlenme önermeye geldim.”</p>
			<p>Bathsheba duygularının yüzüne vurmasını önlemeye çabaladı. Tek hareketi, şimdiye dek biraz aralık duran dudaklarını kapamak oldu. Boldwood konuşmasını sürdürdü:</p>
			<p>“Kırk bir yaşındayım. Beni yıllanmış bir bekâr sayanlar olmuştur belki; öyleydim de. Delikanlılığımda kendimi çoluk çocuk sahibi olarak göremezdim; yetişkinliğimde de böyle bir şeyi hiç aklımdan geçirmedim. Ne var ki, hepimiz değişiyoruz. Bendeki değişme de sizi görmemle başladı. Son günlerde, şimdiki yaşayışımın her yönden tatsız, bomboş olduğunu gitgide daha çok anlıyorum. Dünyada her şeyden çok, karım olmanızı istiyorum.” </p>
			<p>Kız kekeleyerek, “Mr. Boldwood, size karşı çok saygım olmakla birlikte... Bu önerinizi... kabul etmemi haklı gösterecek bir... yakınlık duyduğumu sanmıyorum size karşı,” diye konuştu.</p>
			<p>Ağırbaşlılığa, ağırbaşlılıkla verilen karşılık, Boldwood’un şu dakikaya kadar kapalı tuttuğu duygu setlerini açmış gibiydi. Adam alçak sesle, “Sizsiz yaşamak bana yük geliyor!” diye inledi. “Sizi istiyorum; size durmadan, seviyorum, diyebilmeme izin vermenizi istiyorum.”</p>
			<p>Bathsheba hiç karşılık vermedi. Dizginlerini koluna doladığı kısraksa, çok duygulanmışçasına, çimen yemekten vazgeçerek başını kaldırdı.</p>
			<p>“Bana karşı, hiç değilse söylemek istediklerimi dinleyecek kadar bir yakınlık duyduğunuzu sanıyorum... umuyorum...”</p>
			<p>Bathsheba bunu duyunca, içinden erkeğe neden böyle sandığını sormak geldi. Sonra hatırladı ki, Boldwood’un bu sözleri kendini beğenmişlik olmak şöyle dursun, Bathsheba’nın kendi eliyle hazırladığı bir temel üzerinde derin derin düşünerek vardığı çok doğal bir sonuçtu.</p>
			<p>Çiftçi daha rahat bir sesle, “Keşke size ince komplimanlar yapabilsem,” dedi. “Keşke şu yontulmamış duygularımı daha ince bir kalıba dökebilsem! Gelgelelim, böyle şeyleri öğrenmeye ne sabrım var, ne de yeteneğim. Sizin karım olmanızı istiyorum. Öyle delicesine istiyorum ki, içimde başka hiçbir duygu barınamıyor artık. Gene de bana umut verilmemiş olsa sesimi çıkaramazdım.”</p>
			<p>Kız içinden, “Ah, o kart, hep o kart!” diye inledi, ama bir şey demedi.</p>
			<p>“Miss Everdene, beni sevebileceğinizi sanıyorsanız, evet deyin. Sevemeyecekseniz de, ne olur, hayır demeyin!”</p>
			<p>“Mr. Boldwood... bu durumda, şaştığımı söyleyemiyorum; başka ne diyeceğimi, size nasıl yanıt vereceğimi de bilemiyorum. Size karşı terbiyesizlik, saygısızlık etmek istemem, ama duygularımı, yani ne demek istediğimi ancak belirtebiliyorum. Demek istediğim, size karşı saygım büyükse de evlenemem sizinle. Siz öyle yüksek bir kişisiniz ki, ben size uygun bir eş olamam, beyefendi.”</p>
			<p>“Ama, Miss Everdene!”</p>
			<p>“Ben... ben... düşünmemiştim ki... hiç doğru olmadı o kartı göndermem... beni bağışlayın, efendim. Onur sahibi hiçbir kadına yaraşmayacak bir hafiflik oldu. Bu düşüncesizliğimi bağışlarsanız, söz veriyorum, bir daha hiç...”</p>
			<p>“Yok yok yok, düşüncesizlik demeyin! Daha başka bir şey olduğuna inandırın beni... belki de bir önseziydi bu... bana karşı duyabileceğiniz bir yakınlığın başlangıcı. Düşünmeden yapılan bir şey olduğunu söylemekle işkence ediyorsunuz bana... hiç bu açıdan düşünmemiştim, dayanamam. Ah, sizi kazanmanın yolunu bulabilseydim! Ama yapamam bunu. Elimden yalnızca, sizi kazanmış olup olmadığımı sormak gelir. Eğer kazanmamışsam, benim size yaklaştığım gibi siz de kendiliğinizden bana yaklaşmış değilseniz, söyleyecek başka hiçbir şey yok.”</p>
			<p>“Size hiç âşık olmadım, Mr. Boldwood; bunu söylemek zorundayım.”</p>
			<p>Bathsheba bunu söylerken, deminden beri ilk olarak ufacık bir gülüşün yüzündeki ciddiliği bozmasına izin verdi. Keskin kıvrımlı dudaklarıyla aradan görünen bembeyaz üst dişleri erkekte bir taş yüreklilik etkisi bıraktı; ama gözlerin tatlı bakışı bu etkiyi hemen yalanladı.</p>
			<p>“Ne olur biraz düşünün... bana acıdığınız, iyi yürekli olduğunuz için düşünün: Beni kocalığa kabul edemez misiniz? Size göre yaşlıcayım belki, ama inanın bana, el üstünde tutarım, sizi korurum, buna inanın! Hiçbir sıkıntınız olmaz, ev işleriyle bile uğraşmadan, rahatlık içinde yaşarsınız, Miss Everdene. Süthaneyi çekip çevirmek için adam tutarız; durumum buna fazlasıyla uygun. Harman zamanı pencereden bakıp hasat mevsiminde hava bozacak diye üzülmenize bile gerek yok. Şimdi kullandığım faytonu çok seviyorum, çünkü zavallı babacığımla anacığımdan bir andaçtır. Gene de siz istemezseniz satarız; size, kendiniz için kısrakla fayton alırım. Benim gözümde dünyadaki her şeyin, her düşüncenin nasıl üstündesiniz, anlatamam! Benim gözümdeki yerinizi kimse bilemez, bilse bilse Tanrı bilir, yalnızca!”</p>
			<p>Bathsheba ne olsa gençti; bu derin ruhlu erkeğin böyle yalınlıkla konuştuğunu duyunca yüreği sızladı:</p>
			<p>“Demeyin bunları... susun! Ben hiçbir şey duymazken sizin bunca şey duymanıza dayanamıyorum. Sonra adamlar durumu sezinleyecekler diye de korkuyorum. Mr. Boldwood, şimdilik burada keselim mi bu konuyu? Kafamı toparlayamıyorum. Bana bunları söyleyeceğinizi hiç düşünmemiştim. Ah, size bu kadar acı çektirmekle nasıl kötülük ettim!”</p>
			<p>Erkeğin taşkınlığı Bathsheba’yı şaşırttığı kadar ürkütmüştü de.</p>
			<p>“Öyleyse beni kesinlikle geri çevirmediğinizi söyleyin, ne olur. Kesin olarak hayır demiyorsunuz, değil mi?”</p>
			<p>“Hiçbir şey diyemem; yanıt veremem.”</p>
			<p>“Sizinle bu konuda yeniden görüşebilir miyim?”</p>
			<p>“Evet, düşünebilirsiniz, sanırım.”</p>
			<p>“Sizi elde etmeyi de umabilirim, değil mi?”</p>
			<p>“Yok yok, hiçbir şey ummayın. Hadi, dönelim.”</p>
			<p>“Yarın gene ziyaretinize geleceğim.”</p>
			<p>“Yok... ne olur gelmeyin. Zaman bırakın bana.”</p>
			<p>Erkek ciddi ve içten bir gönül borcuyla, “Peki, zaman bırakacağım,” dedi. “Şimdi daha mutluyum.”</p>
			<p>“Yok, yalvarırım! Mutluluğunuz benim evet dememe bağlıysa, kuzum, mutlu olmayın. Tarafsız olun, Mr. Boldwood. Benim düşünmem gerek.”</p>
			<p>Adam, “Beklerim,” dedi.</p>
			<p>O zaman Bathsheba dönüp yürüdü. Boldwood bakışlarını yere dikti ve uzun süre, nerede olduğunu bilmez gibi orada durdu. Sonra, ilk heyecan arasında fark edilmeyen bir yaranın zamanla ağrımaya başlaması gibi, duyduğu acılar yeniden depreşti. O da döndü, yürüdü, gitti.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">Eski Yunan söylencelerindeki tek gözlü dev. (Ç.N.)</span></div>
		</div>
	</body>
</html>