<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXIV</span>Aynı gece - Çamlıkta</h1>
			<p>Bathsheba’nın kâhya tutmamakla isteyerek yüklendiği çeşitli görevlerden biri de, yatmadan önce çiftlik yapılarını dolaşarak her şeyin yerli yerinde ve güvenlikte olduğuna inanç getirmekti. Gabriel Oak hemen hemen her gece bu tura hanımından önce çıkar, onun işlerine, özellikle atanmış bir kâhya dikkatiyle göz kulak olurdu. Ne var ki, Bathsheba bu sevda özverisinin pek farkında değildi. Farkında olduğu kadarını da biraz nankörce karşılardı. Kadınlar erkeğin aşktaki dönekliğine diz dövüp ağlamaktan hiç geri kalmazlar, ama vefasını da çoğu zaman görmezlikten gelirler.</p>
			<p>Gece bekçiliğinin iyisi, kimseye görünmeksizin yapılanı olduğundan, Bathsheba elinde karartılmış bir fener taşır, yalnız ara sıra ışığı açarak bir kentli polisin serinkanlılığıyla köşe bucağı gözden geçirirdi. Bu serinkanlılığın nedeni, onun, karşısına çıkabilecek tehlikelerden korkmaması değil de, karşısına herhangi bir tehlike çıkabileceğini sanmaması olabilirdi. Çünkü beklediği en kötü olasılık, bir atın rahatını bulmadığını, tavuklardan bazılarının dışarıda bırakıldığını ya da bir kapının kapatılmamış olduğunu görmekti.</p>
			<p>Bu gece Bathsheba yapıları her zamanki gibi dolaştıktan sonra, çiftliğin ahırına gitti. Buradaki sessizliği yalnızca, çok sayıda çenenin sürekli geviş getirmesi, bir de belli belirsiz görünen burunlardan çıkan ağır horultu ve poflamalarla son bulan solumalar dağıtıyordu. Bu horultu ve puflamalardan sonra geviş getirmeler gene başlıyor ve düşlem gücünün yardımıyla gözler hoşlukta bir sürü pembe-beyaz burun seçiyordu: mağara biçimli, iyice nemli ve kaygan. Dokunması bu kayganlığa alışık olmayanların önceleri hoşuna gitmeyen burunlar ve bunların altında, dillerinin yanına sokulan herhangi bir giysi parçasını hemen kapmaya pek meraklı olan ağızlar. İyice keskin gözler, bu ağız ve burunların yukarısında esmer alınlar, donuk, ama dost bakışlı gözler ve her gözün üzerinde bir günlük ayları andıran, beyazımsı incecik boynuzlar seçebilirdi. Arada bir duyulan ağırbaşlı bir “Muu!” sesi de bu görüntülerin Papatya, Akgül, Hanımkız, Nonoş, Al-Benek, Yıldız vb. daha doğrusu yukarıda sözü geçen Bathsheba’ya ait cins Devon ineklerinin yüz ve gövdeleri olduğunu su götürmez bir kesinlikle ortaya koyuyordu.</p>
			<p>Bathsheba’nın dönüş yolu, üç-beş yıl önce çiftliği kuzey rüzgârlarından korumak amacıyla dikilmiş olan, sivri uçlu çamlardan oluşan bir korunun içinden geçiyordu. Birbirine girmiş dalların sıklığı yüzünden burası bulutsuz öğle saatlerinde bile loş olur, ikindi zamanı alacakaranlık çöker, akşamüzeri gece yarısını andırır, gece yarısında da Eski Mısır’daki dokuzuncu afet<a class="si-noteref epub-type_noteref" href="#f40" id="ref_f40">40</a> gibi kapkara kesiliverirdi. Bu çamlığı tanımlamak demek, alçak tavanlı, geniş, doğal bir salona benzetmek demekti. Bu salonun püsküllü çatısı, incecik, yaşayan keresteden direkler üzerinde duruyordu. Tabanıysa ölü çam iğneleriyle küflü kozalaklardan ve yer yer sivrilen ot tutamlarından dokunmuş yumuşak, boz renkli bir halıyla örtülüydü.</p>
			<p>Yolun bu bölümü gece gezintisinin en önemli bölümüydü. Gene de Bathsheba buraya saparken yanına yardımcı almayı düşünecek derecede bir tehlike korkusuna kapılmadı. Ne var ki, kendisi zaman kadar sessizce yolda süzülürken, öbür baştan koruya giren ayak sesleri duydu. Evet, bunların bir ayak hışırtısı olduğu su götürmezdi. Kızın adımları o an kar tanelerinin sessizliğini aldı. Bathsheba bu yolun herkesçe kullanıldığını, karşıdan gelenin de evine dönen bir yolcu olabileceğini düşünerek kendi kendini avuttu. Bir yandan da, onunla yolun, çiftlik evine çok yakın olmakla birlikte en karanlık yerinde karşılaşacaklarına hayıflanıyordu.</p>
			<p>Ses yaklaştı, yaklaştı. Bir karaltı tam onun yanından süzülüp geçmek üzereyken, bir şey Bathsheba’nın eteğini çekiştirdi ve sımsıkı yere çaktı. Böyle birdenbire durunca Bathsheba neredeyse dengesini kaybediyordu. Kendini toparlayıp doğrulunca sıcak bir kumaş ve birtakım düğmelerle çarpıştı.</p>
			<p>Başının kırk-elli santim yukarısından gelen bir erkek sesi, “Ne başlangıç ya!” dedi. “Bir yerine bastım mı, arkadaş?”</p>
			<p>Bathsheba büzülüp ondan geri durmaya çalışarak, “Yoo,” diye yanıtladı.</p>
			<p>“Nasıl olduysa oldu, birbirimize takıldık galiba.”</p>
			<p>“Evet.”</p>
			<p>“Kadın mısınız?”</p>
			<p>“Evet.”</p>
			<p>“Hanım, demeliydim.”</p>
			<p>“Fark etmez.”</p>
			<p>“Ben de erkeğim.”</p>
			<p>“Yaa!”</p>
			<p>Bathsheba eteğini gene yavaşça çekiştirdi, ama boş yere.</p>
			<p>Adam, “Elinizdeki karartılmış fener mi?” diye sordu. “Ona benzettim.”</p>
			<p>“Evet.”</p>
			<p>“Feneri açmama izin verirseniz sizi kurtarırım.”</p>
			<p>Bir el feneri aldı; kapak açıldı, ışınlar zindanlarından dışarı fırladılar ve Bathsheba içinde bulunduğu durumu şaşkınlıkla gördü.</p>
			<p>Takılmış olduğu adam sarı maden parçaları ve allar içinde göz alıyordu. Bir asker. Sessizlik içinde bir borazan sesi neyse, karanlıkta bu askerin birdenbire görünüvermesi de oydu. Şu dakikaya kadar günün her saatinde bu yerin ruhu olan karanlık, şimdi tahtından alaşağı edilmişti. Bunu yapan da fenerin ışığı değil, ışığın aydınlattığı görüntüydü. Kızın kafasında canlandırdığı koyu renk giyimli, kötü niyetli kişiyle karşısına çıkan şu görüntü arasındaki karşıtlık öyle büyüktü ki, Bathsheba bir büyüyle karşılaşmışa döndü.</p>
			<p>Askerin mahmuzunun kızın eteğindeki süs kordonuna takılmış olduğu ilk bakışta anlaşılıyordu. Genç adam bu arada kızın yüzünü görmüştü. Yepyeni bir nezaketle, “Ben sizi şimdi kurtarırım, hanımefendi,” dedi.</p>
			<p>Kız çabucak, “Yok yok, ben yaparım,” diye karşılık vererek eğildi.</p>
			<p>Ne var ki, eteğin kurtarılması öyle sudan bir iş değildi. Mahmuzun tırtıklı tekerleği o kısacık an içinde eteğin şeritlerine öyle bir takılmıştı ki ayrılması zaman isteyeceğe benzerdi.</p>
			<p>Şimdi erkek de eğilmişti. Aralarında duran fenerin açık kapağından çam çöplerine ve uzun, ıslak ot saplarına vuran ışık, yerde sürünen, kocaman bir ateşböceğini andırıyordu. Yukarıya, erkekle kadının yüzlerine doğru yayılıyor ve koruluğu onların dev gibi gölgeleriyle dolduruyordu. Her siyah biçim, ağaç gövdelerinde eğrilip büğrülerek sonunda yok oluyordu.</p>
			<p>Erkek, Bathsheba’nın bir an kaldırdığı gözlerinin ta içine baktı. Bathsheba gözlerini indirdi. Çünkü askerin bakışı rastgele karşılanamayacak derecede keskindi. Gene de bu arada kız gözucuyla onun genç ve ince yapılı olduğunu, kolunda da üç demir taşıdığını fark etmişti.</p>
			<p>Eteğine gene asıldı. Asker buruk bir sesle, “Tutsaksınız, hanımefendi, bunu görmezlikten gelmenin yararı yok,” dedi. “Aceleniz varsa eteğinizi kesmek zorundayım.”</p>
			<p>Kız ne yapacağını bilemeyerek, “Kesin öyleyse, lütfen,” diye inler gibi konuştu.</p>
			<p>“Bir dakikacık bekleyebilseniz, kesmemize gerek kalmazdı.”</p>
			<p>Adam mahmuzun minik tekerleğine dolanan bir şeridi açmaya başladı. Bathsheba elini çekti, ama asker ya rastgele ya da bilerek, onun eline dokundu. Bathsheba sinirlendi. Neden? Bilemiyordu.</p>
			<p>Asker şeritleri açıp duruyordu. Gene de işin sonu gelmez gibiydi. Kız yeniden ona baktı.</p>
			<p>Genç çavuş resmîliğe kalkışmadan, “Bu güzel yüzü bana gösterdiğiniz için teşekkür ederim,” dedi.</p>
			<p>Kız utancından kıpkırmızı kesildi. Ciddi ve donuk, “İsteyerek göstermedim ki!” diye karşılık verdi.</p>
			<p>Bu tutsak durumunun izin verdiği oranda gururlu ve soğuk olmaya çalışıyordu ya, bu durumda böyle olabilmek güçtü.</p>
			<p>Asker, “Bu kabalığınız sizi bana daha çok sevdirdi, hanımefendi,” dedi.</p>
			<p>“Bana gelince... keşke... hiç buraya gelip de karşıma çıkmasaydınız, görünmeseydiniz gözüme!”</p>
			<p>Bathsheba gene eteğini çekiştirdi ve büzgüler Lilliput’ ların mitralyöz ateşini andırır seslerle sökülmeye başladı.</p>
			<p>“Sözlerinizin verdiği cezaya layığım. Yalnız, böyle güzel ve terbiyeli bir kız babasının cinsinden olanlara karşı nasıl olur da böyle kin tutabilir?”</p>
			<p>“Kuzum, yolunuza gidin siz.”</p>
			<p>“Neler diyorsunuz, ey peri? Sizi de ardımdan sürükleyerek mi? Bir baksanıza. Ben ömrümde görmedim böyle arapsaçı.”</p>
			<p>“Bu yaptığınız ayıp! Beni burada tutmak için kasıtla, büsbütün karıştırıyorsunuz, biliyorum.”</p>
			<p>Çavuş, gözlerinde hınzırca bir ışıltıyla, “Yanlışınız var,” dedi. “Hiç de öyle değil.”</p>
			<p>Bathsheba, “Öyle işte, söylüyorum size!” diye ateş püskürdü. “Bırakın, ben yapacağım. Rica ederim, bana bırakın!”</p>
			<p>“Nasıl isterseniz, küçükhanım! Ben de taştan yapılma değilim ya!”</p>
			<p>Genç adam bir göğüs geçirdi ve buna, göğüs geçirme özelliğini yitirmeyecek oranda çapkınlık katmasını bildi.</p>
			<p>“Güzelliği bana, köpeğe kemik verir gibi atsalar bile, kendimi borçlu sayarım. Yazık ki şu dakikalar çok çabuk sona erecek!”</p>
			<p>Genç kız kesin bir sessizlik kararıyla dudaklarını kıstı.</p>
			<p>Düşünüyordu: Acaba eteğini olduğu gibi arkada bırakmak tehlikesini göze alıp yıldırım gibi ileri atılarak kendini kurtarabilir miydi? Çok korkunç bir düşünceydi bu! Şölende göz kamaştırmak amacıyla giydiği bu elbise, gardırobunun temel direğiydi. Dolabındaki elbiselerden hiçbiri ona böylesine yaraşmıyordu. Bathsheba’nın yerinde hangi kadın olsa (hele Bathsheba gibi doğuştan yürekli ve adamlarına çağırsa sesini duyurabilecek kadar yakınsa), yakışıklı bir askerden kurtulmayı bu derece pahalıya satın alırdı?</p>
			<p>Serinkanlı yabancı, “Telaş edecek bir şey yok ki!” dedi. “Çoğu gitti azı kaldı.”</p>
			<p>“Bu alaycılığınız artık sinirime...”</p>
			<p>“Taş yürekli olmayın!”</p>
			<p>“Sinirime dokunuyor; kabalık ediyorsunuz bana!”</p>
			<p>Çavuş yerlere kadar eğilerek, “Böyle nefis bir kadından özür dilemek kıvancına ulaşabilmek istiyorum da!” dedi. “Hanımefendi, bütün kalbimle özür diliyorum sizden.”</p>
			<p>Bathsheba artık ne diyeceğini bilemiyordu.</p>
			<p>Genç adam onun eğik duran başını dikkatle süzerek, deminkinden daha ciddi, daha dalgın bir sesle, “Ben çok kadın gördüm ya, sizin kadar güzelini hiç görmedim,” diye mırıldandı. “Bu sözlerimi neye çekerseniz çekin. İster kızın, ister hoşnut kalın, bana vız gelir.”</p>
			<p>“Herkesin düşüncelerini böyle hiç umursamadığınıza göre, siz kimsiniz bakalım?”</p>
			<p>“Yabancı değil. Çavuş Troy. Burada kalıyorum. İşte, açıldı bile, gördünüz ya! Sizin şu ince parmaklarınız benimkilerden daha istekliymiş. Keşke bu düğüm hiç çözülmeyen bir kördüğüm olaydı!”</p>
			<p>Durum gitgide kötüleşiyordu. Bathsheba doğruldu. Genç adam da doğruldu. Kabalık etmeksizin ondan uzaklaşabilmek; işin güç yönü işte buydu. Bathsheba, elinde fener, adım adım, askerin ceketinin alını seçebilecek kadar geri çekildi.</p>
			<p>“Ey güzeller güzeli, güle güle!” dedi genç adam.</p>
			<p>Kız karşılık vermedi; yirmi-otuz metre gittikten sonra döndü, evine doğru bir koşu kopardı.</p>
			<p>Liddy yeni yatmıştı. Bathsheba kendi odasına çıkarken onun kapısını üç-beş santim aralayarak, “Liddy, köyde kalan bir asker var mı?” diye sordu.</p>
			<p>“Çavuş bilmem kim – çavuş ama kibar bir adam; hem de yakışıklı, mavi şeritli al bir ceketi var, hani?”</p>
			<p>“Yok, küçükhanım... Yok öyle biri. Yalnız Çavuş Troy olabilir bu. Ben kendisini görmedimse de izinli gelmiştir belki. Bir keresinde Casterbridge’deki alayından izinli olarak buraya geldiydi de.”</p>
			<p>“Evet, adı o. Sakalı yok, ama bıyıklı bir adam, değil mi?”</p>
			<p>“Evet, bıyıklıydı.”</p>
			<p>“Nasıl bir adamdır bu?”</p>
			<p>“Ah, küçükhanımcığım, söylerken utanıyorum ya, çok çapkındır! Gene de tığ gibi, kıvrak adamdır. Çiftlik ağası olaydı çok zengin olurdu. Öyle uyanık gençtir ki! Nüfusunda bir doktorun oğlu diye görünür. Bu da az şey değil ya, gerçekte bir lord oğludur.”</p>
			<p>“Bu da çok şeydir! Bak hele! Gerçekten mi?”</p>
			<p>“Evet. Öyle iyi yetiştirilmiştir ki! Yıllar yılı Casterbridge Okulu’na gitti. Kaç dil varsa hepsini öğrendi. Denildiğine göre öyle ilerletmiş ki, Çince steno bile yazabiliyormuş ya, bunun gerçekliğine kalıbımı basamam, çünkü başkasından duydum. Ne var ki, kendisini çok harcadı, tuttu askere yazıldı. O zaman bile hiç uğraşmadan hemen çavuşluğa yükseliverdi. Ah, soylu kan taşımak ne mutlu şey! Soylu kan rütbe ve dosyalarda bile kendini belli eder! Demek Çavuş Troy gerçekten izinli gelmiş ha, küçükhanım?” </p>
			<p>“Öyle sanıyorum. İyi geceler, Liddy.”</p>
			<p>Kim ne derse desin, kıvrak ruhlu bir kadın, bir erkeğe karşı süresiz olarak öfkeli kalamaz ki! Bathsheba gibi kızlar kimi durumlarda alışılmadık birtakım davranışları hoş karşılayabilirler: Övülmek istedikleri zaman, ki sık sıktır; boyunduruk altına girmek istedikleri zaman, ki ara sıradır; bir de saçmalık istemedikleri zaman, ki pek seyrektir. Şu sırada Bathsheba’ya, ilk saydığımız duygular egemendi; araya bir tutam da ikincisinden karışmıştı. Üstelik, şu feleğin ya da şeytanın işine bakın ki bu, duygulara karşılık veren kişi gün gördükten sonra feleğin sillesini yemiş olan yakışıklı bir yabancıydı.</p>
			<p>Bu yüzden genç kız onun davranışını hakaret sayıp saymayacağını bilemiyordu.</p>
			<p>Kendi odasında, kendi kendine, “Böylesine garip bir iş hiç başıma gelmediydi!” diye söylendi. “Benim yaptığım kabalık da dünyada görülmemiştir, doğrusu: Bana karşı ince ve kibar davranmaktan başka suçu olmayan bir adama surat asıp kaçmak!”</p>
			<p>Genç adamın onu öyle yüzsüzce övmesini artık bir kabalık saymadığı ortadaydı.</p>
			<p>Boldwood ona güzel olduğunu bir kez bile söylememekle onarılmaz bir yanılgıya düşmüştü.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f40"><a class="si-backref" href="#ref_f40">40</a><span class="si-footnote-text">Üç gün boyunca zifiri karanlık. (Y.N.)</span></div>
		</div>
	</body>
</html>