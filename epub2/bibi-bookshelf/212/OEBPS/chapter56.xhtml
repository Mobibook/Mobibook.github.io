<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>LVI</span>Yapayalnız bir güzel - En sonunda</h1>
			<p>Bathsheba baharla birlikte yeniden can buldu. Geçirdiği ateşli hastalıktan sonra üzerine gelen bitkinlik, bütün konular aydınlığa kavuştukça gözle görülür derecede hafiflemişti.</p>
			<p>Gene de artık zamanının çoğunu yalnız geçirerek evinde oturuyordu. Gittiği en uzak yer bahçeydi. Herkesten, hatta Liddy’den bile kaçınıyordu. Kimseye içini açmıyor, kimsenin yakınlığını istemiyordu.</p>
			<p>Yaz ilerledikçe zamanının daha çoğunu açık havada geçirmeye başladı. Gene de hâlâ ne ata biniyor ne de eskisi gibi işlere kendisi göz kulak oluyordu. Ağustosta bir akşamüzeri, o kanlı Noel gecesinden beri ilk olarak anayola çıktı ve köye gitti. Yüzünün eski rengi hâlâ yerine gelmemişti. Bu kâğıt gibi beyazlık, giysilerinin simsiyahlığıyla çelişiyor ve ona sanki doğadışı bir görünüm veriyordu. Alanın köşesinde, kilisenin hemen hemen karşısına düşen küçük bir dükkânın önüne geldiği sırada, kilisenin içinden ilahi sesleri duydu ve korodakilerin prova yapmakta olduklarını anladı. Karşı kaldırıma geçti, bahçe kapısını açtı ve mezarlığa girdi. Pencerelerin yüksek pervazları onu kilisenin içindekilerin gözünden gizlemeye yarıyordu. Genç kadının kimseye görünmemeye çalışarak gittiği yer, Troy’un bir gece çiçek dikmeye çalıştığı yerdi: Fanny Robin’in mermer mezarı. </p>
			<p>Mezar taşında yazılanları baştan sona okuyunca Bathsheba’nın yüzünde bir hoşnutluk kıpırtısı oldu.</p>
			<p>Önce Troy’un yazdığı sözler:</p>
			<blockquote>
			<p>EKİM 18..’DE 20 YAŞINDA ÖLEN</p>
			<p>FANNY ROBIN’İN ÇOK SEVGİLİ RUHU İÇİN</p>
			<p>FRANCIS TROY TARAFINDAN DİKİLMİŞTİR</p>
			</blockquote>
			<p>Bunun altına şimdi yeni satırlar kazılmıştı:</p>
			<blockquote>
			<p>AYNI TAŞIN ALTINDA YUKARIDA ADI GEÇEN </p>
			<p>24 ARALIK 18...’DE 26 YAŞINDA ÖLEN FRANCIS TROY YATIYOR</p>
			</blockquote>
			<p>Bathsheba orada durmuş, dalgın dalgın bunları okurken kilisenin orgu yeniden çalınmaya başladı ve Bathsheba usulca sundurmaya giderek kulak verdi. Kapı kapalıydı. Koro yeni bir ilahiyi öğreniyordu. Bathsheba’nın içinde, son aylarda bütünüyle ölmüş sandığı birtakım duygular kıpırdadı. Çocukların o tatlı, incecik sesleri, hiç düşünüp anlamaksızın, tane tane söyledikleri sözleri onun kulağına ulaştırıyordu:</p>
			<div class="siir html5_section">
			<p>Yol göster bana,</p>
			<p>Karanlıklar içinde</p>
			<p>Yol göster, lütufkâr ışık, çepeçevre.</p>
			</div>
			<p>Birçok kadın gibi Bathsheba’nın duyguları da bir dereceye kadar esintilerine bağlıydı. Şimdi de boğazına koca bir yumru gelip takıldı ve gözleri yandı. Genç kadın gözyaşlarını tutmamaya karar verdi ve yaşlar sel gibi boşandı. Bir kere neden ağladığını bilmeksizin ağlamaya başlamıştı ya, bu kez de çok iyi bildiği bir sürü düşüncenin beynine üşüşmesi yüzünden bir türlü susamıyordu. Şu içerideki çocuklar gibi, söyledikleri sözlerin anlamından habersiz, böyle bir yalvarışa gerek duymayacak kadar masum olabilmek için, neler neler vermezdi ki! Başından geçen kısa serüvenin bütün ateşli sahneleri o anda eskisinden daha şiddetle gözünün önünde canlanır gibi oldu; sırasında soğuk geçen sahneler bile şimdi heyecan kazandı. Gene de içini bürüyen bu acı, eskiden kalma bir dert değil de, bir mutluluk gibi geldi ona.</p>
			<p>Yüzü ellerine gömülü olduğundan sessizce sundurmaya çıkan kişiyi görmedi. Bu kişi onu görünce önce çekilecek gibi yaptı, sonra durdu ve ona baktı. Bathsheba bir süre başını kaldırmadı; sonunda kaldırdığı zaman yüzü ıslak, gözleri yaş içindeydi. Sıkılarak, “Gabriel!” diye hafifçe bağırdı. “Ne zamandır buradasın sen?”</p>
			<p>Gabriel saygılı bir tavırla, “Birkaç dakika oluyor, efendim,” dedi.</p>
			<p>Bathsheba, “İçeriye mi giriyordun?” diye sordu.</p>
			<p>Ve içeriden onun duygularını dile getirircesine sesler geldi:</p>
			<div class="siir html5_section">
			<p/>
			<p>Gösterişi severdim, korkuma karşın,</p>
			<p>Gurur irademe egemendi, unut geçmiş yılları.</p>
			</div>
			<p>Gabriel, “Evet,” diye yanıtladı. “Ben korodaki baslardan biriyim, biliyorsunuz. Kaç aydır korodayım.”</p>
			<p>“Öyle mi, haberim yoktu. Ben gideyim öyleyse.”</p>
			<p>Çocuklar, “Çoktan sevip sonunda yitirdiğim...” diye şarkı söylüyorlardı.</p>
			<p>“Benim yüzümden kaçmayın, hanımefendi. Ben bu akşam gitmesem de olur.”</p>
			<p>“Yok canım... kaçtığım falan yok.”</p>
			<p>Sonra bir an sessiz durdular. İkisi de utanmışlardı ve Bathsheba ağlamaktan ıslanıp kızaran yüzünü belli etmeden silmeye çalışıyordu. Sonunda Gabriel, “Sizi görmeyeli... sizinle konuşmayalı, çok zaman oluyor, değil mi?” diye mırıldandı. Gene de acı anılar uyandırmak istemediğinden hemen konuyu değiştirdi: “Siz de kiliseye mi gidiyordunuz?”</p>
			<p>“Yok. Mezar taşını görmeye gelmiştim, bakalım yazıyı istediğim gibi yazdılar mı diye. Gabriel benimle açık konuşmaktan çekinme. Şu sırada ikimizin de aklında aynı konu var, biliyorum.”</p>
			<p>“Peki, istediğiniz gibi yazmışlar mı?”</p>
			<p>“Evet. Görmedinse gel bak.”</p>
			<p>Böylece birlikte gittiler ve mezar taşını okudular. Gabriel taşın üstündeki tarihi görünce, “Sekiz ay olmuş!” dedi. “Bana dün gibi geliyor.”</p>
			<p>“Bana da yıllar önce olmuş gibi geliyor. Sanki uzun yıllar önce olmuş ve ben bu arada ölmüşüm. Şimdi artık ben evime gidiyorum, Gabriel.”</p>
			<p>Gabriel onun arkasından yürüdü. Biraz duraksayarak, “Sizinle ufak bir konuyu konuşmak istiyordum,” dedi. “Bir iş konusu. İzin verirseniz şimdi söyleyeyim.”</p>
			<p>“Elbet. Buyur, söyle.”</p>
			<p>“Durum şu: Yakında çiftliğinizin yönetiminden çekilmem olasılığı var da, Mrs. Troy. Kısacası İngiltere’den ayrılmayı düşünüyorum. Hemen değil, önümüzdeki bahara.”</p>
			<p>Bathsheba şaşkınlık ve içten bir üzüntüyle, “İngiltere’den ayrılıyor musun?” dedi. “Ama Gabriel, neden yapıyorsun bunu?”</p>
			<p>Gabriel kesik kesik, “Bilmem... öylesi hayırlıymış gibi geldi de,” diye karşılık verdi. “Talihimi California’da denemeye karar verdim.”</p>
			<p>“Ama herkes senin zavallı Mr. Boldwood’un çiftliğini tutacağını sanıyor.”</p>
			<p>“İlk öneriyi bana yaptıkları doğrudur. Ne var ki, henüz ortada verilmiş bir karar yok. Ben de bazı nedenlerden ötürü buradan uzaklaşmak istiyorum. Mr. Boldwood’un çiftliğinde bir yıllık kâhyalık süremi dolduracağım, o kadar.”</p>
			<p>“Peki, ya ben ne yapacağım sensiz? Gabriel, bence gitmen hiç doğru değil. O kadar uzun zamandır benim yanımdasın ki... birlikte iyi günler de geçirdik, kara günler de... gitmen taş yüreklilik gibi geliyor. Oysa ben düşünüyordum da, öbür çiftliği tutsan bile bana yardım eder, benim çiftliğime göz kulak oluverirsin, diye içimden geçiriyordum. Sen ise kalkıp gidiyorsun!”</p>
			<p>“Kalsam seve seve yardım ederdim.”</p>
			<p>“Ne var ki gidiyorsun; benim şu en çaresiz durumumda!”</p>
			<p>Gabriel üzgün bir sesle, “Evet, işin kötü yanı bu,” dedi. “Öte yandan, beni gitmeye zorlayan da asıl bu çaresizlik ya işte!” Sonra Gabriel bir an önce gitmek isteğini gizleyemeyerek, “İyi günler, hanımefendi,” dedi ve hemen mezarlıktan dışarı çıktı.</p>
			<p>Bathsheba evine döndü. Kafası yepyeni bir tasayla doluydu şimdi. Bu öldürücü olmaktan çok can sıkıcı bir tasaydı ve düşüncelerini, yaşamındaki değişmez karamsarlıktan uzaklaştırdığı için bir bakıma yararlı bile sayılabilirdi. Genç kadının aklı fikri Gabriel Oak’la ve onun kendisinden kaçmak dileğiyle doluydu. Bathsheba şimdi son aylardaki bazı olayları hatırlıyordu. Gabriel’le ilgili olan bu olaylar tek tek ele alındığında önemsizdi de, hepsi bir araya gelince Gabriel’in ondan kaçındığını ortaya vuruyordu. En sonunda, genç kadın eski emektarın kendini bırakıp kaçmak üzere oluşunu ta can evinde bir büyük acı gibi duydu. Bütün dünya Bathsheba’nın karşısındayken Bathsheba’ya inanmış ve onu tutmuş olan Gabriel de herkes gibi ondan bezmiş, yüz çevirmişti ve onu, hayatla tek başına cebelleşsin diye yapayalnız bırakıp gidiyordu...</p>
			<p>Üç hafta geçti. Gabriel’in ilgisizliğinin kanıtları gitgide artıyordu. Bathsheba farkına vardı ki, Gabriel çiftlik hesaplarını gördükleri küçük çalışma odasına gireceği yerde artık hanımın ayakta olabileceği saatlerde hiç gelmiyor; ancak onun oralarda bulunmasının pek olağan olmadığı saatlerde uğruyordu. Talimat istediği zaman başlıksız ve imzasız bir pusula ya da ağızdan bir haber göndererek hanımını aynı yoldan karşılık vermek zorunda bırakıyordu. Zavallı Bathsheba şimdi dünyanın en dayanılmaz işkencelerinden biriyle, küçük görüldüğü inancıyla kıvranıyordu.</p>
			<p>Bu iç karartıcı düşünce ve duygular arasında, tasa dolu bir güz geçti ve gene Noel gelip çattı. Bathsheba’nın resmî dulluğu ilk yılını ve yalnız kalışı da yirmi sekizinci ayını doldurmuş oluyordu. Genç kadın duygularını gözden geçirince şaşıp kalıyordu. Çünkü gariptir ki, mevsimin canlandırması gereken anılar, yani Boldwood’un evinde olup bitenler onu hiç üzmüyordu da, herkesin, bilinmez neden kendini yüzüstü bıraktığı ve Gabriel’in de bu vefasızlar kervanının önderi olduğu düşüncesi onu kahrediyordu. Noel günü kiliseden çıkarken, biraz önce yukarı balkondan tasasızca yükselen bas sesini duyduğu Gabriel’in gene eskisi gibi yoluna çıkmasını umarak çevresine bakındı. İşte genç adam her zamanki gibi onun ardı sıra geliyordu. Ne var ki, Bathsheba’nın dönüp baktığını görünce başını çevirdi ve kapıdan çıkar çıkmaz başka bir yola saparak gözden silindi.</p>
			<p>Bathsheba en büyük silleyi ertesi sabah yedi. Çoktandır beklediği bir şeydi bu: Gabriel’den, Müjde Yortusu’ndan sonra kontratını yenilemeyeceğini bildiren resmî bir yazı.</p>
			<p>Bu mektubu alınca Bathsheba oturdu ve eni konu ağladı, hem de acı acı. Gabriel’in umutsuz aşkını kendi yaşantısının bölünmez bir parçası ve doğal bir hak sayagelmişti. Şimdi genç adamın bu aşkı böyle, kendi keyfince çekip aldığını görmek onu yaralıyor, çökertiyordu. Sonra yeni baştan kendi yağıyla kavrulmak zorunda kalacağını düşünmek de kafasını allak bullak ediyordu. Borsaya gidip çekişecek, alışveriş yapacak gücü bir daha ömründe bulamayacağını sanıyordu. Troy’un ölümünden beri bütün satış ve panayırlara onun adına Gabriel katılmış, kendi işlerinin yanı sıra onun işlerini de yürütmüştü. Bathsheba şimdi ne yapacaktı? Hayatı bir çöle dönüyordu...</p>
			<p>O akşam Bathsheba’nın içine öyle bir kasvet çökmüştü ki! Bildiği tek gerçek dostluğu yitirmenin acısı içinde, esirgenmeye ve sıcak bir yakınlığa susamış bir durumda, peleriniyle şapkasını giydi ve gün battıktan hemen sonra Gabriel’in evine yollandı. Birkaç günlük yeniayın soluk, pembemsi sarı ışığı yolunu aydınlatıyordu.</p>
			<p>Pencereden, içerideki ocakta gürül gürül bir ateş yandığı görülüyordu, ama ortada kimse yoktu. Bathsheba kapıya çekinerek vurdu. Sonra dul bir kadının yalnız yaşayan bir bekâr erkeği görmeye gitmesinin belki de yakışık almayacağını düşündü; kadın her ne kadar erkeğin patronu olsa ve iş konuşmaya gelse bile.</p>
			<p>Gabriel kapıyı açtı ve yeniayın ışığı alnına vurdu.</p>
			<p>“Mr. Oak,” dedi Bathsheba olgun bir sesle.</p>
			<p>Gabriel, “Evet, benim,” diye yanıtladı. “Acaba kiminle görü..! Ah, ne aptalım, hanımcığım, tanıyamadım sizi!”</p>
			<p>Genç kadın acınacak bir sesle, “Yakında senin hanımın olmaktan çıkacağım artık, değil mi, Gabriel?” dedi.</p>
			<p>“Öyle sanırım. İçeri buyurmaz mısınız, hanımefendi? Ha, bir lamba yakayım,” diye Gabriel biraz tutuk konuştu.</p>
			<p>“Hanım konukları ağırlamaya alışık olmadığım için korkarım doğru dürüst bir düzenim yok. Oturmaz mısınız lütfen? Burada bir sandalye var, bir de şurda. Hepsi de yazık ki tahta. Sözümona yenilerini alacaktım.”</p>
			<p>Gabriel hanımı otursun diye iki-üç sandalye çekti.</p>
			<p>Böylece Bathsheba oturdu. Gabriel de oturdu. Ateşin ışığı yüzlerinde ve çevredeki, </p>
			<div class="siir html5_section">
			<p>Yıllar yılı ellenmekten </p>
			<p>Cila yemiş gibi parlak,<a class="si-noteref epub-type_noteref" href="#f67" id="ref_f67">67</a></p>
			</div>
			<p>eski eşyaların üzerinde oynaşıyordu. Birbirlerini oldukça yakından tanıyan bu iki insanın, şimdi yeni bir yerde, yeni koşullar altında buluştular diye, böyle sıkılıp tutuk durmaları ne garipti! Tarlada ya da Bathsheba’nın evinde birlikteyken hiç sıkılganlık ve çekingenlik duymazlardı. Ama şimdi Gabriel ev sahibi rolündeydi ya, gene yabancı oldukları günlere dönüvermiş gibiydiler.</p>
			<p>“Kalkıp gelişimi yadırgayacaksın, ama...”</p>
			<p>“Yok canım, hiç de değil.”</p>
			<p>“Yalnız, düşündüm de, Gabriel, acaba seni gücendirdim de ondan mı gidiyorsun diye bir kurt düştü içime. Yiyip bitirdim kendimi; sonunda duramayıp geldim işte.”</p>
			<p>“Beni gücendirmek mi? Sen çok yaşa Bathsheba! Sanki beni gücendirebilirmişsin gibi!”</p>
			<p>Genç kadın sevinerek, “Gücenmedin mi?” diye sordu. “Peki, neden gidiyorsun öyleyse?”</p>
			<p>Gabriel içtenlikle, “Gitmiyorum ki!” diye karşılık verdi. “Sana onu söylediğim zaman, benim kalmamı isteyeceğini bilmiyordum, yoksa aklımdan bile geçirmezdim. Küçük Weatherbury Çiftliği’ni kiraladım; Müjde Yortusu’nda başına geçiyorum. Çoktandır çiftlikten pay aldığımı biliyorsun. Gene de bu senin işlerine eskisi gibi bakmama engel olmazdı ya, köylüler öyle şeyler söylüyorlardı ki!”</p>
			<p>Bathsheba şaşkınlıkla, “Ne?” diye sordu. “Bizimle ilgili mi? Ne olabilir?”</p>
			<p>“Söyleyemem sana.”</p>
			<p>“Söylesen daha yerinde olur, sanıyorum. Çok kez bana akıl hocalığı yaptın; şimdi gene yapmaktan niçin çekiniyorsun bilmem.”</p>
			<p>“Bu kez senin yaptığın bir iş yok ortada. Uzun sözün kısası şu. Herkes benim burada zavallı Boldwood’un çiftliğini alıp, sonunda bir gün seni ele geçirmek niyetiyle oyalandığımı söylüyor.”</p>
			<p>“Beni ele geçirmek mi? Ne demek bu?”</p>
			<p>“Seninle evlenmek demek, açıkçası. Söylememi sen istedin; onun için bana sakın kızma.”</p>
			<p>Genç kadın Gabriel’in korktuğu gibi, kulağı dibinde top patlamışçasına telaşlanmadı. Hafif sesle, “Benimle evlenmek mi!” dedi. “Bunu demek istediğini anlayamadımdı. Böyle bir şeyi düşünmek çok gülünç, çok erken!”</p>
			<p>“Evet, elbet çok gülünç ya! Benim böyle bir şeyde hiç gönlüm yok; bunca zamandır artık anlaşılmış olmalı. Öyle ya, dünyada evlenmek isteyeceğim en son kadın sensin, herhalde. Çok gülünç, senin dediğin gibi.”</p>
			<p>“Ben ço... çok... erken demiştim.”</p>
			<p>“Yanlışını çıkardığım için özür dilerim ama, çok gülünç dedin. Ben de aynı kanıdayım.”</p>
			<p>Bathsheba gözlerinde yaşlarla, “Ben de özür dilerim ama, ben, çok erken, dedim!” diye karşılık verdi. “Her neyse, hiç, zerrece önemi yok. Yalnız ben, çok erken, demek istemiştim. Gerçekten öyle demek istemiştim; bana inanmalısın.”</p>
			<p>Gabriel uzun uzun onun yüzüne baktı. Ne var ki, ateşin ışığı hafif olduğundan pek bir şey göremedi. Daha yaklaşarak, “Bathsheba,” dedi, şaşkın, yumuşacık bir sesle, “tek bir şeyi bilebilseydim; izin verir miydin seni sevip elde etmeme, seninle evlenmeme? Ah, bilebilseydim bunu!”</p>
			<p>“Yazık ki hiç öğrenemeyeceksin.”</p>
			<p>“Neden?”</p>
			<p>“Sormuyorsun da ondan.”</p>
			<p>Gabriel, “Hah-ha!” diye için için bir sevinçle güldü. “Bir tane sevdiğim benim...”</p>
			<p>Genç kadın, “Bana bu sabahki o sert mektubu göndermeyecektin,” diye onun sözünü kesti. “Bu da gösterir ki, ben senin umurunda bile değildim; sen de herkes gibi beni bırakıp gitmeye hazırdın! Taş yüreklilik derler bu senin yaptığına. Oysa ben senin ilk gözağrındım; sen de benim ilk gözağrım. İnsan bunu unutur mu?”</p>
			<p>Gabriel, “Dur, Bathsheba, ne çıldırtıcı kadınsın sen!” diye güldü. “Sen de bal gibi biliyorsun sorunun ne olduğunu: Ben bekâr bir erkeğim; senin gibi genç, güzel bir dul hesabına çalışmak çok güç durumda bırakıyordu beni. Hele sana karşı gönlümün boş olmadığını herkesin bilmesi daha da kötü. Herkesin senden, benden konuşmasını duydukça senin adına leke sürülecek diye üzülüyordum. Bu yüzden nasıl içim içimi yedi, bir ben bilirim!”</p>
			<p>“Olup olacağı bu muydu yani?”</p>
			<p>“Evet.”</p>
			<p>Bathsheba sevinçle, “Ne iyi etmişim de gelmişim!” diyerek yerinden kalktı. “Senin benden kaçtığını sanmaya başladığımdan beri, senin değerini büsbütün anladım... Artık gitmem gerek, yoksa evdekiler merak edecekler.”</p>
			<p>Kapıya doğru yürürlerken genç kadın hafifçe gülerek, “Biliyor musun, Gabriel, dışardan gören de senin peşinden koşuyorum sanır,” dedi. “Ne kötü!” Gabriel, “Pek de yerinde bir şey,” diye karşılık verdi. “Ben senin peşinde az mı koştum, benim güzel Bathshebam? Bu bir tek ziyareti bana çok görme.”</p>
			<p>Onunla birlikte bayır yukarı yürürken Gabriel yakında başına geçeceği öbür çiftliğin işlerinden söz açtı. Birbirlerine besledikleri duygulardan pek az konuştular. Böyle eski, denenmiş iki dost arasında süslü sözlerin ve şairce yeminlerin gereği galiba yoktu. Onlarınki gibi sevgiler, eğer doğacaksa, iki kişinin önce birbirlerinin kötü huylarını tanıyıp, iyi yönlerini en son öğrenmeleriyle doğar. Aşk, katı, gündelik gerçek yığınlarının arasındaki çatlaklarda yeşerir. Çoğunlukla iki kişinin amaç ve işlerinin benzerliğinden doğan bu sıkı dostluk, bu can yoldaşlığı, yazık ki kadınla erkek arasındaki aşklarda pek seyrek bulunur. Çünkü kadınlar ve erkekler çalışma amacıyla değil, yalnızca zevk amacıyla bir araya gelirler. Gene de uygun koşulların böyle bir can yoldaşlığına zemin hazırladığı yerde bu çok yönlü duygunun, ölüm kadar güçlü olan tek aşk olduğu görülür, öyle bir aşk ki, sular söndüremez, seller boğamaz ve çoğunlukla “aşk” adı verilen öbür duygular bunun yanında buhar kadar cılız ve uçucu kalır.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">İngiliz yazar ve şair William Barnes’ın (1801-1886) “Woak Tepesi” adlı şiirinden. (Y.N.)</span></div>
		</div>
	</body>
</html>