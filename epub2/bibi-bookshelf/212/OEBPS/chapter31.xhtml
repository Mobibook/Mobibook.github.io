<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXXI</span>Suçlayış - Öfke</h1>
			<p>Ertesi akşam Bathsheba, yazdığı mektuba Mr. Boldwood kendisi karşılık vermek için çıkıp gelirse evde bulunmamak düşüncesiyle, Liddy’ye birkaç saat önce vermiş olduğu bir sözü tuttu. Bathsheba can yoldaşına, barışmalarının bir simgesi olarak bir haftalık izin vermişti. Liddy tatilini Yalbury’nin az ötesinde, çok güzel bir fındık korusunun içinde oturan ablasının yanında geçirecekti. Ablası, tahtadan çit ve hayvan kafesleri yapan ve bu işten iyi geçim sağlayan bir adamla evliydi. Aldıkları karara göre, Miss Everdene de birkaç gün orada kalıp onları onurlandıracak, bu ormancının tahta ve odun üzerinde denediği yeni buluşları görecekti.</p>
			<p>Gabriel’le Maryann’a, gece her yeri sıkıca kilitleyip kapamalarını söyleyerek, çok sıralı gelip geçen gümbürtülü bir sağanağın kesilmesiyle yola çıktı. Sağanak havayı tazelemiş, toprağı gerçekte kupkuru bırakmakla birlikte, yüzeyini tertemiz yıkamıştı. Yeryüzü yeni yaradılmış da ilk kez soluyormuşçasına, vadi ve yamaçlardan esans gibi bir tazelik yükseliyor, sevinçli kuşlar bu olayı ilahilerle kutluyorlardı. Karşıdaki bulutlar arasında gizli duran güneşin kızgın ateşi yer yer değişik biçimli yangın yerleri gibi görünüyor, bu yaz ortası mevsiminin izin verdiği oranda göklerin en uç kuzeybatı köşelerine kadar yayılıyordu.</p>
			<p>Bathsheba yolunun hemen hemen üç kilometresini yürüyerek gitti: Günün yavaş yavaş çekilmesini seyrederek, çalışma zamanının nasıl sessiz sedasız eriyip düşünce ve düş zamanına dönüştüğünü, bunun da az sonra yerini dua ve uyku zamanına bırakacağını düşünürken, Yalbury Tepesi’nden beri, karşılaşmaktan korktuğu adamın geldiğini gördü birden. Boldwood her zaman iki karşıt düşünceyi dengelermiş izlenimi bırakan ve baskı altında tutulan, sessiz bir güçle yürürdü. Ne var ki, şimdi böyle yürümüyordu. Adımlarında sersemlemiş gibi bir durgunluk vardı.</p>
			<p>Çiftçi Boldwood kadınların, başka bir insanı çökertmek pahasına da olsa döneklik yapmakta kendilerini haklı gördüklerini ilk olarak anlamaya başlıyordu. Umudunu Bathsheba’nın, öteki kadınlardan daha dengeli, kesin ve kararlı bir kişilikte oluşuna bağlamıştı. Çünkü genç kızın onu gözü kapalı severek yanardöner renklerle süsleyip püslemese bile, doğru yolu seçecek kadar sağduyulu bir kız olduğu için onunla evleneceğine inanmıştı. Ne var ki, bu inanç şimdi parçalanmış bir aynadan yansıyan ışınlar gibi kırık dökük duruyordu. Bunu öğrenmek erkeği afallattığı kadar içinden de yıkmıştı.</p>
			<p>Gözleri yerde yürüdüğünden, aralarında beş-on adım bir uzaklık kalıncaya dek Bathsheba’yı görmedi. Onun topuk tıkırtısına başını kaldırdı; yüzündeki değişiklik genç kıza mektubuyla felce uğrattığı duyguların gücünü ve derinliğini anlatmaya yetti.</p>
			<p>Yüzüne suçlu bir kan dalgasının vurmasıyla, “Aa, siz miydiniz, Mr. Boldwood?” diye titrek bir sesle konuştu.</p>
			<p>Sessizce sitem etmek gücüne sahip olanlar bunun sözlerden daha etkili bir yol olduğunu bilirler. Gözlerin sesinde öyle tonlar vardır ki, dilde bulunmaz; rengi uçmuş dudaklar, kulakların duyamayacağı birçok şey söyler. Derin duyguların hem görkemi hem de ıstırabı, ses yoluna sapmayışlarındadır. Boldwood’un bakışı yanıtlanamazdı.</p>
			<p>Boldwood kızın biraz başını çevirdiğini görerek, “Ne o?” dedi. “Benden korkuyor musunuz yoksa?”</p>
			<p>“Neden korkacakmışım?”</p>
			<p>“Bana öyle geldi de! Çok garip doğrusu. Bu, benim size karşı duyduklarıma öylesine karşıt ki!”</p>
			<p>Kız kendini toparlayıp gözlerine serinkanlı bir bakış verdi ve bekledi.</p>
			<p>Boldwood kesin bir sesle, “Bu duygunun ne olduğunu biliyorsunuz,” dedi. “Ölümden de güçlü bir şey. Aceleyle çırpıştırılıvermiş bir mektubun kesip atmasıyla sarsılacak gibilerden değil.”</p>
			<p>Genç kız, “Keşke bana karşı duyduklarınız bu kadar güçlü olmasaydı!” diye mırıldandı. “Çok cömertsiniz; ben de buna layık değilim. Ne var ki, artık bu sözleri dinlemem doğru olmaz.”</p>
			<p>“Dinlemek mi? Size ne söyleyebilirim ki artık? Sizinle evlenemiyorum, yetmez mi? Mektubunuz çok güzel, çok açık yazılmıştı. Size söyleyecek hiçbir şeyim yok artık, hiçbir şey!”</p>
			<p>Bathsheba kendini bu korkunç, gergin durumdan kurtarabilmek amacıyla iradesine kesin bir yön vermeyi bir türlü başaramıyordu.</p>
			<p>Dili dolaşarak, “İyi akşamlar,” deyip yürümeye davrandı.</p>
			<p>O zaman Boldwood cansız, sürüklenen adımlarla onun yanına geldi.</p>
			<p>“Bathsheba... sevgilim... bu son sözünüz mü gerçekten?”</p>
			<p>“Gerçekten son.”</p>
			<p>Boldwood, “Ah, Bathsheba, acı bana!” diye inledi. “Tanrı aşkına! Evet, bu denli düştüm, bir kadından acıma dilenecek kerteye geldim işte. Gene de bu kadın sensin, sen.”</p>
			<p>Bathsheba kendini tutmayı çok iyi bildi. Gene de, dudaklarına ister istemez gelen sözleri açıkça söyleyecek kadar sesini çıkaramadı:</p>
			<p>“Kadın için büyük bir onur sayılmaz bu!”</p>
			<p>Bu sözler bir fısıltı olarak kaldı. Çünkü bir erkeğin böyle, aşkın elinde tam bir oyuncak olup çıktığını görmek o denli acı ve üzücü bir manzaraydı ki, kadınlığın her işi yerli yerinde yapmak içgüdüsünü bile susturuyordu.</p>
			<p>Boldwood, “Bu durum karşısında aklım başımdan gitti; deli oldum,” dedi. “Biraz irademi kullansam şimdi size böyle yalvarmazdım, ama yalvarıyorum işte! İçimde size karşı olan sevginin derecesini bilmenizi isterdim, ama bunu dünyada bilemezsiniz. Kimsesiz bir adama bir insan olarak acıyın da hemen silkip atmayın beni.”</p>
			<p>“Sizi silkip attığım yok ki! Nasıl olsun, hiçbir zaman size sahip çıkmadığıma göre...”</p>
			<p>Bathsheba şu anda yalnızca, güneş gibi bir açıklıkla, onu hiç sevmemiş olduğunu biliyordu. Başka hiçbir şey düşünemediğinden, o şubat günü düşüncesizlikle attığı oltayı bir an için unutmuş gibiydi.</p>
			<p>“Gene de bir zamanlar, ben sizi aklımdan bile geçirmezken siz benimle ilgilendiniz! Kınamıyorum sizi. Çünkü siz bana o Sevgililer Günü kartını göndererek dikkatimi çekmeseydiniz, kör ve soğuk karanlıklar içinde yaşayıp duracaktım... Bu da sizi tanımamdan çok daha kötü bir şey olacaktı! Sizi tanımam bana şu acıyı verdiği halde, şu an bile bunu biliyorum.</p>
			<p>“Evet, dediğim gibi, o zamanlar ben sizi hiç tanımazken, siz beni kışkırttınız. Şimdi tutar bana hiç umut vermediğinizi söylerseniz size ancak karşı çıkabilirim.”</p>
			<p>“Sizin kışkırtma dediğiniz şey bir can sıkıntısı anında yapılmış çocukça bir şakadan başka bir şey değildi. Yaptığıma bin kez pişman oldum, acı acı gözyaşı döktüm bu yüzden. Hâlâ başıma mı kakacaksınız?”</p>
			<p>“Suç bulmuyorum size. Yalnız üzüntüyle karşılıyorum. Sizin şaka demekte direndiğiniz şeyi ciddiye almıştım. Şimdiyse şaka sanmak istediğim şeyin korkunç, acı bir gerçek olduğunu söylüyorsunuz. Duygularımız ters uçlarda birleşiyor. Keşke sizin duygularınız biraz daha benimkilere benzeyebilseydi, ya da benim duygularım sizinkilere!.. Ah, o çocukça şaka yüzünden ne işkenceler çekeceğimi bilseydim, o gün lanet okurdum size. Ne var ki, gerçeği sonradan öğrendiğim için size lanet edemiyorum, çünkü aşırı derecede seviyorum sizi!.. Ama böyle abuk sabuk sayıklayıp durmak erkekliğe yaraşmaz, işe yaramaz bir şey... Bathsheba, siz benim ömrümde sevdiğim ilk kadınsınız; size sahip olmaya da öyle yakındım ki, elimden kaçırmak yüz kat güç geliyor. Bana söz vermenize ramak kalmıştı! Gene de şimdi kendimi acındırmak, çektiğim acıdan ötürü sizi üzmek amacıyla konuşuyor değilim. Yararı yok! Çaresiz, dayanacağım. Size acı çektirmekle benim acım hafiflemez ki!”</p>
			<p>Genç kız içtenlikle, “Gene de acıyorum size,” dedi. “Hem de yürekten!..”</p>
			<p>“Yapmayın bunu, sakın yapmayın. Acımanız aşkınızın yanında öyle küçük kalır ki Bathsheba, bana acımanız kederimi hafifletmediği gibi, acımanızdan yoksun kalmak da kederimi artırmaz. Ah, tatlım... ne candan konuşmuştunuz benimle, hani o havuz başındaki sazların ardında, o koyun kırkılan samanlıkta, sonra o en son, unutamadığım gece, evinizde! Nereye gitti o tatlı sözler, beni sevebilmek isteğiniz, umudunuz? Beni çok sevebileceğinize olan inancınız nerede şimdi? Unutulup gitti mi hepsi, gerçekten?”</p>
			<p>Bathsheba duygularını bastırdı; serinkanlı ve apaçık, erkeğin gözlerinin içine bakarak o yavaş, kesin sesiyle, “Ben size hiçbir söz vermedim, Mr. Boldwood,” dedi. “Bana bir erkeğin bir kadına verebileceği en büyük, en yüksek onuru vererek beni sevdiğinizi söylediniz, bunun karşısında taş gibi durabilir miydim? Nankör, cadaloz bir kadın değilsem elbette duygulanacaktım. Ne var ki bu duygular o gün içindi, o gün de bu duygular için. Bütün erkeklerin gönül eğlencesi saydığı şeylerin sizin gözünüzde ölüm dirim işi olacağını nasıl bilebilirdim? Kuzum, ne olur, daha ölçülü düşünün de bana hak verin.”</p>
			<p>“Her neyse, tartışmayı bırakalım artık. Kesin olan bir şey var: Benim olmak üzereydiniz; şimdiyse benim olmaktan uzaksınız. Her şey değişti, bunun nedeni de sizsiniz, unutmayın. Bir zamanlar benim hiçbir şeyim değildiniz ve ben hayatımdan hoşnuttum. Şimdi benim için gene hiçsiniz; gelgelelim bu ikinci hiçlik birincisinden nasıl da bambaşka! Keşke bana hiç göz koymasaydınız, mademki sonunda yüz çevirecektiniz!”</p>
			<p>Bathsheba bütün dayanıklılığına karşın, gerçekte erkekten daha zayıf bir ruh taşıdığını gösteren kesin belirtiler duymaya başlamıştı. İçinde hiç istemediği duygular uyandıran ve bunları gitgide şiddetlendirmekte direnen bu kadınca eğilimi bastırmaya boş yere çabalıyordu. Kafasını gökyüzüne, ağaçlara, gözünün önündeki herhangi önemsiz bir şeye vererek heyecandan kaçınmaya çalışmıştı; ne var ki bu hilelerin hiçbiri artık para etmiyordu.</p>
			<p>Elinden geldiği kadar cesaretle, “Size göz koymadım ki ben, kesinlikle koymadım!” dedi. “Ne olur, böyle davranmayın bana. Yanlışımın yüzüme vurulmasına dayanabilirim, yalnız tatlılıkla söyleyin! Ah, beyefendi, ne olur, beni lütfen bağışlayıp bu işi tatlıya bağlayamaz mısınız?”</p>
			<p>“Tatlıya mı? Aldatıldığı için ciğeri parçalanan bir adam tatlıya bağlayabilir mi işi? Kaybetmişsem nasıl kazanmış gibi yapabilirim? Ulu Tanrım! Sizin hiç yüreğiniz yok galiba! Bunun nasıl zevkli bir ıstırap olacağını bilseydim sizden bucak bucak kaçardım da size ne bakar, ne de sesinizi dinlerdim. Ben bütün bunları anlatıyorum, ama sizin umurunuzda mı? Vız geliyor size!”</p>
			<p>Genç kız onun suçlamalarına sessiz, cılız yanıtlarla karşı çıkıyor, başını umarsızlık içinde sallayıp duruyordu; hayatının dönüm noktasında bulunan bu bronz renkli, eski Romalıları andıran yüzlü, güzel yapılı erkeğin titreyen dudaklarından kulaklarına yağan sözleri itip kovalamak istercesine.</p>
			<p>“Bir tanem, tek varlığım... şu anda bile iki uç arasında, sizden hemen vazgeçmekle gururumu kırıp gene sizin peşinizde koşmak arasında bocalıyorum. Hayır, dediğinizi unutun da gene eskiye dönelim. O son mektubu bana bir oyun olsun diye yazdığınızı söyleyin, Bathsheba, hadi, söyleyin bunu bana!”</p>
			<p>“Yalan söylemiş olurum; ikimiz için de acı olur bu. Siz benim sevebilme gücümü gözünüzde büyütüyorsunuz. Sizin sandığınızın yarısı kadar bile ateşli değilim ben. Acımasız bir dünyada, bana kanat gerecek kimse bulamadan büyümek beni de soğuklaştırdı.”</p>
			<p>Erkek hemen, daha hırçın, “Bu belki doğrudur. bir dereceye kadar,” dedi. “Gene de özür yerine geçmez. Miss Everdene! Söylediğiniz gibi soğuk bir kadın olduğunuza inanmam. Yok yok, beni sevemeyişiniz duygudan yoksun olduğunuzdan değil. Elbet benim böyle sanmamı istersiniz. Yüreğinizin benimki gibi alev alev tutuştuğunu elbet gizlersiniz benden. Yoksa siz pek güzel sevebilen bir kadınsınız; ne var ki duygularınız yeni bir yön bulmuş. Nereye yöneldiğini de ben biliyorum.”</p>
			<p>Kızın yürek çarpışının hızlı müziği şimdi curcunalaşmış, kanı damarlarında delice çarpıyordu. Boldwood sözü Troy’a getirecekti! Olup bitenden haberi vardı demek! Bir an sonra bu ad Boldwood’un dudaklarından dökülmüştü bile!</p>
			<p>Adam öfkeyle, “Troy benim hazineme el uzatmadan edemez miydi sanki?” diye söylendi. “Ben ona kötülük etmeyi aklımın ucundan geçirmezken o neden zorla üstünüze düştü? O sizin peşinize düşmeden önce siz benimle evlenmeye gönüllüydünüz. Bir daha evlenme sözü ettiğimde yanıtınız evet olacaktı. Yadsıyabilir misiniz bunu; soruyorum size; yadsıyabilir misiniz?”</p>
			<p>Bathsheba bir süre karşılık vermediyse de çok dürüst olduğundan onu hiç yanıtsız bırakamadı.</p>
			<p>“Yadsıyamam,” diye fısıldadı.</p>
			<p>“Biliyorum yadsıyamayacağınızı. O benim yokluğumda gizlice benim mülküme girdi ve beni soydu. Gönlünüzü neden daha önce çalmadı sanki? O zaman kimsenin canı yanmazdı; kimse kimsenin diline düşmezdi. Şimdi herkesin maskarası olup çıktım, şu dağlar, tepeler, bulutlar bile bana gülüyor da, aptallığımdan utanıp kıpkırmızı kesiliyorum. Saygınlığım, adım, onurum beş paralık oldu, bir daha ölünceye dek geri gelmez artık. Gidin, seçtiğiniz erkekle evlenin, bakalım. Hadi, ne duruyorsunuz?”</p>
			<p>“Ah, beyefendi, Mr. Boldwood!”</p>
			<p>“Evlenin de kurtulalım! Sizin üzerinizde hiçbir hak aramıyorum artık! Ben de başımı alıp bir yerlere gider, gizlenirim... dua ederim. Bir zamanlar bir kadını sevmiştim. Şimdi utanıyorum. Öldüğümde, zavallı, aşk hastasıydı, diyecekler arkamdan. Tanrım! Tanrım! Hiç değilse kimsenin haberi olmadan bırakılsaydım, rezilliğimi kimse bilmeseydi, onurum beş paralık olmasaydı. Ne yapalım, oldu olacağı kadar; sevdiğimi de elde edemedim. Yazıklar olsun bana, yazıklar olsun!”</p>
			<p>Bu mantıksız öfke kızı dehşete düşürmüştü. Uzaklaştığını pek belli etmeden adım adım gerileyerek, “Ben en sonunda genç bir kızım, benimle böyle konuşmayın,” dedi.</p>
			<p>“Başından beri biliyordunuz, hem de çok iyi biliyordunuz, bu yeni hevesinizin beni acıya boğduğunu... Sırmalı al ceket gözünü kamaştırdı ha! Ah, Bathsheba, bu seninkisi gerçekten kadın çılgınlığı!”</p>
			<p>Genç kız birden ateş püskürdü:</p>
			<p>“Çok ileri gidiyorsunuz!” diye parladı. “Herkes bana saldırıyor, herkes! Bir kadına böyle saldırmak erkekliğe yaraşmaz! Beni savunacak, benim adıma çarpışacak kimsem yok, gene de kimse gözümün yaşına bakmıyor. Olsun varsın, yüz taneniz beni yerip alaya alsanız, gene sindiremezsiniz!”</p>
			<p>“Elbette onunla benden söz edeceksiniz. O zaman de ki, Boldwood benim uğruma ölebilirdi. Evet, onun sana layık bir erkek olmadığını bildiğin halde boyun eğdin ona. Seni öptü, el koydu sana. İşitiyor musun, öptü seni. Yalan, desene!”</p>
			<p>Kederden çıldırmış bir erkeğin karşısında en dertli bir kadın bile siner. Gerçi Boldwood’un şu ateşiyle şiddeti Bathsheba’nın kendi kişiliğinin erkekleşmiş biçimi sayılabilirdi; gene de kız dudakları titreyerek kısık bir sesle, “Gidin, beyefendi,” diye soludu. “Lütfen gidin. Aramızda hiçbir şey yok. Bırakın, yoluma devam edeyim.”</p>
			<p>“Seni öpmediğini söylesene.”</p>
			<p>“Söylemeyeceğim işte.”</p>
			<p>Çiftlik sahibi boğuk sesle, “Ha, demek öptü!” dedi.</p>
			<p>Kız korkusuna karşın, meydan okurcasına, “Evet, öptü,” diye tane tane konuştu. “Doğruyu söylemekten utanacak değilim ya!”</p>
			<p>“Kahrolsun öyleyse, kahrolsun!” diye Boldwood boğuk bir fısıltıyla köpürdü. “Ben sizin elinize dokunabilmek için dünyaları verebilecekken siz bir bıçkının hak hukuk tanımadan, selamsız sabahsız gelip sizi... öpmesine izin verdiniz! Tanrım sen beni koru, sizi öptü ha!.. Elbet bir zaman gelip o da pişman olacak; başka bir insana çektirdiği acıları kara kara düşünecek. Dilerim Tanrı’dan o zaman o da şimdi benim çektiğim acılarla böyle istekler, lanetler, özlemler içinde kıvranır.”</p>
			<p>Genç kız perişan bir iniltiyle, “Yapmayın, yalvarırım kuzum ona beddua etmeyin!” diye yalvardı. “Başka ne isterseniz, neyi isterseniz yapın da bunu yapmayın. Ah, efendim, insaflı olun ona karşı, çünkü onu bütün varlığımla seviyorum!”</p>
			<p>Boldwood’un düşünceleri, düzen ve tutarlılığın tümüyle yitirildiği o kaynaşma noktasına ulaşmıştı.</p>
			<p>Yaklaşan gece gözlerinin içinde yoğunlaşmıştı sanki. Artık kızın sözlerini duymuyordu bile.</p>
			<p>“Cezasını veririm ben onun, namussuzum vermezsem! Asker masker demeden karşısına çıkar, kırbaçtan geçiririm ben onu. Ömrümün tek mutluluğunu gözünü kırpmadan çalan o piç zibidiyi. Bir değil, yüz kişi olsa kırbaçtan geçirirdim...”</p>
			<p>Adam sesini birden, garip bir biçimde alçalttı.</p>
			<p>“Bathsheba, tatlım, ah, yolunu şaşırmış kadın beni bağışla! Sana suç buluyordum, gözdağı veriyor, hayvanca davranıyordum sana, oysa dünyanın en büyük günahkârı başkasıdır. Sonsuz yalanlarıyla gönlünü çaldı senin... Gene şansı varmış ki alayına döndü, buradan çok uzaklara gitti! Umarım şu sıralarda dönüp gelmez. Tanrı’ya dua ediyorum ki benim karşıma çıkmaz. Yoksa şeytana uyup kendimi kaybedebilirim. Ah, Bathsheba, uzak tut onu, evet, benden uzak tut!”</p>
			<p>Boldwood bir an öyle kıpırtısız kaldı ki, ruhu bu ateşli sözlerle birlikte taşıp tükenmiş sanılabilirdi. Başını öte yana çevirerek yürüdü ve çok geçmeden, ayak sesleri yaprak yüklü ağaçların hışırtısına karışırken, kendi de alacakaranlığın gölgeleri arasında görünmez oldu.</p>
			<p>Konuşmanın son bölümünde heykel gibi donuk durmuş olan Bathsheba ellerini yüzüne örttü ve biraz önceki gösteri üzerinde düşünmeye çabaladı. Beyni fırıl fırıl dönüyordu. Boldwood gibi durgun bir adamdan böyle afallatıcı, ateşli duygu selleri boşanması akıl almaz, korkunç bir şeydi. Demek Boldwood duygularını baskı altında tutmaya alışık bir adam olacağı yerde, aslında biraz önce göründüğü gibiydi.</p>
			<p>Çiftçinin gözdağlarındaki tehlike şimdilik yalnızca Bathsheba’nın bildiği bir duruma dayanıyordu: Sevdiği adam birkaç gün içinde Weatherbury’ye dönecekti. Troy, Boldwood’la ötekilerin sandığı gibi uzaktaki kışlasına dönmüş değildi. Bath’daki dostlarını görmeye gitmişti ve izninin bitmesine daha bir hafta, on gün vardı.</p>
			<p>Tam şu sırada çıkar gelir de Boldwood’la karşılaşırsa, kanlı bir kavga çıkacağına Bathsheba, içi çürüyerek inanıyordu. Troy’un başına bir şey gelebileceğini düşündükçe yüreği ağzına geliyor, soluğu kesiliyordu. En ufak bir kıvılcım çiftçinin kin ve kıskançlık duygularını bir anda ateşleyebilirdi. O zaman adam gene bu akşamki gibi soğukkanlılığını yitirebilirdi. Troy’un neşeli, umursamaz tutumu alaycılığa dönüşerek saldırgan bir niteliğe bürünebilir, o zaman Boldwood’un öfkesi de öç alma yönüne sapabilirdi.</p>
			<p>Sulu gözlü, içli bir kız yerine geçmekten aşırı derecede korkan ve hiç yol göstereni bulunmayan bu genç kadın gerçekte çok güçlü olan duygularının sıcak derinliklerini, umursamaz bir davranış altında dünyanın gözlerinden saklardı. Ne var ki, şimdi artık kendini tutacak gücü kalmamıştı. Yoluna gideceği yerde, korku ve üzüntü içinde bir aşağı bir yukarı yürüyüp elleriyle alnını ovuşturarak kesik kesik hıçkırmaya koyuldu.</p>
			<p>Derken yol kıyısındaki bir taş yığınının üstüne oturarak düşünceye daldı. Uzun zaman kaldı orada. Yeryüzünün karanlık şeridinin ötesinde bakır renkli bulutlar dünyasının girintili çıkıntılı kıyıları, günbatısındaki duru, saydam, yeşil gökleri sınırlıyordu. Sonra bulutların üzerine eflatun ışıltılar serpildi ve durup dinlenmeyen dünya genç kızı karşı yöne döndürerek doğudaki yürek gibi vuran, solgun, kararsız yıldızlarla göz göze getirdi. Bathsheba onların boşlukların gölgeleri arasındaki sessiz çırpınışlarına baktı, baktı. Gene de hiçbir şeyin farkında değildi. Dertli ruhu ta uzaklarda, Troy’la birlikteydi.</p>
		</div>
	</body>
</html>