<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XIII</span>Sortes Sanctorum<a class="si-noteref epub-type_noteref" href="#f26" id="ref_f26">26</a>- <br/>Sevgililer Günü kartı</h1>
			<p>On üç şubat pazar günü öğleden sonra, çiftlik evindeyiz. Öğle yemeğinden kalkıldıktan sonra, Bathsheba başka can yoldaşı bulamadığı için Liddy’yi odasına çağırmıştı. Kış mevsiminde, şamdanlar yakılıp panjurlar kapanmadan önce bu eski ev insanın içini karartıyordu. Bu yerin havası bile duvarları kadar eski ve yaşlı geliyordu insana. Eşyaların ardındaki her köşenin ayrı bir ısısı vardı. Çünkü evin bu bölümündeki şömineler ancak geç vakit yakılırdı. Bathsheba’nın, aslında elden düşme olan yeni piyanosu da, gün ışığında, o eğri büğrü yer tahtaları üzerinde daha bir kambur ve aksak duruyordu; yalnız gece, onun silikleşen köşeleriyle çizgilerinin üzerine bir gölge örterek çirkinliğini gözden gizliyordu. Liddy, bir küçük dere gibi, sığ olmakla birlikte her zaman cıvıl cıvıldı. Varlığında düşünceyi zorlayacak kadar değilse bile, kafayı çalıştıracak kadar bir ağırlık vardı.</p>
			<p>Masanın üzerinde meşin ciltli, eski bir İncil duruyordu. Liddy buna bakarak, “Küçükhanım,” dedi, “İncil ve anahtar yoluyla fal bakıp kiminle evleneceğinizi buldunuz mu hiç?”</p>
			<p>“Bu kadar sersem olma, Liddy. Çıkmaz böyle şeyler.”</p>
			<p>“Kim ne derse desin, çok da çıktığı oluyor.”</p>
			<p>“Saçmalıyorsun kızım.”</p>
			<p>“Hem de insanı heyecandan çarpıntılara karıyor! Bu fala inanan da var, inanmayan da. Ben inanırım.” </p>
			<p>Bathsheba, “Peki öyleyse, bir deneyelim,” dedi.</p>
			<p>İnsan, parayla çalıştırdığı kimselerin yanında birbirini tutmayan şeyler yapabilir. Bathsheba da şimdi, deminki sözlerini hiç dikkate almayıp hemen falcılık havasına girerek, “Git, ön kapının anahtarını al getir,” dedi.</p>
			<p>Liddy anahtarı aldı getirdi.</p>
			<p>“Keşke günlerden pazar olmasaydı,” dedi. “Belki doğru olmaz.”</p>
			<p>Hanımı başlı başına kanıt yerine geçebilecek bir ses tonuyla, “Başka günlerde yapılması doğru olan iş pazar günü de doğrudur,” diye karşılık verdi.</p>
			<p>Kitabı açtılar. Eskilikten sararıp rengi atmış sayfalarda en çok okunan ayetlerin altları, yazıları zorlukla söken bilisiz okuyucuların gözlerine yardımcı olarak satırlarda gezinen işaretparmaklarıyla aşınmıştı. Bathsheba, Ruth’un Kitabı’ndaki özel ayeti arayıp buldu ve o yüce sözleri okudu. Hafif bir heyecan ürpertisi duydu bu sözlerin karşısında; biraz da utanç, aptallık yapmışçasına. Bu, soyut Akıl’ın somut Akılsızlık’la yüzleşmesiydi. Somut Akılsızlık kıpkırmızı kesilmekle birlikte niyetinden dönmedi ve anahtarı kitabın üzerine koydu. Ayetin tam üzerinde, önceden buraya bastırılmış olan demirden bir şeyin bıraktığı paslı iz, eski kitabın bu amaç için ilk kez kullanılmadığını gösteriyordu.</p>
			<p>“Şimdi doğru dur ve sus,” dedi Bathsheba. </p>
			<p>Ayeti yeniden okuyup kitabı döndürdüler; Bathsheba gene suçlu gibi kızardı.</p>
			<p>Liddy merakla, “Kimi tuttunuz?” diye sordu.</p>
			<p>“Söylemeyeceğim işte!”</p>
			<p>Liddy, “Küçükhanımcığım, bu sabah Mr. Boldwood’ un kilisede yaptığının farkına vardınız mı?” diye sordu ve böylelikle düşüncelerinin saptığı yönü belli etmiş oldu.</p>
			<p>Bathsheba serinkanlı bir kayıtsızlıkla, “Yoo, hiç fark etmedim,” dedi.</p>
			<p>“Oturduğu bölme sizinkinin tam karşısına düşüyor, küçükhanım.”</p>
			<p>“Biliyorum.”</p>
			<p>“Gene de yaptığını görmediniz, öyle mi?”</p>
			<p>“Elbet görmedim, dedim ya sana.”</p>
			<p>Liddy yüzünü iyice büzüp ufalttı, dudaklarını kesin bir kararla kıstı.</p>
			<p>Bu, hiç beklenmedik bir davranıştı ve aynı oranda kışkırtıcıydı. Bathsheba, çaresiz, “Ee, ne yaptı?” diye sordu.</p>
			<p>“Ayin sırasında bir kerecik olsun dönüp size bakmadı.”</p>
			<p>Hanımı yarı kızgın, yarı şaşkın bir yüzle, “Neden bakacakmış?” diye söylendi. “Bak diyen olmadı ki!”</p>
			<p>“Yoo. Ondan başka herkesin gözü sizdeydi de onun bakmayışı garip kaçıyordu. Ama işte böyledir o! Zengin kibar, beyefendi... kim onun umurunda?”</p>
			<p>Bathsheba, bu konuda, Liddy’nin anlayamayacağı kadar karmaşık düşünceleri olduğunu belirtmek amacı güden bir sessizliğe gömüldü. En sonunda, “Tüh! Dün aldığım Sevgililer Günü kartını az kaldı unutuyordum!” diye hafifçe bağırdı.</p>
			<p>Liddy, “Sevgililer Günü mü? Kim için, küçükhanım?” diye sordu. “Çiftçi Boldwood için mi yoksa?”</p>
			<p>Akla gelebilecek bütün yanlış adlar arasında bu bir tek ad, Bathsheba’ya o anda, kartı göndereceği kişinin adından daha uygun düşmüş gibi geldi.</p>
			<p>“Yok canım, küçük Teddy Coggan için. Bir şey alırım diye söz verdimdi. Cici bir sürpriz olur. Liddy, şu mektup kutumu getir bari de, kartı hemen yazıvereyim.”</p>
			<p>Bathsheba yazı kutusundan eşsiz, yaldızlı, kabartmalı, cicili bicili bir resimli kart çıkardı. Bunu geçen hafta Casterbridge pazarına gittiğinde, kasabanın en büyük kırtasiyecisinden almıştı. Kartın orta yerinde küçük, yumurta biçimi bir delik vardı. Burası, kartlara basılan basmakalıp sözlerden daha uygun sevgi sözleri yazılabilsin diye boş bırakılmıştı.</p>
			<p>Bathsheba, “Bak, yazı yazacak yer var,” dedi. “Ne diyeyim?”</p>
			<p>Liddy hemen, “Şöyle bir şey, bence,” diye karşılık verdi:</p>
			<div class="siir html5_section">
			<p>Gül kırmızıdır</p>
			<p>Menekşe mavi</p>
			<p>Tatlıdır karanfil</p>
			<p>Tıpkı senin gibi.</p>
			</div>
			<p>“Tamam, böyle yazayım. Tam da Teddy gibi pembe, tombul yanaklı bir çocuğa uyuyor.”</p>
			<p>Bathsheba satırları ufak, gene de okunaklı harflerle yazdı; kartı zarfa koydu ve adresi yazmak için kalemi mürekkebe batırdı.</p>
			<p>Yaramaz Liddy, “Bunu o ahmak Boldwood’a göndersek ne eğlenceli olur! Kim bilir, nasıl merakından çatlar, sersem!” diyerek kaşlarını kaldırıp güldü. Ne var ki, adını andığı adamın kişiliğinin ve mevkiinin ağırlığını düşündükçe korkunun sınırına dayanan bir kahkahaydı bu.</p>
			<p>Bathsheba bu öneriyi enine boyuna tartmak için duraladı. Boldwood’u düşünmek tedirgin etmeye başlamıştı onu. Gerçi genç kız bu adamın ötekilere benzemeyişi ve uymayışı karşısında ciddi kaygı duymaktan uzaktı. Gene de yörenin en değerli ve yüksek kişisinin bakışlarını ondan sakınmasında ve Liddy gibi bir kızın bundan söz etmesinde biraz iç karartıcı bir şey vardı. Bu yüzden Liddy’nin önerisi ona başlangıçta kışkırtıcı olmaktan çok bunaltıcı gibi geldi.</p>
			<p>“Yok, yapamam ben böyle bir şey. O adam bunda gülünecek bir yön göremez ki!”</p>
			<p>Yolundan kolay kolay dönmeyen Liddy, “Merakından çatlar ya!” dedi.</p>
			<p>Hanım, “Gerçekte bu kartı Teddy’ye göndermek de gelmiyor ya içimden,” diye konuştu. “Bazen çok yaramazlık yapıyor.”</p>
			<p>“Evet, hem de ne yaramazlık!”</p>
			<p>Bathsheba umursamazlıkla, “Hadi, erkekler gibi yazı tura atalım,” dedi. “Yazı gelirse Boldwood, tura gelirse Teddy. Yok yok, pazar günü parayla oynamayalım; şeytanı resmen kışkırtmak olur bu.”</p>
			<p>“Biz de şu dua kitabını para yerine atalım öyleyse; bu da günah sayılmaz ya, küçükhanımcığım.”</p>
			<p>“Güzel. Kitap açık düşerse, Boldwood. Kapalı düşerse, Teddy. Yok yok, açık düşmesi daha olası. Açık düşerse, Teddy, kapalı düşerse, Boldwood.”</p>
			<p>Kitap, yaprakları açılarak havaya atıldı ve kapalı olarak düştü.</p>
			<p>Bathsheba, dudaklarında bir küçük esnemeyle kalemi aldı ve kayıtsız bir rahatlıkla zarfın üstünü Boldwood’a yazdı.</p>
			<p>“Bir şamdan yaksana, Liddy. Hangi mührü basalım? Şurda tek boynuzlu bir geyik başı var, bu, bir şey sayılmaz. Bu ne? İki kumru, olmaz. Şöyle görülmedik, değişik bir şey olmalı; öyle değil mi, Liddy? Burada da üstü yazılı bir mühür var. Aklımda kaldığına göre komik bir şeydi ya, şimdi sökemiyorum. Bunu basalım; olmazsa bir başkasını buluruz.”</p>
			<p>Böylece zarfa kocaman bir kırmızı mühür vuruldu. Bathsheba mühürün üstündeki yazıyı okuyabilmek için sıcak balmumuna dikkatle bakarak, “Çok güzel!” dedi ve mektubu oyun oynuyormuşçasına bir neşeyle masanın üstüne attı. “Bir papazın ciddiliğini bile kökünden sarsar bu!”</p>
			<p>Liddy mührün üzerindeki sözcüklere baktı, sonra yüksek sesle okudu:</p>
			<blockquote>
			<p>BENİMLE EVLENSENE.</p>
			</blockquote>
			<p>Hemen o akşam mektup gönderildi, gece Casterbridge postanesinde elden geçerek ertesi sabah gene Weatherbury’ye yollandı.</p>
			<p>Bu iş, üstünde durulup düşünülmeden, öylesine yapıldı işte! Bathsheba aşkı dış görünüşünden az çok tanıyordu da, duygu olarak aşk konusunda hiçbir bildiği yoktu.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">(Lat.) Kutsal falcılık. İncil’in rastgele bir sayfası açılır, okunan ilk sözcükler kişinin geleceğinden haber verirdi. (Y.N.)</span></div>
		</div>
	</body>
</html>