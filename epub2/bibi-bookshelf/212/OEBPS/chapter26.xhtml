<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXVI</span>Çayır kıyısında bir sahne</h1>
			<p>Çavuş, “Ah, Miss Everdene!” dedi, elini başındaki o küçük kaskete götürerek. “Geçen gece konuştuğum kişinin siz olabileceğini hiç düşünmemiştim doğrusu. Oysa biraz düşünseydim, konuştuğum kadının “mısır borsasının kraliçesi”nden başkası olamayacağını anlardım. (Evet, gerçek her zaman gerçektir. Ben de dün Casterbridge’de sizden bu adla söz edildiğini duydum.) O gece duygularıma kapılarak bir yabancıya yaraşmayacak bir içtenlikle konuştuğum için şimdi sizden özür dilemek istiyorum. Gerçi buraların yabancısı değilim. Size söylediğim gibi adım Troy; çocukluğumda kaç kez şu tarlalarda amcanıza yardım etmişimdir. Bugün de aynı şeyi sizin için yapıyorum.”</p>
			<p>Mısır borsasının kraliçesi, ilgisiz bir nezaketle, “Bunun için size teşekkür borçlu olmalıyım,” dedi.</p>
			<p>Çavuş gücenik bir bakışla, “Hiç de değil, Miss Everdene,” diye karşılık verdi. “Böyle bir şeyi nasıl düşünebildiniz?”</p>
			<p>“Borçlu olmayışıma sevindim işte.”</p>
			<p>“Bir sakınca yoksa sorabilir miyim, neden seviniyorsunuz?” </p>
			<p>“Size herhangi bir şey için teşekkür etmeyi pek canım istemiyor da ondan.”</p>
			<p>“Ah, bülbülün çektiği dili belasıdır. Ama ne kötü zamanlarda yaşıyoruz! Bir erkek bir kadının güzelliğini yüzüne karşı söylemekle başına dert açıyor! Size bundan ilerisini söylemedim, bunu itiraf etmelisiniz; daha azını da söyleyemezdim, bunu da ben itiraf ediyorum.”</p>
			<p>“Öyle şeyler vardır ki, bunları duymamakla insan hiçbir şey yitirmiş olmaz.”</p>
			<p>“Öyle mi? Yalnız siz konudan ayrılıyorsunuz.”</p>
			<p>“Yoo. Sizi hiç görmemeyi yeğlerim, demeye getiriyorum.”</p>
			<p>“Ben de sizin acı sözlerinizi başka herhangi bir kadının öpüşlerine yeğlerim. Onun için burada kalıyorum.”</p>
			<p>Bathsheba’nın dili iyice tutulmuştu. Gene de kendisine gönüllü yardım eden bir adamı sertçe paylayamayacağını düşünmekten kendini alamıyordu.</p>
			<p>Troy, “Her neyse,” diye konuşmasını sürdürdü. “Kimi övgüler vardır, kabalık sayılabilir, benimkisi belki de bunlardandı. Öte yandan da birtakım davranışlar vardır, haksızlık sayılır, sizinki de belki bunlardandır. İkiyüzlülüğü hiçbir zaman öğrenmemiş olan, özü sözü doğru, dobra dobra bir adam, içindekileri istemeden dışarı vurdu diye günah işlemiş gibi cezaya çarptırılıyor.”</p>
			<p>Bathsheba ona arkasını dönerek, “Eminim bizim aramızda böyle bir durum yok!” dedi. “Yabancıların bana karşı küstahlık etmelerine izin vermem, beni övmek bahanesiyle bile olsa.”</p>
			<p>Genç adam umursamazlıkla, “Ha, sizi kızdıran iş değil yöntem demek,” diye söylendi. “Gene de buruk bir avuntum var: Sözlerimin, hoşa gitseler de, kızdırsalar da, tümüyle gerçek olduklarını biliyorum. Yani sizi göreceğim ve sonra da arkadaşlarıma sizin sıradan bir kadın olduğunuzu söyleyeceğim ki, sizi görünce yiyecek gibi bakmalarını önleyebileyim de sizi utanmaktan kurtarayım, öyle mi? Bana göre değil bu iş. Ben bir kadının aşırı utangaçlığını desteklemek için bile böyle gülünç bir yalan söyleyemem, güzellik konusunda.”</p>
			<p>Bathsheba çavuşun kurnazlığı karşısında gülmekten kendini alamayarak, “Hepsi numara, sizin söylediklerinizin!” dedi. “Eşsiz bir düşlem gücünüz var, Çavuş Troy. O gece benim yanımdan geçip gitseniz de hiçbir şey söylemeseniz ne çıkardı? Benim sizi suçlamak istediğim tek nokta buydu.” </p>
			<p>“Söylemeden edemezdim ki! Bir duygunun yarı zevki hemen o anda, içten geldiği gibi ortaya vurulabilmesidir; ben de duyduklarımı içime hapsetmeyip dışarı vurdum işte. Eğer siz bunun tam tersi... yaşlı ve çirkin bir insan olsaydınız gene aynı şeyi yapardım... aynı biçimde ortaya vuruverirdim duyduklarımı.”</p>
			<p>“Ya! Peki, ne zamandır bu derece güçlü duyguların elinde oyuncaksınız?”</p>
			<p>“Güzelliği biçimsizlikten ayırt edebilecek yaşa geldiğimden beri.”</p>
			<p>“Umarım bu sözünü ettiğiniz seçiş yalnızca yüzlerde kalmayıp ahlak konusunu da içine alıyordur.”</p>
			<p>“Ahlaktan ve dinden konuşmam ben, ne kendiminkilerden, ne de başkalarınınkinden. Gene de, eğer siz güzel kadınlar bana puta tapmayı öğretmiş olmasaydınız, iyi bir Hıristiyan olabilirdim, sanıyorum.”</p>
			<p>Bathsheba elinde olmadan gülümseyince yanaklarında beliren gamzeleri gizlemek amacıyla ilerledi. Troy kırbacını elinden çevirerek onun peşinden yürüdü.</p>
			<p>“Yalnız... Miss Everdene... bağışlıyor musunuz suçumu?”</p>
			<p>“Pek sanmıyorum.”</p>
			<p>“Neden?”</p>
			<p>“Öyle şeyler söylüyorsunuz ki!”</p>
			<p>“Size güzelsiniz dedim, gene de diyeceğim, çünkü, anasını... çünkü, güzelsiniz işte! Gördüklerimin en güzeli değilseniz Tanrı şu an canımı alsın! İnanın bana, eğer...”</p>
			<p>“Yeter yeter!” dedi Bathsheba. “Dinlemeyeceğim sizi. Öyle olmayacak şeyler söylüyorsunuz ki!”</p>
			<p>Onu dinledikçe daha çok dinlemek isteğiyle huzursuzluk arasında bunalıyordu.</p>
			<p>“Gene söylüyorum: İnsanı büyüleyen bir kadınsınız. Bunu söylemem olağanüstü bir şey sayılmaz, değil mi? Çünkü gerçek gün gibi ortada. Miss Everdene, belki düşüncelerimi çok açıkça belirtmem hoşunuza gitmiyor; zaten sizi ilgilendirmeyecek kadar da önemsiz olabilir bu düşünceler. Gene de içten ve gerçek olduklarına göre niçin bağışlamıyorsunuz?”</p>
			<p>Bathsheba, hanım hanımcık bir tavırla, “Çünkü... çünkü düşünceleriniz doğru değil de ondan,” diye mırıldandı.</p>
			<p>“Aa, ne ayıp! Siz Hz. Musa’nın On Emir’inden dokuzuncu emre karşı gelince, benim üçüncü<a class="si-noteref epub-type_noteref" href="#f42" id="ref_f42">42</a> emre karşı gelmem kadar günah işlemiş olmuyor musunuz?”</p>
			<p>Genç kız kaçamaklı, “Doğrusu, bana büyüleyici demek pek tam olarak doğru değilmiş gibi geliyor,” diye karşılık verdi.</p>
			<p>“Size öyle geliyorsa ben de, bütün saygıma karşın derim ki, bu sizin alçakgönüllülüğünüzdendir, Miss Everdene. Gene de herkesin gözüne çarpan bu gerçeği herkesten duymuş olmanız gerekmez mi? Onlara inanmanız gerek.”</p>
			<p>“Aslında, pek böyle söylemiyorlar.”</p>
			<p>“Öyleyse söylemeleri gerek!”</p>
			<p>Bathsheba, “Şey, yani benim yüzüme karşı söylemiyorlar, sizin gibi,” diye ekleyerek gerçekte sürdürmeye hiç niyetli olmadığı bu konuşmaya, farkına varmadan, biraz daha dalmış oldu.</p>
			<p>“Gene de öyle düşündüklerini biliyorsunuz ya?”</p>
			<p>“Hayır; demek istediğim, Liddy söyler durur herkesin böyle dediğini ama...”</p>
			<p>Bathsheba durakladı.</p>
			<p>Teslim olmak... bu basit yanıtın, ne denli üstü kapalı olursa olsun amacı buydu işte... kendisinin de farkına varmadığı bir teslim oluş. Böyle yarıda kalmış, kırık dökük bir cümlenin, içindeki anlamı böylesine tam olarak ortaya vurduğu görülmemiştir!</p>
			<p>Çavuş içinden gülümsedi. Cehennemin bir deliğinden bakmakta olan Şeytan’ın da gülümsediği olasıdır. Öyle ya, şu an bir meslek hayatının dönüm noktasıydı. Temeli yıkacak olan tohumun, girdiği çatlakta kök salmış olduğu kızın sesinden ve duruşundan açıkça anlaşılıyordu: Gerisi yalnızca zamana ve doğal birtakım gelişmelere kalmış olan bir işti.</p>
			<p>Çavuş kızın deminki sözlerine karşılık, “İşte gerçek ortaya çıktı!” dedi. “Bir genç hanımın çevresinde kaynaşan hayranlığı ruhu duymasın olur mu? Her neyse, Miss Everdene, şu var ki siz, böyle açık açık konuşmamı gene bağışlayın, siz insanlık için daha çok bir baş belası sayılırsınız.”</p>
			<p>Genç kız gözlerini iri iri açarak, “Nasıl yani?” diye sordu.</p>
			<p>“Gerçeği söylüyorum. Battı balık yan gider, derler ya... eski bir deyimdir, pek de üzerinde durulacak bir şey değildir ya, benim gibi kaba saba bir askere yeter de artar bile! Demek istediğim, içimden geldiği gibi konuşacağım, sizi hoşnut etmek amacı gütmeden ve sizin beni bağışlamanıza bel bağlamadan... Miss Everdene, güzelliğiniz yeryüzüne şu durumda iyilikten çok kötülük saçabilir.” </p>
			<p>Çavuş gözlerini, konuyu incelediğini belirten bir dalgınlıkla çayıra dikmişti.</p>
			<p>“Sıradan her bir kadına ortalama olarak bir erkeğin gönül verdiği düşünülebilir. Kadın bu erkekle evlenebilir; erkek durumdan hoşnuttur, yararlı bir ömür sürdürür gider... Gelgelelim sizin gibi kadınları isteyen yüz erkek vardır. Gözleriniz sayısız erkeği büyüleyerek içlerinde boşuna istekler uyandıracaktır.</p>
			<p>Öyle ya, bu sürüyle erkekten ancak bir tanesine varabilirsiniz. Geri kalanlardan, sözgelişi yirmi tanesi, karşılık görmeyen aşkın acısını içkiyle dindirmeye çalışacaktır; bir başka yirmi tanesi, sizin aşkınız dışında tutkuları olmadığı için, ömürlerinin geri kalanını bir baltaya sap olmaya çabalamadan, dünyaya küserek geçireceklerdir. Bir üçüncü yirmi kişilik küme de, ki içlerinde zayıf iradeli şu kulunuz da olabilir, her zaman sizin peşinizden sürüklenerek sizi görmekle yetinmeye çalışacak, birtakım çılgınlıklar yapacaklardır. Erkekler her zaman öyle sersemdirler ki! Geri kalanlar umutsuz aşklarından kurtulmak çabasında az çok başarıya ulaşabilirler. Ne var ki, hepsinin de boynu bükük kalacaktır. Hem yalnızca bu doksan dokuz erkek değil, bunların evlenmiş olabilecekleri doksan dokuz kadın da onların yanı sıra mutsuz olacaktır. İşte benim sözüm bu kadar. Sizin gibi çekici bir kadın insanlık için bir nimet sayılmaz, deyişimin nedeni işte bu, Miss Everdene.”</p>
			<p>Bu demeç sırasında yakışıklı çavuşun yüz çizgileri, karşısındaki genç kraliçeye seslenen John Knox’un<a class="si-noteref epub-type_noteref" href="#f43" id="ref_f43">43</a> yüzü gibi ciddi ve sertti.</p>
			<p>Kızın karşılık vermediğini görünce, “Fransızca okumanız var mıdır?” diye sordu.</p>
			<p>“Yok. Başladımdı, ama fiillere geldiğim sırada babam öldü de,” diye Bathsheba yalınlıkla karşılık verdi.</p>
			<p>“Ben okurum, fırsat buldukça. Son zamanlarda pek fırsat bulamıyorum ya! Annem Parisliydi. Bir atasözleri vardır onların:<em> Qui aime bien châtie bien </em>– Çok seven çok azarlar! Anlıyor musunuz, ne demek istediğimi?”</p>
			<p>Bathsheba, “Ah,” diye yanıtladı. Çoğunlukla serinkanlı olan kızın sesinde bir titreklik var gibiydi. “Eğer dövüşmeniz de konuşmanızın yarısı kadar tatlıysa, süngü yarasını mutluluğa dönüştürebiliyorsunuz demektir!”</p>
			<p>Sonra zavallı Bathsheba bunu söylemekle düştüğü yanılgıyı hemen fark etti. Bunu çarçabuk düzeltmek telaşına düşünce de, büsbütün çıkmaza girdi: “Bu söylediklerinizden benim hoşlandığımı sakın sanmayın!”</p>
			<p>Troy, “Biliyorum, hem de çok iyi biliyorum hoşlanmadığınızı,” diye yanıtladı. Yüzünde ve bakışlarında candan bir inanmışlık okunuyordu. Sonra yüzündeki anlatımı üzgün bir asıklığa dönüştürerek ekledi: “Bir düzine erkek size aşk sözleri söylemeye hazır beklerken; hakkınız olan hayranlığı belirtmekle birlikte size gerekli olan uyarılarda bulunmaktan kaçınırken benim böyle, sözlerimi pek tartmadan övgüyle yergiyi bir arada söylememin pek hoşunuza gitmeyeceği ortada. Aptal olabilirim, ama buna inanacak kadar kendini beğenmiş değilim.”</p>
			<p>Bathsheba bir eliyle durup durup çekelediği bir ot sapına kuşkuyla bakarak, “Bence... siz gene de kendinizi beğenmişsiniz,” dedi.</p>
			<p>Askerin işleri yürütme yöntemi onu terletmeye başlamıştı; bu tür kandırma yöntemlerini hiç görmediğinden değil, yalnız askerin davranışındaki direnç ve atılganlık insanın soluğunu kesiyordu da.</p>
			<p>“Bunu başka hiç kimseye itiraf etmem... size de itiraf ediyor sayılmam da... gene de geçen gece öyle sersemce bir umuda kapılmamda biraz kendimi beğenmişlik payı olabilirdi. Benim söylediğim hayranlık sözlerini sizin zorla dinleye dinleye usanmış olabileceğinizi biliyordum. Ne var ki, iyi yürekli olduğunuz için benim dilimi tutamayışımı hoş görürsünüz sanmıştım... oysa hoş görmediniz. Bu sabah da ben sizin samanlarınızı kurtarmaya çalışırken, siz bana kötülük kondurup beni yaraladınız.”</p>
			<p>Her zaman pek uyanık olan genç kız acınacak kadar saf bir içtenlikle, “Artık düşünmeyin bunları,” dedi. “Belki de içinizden geçenleri kabalık olsun diye söylemediniz. Daha doğrusu niyetinizin kabalık etmek olmadığına inanıyorum. Bugün bana yardıma geldiğiniz için de teşekkürler. Yalnız sakın... sakın bir daha benimle öyle... hiçbir türlü konuşmayın, ben sizinle konuşmadan.”</p>
			<p>“Ah, Miss Bathsheba, taş yüreklilik bu.”</p>
			<p>“Hiç de değil bu. Neden olsun?”</p>
			<p>“Siz benimle hiç konuşmayacaksınız da ondan. Çok kalmıyorum ki burada. Yakında gene o hiç değişmeyen talimlerin sefilliğine dönüyorum. Alayımız da belki yakında dışarıya gönderilebilir. Oysa siz benim şu sıkıcı, renksiz yaşantıma doğan tek mutluluk kuzusunu elimden alıyorsunuz. Ne yapalım... kadınların en belirgin özelliği cömertlik olmasa gerek.”</p>
			<p>Kız az çok ilgiyle, “Ne zaman gidiyorsunuz buradan?” diye sordu.</p>
			<p>“Bir ay sonra.”</p>
			<p>“Peki, benimle konuşmak nasıl olur da mutluluk verir size?”</p>
			<p>“Sorabiliyor musunuz, Miss Everdene, size karşı işlediğim kusurun gerçek nedenini bilmenize karşın?”</p>
			<p>Bathsheba duraksayan, kuşkulu bir sesle, “Böyle entipüften bir şeye önem veriyorsunuz madem, istediğinizi yapmakta bir sakınca görmem,” diye yanıtladı. “Ne var ki, benimle konuşmak sizin için nasıl böylesine önemli olabilir? Bana öyle geliyor ki sözde kalıyor.”</p>
			<p>“Haksızlık ediyorsunuz. Gene de sözümü yinelemeyeceğim. Sizden her ne pahasına olursa olsun dostluk görmek beni öyle mutlu kılıyor ki, hiçbir şeyin üzerinde durmayacağım. Sizinle konuşmak benim için önemli, Miss Everdene, hem de nasıl. Sizden bir çift söz, belki de yalnızca bir selam istedi diye bir erkeği aptal sayabilirsiniz. Ne var ki, siz bir erkeğin bir kadına... size bakmasının ne demek olduğunu bilemezsiniz.”</p>
			<p>“Olabilir.”</p>
			<p>“Bu yüzden de bu konuda hiç bilginiz yok. Tanrı sizi bu tür bilgileri edinmekten saklasın!”</p>
			<p>“Yalancı! Beni pohpohlayacaksınız diye saçmalıyorsunuz. Nasıl oluyormuş? Öğrenmek istiyorum.”</p>
			<p>“Kısacası insan size bakınca hiçbir şey düşünemez, işitemez, göremez oluyor. Bir tek yönden başka ne yöne baksa, mutsuz oluyor, o yöne bakmak da işkence oluyor insana.” </p>
			<p>Genç kız başını iki yana sallayarak, “Yok, çavuş, olmuyor; numara yapıyorsunuz,” dedi. “Sözleriniz doğru olamayacak kadar parlak.”</p>
			<p>“Askerlik onurum üzerine yemin ederim ki, numara yapmıyorum.”</p>
			<p>“Peki, nasıl olabilir böyle bir şey, öylesine soruyorum.”</p>
			<p>“Çünkü siz adamın aklını başından alıyorsunuz, benim de aklım başımdan gitti.”</p>
			<p>“Görünüşünüzden anlaşılıyor.”</p>
			<p>“Gerçekten öyle.” </p>
			<p>“Olamaz ki! Beni daha geçen akşam gördünüz!”</p>
			<p>“Bir şey çıkmaz ki bundan. Yıldırım düştüğü an çarpar. Sizi o akşam, o anda sevdim, şimdi sevdiğim gibi.”</p>
			<p>Bathsheba onu merakla süzdü: Ayaklarından başlayarak gözlerini elinden geldiğince yukarı doğru kaldırdıysa da, pek onun gözlerinin düzeyine çıkamadı.</p>
			<p>Hanım hanımcık, “Sevemezsiniz, sevmediniz de!” dedi. “İnsanlar böyle yıldırımla vurulmuşçasına duygulara kapılmazlar. Sizi dinlemeyeceğim artık. Tanrım saat kaç oldu acaba? Gidiyorum ben, boşuna zaman harcadığım yetti.”</p>
			<p>Çavuş saatine bakarak zaman söyledi. Sonra, “Nasıl olur, efendim, saatiniz yok mu?” diye sordu.</p>
			<p>“Şu sırada yok. Yenisini alacağım da.”</p>
			<p>“Yok. Kendiniz almayacaksınız, Miss Everdene, size verecekler. Evet, saat armağan edecekler size; bir armağan.”</p>
			<p>Ve genç kız daha onun sözü nereye getirdiğini anlayamadan, elinde ağır bir altın saat buldu.</p>
			<p>Genç adam, ağırbaşlı ve yalın, “Benim gibi bir adama yaraşmayacak kadar iyi bir saattir bu,” dedi. “Tarihçesi vardır. Düğmesine basın da arkasını açın, lütfen.”</p>
			<p>Bathsheba çavuşun dediğini yaptı.</p>
			<p>“Ne görüyorsunuz?”</p>
			<p>“Bir arma, bir de yazı.”</p>
			<p>“Beş uçlu bir taç; altında da bir yazı: ‘<em>Cedit amor rebus </em>– Aşk yazgıya boyun eğer.’ Bu Severn Kontlarının özdeyişidir. Bu saat, Severn soyunun son lordununmuş. Annemin doktor olan kocasına verilmiş; ben büyüyünceye dek saklasın diye. İşte babamdan kalmış kalacak tek miras bu. Zamanında ne yüce yaşantıları ayarlamış bu saat, yüksek törenler, saray buluşmaları, şahane yolculuklar, soylu uykular. Şimdi artık sizin oldu.”</p>
			<p>“Yok Çavuş, kabul edemem ben bunu, edemem!” diye genç kız gözlerini yuvarlacık açtırtan bir şaşkınlıkla bağırdı. “Altın saat bu! Ne yapıyorsunuz siz? Bu kadar da numaracı olmayın.”</p>
			<p>Çavuş kızın ısrarla uzattığı saati geri almaktan kaçınmak amacıyla geri geri gitti. O geriledikçe Bathsheba ilerliyordu.</p>
			<p>Troy hep o, içinden gelene uyup bir ânı öbürüne uymayan esintili adam havasıyla konuştu:</p>
			<p>“Sizde kalsın, Miss Everdene. Kuzum, ne olur, sizde kalsın. Sizin malınız olduğunu bilmek onu benim gözümde on kat değerlendiriyor. Daha ucuz bir saat de benim işimi pekâlâ görür. Eski saatimin kimin yüreğinin üzerinde çarptığını bilmenin tadıysa... ama yok, açmayacağım bu sözü. Saatim şimdiye dek hiç bu kadar değerli ellerde bulunmamıştı.”</p>
			<p>Genç kız üzüntü içinde, “Olamaz, alamam bunu!” diye çırpındı. “Ah, nasıl yapabilirsiniz böyle bir şeyi? Demek istediğim, rol yapmıyorsanız. Bana ölmüş babanızın saatini vermek... hem de öylesine değerli bir saat! Bu kadar çılgın olmayın, kuzum, Çavuş Troy!”</p>
			<p>“Babamı severdim. Bu iyi. Daha da iyisi, sizi seviyorum. Onun için yapabiliyorum bunu.”</p>
			<p>Çavuşun sesi her bakımdan öyle doğaldı ki, şu sırada artık rol yapmadığı anlaşılabiliyordu. Genç kızın uysalken alay olsun diye övdüğü güzelliği fırtınalı bir havaya bürününce onu gerçekten etkilemişti, içtenliği Bathsheba’nın sandığından daha azsa da kendi sandığından galiba daha çoktu.</p>
			<p>Bathsheba heyecanlı şaşkınlıklar içinde kıvranıyordu. Yarı kuşkulu, duygu dolu bir sesle, “Olabilir mi bu?” diye söylendi. “Nasıl olabilir, siz beni sevesiniz, hem de böyle birdenbire! Öyle az gördünüz ki beni! Belki de böyle... sizin sandığınız kadar... hoş birisi değilim. Kuzum, ne olur alın şu saati; ne olur! Kabul edemem bunu, etmeyeceğim. İnanın bana, bu cömertliğiniz pek aşırı! Benim size tek bir iyiliğim dokunmadı ki! Siz bana karşı neden böyle iyi davranıyorsunuz?”</p>
			<p>Genç adam dudaklarının ucuna kadar gelmiş olan yapmacık yanıtı gene yutarak kıza gözlerini ayıramadan baktı. Gerçek şuydu ki Bathsheba şu duruşuyla, heyecanlı, yabansı ve içten, onun biraz önce söylediği övgü sözlerine öylesine tümüyle uyan büyüleyici bir güzellikteydi ki, genç adam bu sözleri numara olsun diye söylemekle kendi yaptığı küstahlığa şaştı. Düşünmeden, makine gibi, “Neden acaba?” dedi; gözlerini hâlâ alamıyordu ondan.</p>
			<p>Genç kız onda yarattığı duygu dönüşümünü sezerek, “İşçilerim de benim böyle tarlanın ortasında sizi kovaladığımı görüp şaşıyorlar,” dedi. “Çok kötü bu!”</p>
			<p>Troy kendini tutamayarak patavatsızca, “İlk verdiğimde kabul etmenizi pek istemiyordum,” dedi. “Bu benim soyluluğumun tek kanıtı çünkü. Ne var ki şimdi bütün yüreğimle istiyorum almanızı; yemin ederim. Hiç sıkılmayın, kuzum! Benim hatırım için onu taktığınızı bilmek mutluluğundan beni yoksun bırakmayın, ne olur! Ama siz öylesine güzelsiniz ki, başkaları gibi iyi yürekli olmayı düşünmezsiniz bile!”</p>
			<p>“Yok yok, demeyin böyle! Kendimi çekerek tutmamı gerektiren nedenler var, size anlatamayacağım.”</p>
			<p>Genç adam sonunda saati alarak, “Öyle olsun, bakalım, öyle olsun,” dedi. “Artık sizden ayrılmam gerekiyor. Burada kaldığım şu birkaç hafta içinde konuşacak mısınız benimle?”</p>
			<p>“Elbette, gene de bilmiyorum, konuşmam belki! Ah, neden geldiniz de rahatımı kaçırdınız böyle?”</p>
			<p>“Kendi kurduğum kapana kendim kısıldım gibi geliyor bana. Olur böyle şeyler.” </p>
			<p>Sonra Troy, “Çiftliğinizde çalışmama izin veriyorsunuz, değil mi?” diye sordu.</p>
			<p>“Sanırım; eğer hoşunuza gidiyorsa.”</p>
			<p>“Miss Everdene, size çok teşekkür ederim.”</p>
			<p>“Yok yok!”</p>
			<p>“Hoşça kalın!”</p>
			<p>Çavuş elini başında yan yatan kasketine götürüp selam verdi, sonra uzakta ot biçen köylülerin yanına döndü.</p>
			<p>Bathsheba şu anda köylülerin yüzüne bakacak durumda değildi. Şaşkınlık ve heyecandan yüreği bir duracak, bir yerinden çıkacak gibi oluyordu; ter içinde kalmıştı, ağlamaklı durumdaydı.</p>
			<p>“Ah, ne yaptım ben?” diyle mırıldanarak eve doğru yürüdü. “Ne demek bu? Ne kadarının gerçek olduğunu bilebilseydim!”</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f42"><a class="si-backref" href="#ref_f42">42</a><span class="si-footnote-text">Dokuzuncu emir: Hemcinsine karşı iftira etmeyeceksin. Üçüncü emir: Yalan söylemeyeceksin. (Y.N.)</span></div>
		<div class="si-footnote html5_aside epub-type_footnote" id="f43"><a class="si-backref" href="#ref_f43">43</a><span class="si-footnote-text">İskoç Reform Hareketi’nin en önemli önderi olan papaz John Knox’un (1514-72) genç Katolik İskoçya Kraliçesi Mary Stuart ile konuşması. (Y.N.)</span></div>
		</div>
	</body>
</html>