<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XI</span>Kışlanın önünde - Kar - Bir karşılaşma</h1>
			<p>Bu karlı akşamın daha geç bir saatinde, Weatherbury köyünün kilometrelerce kuzeyindeki bir kentin görünüşünden daha sıkıntılı ve iç karartıcı bir şey düşünülemezdi – başlıca niteliği karanlık olan bir şeye, “görünüş” denebilirse.</p>
			<p>Bu öyle bir geceydi ki, felaket, en parlak kişilerin kapılarını bile çalsa, büyük bir uygunsuzluk sayılmazdı. Böyle gecelerde çabuk etkilenen kimselerin yüreğinde sevda sevecenliğe dönüşür, umut sönüp kaygı olur, inanç eriyip özleme dönüşür, geçmişin anıları, kaçırılan büyük fırsatlar karşısında pişmanlık uyandırmaz, bekleyişler insanı harekete geçirmez.</p>
			<p>Sahne geniş bir yoldu, yolun sol yanı bir ırmakla sınırlıydı; arkasında da yüksek bir duvar dikiliyordu. Sağ kolda yarı çayır, yarı kır olan bir toprak parçası, daha uzaklarda geniş, dalgalı bozkırlara karışıyordu.</p>
			<p>Bu gibi yerlerde mevsim değişmeleri ormanlık yerlerdekinden daha az belirgindir. Gene de dikkatle bakanlar bu değişimleri seçebilirler. Aradaki fark şudur ki, böyle yerlerde bu değişimlerin ortamı ormanlardaki çatlayan koncalarla sararıp dökülen yapraklardan daha az beylik, daha az bildiktir. Yalnız bu geniş bozkırların hep uyuşuk olduğu düşünülürse, mevsim değişmelerinin pek öyle sanılacağı kadar yavaş ve sinsi olmadığı görülür. Kış bu kırlara gelirken, birtakım belirli adımlarla ilerler: Yılanların deliklerine çekilmesi, eğreltiotlarının sararması, su çukurlarının dolması; sislerin bastırması, kırağının otları kavurması, mantarların büzüşüp sönerek karlar altında kalması.</p>
			<p>İşte bu gece, demin sözü geçen bozkırda bu belirtiler dizisinin doruğuna ulaşılmış, mevsim başlangıcından beri ilk kez çevredeki iniş çıkışlar silikleşerek ne olduğu belirsiz birer biçime dönüşmüştü. Tek özellikleri, başka biçimlerin sınırını çizerek bir kar göğünün en alt katını oluşturmalarıydı. İtişip kakışan, için için kaynaşan bu gök dolusu kar taneleri, bir an için, bozkırlarla bataklıklara yeni giysiler giydiriyor, gene de o an için bu yerler, eskisinden daha çıplak görünüyordu. Yukarıdaki uçsuz bucaksız bulut kubbesi garip bir biçimde alçalmıştı; geniş, karanlık bir mağaranın, yavaş yavaş tabanına doğru çöken çatısını andırıyordu. Çünkü insanın ister istemez düşündüğü şey, gökleri kaplayan karla, yerleri örten karın yakında birleşip tek kütle olarak arada hiçbir hava tabakası bırakmayacağıydı.</p>
			<p>Şimdi dikkatimizi, sahnenin sol yanındaki özelliklere çeviriyoruz; bunlar ırmağın düzlüğü, duvarın dikliği ve ikisinin birden karanlığıydı. Herhangi bir şey gökyüzünden daha karanlık olabilirse, bu şey arkadaki duvardı ve duvardan daha iç karartıcı bir şey düşünülebilirse, bu da aşağıda akan ırmaktı. Duvarın açık olarak seçilmeyen tepesi, yer yer bacalarla çentilip çatallanmıştı, yüzünde de pencerelerin uzun dörtgenleri belli belirsiz görülüyordu, ama yalnızca üst katta. Aşağıda, su kıyısına kadar inen bölümde, dümdüzlüğü bozan ne bir gedik vardı, ne bir çıkıntı.</p>
			<p>Düzenli temposuyla insanı şaşırtan, tanımlanması güç, donuk birtakım vuruşlar, hallaç pamuğunu andıran karların arasından seslerini güçlükle duyuruyorlardı. Bu, yakınlarda bir yerde onu vuran bir saatin sesiydi. Saat çanı açıkta olduğu, üzerinde de birkaç kat kar biriktiği için şu ara sesi kısılmıştı.</p>
			<p>Bu sıralarda kar yağışı hafiflemeye başladı. Önceden yirmi kar tanesinin düştüğü yere on, daha sonra da bir kar tanesi düşer oldu. Aradan çok geçmeden, ırmağın tam kıyısında bir karaltı kımıldadı.</p>
			<p>Renksiz fon üzerindeki dış çizgilerine iyice dikkat eden bir göz, bunun küçük bir karaltı olduğunu görebilirdi. Karaltının seçilebilen nitelikleri bundan ibaretti; gene de bir insana benziyordu.</p>
			<p>Ağır ağır, ama çok çabalamadan ilerliyordu, çünkü kar birden bastırmış olmasına karşın henüz kalınlığı beş santimi geçmemişti. Tam bu sırada, yüksek sesle söylenen bazı sözler duyuldu:</p>
			<p>“Bir, İki, Üç, Dört, Beş.”</p>
			<p>Her sözden sonra bu ufak benek beş-altı metre yol alıyordu. Duvarın ta tepesinden pencerelerin sayılmakta olduğu artık belliydi. “Beş” sözcüğü, köşeden beşinci pencere anlamına geliyordu.</p>
			<p>Bu sırada benek durdu ve sanki büsbütün ufaldı. Yere doğru eğilmişti. Derken bir kartopu ırmağın üzerinden beşinci pencereye doğru uçtu. Hedeften metrelerce şaşarak duvara çarptı. Bu kartopu, bir erkek düşüncesinin bir kadın tarafından yerine getirilmesiydi. Çocukluğunda bir kerecik olsun kuş, tavşan ya da sincap taşlamış olan bir insan, dünyada böyle aptalca bir atış yapamazdı.</p>
			<p>Bir atış, sonra bir tane daha; duvar, üzerine yapışıp kalan kar tutamlarıyla sivilce çıkarmışa dönmüştü. Sonunda topların biri beşinci pencereye rastladı.</p>
			<p>Gündüzün bakılınca, buradaki ırmak sularının ortada ve yanlarda aynı kaygan düzenle aktığı; herhangi bir düzensizliğin hemen küçük bir çevrintiye karışıp gittiği görülebilirdi. Kartopunun vuruşuna, işte bu küçük görünmez çevrintilerden birinin gürültü ve şıpırtısından başka yanıt çıkmadı. Bir de suların ufak tefek birtakım şeylere çarptıkça çıkardıkları hafif sesler vardı ki, kederli bir insan bunları hıçkırığa benzetirdi; mutlu bir insan da gülüşmeye.</p>
			<p>Pencereye gene vuruldu.</p>
			<p>Sonra, belki de pencerenin açılmasından çıkan bir gürültü oldu. Bunu, gene pencereden yükselen bir insan sesi izledi:</p>
			<p>“Kim var orada?”</p>
			<p>Bir erkek sesiydi bu ve şaşkınlık belirtmiyordu. Yüksek duvar bir kışla duvarı olduğuna, asker ocağında da evliliğe pek iyi gözle bakılmadığına göre, bu ırmak kıyısında böyle gizli haberleşmelerle buluşmaların bundan önce de yapılmış olması gerekirdi.</p>
			<p>Karların içindeki belirsiz benek titreyen bir sesle, “Çavuş Troy mu oradaki?” diye sordu.</p>
			<p>Bu kişi yerdeki herhangi bir gölgeden o kadar farksızdı; penceredeki adam da öylesine duvarın bir parçası gibi duruyordu ki, insanın, “Duvar karlarla konuşuyor,” diyesi geliyordu.</p>
			<p>Penceredeki karaltı kuşkuyla, “Evet,” diye yanıtladı. “Sen kimsin?”</p>
			<p>Benek, “Ah, Frank, tanımadın mı beni?” diye inledi. “Karınım, Fanny Robin.”</p>
			<p>Duvar tam bir şaşkınlıkla, “Fanny!” dedi.</p>
			<p>Kız hıçkırıklarını yarı bastırarak, “Evet,” dedi.</p>
			<p>Kızın sesinde evli kadınların seslerinde bulunmayan bir şey vardı; adamın tutumunda da kocalarda pek az görülen bir şey. Konuşma sürüp gitti: </p>
			<p>“Nasıl geldin buraya?”</p>
			<p>“Senin pencerenin hangisi olduğunu sordum. Bağışla beni.”</p>
			<p>“Bu gece seni hiç beklemiyordum da. Daha doğrusu senin buraya çıkıp geleceğini hiç sanmıyordum. Yerimi nasıl da bulabildin! Yarın nöbetçiyim.”</p>
			<p>“Bana, gel, dedindi.”</p>
			<p>“Gelebilirsin, dedimdi.”</p>
			<p>“Evet; ben de onu demek istedim; gelebileceğimi söylemiştin. Frank, sevindin mi geldiğime?”</p>
			<p>“Elbet, canım; sevindim ya.”</p>
			<p>“Sen de... yanıma gelebilir misin?”</p>
			<p>“Ömürsün Fan! Nasıl geleyim? Borazan çaldı; kışla kapıları kapandı; çıkış iznim de yok. Yarın sabaha kadar hapiste sayılırız.”</p>
			<p>“Öyleyse yarına kadar göremeyeceğim seni!” </p>
			<p>Sözler, düş kırıklığı belirten bir sesle, kesik kesik çıkmıştı.</p>
			<p>“Nasıl geldin Weatherbury’den buraya?”</p>
			<p>“Yürüdüm, bir yere kadar; sonra arabaya bindim.”</p>
			<p>“Şaşılacak şey.”</p>
			<p>“Evet, gerçekten öyle. Şey, Frank... ne zaman olacak?”</p>
			<p>“Ne?”</p>
			<p>“Söz verdiğin şey.”</p>
			<p>“Doğru dürüst hatırlayamıyorum.”</p>
			<p>“Nasıl olur! Konuşma böyle! Yerin dibine geçiyorum. İlk senin söylemen gereken şeyleri kendim söylemek zorunda kalıyorum.”</p>
			<p>“Boş ver de söyle bakalım.”</p>
			<p>“Ah, ille söyletecek misin? Peki öyleyse... Frank, ne zaman evleniyoruz?” </p>
			<p>“Ha, şu iş. Şey, önce senin giyecek bir şeyler alman gerek.”</p>
			<p>“Param var. Kilisede mi olacak, belediyede mi?”</p>
			<p>“Kilise diyelim.”</p>
			<p>“İki ayrı köyde oturuyoruz.”</p>
			<p>“Öyle mi? Ne çıkar bundan?”</p>
			<p>“Benim yerim St. Mary’de; burası başka köy. Onun için askıları iki köyde de asmak gerekiyor.”</p>
			<p>“Yasa böyle mi diyor?”</p>
			<p>“Evet. Ah, Frank... beni yüzsüz bir kız sanacaksın diye korkuyorum ya, sakın öyle sanma, canım Frank... ne olur, öyle seviyorum ki seni! Sen de kaç kez, evleneceğiz dediydin, onun için... o yüzden... ben de... ben de...”</p>
			<p>“Ağlamasana! Aptallık ediyorsun. Evleniriz dedimse evleniriz elbet.”</p>
			<p>“Öyleyse ben bizim köydeki askıları astırayım, sen de sizin köydekileri astırır mısın?”</p>
			<p>“Astırırım.”</p>
			<p>“Yarın?”</p>
			<p>“Yarın olmaz. Birkaç gün sonra.”</p>
			<p>“Subaylarından izin aldın mı?”</p>
			<p>“Daha almadım.”</p>
			<p>“Ama nasıl olur? Casterbridge’den ayrılmadan önce, almak üzereyim, diyordun.”</p>
			<p>“Ne yapayım, unutuvermişim, işte. Senin böyle çıkıp gelişin de öyle damdan düşme, beklenmedik bir şey ki!”</p>
			<p>“Evet, öyle, biliyorum. İyi olmadı seni rahatsız etmem. Şimdi giderim, yarın gelir görür müsün beni... North Sokağı’nda, Mrs. Twill’lerde? Kışlaya gelmek istemiyorum. Ortalıkta kötü kadınlar dolaşıyor. Beni de onlardan biri sanabilirler.”</p>
			<p>“Çok doğru söyledin, güzelim. Ben sana gelirim. Haydi, iyi geceler.”</p>
			<p>Sonra gene pencerenin sesi duyuldu. Ufak benek oradan ayrıldı ve uzaklaştı. O köşeyi dönünce duvarın içinden hafif bir bağırış duyuldu.</p>
			<p>“Hah-ha - Çavuş... hah-ha!”</p>
			<p>Bunu azarlayan bir yanıt izlediyse de sözcükler anlaşılmıyordu; yanıt kahkahalar arasına karıştı. Bu kahkahalar da dışarıdaki su çevrintilerinin sesinden pek ayırt edilemiyordu.</p>
		</div>
	</body>
</html>