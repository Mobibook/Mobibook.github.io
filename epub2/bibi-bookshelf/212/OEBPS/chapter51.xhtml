<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>LI</span>Bathsheba kâhyasıyla görüşüyor</h1>
			<p>Weatherbury’ye dönmek için yapılan plana göre Gabriel Oak gelecek ve Joseph Poorgrass’ın yerine arabacılık ederek Bathsheba’yı eve götürecekti. Çünkü ikindiye doğru Joseph’in gene her şeyi çoğul görme illetine tutulduğu ve bir kadının arabacılığını ve koruyuculuğunu yapacak durumda olmadığı anlaşılmıştı. Ancak, Gabriel’in işi öyle çok, Çiftçi Boldwood’un satılmamış olan koyunlarıyla başı öyle dertteydi ki, Bathsheba kimseye bir şey söylemeden, Casterbridge Pazarı’ndan dönerken kaç kez yaptığı gibi kendi başına arabaya binip gitmeye ve yolculuğun kazasız belasız geçmesi için Tanrı’ya sığınmaya karar vermişti. Ama büfe çadırının önünde Çiftçi Boldwood’a rastladıktan sonra onun kendisine at sırtında yol arkadaşlığı etme önerisini geri çeviremedi. Onlar farkına varmadan karanlık basmıştı, ama Çiftçi Boldwood korkacak bir şey olmadığını, çünkü yarım saat sonra ayın doğacağını söylüyordu.</p>
			<p>Çadırdaki olaydan sonra genç kadın hemen gitmeye karar vermişti. Gerçekten ödü kopmuştu ve eski âşığının koruyucu varlığına şükrediyordu. Gene de Gabriel’in gelemeyişine üzgündü. Gabriel’le gitmek hem daha eğlenceli olur hem de daha yakışık alırdı, çünkü Gabriel onun kendi adamı, kâhyasıydı. Ama bu konuda yapılabilecek bir şey yoktu ve Bathsheba çiftçiyi kırmamaya kararlıydı. Ona ettiği kötülük yeterdi! Ay doğmuş, araba da hazır beklediğinden genç kadın yola düzüldü ve araba tepeden aşağı doğru inmeye başladı. İndikçe karanlıklara ve kayıplara karışacak gibiydi, çünkü karşı ufuktaki ay ve ışığa boğduğu tepe aynı yükseklikte görünüyordu, dünyanın geri kalan kısmı da bunların arasında geniş, gölge dolu bir çanak gibi uzanıyordu. Boldwood atına bindi ve arabanın ardına düştü. Böylece vadiye indiler. Tepenin üstündekilerin sesleri gökyüzünden gelir gibiydi şimdi ve ışıklar havada kurulan bir kentin lambalarıydı. Tepenin eteğinde panayırdan güle oynaya dönen köylüleri geride bırakıp Kingsbere’i geçtiler ve anayola çıktılar.</p>
			<p>Bathsheba kadınlığın keskin sezgisiyle çiftçinin köklü aşkının hâlâ yerli yerinde durduğunu anlıyor ve ona yürekten acıyordu. Çiftçiyi bu akşam bu durumda görmek içini karartmış; eski aptallığını ve çılgınlığını aklına getirmişti. Aylar önceki gibi gene bir yol bulup işlediği kusuru onarabilmek isteğine kapılmıştı. Kendi aşkı yüzünden dinmez acılara gömülen bu adama karşı duyduğu acıma, genç kadının davranışına, sevecenliğe çok benzeyen hesapsız bir tatlılık vermiş; bu da zavallı çiftçinin yedi yıl süreyle Yakub Peygamber gibi beklemek kararını yeniden güçlendirmişti.</p>
			<p>Çok geçmeden bir bahane bulup öne doğru ilerledi ve atını Bathsheba’nın yanı sıra sürmeye başladı. Ay ışığında panayırdan, çiftçilikten, Gabriel Oak’un ikisine de yaptığı hizmetlerden ve daha başka konulardan konuşa konuşa dört-beş kilometre yol gitmişlerdi ki, Boldwood ansızın ve doğrudan doğruya, “Mrs. Troy, günün birinde gene evlenecek misiniz?” diye sordu.</p>
			<p>Bu apaçık soru belli ki Bathsheba’yı şaşırtmıştı. Genç kadın aradan ancak bir-iki dakika geçtikten sonra, “Bu konu üzerinde hiç ciddi olarak düşünmedim,” diye karşılık verdi.</p>
			<p>“Bunu çok iyi anlayabiliyorum. Gene de kocanızın ölümünün üzerinden hemen hemen bir yıl geçtiğine göre...”</p>
			<p>“Unutuyorsunuz; kocamın ölümü hiçbir zaman kesinlikle kanıtlanamadı, belki de ölmemiştir, ben de dul kalmamışımdır,” diye Bathsheba aklına gelen tek kurtuluş umuduna sarıldı.</p>
			<p>“Kesinlikle olmasa bile hukuk yönünden kanıtlandı ya! Sonra onun denizde boğulduğunu gören de var. Mantıklı olan hiçbir kimse onun öldüğünden zerrece kuşku duymuyor. Sizin de bir kuşkunuz olduğunu sanmıyorum, hanımefendi.”</p>
			<p>Bathsheba yumuşak bir sesle, “Kuşkularım var; olmasa başka türlü davranırdım,” dedi. “Daha ilk baştan onun ölmüş olabileceğine hiç inanamadım nedense. Bu inancımı birçok nedene bağlayabilirim. Gene de, onu bir daha hiç göremeyeceğime inansam bile, bir başka evlilik yapmayı düşünmüyorum. Bu tür şeyler düşünmek bana yaraşmaz.”</p>
			<p>Bir süre sessiz kaldılar. Issız bir yola sapmış olduklarından, Çiftçi Boldwood’un eyeriyle araba yaylarının gıcırtısından başka ses duyulmuyordu. Sessizliği erkek bozdu:</p>
			<p>“Casterbridge’de sizi baygın durumda kucaklayıp Kralın Arması’na götürdüğüm gün aklınızda mı? İşte o gün benim başıma devlet kuşu konmuştu.”</p>
			<p>Kadın telaşla, “Biliyorum, hepsini biliyorum,” dedi.</p>
			<p>“Kim ne derse desin, ben yazgımın sizi bana bağışlamayışına ömrümce yanacağım.”</p>
			<p>Bathsheba, “Ben de çok üzgünüm,” dedi, sonra kendini tuttu. “Demek istediğim, siz beni yanlış anladığınız için çok...”</p>
			<p>“Birlikte geçirdiğimiz o eski günleri anmaktan buruk bir tat alıyorum. O daha ortada bile yokken sizin yanınızda benim bir yerim vardı; benim olmanıza ramak kalmıştı, diye düşünüyorum ya hepsi boş, elbet! Gerçekte siz benden hiçbir zaman hoşlanmadınız.”</p>
			<p>“Hoşlanırdım işte; hem de sizi sayardım.”</p>
			<p>“Şimdi de öyle mi?”</p>
			<p>“Evet.”</p>
			<p>“Hangisi?”</p>
			<p>“Ne demek istiyorsunuz, hangisi?”</p>
			<p>“Benden hoşlanıyor musunuz, yoksa beni sayıyor musunuz?”</p>
			<p>“Bilmiyorum, daha doğrusu, söyleyemem. Daha çok erkeklerin duygularını anlatmak için yaratılmış olan bir dille kadın duygularını anlatmak kolay olmuyor. Size karşı yaptıklarım bağışlanamaz. Düşüncesizlik, kötülük ettim. Ölünceye dek pişmanlık çekeceğim. Yanlışımı düzeltmenin bir yolu olsa seve seve yapardım, dünyada bundan daha çok istediğim hiçbir şey yok! Ne var ki elimden hiçbir şey gelmiyor.”</p>
			<p>“Kendi kendinizi suçlamayın. Sandığınız kadar da haksız değildiniz. Bathsheba, eğer gerçekten... dul kalmış... olduğunuzu gösteren tam ve kesin bir kanıt elinize geçerse, o eski yanlışı düzeltmek için benimle evlenir misiniz?”</p>
			<p>“Ne bileyim? Hem zaten ne olursa olsun daha evlenmemem gerek.”</p>
			<p>“Ama gelecekte bir gün evlenebilirsiniz, öyle değil mi?”</p>
			<p>“Orası öyle, gelecekte evlenebilirim.”</p>
			<p>“Biliyor musunuz ki, başka herhangi bir kanıt gerekmeden bundan altı yıl sonra evlenebilirsiniz, kimse de sesini çıkaramaz ve size suç bulamaz.”</p>
			<p>Bathsheba hemen, “Aa, evet, biliyorum bütün bunları,” diye karşılık verdi. “Ama bunu konuşmak bile boş. Yedi ya da altı yıl sonra, kim bilir her birimiz nerelerde olacağız?” </p>
			<p>“Sayılı zaman çabuk geçer. Sonradan düşününce ne kadar çabuk geçti, diye insan şaşar. Şimdi sandığımızdan çok daha kısa gelir.”</p>
			<p>“Evet evet, öyle oluyor, ben de biliyorum.” </p>
			<p>Çiftçi, “Şimdi, biraz daha sabredin de dinleyin beni,” diye yalvardı. “O kadar zaman beklersem benimle evlenir misiniz? Bana kötülük yaptığınızı kabulleniyorsunuz; yaptıklarınızı bu yoldan onarın işte.”</p>
			<p>“Ama, efendim, altı yıl...”</p>
			<p>“Başka bir adamın karısı olmayı mı kuruyorsunuz?”</p>
			<p>“Kesinlikle hayır! Demek istediğim, şu anda bu konuyu konuşmak hoş değil. Belki de doğru değil, izin vermemeliyim buna. Kapatın bu konuyu. Dedim ya, belki de kocam hayattadır.”</p>
			<p>“Madem öyle istiyorsunuz, elbet susarım. Yalnız bu işin hoş kaçıp kaçmamakla bir ilgisi yok. Ben sizi ömrünüzün sonuna kadar korumak isteyen orta yaşlı bir adamım. Sizin bana karşı bir tutkunluğunuz ya da evlenmekte aceleniz olmadığı için sizi kimse kınayamaz. Öte yandan bana acıdığınıza ve kendi dediğiniz gibi yanlışınızı onarmak istediğinize göre, benimle uzak gelecekte uygulanmak üzere bir anlaşma yaparsanız her şey düzelir; ben, geç de olsa mutluluğa kavuşurum ve bir kadın olarak kimse sizi suçlu bulamaz. Sizin üzerinizdeki ilk hak benim değil miydi? Bir keresinde benim olmanıza ramak kalmamış mıydı? Bana hiç olmazsa, durumlar uygun düşerse beni bu kez kabul edeceğinizi söyleyemez misiniz? Kuzum, ne olur bir şey söyleyin. Bir söz verin bana, Bathsheba, küçücük bir söz bu istediğim, bir daha evlenecek olursanız benimle evleneceğinizi söyleyin, yeter!”</p>
			<p>Adamın sesi öyle heyecanlıydı ki, Bathsheba şu anda ona hem acıyor hem de ondan neredeyse korkuyordu. Zayıfın güçlüye karşı duyduğu yalın, bedensel bir korkuydu bu; içine hiçbir tiksinti ya da soğukluk duygusu karışmıyordu. Bathsheba onun Yalbury yolundaki parlamasını unutmamış olduğu ve bunun yinelenmesinden çekindiği için epey telaşlı bir sesle, “Siz beni istediğiniz sürece ne olursa olsun başka birisiyle evlenmeyeceğim,” dedi. “Ama bundan fazlasını söylemek... böyle birdenbire... öyle şaşırıp kaldım ki...”</p>
			<p>“Her neyse, açık ve kısa olarak şöyle diyelim: Altı yıl sonra karım olacaksınız. Beklenmedik olaylardan söz etmiyoruz, çünkü bunlara boyun eğmek zorundayız. Tamam! Bu kez artık sözünüzde duracağınızı biliyorum.”</p>
			<p>“Ben de söz vermekten işte bunun için çekiniyorum ya!”</p>
			<p>“Ama verin! Geçmişi hatırlayın da bu kez iyilik edin.”</p>
			<p>Genç kadın göğüs geçirdi. Sonra tasa dolu bir sesle, “Ah, ne yapsam!” dedi. “Size âşık değilim ve korkarım hiçbir zaman bir kadının kocasını sevmesi gerektiği kadar sevemeyeceğim. Bunu bildiğiniz halde, altı yıl sonunda kocam dönmemişse sizinle evlenirim diye vereceğim bir söz sizi mutlu kılacaksa, bu benim için büyük bir onurdur. Artık kendisinde eski değerini bulamayan, verecek pek fazla sevgisi de kalmamış olan bir kadının böyle bir sözü sizin için önemliyse ben de... ben de...”</p>
			<p>“Söz veriyorsunuz, değil mi?”</p>
			<p>“Hemen söz veremesem de düşüneceğim.”</p>
			<p>“Ama bu belki de hiçbir zaman demektir.”</p>
			<p>“Yok, değil! Yakında söylerim size. Sözgelişi, Noel diyelim.”</p>
			<p>“Noel!” Çiftçi Boldwood bir süre sustu, sonra, “Öyle olsun!” diye ekledi. “O zamana kadar bu konuyu açmayacağız.”</p>
			<p/>
			<p/>
			<p>Bathsheba pek tuhaf bir ruh durumu içindeydi ki, bu da ruhun nasıl tümüyle bedenin tutsağı olduğunu, elle tutulmaz, gözle görülmez canın, gücünü elle tutulabilen etle kandan aldığını gösterir. Onun şu sırada kendi iradesinden daha üstün bir güç tarafından, böyle uzak bir gelecekle ilgili, garip ve belirsiz bir söz vermeye, hatta bu sözü vermesi zorunluymuş gibi bir duyguya kapılmaya doğru itildiğini söylersek fazla ileri gitmiş olmayız! Bu konuşma gecesiyle Noel günü arasındaki haftalar azaldıkça, Bathsheba’nın tasası ve kararsızlığı da artıyordu!</p>
			<p>Bir gün bir rastlantı, onu Gabriel Oak’la bu konu üzerine gizli bir konuşma yapmaya sürükledi. Böylelikle biraz rahatlamış oldu. Ne var ki, donuk ve neşesiz bir rahatlamaydı bu. Birlikte hesapları gözden geçiriyorlardı. Çalışmaları sırasında Çiftçi Boldwood’dan söz açılınca, Gabriel Oak kendini tutamayarak, “O sizi hiçbir zaman unutamayacak, hanımefendi, hiçbir zaman!” dedi.</p>
			<p>Bunun üzerine Bathsheba daha ne yaptığını bilemeden, derdini ona dökmeye başladı; gene çıkmaza girdiğini, Boldwood’un ondan ne istediğini ve nasıl bir yanıt beklediğini anlattı. Üzüntüyle, “Buna razı olmamın en acıklı nedeni şu,” diye ekledi. “Onun istediğini ne olursa olsun yapmam gerek diye düşünüyorum, çünkü... bunu daha hiç kimseye söylemedim, ama ona söz vermezsem adamcağızın aklını oynatacağından korkuyorum.”</p>
			<p>Gabriel ciddilikle, “Gerçek mi söylüyorsun?” diye sordu.</p>
			<p>Genç kadın açık sözlülükle, “Şuna inanıyorum,” dedi. “Tanrı bilir, bunu bana söyleten kendini beğenmişlik değil, tam tersi, çünkü bu yüzden dertli oldum; içim içimi yiyor... Şuna inanıyorum ki adamcağızın hayatı tümüyle benim elimde. Geleceği benim ona karşı takınacağım tutuma bağlı. Ah, Gabriel, bu sorumluluğu düşündükçe ürperiyorum; öyle korkunç bir şey!”</p>
			<p>“Doğrusu, hanımefendi, yıllar önce söylediğim gibi benim düşüncem de şu: Bu adamın hayatını sana karşı duyduğu sevda dolduruyor, gerisi boş. Gene de hiç sanmam ki... daha doğrusu senin sandığın kadar korkunç bir şey olmayacağını umarım. Onun her zamanki tutumu hep öyle garip, karanlık olagelmiştir. Gene de, madem durum böyle dolaşık ve üzücü, onun istediği koşullu sözü neden vermiyorsun? Bana öyle geliyor ki vermelisin.”</p>
			<p>“İyi ama, doğru olur mu? Geçmişte yaptığım düşüncesizliklerden şu kadarını öğrendim ki, göz önünde olan bir kadın ne kadar sakıngan ve ağırbaşlı davransa azdır. Ben de bu durumda elimden geldiği kadar ketum davranmak, işi ayağa dökmemek isterim. Sonra altı yıl bu! O zamana kadar hepimizin öbür dünyada olmayacağını nereden biliyoruz... kocam dönüp gelmese bile, ki günün birinde çıkıp gelebilir! Bunları düşününce Mr. Boldwood’un tasarısı gülünçleşiyor. Doğru söyle Gabriel, gülünç, saçma bir şey değil mi bu? Nereden aklına geldi, bilmiyorum. Ama kötü mü olur onun istediğini yapmak? Söyle bana. Biliyorsun, sen benden büyüksün.”</p>
			<p>“Sekiz yaş büyüğüm, hanımefendi.”</p>
			<p>“Evet, sekiz yaş. Ne diyorsun, kötü mü olur?”</p>
			<p>“Belki garip bir anlaşma sayılabilir, görülmedik bir şey. Gene de ben bunda kötü bir yön göremiyorum,” diye Gabriel ağır ağır karşılık verdi. “Gerçekte seni, acaba onunla evlensem mi diye kararsızlığa düşüren nokta, yani onu sevmeyişin, böyle bir anlaşmayı...”</p>
			<p>Genç kadın biraz sertçe, “Evet, işin içinde hiç aşk yok,” dedi. “Bana göre sevmek artık sönmüş, bitmiş, geçmişte kalmış olan bir şey. Bundan böyle ne onu, ne de başka birini sevebilirim.”</p>
			<p>“Demek istediğim şu: Gerçekte böyle bir anlaşmayı kötü bir davranış olmaktan çıkaran yön, senin onu sevmeyişindir. Eğer ona çılgınca tutkun olup kocanın ortadan kayboluşunu fırsat bilerek ona kavuşmaya can atsaydın, böyle bir anlaşma yanlış bir iş sayılabilirdi. Ne var ki, karşındakinin gönlü hoş olsun diye serinkanlılıkla bir söz vermek, nedense bambaşka, zararsız bir şeymiş gibi geliyor. Öte yandan, bu işin asıl günah olan yönü, bence sevmediğin bir adamla evlenmeyi aklının ucundan geçirebilmendir.”</p>
			<p>Bathsheba kesin bir ifadeyle, “Ben bunun bedelini ödemeye razıyım,” diye karşılık verdi. “Biliyor musun, Gabriel, vicdanımdan söküp atamadığım bir şey var: Onu bir zamanlar laf olsun diye can evinden vurduğumu unutamıyorum. Ben onu eğlence edinmeseydim, adamcağız benimle evlenmeyi düşünmeyecekti bile! Ah, ona yaptığım kötülüğe karşılık ağır bir para cezası ödeyip de vicdanımın sesini o yoldan susturabileydim!.. Gel gör ki, bu borcu ödemenin tek bir yolu var. Ben de kendi hayatımı, geleceğimi hiç düşünmeden bunu yapmayı görevim sayıyorum. Hovardanın biri elindekini avucundakini kumarda kaybederse, bu onu çökertecek diye borcunun üzerinden bir sünger geçilemez. Ben de hovardalık ettim sayılır. Şimdi sana danışmak istediğim tek nokta şu: Yasalar karşısında kocamın yalnızca kayıp sayılması ve kendi isteksizliğim beni yedi yıl yeniden evlenmekten alıkoyacağına göre, yedi yıl sonrasıyla ilgili olarak böyle bir şey düşünebilir miyim? Yalnızca bir borç ödemek amacıyla da olsa? Çünkü bu benim için yalnızca bir borç ödemek olacaktır. Bu koşullar altında evlenmeyi düşünmek, bu tür evlilikler yapabilen kadınlardan biri olmak beni öyle tiksindiriyor ki!”</p>
			<p>“Bana öyle geliyor ki, durum senin de herkes gibi kocanın ölümüne inanıp inanmadığına bağlı.”</p>
			<p>“Zamanla ben de buna inanmaya başlayacağım sanırım, çünkü hayatta olsaydı, şimdiye kadar çoktan dönüp geleceğini düşünmekten kendimi alamıyorum.”</p>
			<p>“Tamam, öyleyse dinsel yönden, yeniden evlenmeyi düşünmekte, bir yıllık gerçek bir dul kadar haklı sayılacaksın. Öte yandan, Mr. Boldwood’a karşı nasıl davranacağını Papaz Thirdly’ye sorup akıl danışsana?”</p>
			<p>“Yok, ben bir konuda genel olarak aydınlatılmak ihtiyacını duyduğum zaman, o konuyu meslek edinmiş birine başvurmam. Onun için hukuksal konularda papazın düşüncesini, doktorluk işinde avukatın düşüncesini, iş konusunda doktorun öğüdünü alırım... ahlak konusunda da işadamının, yani senin.”</p>
			<p>“Ya aşk konusunda?”</p>
			<p>“Yalnızca kendime danışırım.”</p>
			<p>Gabriel buruk bir gülümsemeyle, “Korkarım bu mantıkta bir aksaklık var,” dedi.</p>
			<p>Bathsheba hemen karşılık vermedi. Biraz sonra yalnızca, “İyi günler, Gabriel,” dedi ve uzaklaştı.</p>
			<p>Açık yüreklilikle konuşmuştu. Gabriel’den bu yollu bir yanıttan daha doyurucusunu ne istemiş ne de ummuştu. Gene de, o çapraşık yüreğinin en orta yerinde, şu anda, nedenini kendi kendine bile açıklamadığı bir küçük düş kırıklığının sızısı vardı: Gabriel Oak bir kez olsun onunla kendisi evlenmek istediğini belirtmemişti. Bir kez olsun, “Seni ben de beklerim,” dememişti. İşte bit yeniği buradaydı. Gerçi Bathsheba öyle bir sözü dinlemezdi elbet. Yok canım, kesinlikle dinlemezdi! Öyle ya, ne zamandır, gelecekle ilgili böyle şeyler düşünmenin yakışık almadığını söyleyip duran kendi değil miydi? Ayrıca Gabriel Oak ona aşktan söz edemeyecek kadar yoksul bir adam değil miydi? Gene de, ne olsa, insan o eski sevdadan biraz dem vurabilir ve şöyle, şaka yollu, bu konuda konuşmak üzere izin isteyebilirdi. Böyle bir şey pek ciddiye alınmasa bile tatlı ve sevimli olurdu, o zaman da Bathsheba bazı durumlarda bir kadının, “Hayır,” deyişinin ne kadar ince ve yumuşak olabileceğini ona gösterirdi. Ama sen tut, öyle serinkanlılıkla öğüt ver! Hem de tam Bathsheba’nın istediği öğüdü! Genç kadının can sıkıntısı akşama dek geçmedi.</p>
		</div>
	</body>
</html>