<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>VIII</span>Birahane - Gevezelik - Haber</h1>
			<p>Warren Birahanesi, üstü sarmaşık kaplı, eski bir duvarla çevriliydi. Bu saatte yapının pek bir yeri görünmüyorsa da gökyüzüne çizilmiş olan siluetinden nasıl bir yer olduğu anlaşılıyordu. Duvarın üstüne sarkmış olan sazlı dam, yukarı doğru sivriliyor ve en tepesinde de küçük, tahta bir fener yükseliyordu. Fenerin dört yanı da aralıktı, buralardan çıkan hafif bir dumanın karanlığa karıştığı belli belirsiz görülüyordu. Yapının ön duvarında hiç pencere yoktu. Yalnız kapıdaki dört köşeli bir deliğin tek katlı camından, insana bir rahatlık, kuytuluk duygusu veren kırmızı ışınlar süzülerek öndeki sarmaşık kaplı duvara vuruyordu. İçeriden sesler geliyordu.</p>
			<p>Gabriel Oak’un Büyücü Elimas<a class="si-noteref epub-type_noteref" href="#f15" id="ref_f15">15</a> gibi uzanan parmakları kapıyı yoklayarak meşin bir sap buldu; bunu çekince arkadaki tahta mandal kalktı ve kapı açıldı.</p>
			<p>İçeriyi yalnızca ocaktaki kırmızı ateş aydınlatıyordu. Bu ışık, batan güneş ışınlarının yataylığıyla yere yayılmış, çevresinde toplananların belirli yüz çizgilerini, gölge olarak tavana doğru vurdurmuştu. Geniş taşlarla döşeli olan yerin üzerinde, kapıyla ocak arasında basıla basıla aşınmış bir patika vardı. Zeminin geri kalan yanları da dalga dalgaydı. Bir yanda rendelenmemiş yuvarlak çizgili bir kanepe duruyordu. En uzak köşedeyse küçük bir karyolayla yatak vardı. Bu yatağın sahibi olan ve içinde sık sık görülen kişi de malt ustasıydı.</p>
			<p>Bu ihtiyar şimdi ateşin karşısında oturmaktaydı. Karlı, ak saçlarıyla sakalı, o zayıf, kambur gövdesinin üzerinde, yapraksız bir elma ağacını bürüyen gri yosun ve mantarlar gibi duruyordu. Dizlik pantolonla bağlı ayakkabılar giymişti. Gözlerini ateşten ayırmıyordu.</p>
			<p>Gabriel’in burnuna, yeni yapılmış tatlı malt kokusuyla yüklü bir hava çarptı. İçerideki konuşma (ki konusu yangının başlangıcıyla ilgili gibiydi) hemen kesildi. Herkes ona, aşırı parlak bir ışıkmış gibi, gözlerini kısarak baktı. Bu iş tamamlandıktan sonra birçokları, “Ha, şu yeni çoban olacak!” diye söylendiler.</p>
			<p>Bir tanesi, “Mandalın sapını ararcasına kapıyı yoklayan bir el duyar gibi olduysak da, sürtünüp düşen bir kuru yaprak da olabilir diye düşündük,” dedi. “Gel beri, çoban; adını bilmesek de başımızın üstünde yerin var.”</p>
			<p>“Adım Gabriel Oak’tur, komşular.”</p>
			<p>Ortada oturan yaşlı usta bunu duyunca döndü; paslı bir vincin dönüşü gibiydi bu.</p>
			<p>“Olamaz! Norcombe’lu Gable Oak’un torunu olamaz bu!” dedi.</p>
			<p>Sözleri, harfi harfine inanılmaması gereken bir şaşkınlık formülüydü.</p>
			<p>Çoban istifini bozmadan, “Babam da dedem de aynı adı taşıyan ihtiyarlardı,” diye karşılık verdi.</p>
			<p>“O destenin üstünde görünce, bu yüzü bir yerden görmüşlüğüm var, diye düşündümdü; öyle geldiydi bana! Eee, çoban, şimdi ne yana gidiyorsun bakalım?”</p>
			<p>Çoban, “Burada kalayım diyordum,” dedi.</p>
			<p>Usta, “Dedenle birlikte büyümüştük,” diye ekledi. Sözleri, demin aldıkları hız yetişmişçesine, şimdi kendiliklerinden dökülür gibiydi.</p>
			<p>“Ya! Öyle demek?”</p>
			<p>“Nineni de bilirdim.”</p>
			<p>“Ninemi de, ha?”</p>
			<p>“Baban elime doğdu. Yahu, benim şu Jacob’la senin baban kardeşten yakındılar, yeminle, öyle değil mi, Jacob?”</p>
			<p>Yarı saçı dökülmüş, altmış beş yaşlarında bir genç olan Jacob, “Elbet ya,” diye yanıtladı. Üst damağının orta yerinde kalmış olan tek diş, ırmak kıyısındaki bir kilometre taşı gibi göze çarpıyordu. “Yalnız, onunla asıl senli benli olan Joe’ydu. Gene de benim oğlum William onu bilirdi sanırım. Öyle değil mi, Billy; Norcombe’dan ayrılmadan önce?”</p>
			<p>Jacob’un, kırk yaşlarında bir çocuk olan oğlu Billy, “Yok, Andrew’du onu bilen,” diye yanıtladı. Billy’nin karamsar bir bedende neşeli bir ruh taşımak gibi bir özelliği vardı; yan sakalları da yer yer, çinçilya gibi siyah beyaz karışımı bir renk almaya başlamıştı.</p>
			<p>Oak, “Andrew’yu biliyorum,” dedi. “Benim küçüklüğümde çiftlikte çalışırdı.”</p>
			<p>Billy, “Yaa,” diye anlatmasını sürdürdü. “Geçen gün benim en küçük kız Liddy ile torunumun vaftizine gittiğimizde onlardan konuşuyorduk.”</p>
			<p>İhtiyar usta gözlerini ateşten ayırarak, “Gel, çoban, gel de biraz iç,” dedi. Yıllar yılı ateşe bakıp durmaktan gözleri kıpkızıl olmuş, sönükleşip sulanmıştı. “Bizim işimiz gücümüz ağız açıp bira yuvarlamak. Bir yudum bir şey; çok değil. Jacob, al şu “Tanrı Beni Bağışla”yı da bak bakalım, sıcak mı?”</p>
			<p>Jacob, Tanrı Beni Bağışla’ya doğru eğildi. Bu, ocağın külleri arasında duran, sıcaktan çatlayıp kararmış, iki kulplu, upuzun bir kupaydı. Üzeri, hele kulplarının iç yanları, birtakım yabancı maddelerle kabuk bağlamıştı. Kupanın üstündeki küllerin içkiyle ıslanıp sıcaktan pişmesiyle oluşan bu kabuk yüzünden, kulpların dip köşeleri yıllardır gün ışığı görmemiş olsa gerekti. Ne var ki bu, kupayı aklı başında bir adamın gözünden düşürmezdi, çünkü içi ve ağzının kenarı tartışma götürmeyecek kadar temizdi. Bu kupalara Weatherbury ve dolaylarında neden Tanrı Beni Bağışla denildiğinin pek bilinmediğini söyleyebiliriz. Belki de boyu büyük olduğu için, içkiye düşkün olanlar boşaltıp dibini görünce kendi kendilerinden utanırlar da ondan.</p>
			<p>İçkinin sıcak olup olmadığına bakması buyurulunca Jacob hiç istifini bozmadan işaretparmağını, derece niyetine kupaya soktu. İçkinin hemen hemen tam kıvamında olduğunu söyleyerek kupayı kaldırıp büyük bir incelikle, dibindeki külleri önlüğünün ucuyla silkelemeye davrandı. Öyle ya, Gabriel ne olsa bir yabancıydı.</p>
			<p>Usta sertçe, “Çobana temiz kupa ver!” diye buyurdu.</p>
			<p>Gabriel, ince düşünceli kişilerin kınayıcı tutumuyla, “Yoo, dünyada olmaz!” dedi. “Ben kirin temiz olanına, hele türünü biliyorsam, hiç söz etmem.” Kupayı alarak içindekinden iki-üç santim içti, sonra geleneğe uyup yanındakine verdi. Gabriel, büyük bir kupadan uzun uzun içki yudumlamanın kaçınılmaz sonucu olan soluk kesilmesinden sonra, nemlenmiş bir sesle, “Dünyada zaten yapılacak iş adamın başından aşkınken, konu komşuya fazladan bulaşık çıkarmak, aklımın köşesinden bile geçmez,” diye ekledi.</p>
			<p>Jacob, “İşte sana aklı başında bir adam,” dedi. </p>
			<p>Canlı, konuşkan bir genç adam, “Doğru doğru! Doğru söze ne denir!” diye düşüncesini belirtti.</p>
			<p>Adı Mark Clark olan bu neşeli, girgin, sevimli genç bayı tanımak demek, dost olmak demekti; dost olmak demek, birlikte içki içmek; birlikte içki içmek de, ne yazık ki, paradan çıkmak demekti.</p>
			<p>“Şu bir lokma ekmekle pastırmayı da al, çoban; hanım göndermiş. Yanında bir lokma yiyecek bir şey olursa, içki daha iyi gider. Yalnız pek sağlam çiğnememeye bak, çoban; getirirken pastırmayı yere düşürdüm de topraklanmıştır belki. Al al, temiz kir bu, senin dediğin gibi; neyin nesi olduğunu hepimiz biliyoruz. Senin de aşırı titizlerden olmadığın belli, çoban.”</p>
			<p>Dost yaradılışlı çoban, “Öyle öyle; hiç yoktur titizlik huyum,” dedi.</p>
			<p>“Dişlerini birbirine değdirmezsen kumların farkına bile varmazsın! Canına yandığım, kolayını bulunca neler yapılmaz!”</p>
			<p>“Benim düşüncem de böyle, komşucuğum!” </p>
			<p>Usta, “Ah, tam dedesinin torunu, inan olsun!” dedi. “Dedesi de öyle hoş, kalender adamın biriydi ki!”</p>
			<p>Jan Coggan, kupanın elden ele, ağır ağır ilerleyerek kendine doğru yaklaşmakta olduğunu görünce, cömertçe, “İç, Henry Fray, iç!” diye bağırdı.</p>
			<p>Kendisini, içki konusunda, Saint-Simon’un eşit olarak paylaşma ilkesini güderdi.<a class="si-noteref epub-type_noteref" href="#f16" id="ref_f16">16</a></p>
			<p>Tam bu dakikada, havaya doğru yönelttiği tasalı bir bakışın sonuna ulaşmış olan Henry Fray, içkiyi geri çevirmedi. Kaşları gözlerinden iyice yüksekte olan, orta yaşın üstünde bir adamdı. Dünyanın düzeninin kötü kurulmuş olduğunu ileri sürerdi. Çile çekmiş, sabırlı gözleri, hep çevresindekileri delip geçen bakışlarla, adı geçen dünyanın, kendi gözlerinde yansıyan görünümüne bakar gibiydi. İmzasını her zaman “Henery” diye atar; bu yazışın doğru olduğunda var gücüyle direnirdi. Oradan geçen bir öğretmen ikinci “e”nin gereksiz ve eskil olduğunu söylemek yürekliliğini gösterirse, Henry, yazım konusundaki düşünce ayrılıklarının kişilikle yakından ilgili olduğunu belirten bir ses tonuyla, “H-e-n-e-r-y” adıyla vaftiz olduğunu, “H-e-n-e-r-y” adından vazgeçmeyeceğini bildirirdi.</p>
			<p>Kupayı Henry’ye vermiş olan Jan Coggan, gözlerinde gizli bir pırıltı olan, geniş yüzlü, kıpkırmızı bir adamdı. Adı şu son yirmi yıl içinde, Weatherbury ve komşu köylerin nikâh defterlerinde, sağdıç ve tanık sıfatıyla sayısız kereler görülmüştü. Kendisi aynı zamanda içten içe neşeli olan birçok vaftiz töreninde, vaftiz babası görevini üzerine almıştı.</p>
			<p>Şimdi, “Hadi, Mark Clark, iç,” dedi. “Fıçıda şarap çok.”</p>
			<p>Jan Coggan’dan yirmi yaş küçük olmakla birlikte, aynı yörüngede dönen Mark Clark, “İçmem diyen mi var?” dedi. “Benim tek doktorum bu!” Kendisi, toplantılarda özellikle dağıtılmak üzere, dağarcığına her fırsatta neşe doldururdu.</p>
			<p>Jan Coggan geride kalmış sıkılgan bir adama, “E, Joseph Poorgrass, daha bir damla bile içmedin!” diyerek kupayı uzattı.</p>
			<p>Jacob Smallbury, “Böylesine alçakgönüllü adam görülmemiştir!” dedi. “Joseph be, duyduğuma göre sen daha yeni hanımın yüzüne bakmaya bile yürek bulamamışsın.”</p>
			<p>Herkes acıyan ve kınayan gözlerle Joseph Poorgrass’a baktı.</p>
			<p>Joseph mızmız bir sesle, “Yok, daha pek bakamadım,” dedi.</p>
			<p>Konuşurken göze batmaktan çekinircesine, kendi kendini büsbütün ufaltmış gibiydi. “Hanımı görünce kızarıp bozarmaktan başka bir şey yapamadım ki!”</p>
			<p>Jan Coggan, “Erkeğe göre garip yaradılış, doğrusu,” dedi.</p>
			<p>Joseph Poorgrass, “Evet,” diye sözünü sürdürdü. Kusur olarak kendine onca acı çektiren utangaçlık huyu, ilginç bir inceleme konusu olup çıkınca, hafiften göğsünü kabartmış gibiydi. “Hanım benlen konuşurken, tepeden tırnağa kızardım babam, kızardım – kızardım babam, kızardım.”</p>
			<p>“İnanırım be, Joseph Poorgrass. Senin utangacın teki olduğunu hepimiz biliriz ya!”</p>
			<p>Usta, “Zavallıcık!” dedi. “Erkek kısmı için pek biçimsiz bir huy! Çoktandır çektiğini de biliyoruz bundan.”</p>
			<p>“Çocukluğumdan beri. Anacığım buna üzüldüğünden, içi içini yerdi. Yerdi ya, neye yarar?”</p>
			<p>“Hiç şöyle insan içine çıkıp da bu huyu yenmeye çabalamadın mı, Joseph Poorgrass?” </p>
			<p>“Çabalamaz olur muyum? Her çeşit insan içine girmeyi denedim. Bir keresinde Greenhill Panayırı’na götürdüler beni; pek gösterişli, pek çeşitli cambazlar oynuyordu. Kadınlar da vardı; at sırtlarında koşturup duruyorlardı. İç gömleklerinden başka pek bir şey de giymemişlerdi ya, beni şuncacık bile iyileştiremedi. Derken, efendime söyleyim, Casterbridge’de, Terzinin Arması Hanı’nın arkasında yalnızca hanımların gittiği oyun bahçesine çırak olarak girdim. Adamı günaha sokacak bir işti bu! Namuslu insanlara göre yer değildi. Sabahtan akşama dek işim gücüm durup yosmaların suratına bakmaktı. Gel gör ki, para etmedi. Eskiden neysem gene o kaldım. Kızarıp bozarmak bizim soyumuzda var. Gene Tanrı’ya şükür ki daha kötü değilim.”</p>
			<p>Jacob Smallbury düşüncelerini yoğunlaştırıp konunun daha derinine inerek, “Pek doğru,” dedi. “Bu sözün üstünde durmaya değer; hani, daha kötü olabilirdim, deyişin. Ne var ki, şu durumuyla bile pek kötü bir illet bu senin için, Joseph... Anlarsın ya, çoban, kızarıp bozarmak kadın kısmına belki yaraşır ama, adam kısmında pek yakışıksız kaçıyor, namussuzum!”</p>
			<p>Gabriel dalmış olduğu düşüncelerden uyanarak, “Öyle öyle,” diye karşılık verdi. “Elbet ya, adamcağız için pek güç bir şey, doğrusu.”</p>
			<p>Jan Coggan, “Ne demezsin!” dedi. “Kendisi ödlektir de! Bir keresinde Yalbury Vadisi’nde gece geç saatlere kadar çalıştıktan sonra bir yudum bir şey içmiş; sonra da Yalbury Ormanı’nın içinden eve dönerken de yolunu şaşırmış – öyle değil mi, Poorgrass dostum?”</p>
			<p>Utangaç adam sıkıldığını gizlemek için zorlama bir gülüşle, “Yok yok, ne olursun, onu anlatma!” dedi.</p>
			<p>Mr. Coggan, “Dediğim gibi, iyiden iyiye şaşırmış yolunu,” diye anlatmayı sürdürdü. Soğukkanlı yüzü, gerçek bir öykünün (zaman ve su gibi) insanoğlunu dinlemeden kendi yolunda akması gerektiğini belirtiyordu sanki. “Gecenin yarısında, korkudan tir tir titreyerek yürürken, ağaçların arasında bir türlü nereye gideceğini bulamayınca, başlamış, ‘Yolunu şaşıran var!’ diye bağırmaya. Tam o dakka ağaçta bir puhukuşunun da, ‘Huu - huu - huu!’ diye bağıracağı tutar a! Bilirsin, çoban, onların huyudur bu!” Gabriel, evet, gibilerden baş salladı. “Bizim Joseph de yaprak gibi titreyerekten, ‘Joseph Poorgass, efendim; Weatherbury köyünden!’ diye karşılık vermez mi?”</p>
			<p>Utangaç adam o saat aslan kesilerek, “Yoo yoo, bu kadarı da fazla!” diye başkaldırdı. “<em>Efendim</em>, demedim ben! Yemin ederim ki, Joseph Poorgrass, <em>efendim</em>, demedim. Yoo, bak doğruya doğru, eğriye eğri. Eğer o kuşa, <em>efendim</em>, dedimse kör olayım! Gecenin o saatinde, orada bas bas bağıranın, efendiden adam olamayacağını biliyordum elbet. ‘Joseph Poorgrass, Weatherbury köyünden!’ İşte bütün deyip diyeceğim bu oldu. Meyhaneci Day’in o mayalanmış ballarıyla sıcak suyunu içmemiş olaydım, o kadarını da söylemezdim ya... neyse... işin bununla kapandığına şükür!” </p>
			<p>Çevredekiler, anlatılanlardan hangisinin doğru olduğu sorununu tartışmaktan sessiz bir anlaşmayla vazgeçmişlerdi. Jan Coggan dalgın dalgın, “Dünyanın en ödlek adamıdır o, öyle değil mi, Joseph?” diye konuştu. “Bir başka zamanda da Lambing-Down Kapısı’nda yolunu şaşırmıştın, öyle değil mi Joseph?” </p>
			<p>Joseph Poorgrass, “Öyle,” diye yanıtladı. Sanki arada, çok ciddi durumlarda utangaçlığın bile unutulması gerekiyordu ve bu da işte o durumlardan biriydi.</p>
			<p>“Evet, o kez de gecenin yarısındaymış. Bizim Joseph ne yapmış, ne etmişse kapıyı açamamış. Bu işte şeytanın parmağı bulunduğuna karar vermiş, dizüstü yere çökmüş.”</p>
			<p>Joseph ateşle elma şarabının sıcaklığından yüreklenerek ve sözü edilen olaydan heyecanlı bir öykü çıkarılabileceğini sezerek, “Evet,” dedi. “Yüreğim sanki durdu sandım. Gene de diz çöküp dua ettim; sonra baştan sona dek bir ikinci dua daha döktürdüm; sonra da Hz. Musa’nın On Emir’ini yürekten okudum. Ama yok, kapı açılmam da açılmam, diyor. Bu kez, çok sevgili kardeşler, diye başlayan duaya geçtim. İçimden de, bununla dört etti, diye düşünüyordum. Bilip bildiğim dualar bundan ibaret, bu da para etmezse işim bitmiş demektir, diyordum kendi kendime. Her neyse, duanın, ‘Benden sonra söyleyin,’ diyen yerine gelince, dizimin üstünde doğruldum; bir de baktım ki, kapı açıldı. Evet, komşular, kapı her zamanki gibi açılıverdi.”</p>
			<p>Bundan çıkarılacak sonuç belliydi. Herkes bu konuda düşüncelere daldı ve düşünme süresinde gözler ocaktaki küllere dikildi. Küllük, öğle güneşinin altındaki tropik çölü gibi ışıldayarak bütün gözleri uzun ve kısık bir biçime sokuyordu. Bunun yarı nedeni ışıksa, yarı nedeni de tartışılan konunun derinliğiydi.</p>
			<p>Sessizliği Gabriel bozdu.</p>
			<p>“Burası nasıl bir yer, çalışmak için? Hanım nasıl?” diye sordu.</p>
			<p>Gönlünün en gizli köşesindeki konuya böyle göz göre göre değinmek, içini titretmişti.</p>
			<p>“Hanımı biz de pek bilmiyoruz. Daha doğrusu hiç bilmiyoruz. Üç-dört gün önce ortaya çıktı. Amcası yatağa düşmüştü. Doktor çağırdılar ya, o da dünya kadar bilgisiyle kurtaramadı onu. Anladığıma göre bu kız çiftliği kendisi işletecekmiş”</p>
			<p>Jan Coggan, “Durum vaziyetleri aşağı yukarı bu,” dedi. “İyi ailedirler. Başkası hesabına çalışacağıma onların hesabına çalışırım, daha iyi. Amcası haktanır bir adamdı. Sen onu bilir miydin, çoban? Bekâr bir adamdı.”</p>
			<p>“Bilmezdim.”</p>
			<p>“Benim ilk karım Charlotte orada süthanede çalışırdı. Onun peşinde koşarken girer çıkardım o eve. Çok iyi yürekli bir adamdı, Çiftçi Everdene. Ben de efendiden bir delikanlı olduğuma göre, ne zaman istersem gidip kızı görmeme, dilediğimce de bira içmeme izin vardı, yalnız birayı alıp götürmemi istemezlerdi. Yani içtiklerimin dışında, demek istiyorum.”</p>
			<p>“Anladık be, Jan Coggan, anladık, ne demek istediğini.”</p>
			<p>“Anlarsınız ya, biraları öyle güzeldi ki, ben de çiftçinin iyiliğini elimden geldiğince değerlendirmek amacıyla, yalnızca bir tek yudum içecek kadar saygısız davranmamak için, öyle ya, adamcağızın cömertliğine karşı hakaret gibi bir şey olacağına göre...”</p>
			<p>Mark Clark, “İyi dedin; Mr. Coggan, gerçekten öyle olurdu,” diye onun sözlerini doğruladı.</p>
			<p>“İşte bu yüzden, oraya gitmezden önce bir dolu tuzlu balık salamurası tıkınırdım; öylesine ki çiftliğe varana değin içim zımpara kâğıdı gibi çatır çatır kururdu da, o soğuk bira boğazımdan aşağı öyle bir... ah, öyle tatlı kayardı ki, deme gitsin! O ne mutlu günlerdi onlar, cennetten çalınma! Öyle güzel sarhoşluklar geçirdim o evde! Aklında mıdır, Jacob? Sen de yanımda gelirdin, arada bir?”</p>
			<p>Jacob, “Aklımda ya, elbet aklımda,” diye yanıtladı. “Sonra, hani o Hamsin Yortusu’nda Geyik Başı’nda içtiğimiz zaman da pek güzel zom olduktu, doğrusu.” </p>
			<p>“Hem de nasıl. Gelgelelim, şöyle klas biçimde, şeytana pek uymadan zom olmak niyetindeysen, Çiftçi Everdene’nin mutfağındaki âlemlere hiçbiri taş çıkartamazdı! O mutfakta en hafifinden bir küfür savurmaya bile izin yoktu; ne gezer, en ufacığına bile izin yoktu. Herkesin körkütük olduğu en şen zamanımızda bile yoktu, oysa öyle zamanlarda, şuraya buraya serpiştirilen yıllanmış dede yadigârı emektar küfürler, çakırkeyif olanın içini boşaltmasına yarar.” </p>
			<p>Usta, “Doğru,” dedi. “İnsanın canı belirli zamanlarda küfür savurmak ister, yoksa kendini şaşırır. İnsan dediğin küfürsüz yaşayamaz.”</p>
			<p>Jan Coggan, “Gel gör ki Charlotte,” diye sözünü sürdürdü, “Charlotte o biçim sözlerin bir tanesini bile ağıza aldırtmazdı... Ah, zavallı Charlotte! Hep merak ederim, öldüğü zaman cennete girebildi mi diye! Ne var ki, şansı hiçbir zaman yaver gitmezdi fukaranın, bir bakarsın belki aşağı kapıya yollamışlardır!”</p>
			<p>Konuşmayı dilediği yönde tutmakta güçlük çeken çoban, “İçinizde Miss Everdene’nin anasıyla babasını bilen var mıydı?” diye sordu.</p>
			<p>Jacob Smallbury, “Ben uzaktan tanırdım,” diye yanıtladı. “Ama onlar kasabalıydı; burada oturmazlardı. Öleli yıllar oluyor. Hey, baba, hanımın anası babası nasıl kişilerdi?”</p>
			<p>Usta, “Onunla evlendiği zaman da gururdan baya, anası alımlı kadındı,” dedi. “Adam onu nikâhlısı değil, sevgilisiymişcesine severdi.”</p>
			<p>Coggan, “Yüzlerce, binlerce kez öper dururmuş, derlerdi,” diye söze karıştı.</p>
			<p>Usta, “Onunla evlendiği zaman da gururdan başı göğe ermiş derlerdi,” diye ekledi.</p>
			<p>Coggan, “Öyle,” dedi. “Karısına öyle bayılırmış ki, gecede üç kez mum yakıp yüzüne bakarmış.”</p>
			<p>Joseph Poorgrass, “Hey gidi aşşk, hey! Dünyada söyleseler inanmazdım!” diye mırıldandı. Kendisi ahlaksal düşüncelerini ortaya vururken hep böyle tumturaklı konuşurdu.</p>
			<p>Gabriel, “E, öyledir işte,” dedi.</p>
			<p>“Öyleydi ya! İkisini de iyi tanırdım. Levi Everdene – adamın adı buydu. Ağzımdan, <em>adam </em>diye kaçırdım ya, aslında daha yüksek tabakadandı o. Yükünü tutmuş, kibar takımının terzisiydi. İki-üç kez de iflas etti de, iyice ün saldıydı.”</p>
			<p>Joseph, “Ya, ben onu şöyle sıradan biri sandımdı,” dedi.</p>
			<p>“Yook, canım, ne gezer. Yığınla parası vardı onun, yüzlerce altın, gümüş lira.”</p>
			<p>Ustanın biraz soluğu kesilmişti. Mr. Coggan küllerin arasına düşen bir kor parçasını dalgın dalgın süzdükten sonra gözlerini gizli bir anlamla devirerek öyküyü bırakılan yerden ele aldı:</p>
			<p>“Şimdi bak, pek inanmak istemeyeceksin ama bu adam, yani bizim Miss Everdene’nin babası, bir zaman sonra dünyanın en zampara kocalarından biri olup çıktı. Şunu söyleyeyim: Karısını aldatmak istediğinden değil, ama kendini tutamıyordu işte! Zavallı herif yüreğinde karısının üstüne gül koklamıyordu, ama ne yapsa etse, gönlü hovardalıktan vazgeçmiyordu. Bir keresinde üzüm üzüm üzülerek anlattı bana: ‘Coggan,’ dedi, ‘karımdan daha güzel kadını mumla arasam bulamam; ne var ki nikâhlı karım diye etiket yapıştı mı, yapışmadı mı; şu körolası gözler hep dışarda!’ Yanılmıyorsam sonunda bu derdin çaresini kadına nikâh yüzüğünü çıkarttırmakta buldu. Akşamları dükkânı kapayıp otururlarken onu kızlık adıyla çağırıyormuş ki, evli falan değillermiş de, kadın onun yalnızca sevgilisiymiş gibi olsun diye. Bir kez yasak bir iş yapıp yedinci günahı işlediğine kendini inandırdıktan sonra, kadına gene eskisi gibi abayı yaktı; güller gibi geçinip gittiler.”</p>
			<p>Joseph Poorgrass, “Doğrusu çok garip bir yol,” diye mırıldandı. “Neyse, şükredelim ki Tanrı’nın neşeli gününe gelmiş de, durumu daha kötü olmaktan korumuş. Öyle ya kötü yola sapıp da kendini büsbütün günaha verebilirdi, hem de çirkin bir günah; doğruyu demek gerekirse.”</p>
			<p>Billy Smallbury, “Anlarsınız ya,” dedi. “Adamcağız doğru yolu istiyordu. Ne var ki yüreği bu isteğe uymuyordu.”</p>
			<p>Joseph Poorgrass, “Gene de öylesine düzeldi ki son yıllarında iyice dindar bir adam olup çıktı, öyle değil mi, Jan?” diye sordu. “Yeni baştan, ciddi biçimde vaftiz ettirdi kendini. Yüksek sesle, ‘Amin’ demeye başladı. Mezar taşlarından avutucu dizeleri bir kenara yazmaya merak sardı. Kilisede yardım parası toplanacağı zaman çanağı o tutardı. Zavallı, yoksul, nikâh dışı oluvermiş çocuklara vaftiz babalığı ederdi. Masasının üzerinde de kiliseye yardım toplamak için kumbara bulundurur; dükkânına gelen adamları köşeye kıstırırdı. Kilisede gülen yoksul çocuklara öyle bir şamar atardı ki, neredeyse yere yıkardı. Evet, daha buna benzer, ermişlere vergi, nice dindarlıklar yapardı.”</p>
			<p>Billy Smallbury, “Öyle; o dönemde ruhsal işler dışında bir şey düşünmez olmuştu,” diye ekledi. “Günün birinde Papaz Thirdly yolda ona rastlamış, ‘Günaydın, Mr. Everdene; bugün hava ne güzel!’ demiş. Everdene de papazı görünce aklına yalnızca din konusu düştüğünden, dalgınlıkla, ‘Amin’ deyivermiş. Evet, dinibütün bir Hıristiyan’dı.”</p>
			<p>Henery Fray, “O zamanlar çocukları hiç de güzel bir kız değildi,” diye söze karıştı. “Büyüyünce böyle, bir içim su olacak deseler inanmazdım.”</p>
			<p>“Umarım huyu da yüzü gibi güzeldir.” </p>
			<p>“Öyle ya, nasılsa işlere bakan, bizlerle konuşan daha çok kâhyası olacak. Yaa!” Henery gözlerini dikti, kaderin cilveleriyle ilgili, kitaplar dolusu bildiği varmışçasına, buruk buruk gülümsedi.</p>
			<p>Mark Clark, “O adamın Hıristiyanlığı da benim pek kafama sığmaz ya,” deyip düşüncesini belirtti.</p>
			<p>Henery, bir yerde bildiğini ortaya vurmak gerekirmiş gibi, “Benim de,” dedi. “Laf aramızda, erkek sözü... Bana öyle geliyor ki, o kâhya olacak adam Kutsal Pazar günlerinde de, hafta arasındaki gibi rahatlıkla yalan söyleyebilir, inanıyorum buna.”</p>
			<p>Gabriel, “Vay canına, neler de söylüyorsun!” dedi.</p>
			<p>Beriki, hayatın acılarını, sıradan adamların göremeyeceği bir kesinlikle görmekten doğan o acı, buruk gülüşüyle, “Gerçekten de öyle!” dedi. “Aaah, çoban ah, yeryüzünde şöyle adam da vardır böyle adam da vardır ama... o kâhya dedikleri! Tanrıma sığındım!”</p>
			<p>Gabriel konuyu değiştirmeyi uygun buldu.</p>
			<p>“Oğulların şu yaşa ermiş olduğuna göre, sen çok yaşlı olsan gerek, usta,” dedi.</p>
			<p>Jacob, “Babamız öyle yaşlıdır ki, kendi yaşını bilemez,” diye araya girdi. “Öyle değil mi, ha, baba?” Sonra babasının, kendisininkinden biraz daha eğri duran sırtına bakarak, “Son günlerde de pek kötü kamburlaştı,” diye ekledi. “Öyle ki babamız için üçe katlanmış bile denebilir.”</p>
			<p>Usta, sert ve asık yüzle, “Eğri hıyar sağlam olur,” dedi. Pek de neşesi yerinde denemezdi.</p>
			<p>“Bizim çoban senin hayatının şeceresini duymak ister, baba, öyle değil mi, çoban?”</p>
			<p>Gabriel, bunu dinlemeye aylardır can atanların içtenliğiyle, “Evet, isterim ya!” diye yanıtladı. “Senin yaşın kaç ola, usta?”</p>
			<p>Usta anlatacaklarını şimdiden vurgulamak istercesine öksürerek boğazını temizledi ve bakışlarını küllüğün en uzak köşesine doğru kaydırdı. Sonra, herkesçe, her türlü cakayı haklı gösterecek kadar önem verilen bir konuya yaraşır biçimde, tane tane anlatmaya başladı:</p>
			<p>“Doğrusunu isterseniz, doğduğum yılı bilmiyorsam da belki gezip gördüğüm yerleri anlatırsam, yılı böylelikle çıkarabilirim. On bir yaşıma kadar, şurda (kuzey yönünde baş sallayarak), Yukarı Longpuddle’da oturdum. Yedi yıl (doğu yönünde baş sallayarak) Kingsbere’de oturdum; orada maltçılığa başladım. Oradan tuttum Norcombe’a geçtim. Yirmi iki yıl maltçılık yaptım orada. Yirmi iki yıl şalgam ekip ekin biçtim. Ah, oğlum Oak, ah, Norcombe denilen o eski köyü, sen daha akılda bile yokkenden bilirim ben. (Oak buna candan inanarak gülümsedi). Sonra Durnover’da dört yıl maltçılık edip şalgam yetiştirdim. Millpond St. Jude’da da (kuzey, kuzeybatıya doğru baş sallayarak) tam on dört tane on bir ay geçirdim. Koca Twills beni her seferinde on bir aylığına tutardı ki, hasta ya da sakat olursam, bakımımdan belediye sorumlu olsun diye. Sonra üç yıl Mellstock’da çalıştım. Buraya geleli de önümüzdeki Nur Yortusu’nda otuz bir yıl oluyor. Hepsi ne etti?”</p>
			<p>O ana dek köşede göze çarpmadan oturmuş olan, az konuşup akıldan hesap yapmaya meraklı bir başka ihtiyar, için için gülerek, “Yüz on yedi,” diye yanıtladı.</p>
			<p>Usta, sözlerinin üstüne basa basa, “Öyleyse benim yaşım işte o kadar,” diye kestirip attı.</p>
			<p>Jacob, “Yok be, baba!” diye buna karşı çıktı. “O şalgam çapalamanla maltçılık etmen aynı yıllardaydı; yazın şalgam, kışın malt. Bunları iki kez üst üste saymak olmaz.”</p>
			<p>“Lafa bak! Yazları da saymak hakkım değil mi? Karşılık verin bakalım. Bu gidişle bana, üç yaşında çocuksun diyeceksiniz, neredeyse.”</p>
			<p>Gabriel onu yatıştırmak için, “Demeyiz, demeyiz,” diye söze karıştı.</p>
			<p>Jan Coggan da yatıştırıcı bir sesle, “Sen çok yaşlı bir kişisin usta,” diye ihtiyardan yana çıktı. “Hepimiz biliyoruz bunu. Bunca yıl dayanabildiğine göre, pek sağlam bir yapın varmış demek, öyle değil mi, komşular?”</p>
			<p>Topluluk bir ağızdan, “Öyle öyle, pek sağlammışsın, usta,” dedi.</p>
			<p>Böylelikle yatışan usta, uzun yıllar yaşamış olmanın üstünlüğünü kendiliğinden küçümseyecek kadar yüce gönüllülük gösterdi ve elden ele gezmekte olan kupanın kendinden üç yaş daha büyük olduğunu söyledi.</p>
			<p>Kupa evrilip çevrilerek gözden geçirilirken, Gabriel Oak’un önlük cebinden kavalının ucu gözüküverdi. Henery Fray, “Doğru söyle, çoban; buraya gelmezden önce Casterbridge’de öyle güzel güzel kaval çalan sen miydin?” diye bağırdı.</p>
			<p>Gabriel hafifçe kızararak, “Bendim,” dedi. “Başıma çok büyük dertler geldi, komşularım; çaresiz, kaval çalıp dilenmek zorunda kaldım. Eskiden bu denli yoksul değildim ben.”</p>
			<p>Mark Clark, “Boş ver, kardeş!” dedi. “Üstünde durmayacaksın. Gün gelir senin de şansın döner elbet. Yalnız, şimdi pek yorgun değilsen, bize birkaç ezgi çalarsan gönlümüzü hoş edersin, çoban.”</p>
			<p>Jan Coggan, “Noel’den beri ne davul duyduk ne kaval!” dedi. “Hadi, bir şeyler çal bize, Mr. Oak.”</p>
			<p>Gabriel, “Çalayım öyleyse,” diyerek kavalını çıkarıp ağızlığını taktı ve “Alçakgönüllü bir çalgıdır bu, komşular. Gene de elimden geldiği kadar çalayım; siz de güle güle dinleyin,” dedi.</p>
			<p>Gabriel bunun üzerine <em>Panayıra Koş</em> ezgisini tutturdu ve bu pırıl pırıl, oynak ezgiyi üç kere üst üste çaldı. Üçüncüsünde de omuzlarını sarsıp ayağıyla tempo tutarak notaları pek ustalıklı, pek canlı bir biçimde belirtti.</p>
			<p>Söylenmeye değer bir kişiliği olmadığı için, “Susan Tall’un kocası” diye anılan genç bir evli adam, “Güzel kaval çalıyor, doğruya doğru,” dedi.</p>
			<p>Joseph Poorgrass yumuşak bir sesle, “Usta kavalcı; böyle çobanımız olduğu için ne mutlu bize!” diye mırıldandı. “Oturup kalkıp Tanrı’ya şükredelim ki açık saçık şarkılar çalacağı yerde böyle neşeli ezgiler çalıyor. Öyle ya, bu çobanı, aşağılık, terbiyesiz bir adam, sözgelişi bir günahkâr yapmak Tanrı için aynı derecede kolay bir şeydi. Evet, karılarımız ve kızlarımız adına Tanrı’ya şükretmeliyiz.”</p>
			<p>Mark Clark, “Doğru, doğru, yürekten şükretmeliyiz!” diye bağırdı. Joseph’in sözlerinin yalnızca bir buçuk sözcüğünü duymuş olması onca önemli değil gibiydi.</p>
			<p>Joseph kendini İncil’den fırlama bir kişi gibi görmeye başlayarak, “Evet,” diye ekledi. “Zamanlar öyle kötü oldu ki, insan en tıraşlı, en temiz gömlekli beyde bile, en partal serseride aldandığı gibi aldanabilir, sözgelişi.”</p>
			<p>Henery Fray, ikinci ezgiye başlayan Gabriel’i o dumanlı gözleriyle süzerek, “Evet evet, yüzünü de tanıyorum, çoban,” dedi. “Evet, böyle kaval çalar görünce, senin o Casterbridge’deki adam olduğunu bildim. O zaman da tıpkı böyle dudakların büzülmüş, gözlerin fırlamıştı; boğuluyormuşsun gibiydi.”</p>
			<p>Mark Clark da Gabriel’in yüzünü, eleştiren gözlerle süzerek, “Kaval çalmanın adamı korkuluğa benzetmesi ne yazık!” diye görüş belirtti.</p>
			<p>Gabriel şimdi çalgısının gerektirdiği ürkünç yüz hareketleriyle <em>Dame Durden</em> şarkısının nakaratına başlamıştı:</p>
			<p/>
			<p>Moll’la Bet ve Doll’la Kate</p>
			<p>Bir de Dorothy, Eteği Düşük.</p>
			<p/>
			<p>Joseph çobana eğilerek, “Bu adamın senin yüzüne böyle konuşmakla gösterdiği terbiyesizliğe üzülmüyorsun ya?” diye fısıldadı.</p>
			<p>Çoban, “Hiç üzülmüyorum,” dedi.</p>
			<p>Joseph Poorgrass kendini karşısındakine sevdiren bir tatlılıkla, “Gerçekte çok yakışıklı çocuksun, çoban,” diye ekledi.</p>
			<p>Çevredekiler, “Yakışıklısın, çoban,” dediler.</p>
			<p>Gabriel görgü kurallarının gerektirdiği alçakgönüllülükle, “Eksik olmayın, komşular,” dedi ya, içinden, kaval çalışını Bathsheba’ya göstermemeye karar vermekteydi. Bu sakınmasıyla, önlemleriyle çobanımızın, akıl tanrıçası Minerva’ya parmak ısırtacak bir uyanıklık gösterdiğini söyleyebiliriz.</p>
			<p>Konunun dışında kalmaktan hiç de hoşlanmamış olan yaşlı maltçı ustası, “Ah, ah! Karımla ben, Norcombe Kilisesi’nde evlendiğimiz zaman, bize yörenin en güzel çifti diye ad taktılardı, herkes öyle dediydi,” diye söylendi.</p>
			<p>Birisi, gün gibi ortada olan bayat gerçekleri yinelerken çok kullanılan o canlı ses tonuyla, “Amma da değişmişsin ha, usta!” dedi.</p>
			<p>Bu, dipte oturan ihtiyardı. Bu ihtiyarın ortadaki gülüşmelere arada bir kattığı hafif kıkırtılar, iğneli ve kaba sözlerinin kusurunu kapamaya pek yetmiyordu.</p>
			<p>Gabriel, “Yok canım, hiç de değil!” dedi.</p>
			<p>Susan Tall’un kocası, hani demin de bir kez konuşmuş olan evli genç, “Artık çalma kavalını, çoban,” dedi. “Benim gitmem gerek. Ne var ki ezgiler çalınırken, yerime çakılmış gibi kımıldayamıyorum. Ben gittikten sonra da hâlâ müzik çalınacağını bilsem, aklım burada kalır, çok üzülürüm, doğrusu.”</p>
			<p>Coggan, “Öyleyse acelen ne, bre Laban?” diye sordu. “Eskiden en geç kalkan sen olurdun.”</p>
			<p>“Anlarsınız ya, komşular, geçenlerde bir kadın aldım bendeniz; artık benim işim gücüm o. Bu yüzden de, anlarsınız ya...”</p>
			<p>Genç adam sözünün sonunu getiremeyerek sustu.</p>
			<p>Coggan, “Buyruk yüksek yerden, desene!” diye söylendi.</p>
			<p>“Ne demezsin, hah, hah, ha!” diye güldü Susan Tall’un kocası, her zamanki gibi şaka kaldırdığını belirtmek isteyen bir sesle. Sonra hepsine iyi geceler dileyerek çekildi. </p>
			<p>Onu ilk izleyen Henery Fray oldu. Sonra Gabriel kalktı ve kendisine evinde yer gösteren Jan Coggan’la birlikte gitti. Birkaç dakika sonra, geri kalanlar da kalkmış, çıkmak üzereyken, Fray, alı al, moru mor, geri geldi. Elini bir felaket haberi verircesine sallayarak, için için heyecanlı haberlerle kaynayan bakışlarını rastgele bir yere dikti. Bu da, Joseph Poorgrass’ın yüzüydü.</p>
			<p>Joseph irkilip gerileyerek, “Ay, ne var, Henery, ne oldu?” diye sordu.</p>
			<p>Jacob’la Mark Clark, “Neler dönüyor ortada, Henery?” diye sordular.</p>
			<p>“Kâhya Pennyways, Kâhya Pennyways, ben demedim miydi size? Demedim miydi?”</p>
			<p>“Ne? Hırsızlık yaparken mi yakalanmış?”</p>
			<p>“Evet, hırsızlık yaparken. Söylediklerine göre, Miss Everdene evine gittikten sonra, çoğu zaman yaptığı gibi, bakalım işler yolunda mı, diye gene dışarı çıkmış. Kâhya Pennyways’i yarım kile arpayla ambar merdiveninden inerken yakalamış. Sırtlan gibi atılmış adamın üstüne, ele avuca sığmaz bir kız zaten; görülmemiştir böylesi. Bu konuştuklarımız elbet aramızda kalacak, değil mi?”</p>
			<p>“Elbet, Henery, elbet!”</p>
			<p>“Atılmış herifin üzerine. Her neyse, sözü uzatmayalım; polise vermem, diye söz verince herif şimdiye dek beş çuval arpa çaldığını itiraf etmiş. Böylece yemiş kıçına tekmeyi, kapı dışarı edilmiş. Sorarım size, şimdi kim kâhya olacak?”</p>
			<p>Bu öyle karmaşık bir soruydu ki, Henery hemen o saat, oracıkta kupayı dikerek dibi seçilene kadar içmek zorunda kaldı. O daha kupayı masanın üstüne bırakamadan, Susan Tall’un kocası olan genç, daha da alı al, moru mor içeri girdi.</p>
			<p>“Haberi duydunuz mu? Bütün köy çalkalanıyor!”</p>
			<p>“Kâhya Pennyways mi?”</p>
			<p>“Ondan başka bir şey duydunuz mu?”</p>
			<p>“Yoo, hiçbir şeycik duymadık!”</p>
			<p>Hepsi de Laban Tall’un tam orta yerine bakıyorlardı; sözlerini daha ağzından çıkmadan, yarı yoldan karşılamak ister gibi.</p>
			<p>Joseph Poorgrass ellerini, çırpınırcasına sallayarak, “Ne felaketli bir gece!” diye söylendi. “Sol kulağım öyle çınlıyordu ki, cinayet falan olacak sandımdı zaten.”</p>
			<p>“Fanny Robin, hani Miss Everdene’nin şu en genç hizmetçisi, kayıplara karışmış. İki saattir sokak kapısını sürgüleyeceklermiş de, o gelsin diye bekliyorlarmış, ama gelmemiş. Kızcağızı dışarıda bırakmak korkusundan yatsınlar mı, yatmasınlar mı, bilemiyorlarmış. Bu denli merak etmezlermiş ya, kızın son günlerde ağzını bıçak açmadığının farkına varmışlar da, Maryann zavallı kızcağızın başına jandarmalık bir iş geldi, diye düşünüyor.”</p>
			<p>Joseph Poorgrass’ın kurumuş dudaklarından, “Ah, yandı kızcağız!” diye bir inilti yükseldi. “Yangında yandı!”</p>
			<p>Laban Tall, “Yok, boğulmuştur!” dedi. </p>
			<p>Ayrıntıları gözünde canlandırmayı seven Billy Smallburry, “Ya da babasının usturasına kurban gitti!” dedi.</p>
			<p>“Her neyse, Miss Everdene yatmazdan önce birkaçımızla görüşmek istiyor. Önce o kâhya sorunu, şimdi de bu kızın derdi derken, hanımcağız neredeyse çıldıracak!”</p>
			<p>Yaşlı maltçıdan başka hepsi, çiftlik evine giden yolu tuttular. Ama artık ne haber, ne yangın, ne sel, ne de fırtına ustayı deliğinden dışarı çıkaramazdı. Ötekilerin ayak sesleri duyulmaz olurken, o gene yerine oturdu ve o kızıl, dumanlı gözlerini her zamanki gibi ateşe dikti.</p>
			<p>Yukarıdaki yatak odası penceresinden Bathsheba’ nın beyazlara bürünmüş başıyla omuzlarının dışarı sarktığı belli belirsiz seçiliyordu.</p>
			<p>Genç kız kaygılı bir sesle, “Aranızda benim adamlarımdan olan var mı?” diye sordu.</p>
			<p>Susan Tall’un kocası, “Evet, efendim; bir sürü,” dedi.</p>
			<p>“Yarın sabah iki üçünüzün köyde arayıp sormanızı istiyorum, bakalım bizim Fanny Robin’e benzer birini görmüşler mi? El altından sorun. Henüz ortalığı ayağa kaldırmanın anlamı yok. Hepimiz yangındayken çıkıp gitmiş olmalı.”</p>
			<p>Jacob Smallbury, “Kusura bakmayın efendim, ama acaba köy delikanlılarının arasından bir sevdiği falan var mıydı, efendim?” diye sordu.</p>
			<p>Bathsheba, “Bilmem!” dedi.</p>
			<p>İki-üç kişi, “Böyle bir şey hiç kulağımıza gelmedi, efendim,” dediler.</p>
			<p>Bathsheba, “Pek aklıma da yatmıyor,” dedi. “Bir sevdiği olsa, dürüst bir gençse evimize gelebilirdi. Fanny’nin kayıplara karışmasıyla ilgili en gizemli yön, daha doğrusu beni ciddi olarak telaşlandıran tek şey şu: Maryann, onun bir ara içeride çalıştığı kılıkla dışarı çıktığını görmüş. Başında bir şapka bile yokmuş!”</p>
			<p>Jacob düşlem gözünü geçmiş deneyimlerine doğru çevirerek, “Yani, siz demek istiyorsunuz ki, efendim, özür dilerim, yani, bir genç bayan giyinip kuşanmadan sevgilisiyle buluşmaya gitmez, demek istiyorsunuz,” dedi. “Pek de doğru, gitmez ya, hanımcığım.”</p>
			<p>Bir başka pencereden bir başka kadın sesi, “Galiba elinde bir çıkın vardı, ama pek iyi göremedim,” diye yükseldi. Bu Maryann’ın sesi olacaktı. “Zaten onun bu köyde sevgilisi yok. Casterbridge’de onun sevdiği genç; hem de asker, sanırım.”</p>
			<p>Bathsheba, “Adını biliyor musun?” diye sordu.</p>
			<p>“Hayır, hanımcığım. Pek gizli tutardı.”</p>
			<p>William Smallbury, “Casterbridge Kışlası’na gitsem belki öğrenebilirim,” dedi.</p>
			<p>“Olur. Yarın dönmezse sen git, bu adamın kim olduğunu öğrenmeye çalış. Görüş onunla. Kızcağızın hayatta bir kimsesi, bir yakını, akrabası olsaydı, kendime bu kadar dert edinmezdim. Umarım öyle bir erkek yüzünden başına bir şey gelmemiştir... Bir de kâhyanın yaptığı rezalet var, ama artık onu konuşamam bu gece.”</p>
			<p>Bathsheba’nın rahatını kaçıracak nedenler o kadar çoktu ki, içinden herhangi birinin üstünde durmayı yersiz buluyor gibiydi. Sonunda, “Dediğim gibi yapın işte,” diyerek pencereyi kapadı.</p>
			<p>Köylüler, “Baş üstüne, efendim, yaparız,” diye karşılık vererek oradan uzaklaştılar.</p>
			<p>O gece Coggan’ın evinde yatan Gabriel Oak’un kafası, kapalı duran gözkapaklarının perdesi altında düşlemlerle doluydu ve üstteki buz tabakasının altından hızla akan bir ırmak gibi, kıpır kıpırdı. İlk baştan beri, Bathsheba’yı gözlerinin önünde en açık canlandırabildiği zaman geceydi; şimdi de ağır ağır geçen karanlık saatler boyunca onun hayalini sevgiyle seyretti. Düş kurmak zevkinin, uykusuzluk derdinin acısını giderdiği pek az görülmüştür. Ama o gece Gabriel için galiba böyle oldu. Çünkü genç kızı görebilmek ona, görmekle sahip olmak kavramlarının arasındaki büyük farkı, bir süre için ve bir dereceye kadar unutturmuş gibiydi.</p>
			<p>Genç çoban aynı zamanda sayısı az olan eşyalarıyla kitaplarını Norcombe’dan alıp getirmeyi de kuruyordu. Gabriel Oak’un kitaplığındaki yapıtlar, <em>The Young Man’s Best Companion</em> (Genç Erkeğin En Yakın Dostu), <em>The Farrier’s Sure Guide </em>(Veterinerin Yanılmaz Kılavuzu), <em>The Veterinary Surgeon </em>(Veteriner Cerrahlığı), <em>Kayıp Cennet</em>, <em>Çarmıh Yolcusu</em>, <em>Robinson Crusoe</em>, Ash’in <em>Dictionary</em>’si ve Walkingame’in <em>Arithmetic</em>’inden oluşuyordu. Gerçi sayıları çok değildi. Gene de Çoban Oak, bunları dikkatle, sabırla okuyarak oldukça sağlam bilgiler edinmişti ki, bu kadarını, olanakları daha geniş olan birçok kimse, raflar dolusu kitaptan edinemez.</p>
			
			
			
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">Aziz Paulus’a karşı çıktığı için kör olan bu yalancı peygamber, elinden tutacak birini bulmak için elleriyle hep çevreyi yoklardı. (Y.N.)</span></div>
				
			<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">Saint-Simon (1760-1825). Fransız toplumsal kuramcı. Hıristiyan sosyalizminin kurucusu. XIX. yüzyıl İngiliz radikalleri üzerinde oldukça etkili olmuştur. (Y.N.)</span></div>
		</div>
	</body>
</html>