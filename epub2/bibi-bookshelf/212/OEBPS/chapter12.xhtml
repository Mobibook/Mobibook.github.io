<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XII</span>Çiftçiler - Bir kural - Bir istisna</h1>
			<p>Bathsheba’nın kâhya kullanmayıp kendi başına çiftçilik yapmak kararının topluluk içindeki ilk belirtisi, ertesi hafta, Casterbridge’deki mısır pazarında boy göstermesi oldu.</p>
			<p>Basık tavanı atkı ve direklerle tutulan, son zamanlarda Mısır Borsası adıyla onurlandırılmış olan salon, ikişer üçer toplanmış, konuşmakta olan terli erkeklerle doluydu. Konuşan kişi dinleyenin yüzüne yan gözle bakıyor, savunduğu görüşü, bir gözünü kısarak vurguluyordu. Çoğunun ellerinde taze dişbudak dalları vardı. Bunları bazen baston niyetine, bazen de domuzları, koyunları, arkası dönük duran komşularını ve yolda rastladıkları her tür kıpırtısız, dingin varlığı dürtmek için kullanırlardı. Konuşma sırasında her adam elindeki dalla bir sürü şey yapardı: Dalı arkasında tutup büker, iki elinin arasında yay gibi kıvırır, yere dayayıp yarım daire oluncaya kadar bastırırdı. Bazen de, dalı koltuğunun altına kıstırıp örnek torbasından avucuna darı boşaltırdı. Darılar gözden geçirildikten sonra yere atılırdı. Her zamanki gibi gizlice içeri girmiş olan ve çevredekilerin davranışlarını çok iyi bilen beş-altı tane cin fikirli, kentte yetişmiş kümes hayvanı, boyunlarını uzatıp gözlerini devirmiş olarak, umutlarının gerçekleşmesini beklerlerdi.</p>
			<p>Bu kaba saba küçük toprak sahiplerinin arasında, bugün bir kadın dolaşıyordu; salondaki tek dişi! Güzel, biraz da süslü giyinmişti. Erkeklerin arasında süzülüp gezinişi köy arabalarının arasından bir faytonun geçişi gibiydi; erkek seslerinden sonra onun sesi, kulağa, kuru bir vaazdan sonra dinlenen bir aşk öyküsü gibi çarpıyordu; varlığı, kızgın ocakların başında esen bir soluk, serin yel gibi kendini duyuruyordu. Gelip bu salonda yer alabilmek için iradesini kullanmak zorunda kalmıştı, hem de başlangıçta sandığından çok. Çünkü içeri ilk girişinde, bütün o kaba saba konuşmalar yarıda kesilerek hemen hemen bütün yüzler ondan yana çevrilmiş, zaten o yöne dönük bakışlar donuklaşarak ona dikilmişti.</p>
			<p>Bathsheba çiftçilerden ancak iki-üç tanesini tanıyordu. Hemen onların yanına doğru yönelmişti. Ne var ki niyetlendiği gibi, pratik bir iş kadını olduğunu göstermek istiyorsa, tanıdık tanımadık demeden işini yürütmesi gerekirdi. O da zamanla yalnızca adlarını duymuş olduğu çiftçilere söz söyleyip karşılık verecek kadar cesaret topladı. Onun da yanında örnek torbaları vardı. Yavaş yavaş o da, çekirdekten yetişme çiftçiler gibi eline darı boşlatıp avucunu, çevredekiler gözden geçirsin diye, tam Casterbridge geleneğince uzatmasını öğrendi.</p>
			<p>Uzun boylu bir erkekle tartıştığı sıralarda, başını biraz meydan okurcasına kaldırdığı zaman, aralık dudaklarından görünen kusursuz dişlerinin çizgisinde, o kıpkırmızı ağzının keskin uçlarında öyle bir anlatım beliriyordu ki, insan bu ufacık, incecik, kıvrak kızda baş döndürücü cinsel serüvenlere yetecek kadar hammadde ve bu tür serüvenlere atılabilecek kadar cüret olduğunu seziyordu. Yalnız gözlerinde bir yumuşaklık vardı, hiç değişmeyen bir yumuşaklık ki, gözleri koyu renk olmasa bu, bir buğu gibi durabilirdi. Oysa onun bakışlarında bu yumuşaklık, delip geçici olabilecek bir keskinliği hafifleterek bir duruluk yaratıyordu.</p>
			<p>Üzerinden sağlık ve canlılık fışkıran bir genç kadın için böyle bir şey söylemek tuhaf kaçacak ya, Bathsheba her seferinde karşılık vermeden önce, karşısındakinin sözleri iyice bitsin diye bekliyordu. Fiyat tartışması yaparken kendi malının fiyatında, satıcılığa yaraşır biçimde, kırdıkça kırıyordu. Yalnız davranışında kesinliğini inatçılık olmaktan kurtaran bir esneklik, fiyat kırışını cimrilik olmaktan kurtaran bir saflık vardı.</p>
			<p>Onunla işi olmayan çiftçiler (ki bunlar çoğunluktaydı) durmadan birbirlerine, “Kim bu?” diye soruyorlardı.</p>
			<p>Buna verilen yanıt şöyle oluyordu: “Çiftçi Everdene’ in yeğeni. Yukarı Weatherbury Çiftliği’nin başına geçti; kâhyayı sepetlemiş; her şeyi kendim yapacağım diye yemin etmiş.”</p>
			<p>Bunun üzerine öbür adam, bu durumu olumsuz karşıladığını belirtircesine baş sallıyordu.</p>
			<p>Birincisi, “Evet; böyle dik kafalı olmasa gerçi daha iyi ya, ne olsa onunla övünç duymamız gerekir,” diyordu. “Bu küflü yerlere renk veriyor. Yalnız o kadar alımlı ki, çok geçmeden kaparlar.” </p>
			<p>Bathsheba’nın çekiciliğinde, yüzüyle davranışlarının güzelliği kadar, durumdaki alışılmamışlığın da rol oynadığını ileri sürmek centilmenliğe sığmaz. Her neyse, herkesin ilgisini üzerine toplamıştı ya! Bu cumartesi günü böylece ortaya çıkışı, çiftçi Bathsheba için ne sayılırsa sayılsın, kadın Bathsheba için su götürmez bir zaferdi. Dahası, yarattığı heyecan öyle gözle görülür, elle tutulur gibiydi ki, iki-üç seferinde Bathseba içgüdüsüne kapılarak pazarlık işini bütünüyle unutmuş, bu nadasa bırakılmış toprak tanrıları arasında bir ece gibi salınmakla yetinmişti.</p>
			<p>Belirgin bir ayrınca, genç kızın çekiciliğinin sayısız kanıtlarını büsbütün ortaya vurmaya yarıyordu. Böyle durumlarda kadınların, kafalarının arkasında da gözleri var gibidir. Bathsheba, ondan yana gözünün ucuyla bile bakmamakla birlikte, salonda sürüden ayrılmış bir koyun bulunduğunu biliyordu.</p>
			<p>Bu durum önce onun kafasını kurcaladı. Kendisini tutanlarla tutmayanların sayısı az çok ayarlı olsaydı pek doğal sayacaktı. Hatta kendisiyle hiç ilgilenen çıkmasa, gene vız gelecekti, çünkü böylesi de başından geçmişti. İşin garipliği, onu tutmayan yanın tek kişiden ibaret oluşundaydı.</p>
			<p>Genç kız çok geçmeden sürüden ayrılan koyunun dış görünüşü konusunda şunları öğrenmiş bulunuyordu: Bu, beyefendi tipli bir adamdı. Eski Roma kabartmalarını andıran dolgun, belirgin yüz çizgileri güneşte bronz gibi zengin bir renk tonuyla parlıyordu. Duruşu dik, tavırları sessiz ve ağırdı. Onu ötekilerden ayırıp üstünleştiren bir özel liği vardı: ağırbaşlılık.</p>
			<p>Görünüşe göre bu adam, erkeklerin on-on iki yıl süreyle hiç değişmedikleri orta yaşa girmiş bulunuyordu. Bu çağın sınırları otuz beşle elli yaş arasındadır. Bu adam otuz beş ya da elli yaşında olabileceği gibi, ikisinin arasındaki herhangi bir yaşta da olabilirdi.</p>
			<p>Kırk yaşlarındaki evli erkeklerin, rastladıkları herhangi bir eli yüzü düzgün dişiye göz atmadan geçmeyecek kadar cömert oldukları söylenebilir. Aşk karşılığında olasılıktan, yani bir bedel ödemek zorunda kalmaktan bütünüyle uzak olduklarını bilmek onlara aşırı bir atılganlık verir. Bathsheba, kendi etkisi altında kalmayan bu adamın evli olmadığı kanısına varmıştı.</p>
			<p>Borsa kapanınca hemen Liddy’nin yanına koştu. Liddy, hanımıyla geldikleri üstü açık sarı arabanın yanında bekliyordu. Atı koşarak yola düzüldüler. Bathsheba’ nın almış olduğu şeker, çay ve perdelik kumaş paketleri, arabanın arkasına yerleştirilmişti. Paketler artık bakkalla manifaturacının değil, bu genç çiftlik sahibi hanımın malı olduklarını, renkleriyle, biçimleri ve çizgileriyle, sözle anlatılamayacak bir biçimde belirtiyorlardı.</p>
			<p>“Atlattım, Liddy; şükür, bu da bitti. Bir dahaki sefere böyle güç gelmez. Çünkü herkes beni borsada görmeye alışmış olacak artık. Ama bu sabah oraya girişim, inan evlenmek gibi bir şeydi – bütün gözler benim üstümde!”</p>
			<p>Liddy, “Biliyordum ben bunun böyle olacağını!” dedi. “Erkek milleti insana yiyecek gibi bakmakta birincidir!”</p>
			<p>“Yalnız içlerinden bir vardı: Boş yere bana bakmakla zamanını harcamayacak kadar aklı başındaydı.” Bu bilgi, Liddy, hanımının gururunun incinmiş olduğunu aklının köşesinden bile geçirmesin diye, bu yolda verilmişti. Bathsheba, “Çok yakışıklı bir adam,” diye sözünü sürdürdü. “Sırım gibi. Kırk yaşlarında gösteriyordu. Kim olabilir acaba, biliyor musun?”</p>
			<p>Liddy bilemiyordu.</p>
			<p>Bathsheba biraz düş kırıklığına uğramış gibi, “Hiç tahmin edemiyor musun?” diye sordu.</p>
			<p>“Hiç fikrim yok. Zaten ne önemi var; sizinle ötekiler gibi ilgilenmediğine göre. Bak, ötekilerden daha çok ilgilenseydi, o zaman önemli olurdu işte!”</p>
			<p>Bathsheba o sırada bunun tam tersini düşünüyordu. Sessizlik içinde, hızla yol almaktaydılar. Soyluluğuna diyecek olmayan bir ata koşulmuş alçak bir araba, onlardan daha hızlı yol alarak onlara yetişti ve geçti.</p>
			<p>Bathsheba, “Aa, işte bu!” dedi.</p>
			<p>Liddy baktı.</p>
			<p>“O mu? Çiftçi Boldwood o! Elbet, ta kendisi. Hani geçen gün kapıya geldiği zaman içeri alamadığımız adam.”</p>
			<p>Bathsheba, “Ha, şu Çiftçi Boldwood,” dedi ve uzaklaşan çiftçiye baktı.</p>
			<p>Çiftçi bir kez olsun başını döndürmedi. Gözleri yolun ta ucuna dikilmiş olarak, Bathsheba ve Bathsheba’nın güzelliği ortada yokmuş gibi dalgın, umursamaz, geçti gitti.</p>
			<p>Bathsheba, “İlgi çekici bir adam, sence de öyle değil mi?” diye sordu.</p>
			<p>Liddy, “Aa, elbet, hem de çok! Bunu herkes söylüyor,” dedi.</p>
			<p>“Neden hep böyle dalgın, kayıtsız acaba? Neden çevresindekilerden böyle çok uzaklardaymış gibi durduğunu merak ediyorum.”</p>
			<p>“Denildiğine göre... yalnız kesinlikle bilen yok... bu adam gençliğinde, kanının kaynadığı sırada çok acı bir düş kırıklığına uğramış. Kadının biri bunu sevip bırakmış, diyorlar.”</p>
			<p>“Hep böyle derler zaten. Oysa hepimiz bal gibi biliriz ki bu dünyada sevip bırakan kadın pek azdır. Erkeklerdir bizi sevip de sonra bırakanlar. Bu adamcağızın da böyle içine kapalı olması doğuştan olsa gerek.”</p>
			<p>“Elbet doğuştan... öyledir, hanımcığım... başka bir nedeni falan yoktur!”</p>
			<p>“Gene de, bir kadın tarafından aldatıldığını düşünmek daha romantik... Zavallıcık! Kim bilir, belki gerçekten öyle olmuştur.”</p>
			<p>“Hiç kuşkunuz olmasın, küçükhanımcığım, öyle olmuştur. Elbet öyledir! Bana öyle geliyor!”</p>
			<p>“Ne var ki bizler, insanlar için şöyle ya da böyle diye kestirip atmaya alışmışız. Oysa bu iki olasılıkta da biraz gerçek payı varsa hiç şaşmam. Yani bu adam belki biraz aşkta düş kırıklığına uğradı, biraz da doğuştan içekapanık.”</p>
			<p>“Yok, küçükhanımcığım. Hiç aklım kesmiyor böyle ikisinin birden olabileceğini!”</p>
			<p>“Gene de en akla yakın gelen bu.”</p>
			<p>“Galiba öyle. Bence de en akla yakın gelen bu. Siz benim dediğime bakın, küçükhanım; bu adamın derdi mutlaka öyledir.”</p>
		</div>
	</body>
</html>