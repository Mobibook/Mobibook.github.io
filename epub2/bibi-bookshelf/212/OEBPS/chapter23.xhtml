<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çılgın Kalabalıktan Uzak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_subchapter">
		<div class="sayfa-bosluk html5_section">
	
			<h1><span>XXIII</span>Akşamüzeri - İkinci evlenme önerisi</h1>
			<p>Koyunların kırkılmasını kutlayan şölen, evin yanındaki çimenliğe kurulan uzun bir masanın üstüne hazırlanmıştı, masanın bir ucu geniş salon penceresinin pervazına dayanmış, elli-altmış santim kadar da içeri girmişti; Miss Everdene pencerenin iç yanında, masanın baş köşesine geçmişti. Böylelikle adamlarının arasına karışmadan başlarında bulunuyordu.</p>
			<p>Bu akşam Bathsheba olağanüstü heyecanlıydı. Kırmızı yanaklarıyla dudakları, gölgeli saçlarının dalgalarıyla göz alan bir karşıtlık yaratıyordu. Bir yardımcı bekler gibiydi. Masanın öbür ucundaki sandalye, onun isteği üzerine boş bırakılmıştı. Yemeğe başlandığı zaman genç kız Gabriel’den bu yere oturarak o uçtaki görevleri üzerine almasını istedi. Çoban bunu seve seve kabul etti. </p>
			<p>Tam o sırada Çiftçi Boldwood bahçe kapısından içeri girdi, çimenliği geçerek Bathsheba’nın bulunduğu pencereye gitti. Geç kaldığı için özür diledi. Gelişinin önceden kararlaştırıldığı belliydi.</p>
			<p>Bathsheba, “Gabriel,” dedi. “Lütfen gene kalkar mısın, Mr. Boldwood oraya otursun?”</p>
			<p>Gabriel ses çıkarmadan kalktı ve gene yerine geçti.</p>
			<p>Zengin çiftçinin sırtında, her zaman giydiği koyu grilerin tam tersine, alımlı yeni bir ceketle beyaz bir yelek vardı. İçi de dışı gibi neşeli olduğundan, görülmedik derecede konuşkandı. O geldikten sonra Bathsheba’nın da dili çözüldü. Gene de hırsızlık yüzünden kovduğu kâhya Pennyways’in çağrısız olarak çıkıp gelişi bir süre için keyfini kaçırmadı denemez.</p>
			<p>Yemek bitince Jan Coggan, dinleyen var mı, yok mu diye beklemeden, kendiliğinden şarkıya girişti:</p>
			<p/>
			<p>Sevdiğimi kaptırdım, vız gelir bana,</p>
			<p>Sevdiğimi kaptırdım, vız gelir bana;</p>
			<p>Bulurum yenisini,</p>
			<p>Hem daha iyisini;</p>
			<p>Sevdiğimi kaptırdım, vız gelir bana.</p>
			<p>Bu şarkı sona erdiği zaman, masadakilerce sessiz bir beğeniyle karşılandı; bu sessizlik şarkının alkış gerektirmeyecek kadar iyi bilinen bir zevk kaynağı olduğunu gösteriyordu, gazete ilanlarına boş verecek kadar tutunmuş yazarların yapıtları gibi.</p>
			<p>“Ee, komşu Poorgrass, şimdi şarkı söylemek sırası sende!” dedi Jan Coggan.</p>
			<p>Joseph Poorgrass, kendi kendini küçümseyerek, “İyice çakırkeyif oldum; şarkı söyleyecek halim kalmadı,” dedi.</p>
			<p>Jan Coggan duygularının incinmişliğini ses tonuyla belirterek, “Hadi canım!” dedi. “Bu kadar nankörlük edemezsin sen, olmaz bu! Bak, hanım da nasıl gözlerini sana dikmiş sanki, ‘Hemen şarkıya başla, Joseph Poorgrass!’ diyor.”</p>
			<p>“Vay canına, gerçekten de öyle be! Ne yapalım, başa gelen çekilir!.. Yalnız siz benim suratıma bir göz atın da söyleyiverin, komşular, şu başımın cezası kan gene yanaklarımı basmış mı?”</p>
			<p>Jan Coggan, “Yok, yüzünün kızarıklığı orta karar,” diye karşılık verdi.</p>
			<p>Joseph utangaçlıkla, “Güzel bir kadının gözü üzerimdeyken yüzüm pek kızarmasın diye iyice dikkat ederim,” dedi. “Ne var ki, yüzümün kızarması kısmette varsa, kızarır.”</p>
			<p>Bathsheba pencereden, “E, Joseph, şarkını bekliyoruz,” diye seslendi.</p>
			<p>Joseph yumuşadığını belirten bir sesle, “Aa, gözüm kör olsun, ne diyeceğimi bilemiyorum, hanımcığım,” dedi. “Olup olacağı kendi bestelediğim basit bir balad.”</p>
			<p>Şölendekiler, “İsteriz! İsteriz!” diye bağırdılar.</p>
			<p>Böylece güven sağlayan Joseph Poorgrass titrek olmakla birlikte yüzünü ağartabilecek, duygu dolu bir parça söylemeye başladı. Bu baladın ezgisi ana notayla ikinci bir notadan ibaretti ve daha çok bu ikinci notanın üzerinde duruluyordu. Parça öyle tutuldu ki, Joseph bir solukta, birkaç falsolu başlangıçtan sonra, ikinci şarkıya girişti:</p>
			<p/>
			<p>E - ek - tim...</p>
			<p>E - ek - tim...</p>
			<p>Ektim a - aşkın tohumlarını...</p>
			<p>Ba - a - har za - a - ma - nı.</p>
			<p>Nisan, mayıs, bol güneşli haziran,</p>
			<p>Küçük kuşlar cıvıldaşırken.</p>
			<p/>
			<p>Şarkının sonunda Jan Coggan, “Çok güzel yazmışsın,” dedi. “Hele o cıvıldaşırken ne güzel söz öyle!”</p>
			<p>“Öyle. ‘Aşkın tohumlarını’ denilen yerde de güzel bir ezgi vardı, iyi kıvırdın. Yalnız adamın sesi çatlak zurnaya döndüğü yaşlarda ‘aşk’ diye bağırabilmek her babayiğidin harcı değildir. Arkasını getir, Mr. Poorgrass.” </p>
			<p>Ne var ki şarkının arkası getirildiği sırada Bob Coggan’ın tersliği tuttu: Büyüklerin özellikle ciddi oldukları sırada küçük çocukların tutulduğu türden bir terslik. Kahkahasını bastırabilmek çabasıyla masa örtüsünü tıkıştırabildiğince ağzına tıkıştırmıştı. Kısa bir süre böyle, hava sızdırmaz bir biçimde mühürlenmiş olarak oturduktan sonra kahkahası burnundan fışkırıverdi!</p>
			<p>Joseph bunu gördü, öfkeden al al yanan yanaklarla, anında şarkıyı kesti.</p>
			<p>Jan Coggan hemen Bob’un kulağını çekti.</p>
			<p>“Sen söylemene bak, Joseph, bırakma,” dedi. “Bu piç kurusunun da kusuruna bakma. Çok oynak bir balad, doğrusu. Hadi, sonraki dizeye geçelim. Tiz notalarda sesin kısılırsa ben sana yardım ederim.”</p>
			<p/>
			<p>Söğüt ağacının yaprağı ince,</p>
			<p>Söğüt ağacının dalları kıvrak,</p>
			<p>Ama bir türlü şarkıcıyı yeniden şarkıya başlatamadılar. Bob Coggan yaramazlığından ötürü evine gönderildi, Jacob Smallbury’nin bir başka balad söylemeyi önermesiyle masaya gene sessizlik çöktü. Jacob’un baladı öylesine her konuyu kapsayan, bitmez tükenmez bir şeydi ki, bir zamanlar ünlü ayyaş Silenus’un bu tür topluluklarda Chromis, Mnasylus ve benzeri hovardaları eğlendirmek amacıyla söylediği baladları akla getirebilirdi.<a class="si-noteref epub-type_noteref" href="#f38" id="ref_f38">38</a></p>
			<p>Gece, toprağın üzerinden sinsi sinsi kendini göstermeye başlamıştı, ama akşamın henüz gülümseyen saatindeydiler. Günbatısındaki ışınlar tırmık tırmık yeryüzüne dökülmekle birlikte toprağa sanki değmiyor ve ışıksız yerleri hiç aydınlatmıyordu. Güneş ölmeden önce son bir can havliyle bir ağacın arkasına sokulmuştu. Derken batmaya başladı. Köylülerin belden aşağıları koygunlaşan alacakaranlığı gömülürken baş ve omuzları hâlâ gün ışığında, dışarıdan değil de kendi içlerinden vurur gibi görünen sapsarı bir aydınlık içindeydi.</p>
			<p>Güneş limon sarısı bir sis içinde battı. Masa başındakiler yerlerinden kalkmayıp konuşmalarını sürdürdüler. Homeros’un cennetinde birer tanrıymışçasına neşe buldular. Bathsheba hâlâ pencerenin içinde kurulmuş oturuyor, örgü örüyor, arada bir de başını kaldırıp dışarıda gitgide kararan manzarayı seyrediyordu. Uzun süren alacakaranlık iyice yayılıp hepsini sarmadan kimse yerinden kımıldamadı.</p>
			<p>Gabriel birden Çiftçi Boldwood’un masanın dibindeki yerinden yok olmuş olduğunu gördü. Çiftçinin ne zaman gittiğini bilmiyordu; Boldwood besbelli çevrelerini kuşatan alacakaranlığın içine çekilmişti. Gabriel bunları düşünürken, Liddy sofraya açılan salonun arka yanında şamdanlar yaktı. Bu yeni, canlı alevler masayla masadaki köylüleri aydınlatarak gerideki koyu yeşil gölgelerin arasına doğru serpildi. Hâlâ eskisi gibi oturan Bathsheba’nın sureti köylülerin gözleriyle ışıklar arasında yeniden açıkça belirdi, Boldwood’un odaya girip onun yanına oturmuş olduğu da ortaya çıktı.</p>
			<p>Sıra akşamın en önemli sorusuna gelmişti. Acaba Miss Everdene onlara, her zaman tatlı tatlı söylediği o şarkıyı, <em>Allan Çayı’nın Kıyılarında</em>’yı söyler miydi, onlar dağılıp evlerine dönmeden önce?</p>
			<p>Bir an düşündükten sonra Bathsheba peki dedi ve Gabriel’e işaret etti. Çoban hemencecik özlemini duyduğu köşeye doğru seğirtti.</p>
			<p>Hanımı, “Kavalını getirdin mi?” diye fısıldadı.</p>
			<p>“Evet, hanımefendi.”</p>
			<p>“Öyleyse şarkıma eşlik et.”</p>
			<p>Bathsheba salon penceresinde, adamlarının karşısında ayağa kalktı; ardında şamdanlar, sağında, pencerenin hemen önünde Gabriel. Çiftçi Boldwood odanın içinde, sandalyesini kızın soluna çekmiş oturuyordu. Bathsheba’nın sesi önce yumuşak, biraz da titrek çıktı, ama çok geçmeden güçlenip durulaştı. Sonraki olaylar dörtlüklerden birinin topluluktaki bazı kişilerin kafasına aylarca, belki yıllarca yerleşmesine neden olacaktı:</p>
			<p/>
			<p>Yavuklusu bir subaydı</p>
			<p>Kızın gönlü ona kaydı,</p>
			<p>Allan Çayı kıyısında</p>
			<p>Güler söyler, oynardı.</p>
			<p/>
			<p>Gabriel’in kavalının oynak ezgilerine eşlik etmek için Boldwood da derin sesiyle araya katıldı ve şarkının ikinci sesini sağladı. Gene de şarkıyı sıradan bir düettoya çevirmekten kaçınmak çabasıyla notaları öyle yavaş söylüyordu ki, sesi kızın sesini büsbütün ortaya vuran, keşfedilmemiş zenginliklerle dolu koyu bir gölge yaratıyordu. Köylüler eskiçağ şölenlerinde olduğu gibi birbirlerine yaslanmış, öylesine sessiz ve dikkatli, öylesine dalgındılar ki, kızın dizeler arasında soluk alışı neredeyse duyulabiliyordu. Ve sonunda, en son nota sözle anlatılamayacak bir bitişe doğru kayarak eridiği zaman, masadan alkışın özü olan bir mırıltı yükseldi.</p>
			<p>Bu gece Çiftçi Boldwood’un ev sahibine karşı olan tutumu Gabriel’in gözünden kaçmamıştı, demeyi gereksiz buluyoruz. Gene de çiftçinin davranışlarında, bu davranışların zamanı dışında olağanüstü bir yön yoktu: Şöyle ki, Boldwood kıza öbürlerinin bakmadığı zaman bakıyor; onlar kıza bakarlarken kendisi gözlerini başka yana çeviriyordu. Onlar kıza övgü ve teşekkür sözleri söylerken kendisi susuyor, onların dikkati başka yerdeyken fısıldayarak teşekkürlerini bildiriyordu. İşin püf noktası, hiçbiri kendi başına bir anlam taşımayan eylemlerin arasındaki farktaydı. Gabriel de âşıkların başına bela olan kıskançlıkla kıvranmasına karşın bu belirtileri küçümsemiyordu.</p>
			<p>Şarkısını bitirince Bathsheba adamlarına iyi geceler dileyip pencereden çekilerek salonun arka tarafına gitti. Bunun üzerine Boldwood da camı ve panjurları kapadı, içeride, onun yanında kaldı. Gabriel Oak sessiz ve kokulu ağaçların altında gezinmeye başladı. Köylüler Bathsheba’nın sesiyle uyanan yumuşak duygulardan sıyrılarak evlerine gitmek üzere ayaklandılar.</p>
			<p>Jan Coggan sırayı geri itip dışarı çıkarken, eski kâhya Pennyways’den yana bir göz attı. Sayın hırsıza dünyaca ünlü bir başyapıta bakarcasına bakarak, “Neme gerek, doğruya doğru, eğriye eğri,” diye konuştu. “Adam bu gece övgüye değerdi, doğrusu.”</p>
			<p>Hıçkırığı tutmuş olan Joseph Poorgrass hık hıklarının arasında, “Ne yalan söyleyim, gözümle görmesem inanmazdım, söz gelişi,” dedi. “Her bir bardak, şu konukluk çatal bıçaklarla boş şişelerin her biri hâlâ yerli yerinde dursun da, bir tanesi bile yürütülmemiş olsun! İnanılır gibi değil!”</p>
			<p>Erdemli hırsız dudaklarını öfkeyle kısarak, “Beni pohpohluyorsunuz,” diye karşılık verdi.</p>
			<p>Jan Coggan, “Pennyways’in şu yönden hakkını vermek gerek,” diye ekledi. “Kendisi ne zaman iyi, soylu bir iş yapmak üzere kararını verse (ki bu akşam sofraya oturmadan önce böyle bir karar verdiğini yüzünden okudumdu), ne zaman böyle bir karar verse çoğunlukla bu kararında durmayı becerir. Evet, komşular, göğsüm kabararak söylüyorum ki kendisi bu gece hiçbir şey çalmadı.”</p>
			<p>Joseph, “Ne denir, namusluca davrandın, Pennyways, sağ ol, var ol,” dedi.</p>
			<p>Topluluğun öteki kişileri de hep bir ağızdan bu düşünceye katıldılar.</p>
			<p>Bu ayrılış saatinde, iç salonun dışarıdan görülebilen tek şeyi, panjurun arasından sızan ince ve kıpırtısız bir ışık çizgisiyken, içeride ateşli bir sahne oynanmaktaydı.</p>
			<p>Miss Everdene’le Çiftçi Boldwood yalnızdılar. Durumunun ciddiliği, genç kızın yanaklarındaki o sağlık fışkıran ateşi oldukça söndürmüştü, ama gözleri bir zaferin heyecanıyla parıl parıldı.</p>
			<p>Bu, gönlünün istediği değil de, kafasının tasarladığı bir zafer de olsa, zaferdi.</p>
			<p>Genç kız demin oturmakta olduğu alçak bir koltuğun arkasında duruyordu. Erkek de koltuğun içine bir dizini dayayıp ona doğru eğilmiş, onun elini iki elinin içine almıştı. Yerinde duramayarak kıpırdanıyordu. Bunun nedeni de, Keats’in ince deyimiyle, aşırı mutlu bir mutluluktu.<a class="si-noteref epub-type_noteref" href="#f39" id="ref_f39">39</a> Bu adamın oldum olası kopmaz bir parçası gibi duran durgunluğunun böyle alışılmadık bir biçimde, aşk yüzünden dağılmasındaki üzücü ayarsızlık kıza acı veriyor, tapınıldığını görmekten aldığı tadı büyük ölçüde öldürüyordu.</p>
			<p>Her zamanki güvencine uymayan titrek bir sesle, “Sizi sevmeye çalışacağım,” dedi. “Size iyi bir eş olabileceğime inanabilirsem sizinle seve seve evlenirim. Yalnız, Mr. Boldwood, bu derece önemli bir konu üzerinde onurlu her kadın duraksar; ben de bu gece yemin yerine geçebilecek bir söz vermek istemiyorum. Sizden birkaç hafta beklemenizi rica etmek bence daha iyi... O zaman durumumu belki daha açık seçik görebilirim de...”</p>
			<p>“Yalnız o zaman, birkaç hafta sonrası için eğer umutlu...”</p>
			<p>Genç kız kesinlikle, “Sizin burada olmayacağınızı söylediğiniz şu beş-altı haftanın sonunda, hasat zamanında, size karınız olmaya söz verebileceğimi umuyorum. Bunun için birçok neden var,” dedi. “Yalnız şunu hiç unutmayın: Henüz söz vermiş değilim.”</p>
			<p>“Bu yeter... Ötesini istemiyorum. Bu sevgili sözlerinizi kafamda yineleyerek bekleyebilirim. Şimdi artık, Miss Everdene, iyi geceler.”</p>
			<p>Genç kız tatlı, ince, yakınlığa benzer bir anlatımla, “İyi geceler,” dedi.</p>
			<p>Çiftçi Boldwood içinin rahatlığını belirten bir gülümsemeyle dışarı çıktı.</p>
			<p>Bathsheba onu şimdi daha yakından tanıyordu; erkek ona yüreğini bütün çıplaklığıyla açmıştı. Öyle ki, bir ara kızın gözüne, görkemli olması gereken, ama kendine görkem veren tüyleri yolunmuş bir kuş gibi görünmüştü. Kız şimdi önceki cüretinden dehşete kapılmış, bunun bedelini ödemeye çalışıyordu. Yalnız, işlediği günahın ödemeye hazırlandığı bedele değip değmeyeceğini hiç düşünmüyordu. Başına kendi eliyle böyle bir çorap örmüş olması çok kötüydü ya, gene de durumda bir çeşit korkulu tat yok sayılmazdı. En ürkek kadınların bile en kötü ve korkunç durumlardan, salt bir damla zaferle karıştığı için bazen tat almaya başlamaları doğrusu pek şaşılacak bir şeydir.</p>
		</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text">Eski Roma’nın en büyük şairi olan Publius Vergilius Maro’nun altıncı <span class="dipnot-yazisi char-style-override-4" xml:lang="tr-TR">Eglog</span>’unda bu iki genç çoban, ayyaş Silenus’u uyandırıp bitmez tükenmez bir balad söyletirler. (Y.N.)</span></div>
		<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text">“Ama mutluluğunla aşırı mutlu.” (John Keats’in “Bülbüle Ağıt” şiirinden) (Y.N.)</span></div>
		</div>
	</body>
</html>