<html xmlns="http://www.w3.org/1999/xhtml">
	<head>
		<title>6-56</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">    </p>
			<p class="bas" id="_idParaDest-56"><span class="CharOverride-16"> </span>54</p>
			<p class="baslik">Ulrich, Walter ve Clarisse ile Yaptığı Konuşma Sırasında Gerici Bir Tavır Takınır</p>
			<p class="paragraf">Clarisse, şöyle demişti Ulrich’e: “Moosbrugger için bir şeyler yapılmalı, bu katil, müzikal bir insan!”</p>
			<p class="paragraf">Ulrich, tutuklanması nedeniyle onca ağır sonuçlar doğurabilecek biçimde engellenmiş olan ziyaretini sonunda, boş bir öğleden sonrasında yapma fırsatını bulmuştu.</p>
			<p class="paragraf">Clarisse, onun ceketinin kenarından göğüs hizasında tutmuştu; Walter de pek içten sayılamayacak bir yüz ifadesiyle onun yanında duruyordu.</p>
			<p class="paragraf">“Ne demek istiyorsun müzikal demekle?” diye sordu Ulrich gülümseyerek.</p>
			<p class="paragraf">Clarisse, neşeli ve utangaç bir yüz takındı. Elinde olmaksızın. Sanki bütün yüz çizgilerini zorlayarak dışarıya yansımak istiyordu ve Clarisse de bu utancı alıkoymak için yüzünü neşeli bir ifadeyle germek zorunda kalmıştı. Ulrich’i bıraktı. “Yani öyle işte,” dedi. “Demek sonunda yine de nüfuzlu bir adam olup çıktın!” Clarisse’nin yaptıklarına her zaman akıl erdirebilmek olanaksızdı.</p>
			<p class="paragraf">Kış, bir kez başlamış ve ardından yine bitmişti. Burada, kentin dışında hâlâ kar vardı; beyaz tarlaların arasında kara toprak, koyu renk su birikintileri gibiydi. Güneş, hepsinin üstüne aynı yoğunlukla dökülüyordu. Clarisse’nin sırtında turuncu bir ceket, başında da mavi bir yün kasket vardı. Üçü birlikte gezmeye çıkmışlardı ve Ulrich, dizginlerinden boşanmış bir doğanın ortasında Clarisse’ye Arnheim’ın yazılarını açıklamak zorunda kalmıştı. Bu yazılarda cebirdeki dizilerden ve benzol halkalarından, materyalist ve evrensel tarih anlayışlarından, köprü ayaklarından, müziğin gelişmesinden, motorlu araçların ruhundan, Hata 606’dan, görecelik kuramından, Bohr’un atom fiziğinden, asetilen kaynağından, Himalayalar’ın bitki örtüsünden, ruhçözümlemeden, birey ruhbiliminden, deneysel ruhbilimden, fizyolojik ruhbilimden, toplumsal ruhbilimden ve onlarla zenginleşmiş bir çağın birlik ve bütünlük taşıyan, iyi insanlar yetiştirmesini engellemiş olan öteki bütün başarılardan söz edilmekteydi. Fakat Arnheim’ın yazılarında bütün bunlar çok huzur verici bir biçimde anlatılmıştı, çünkü Arnheim, insanın anlamadığı her şeyin aklın üretkenlikten yoksun güçlerinin zorbalığından kaynaklandığı, buna karşılık hakikatin her zaman yalınlıktan, insan onurundan ve insanüstü hakikatlere ilişkin sezgiden oluştuğu, yalın yaşayan ve yıldızlarla ittifak yapan herkesin bu hakikate erebileceği yolunda teminat veriyordu. “Pek çokları günümüzde buna benzer şeyler ileri sürmekteler,” diye açıkladı Ulrich “ama Arnheim’a inanılıyor, çünkü insan onu kafasında sözünü ettiği her şeyi çok iyi bilen, Himalayalar’a gitmiş olan, motorlu aracı bulunan ve istediği kadar benzol halkası taşıyabilen, büyük ve zengin bir adam olarak canlandırabiliyor!”</p>
			<p class="paragraf">Clarisse, benzol halkalarının nasıl göründüğünü bilmek istedi; akik yüzüklere ilişkin belli belirsiz bir anımsamanın etkisiyle bilmek istemişti.</p>
			<p class="paragraf">“Her şeye rağmen çok hoşsun, Clarisse!” diye görüşünü açıkladı Ulrich.</p>
			<p class="paragraf">Walter: “Tanrıya şükür ki her kimyasal saçmalıktan anlaması gerekmiyor!” diyerek Clarisse’yi savundu; ama bunun ardından da Arnheim’ın okumuş olduğu yazılarını savunmaya başladı. Arnheim’ın düşünülebilecek en üstün insan olduğu değildi söylemek istediği, ama yine de böyle bir zamanda yetişenlerin en iyisiydi; yeni ruh diye işte böylesine denirdi! Hem tartışmasız bilim vardı ortada, hem de bilmenin ötesi! Gezinti böylece tamamlandı. Hepsi için sonuç, ıslanmış ayaklar, sanki kış güneşinin altında parıldayan ince ve ıslak ağaç dalları birer kıymık gibi gözlerinin ağ tabakasına saplanmışçasına uyarılmış beyinler, sıcak kahveye yönelik ortak istek ve insani açıdan yitip gitmişlik duygusuydu.</p>
			<p class="paragraf">Buharlaşan kar, ayakkabılardan yukarı doğru yükselmekteydi. Clarisse, oda kirlendiği için seviniyordu, Walter ise kavga aradığı için kadınsı ve güçlü dudaklarını hep sımsıkı kapalı tutuyordu. Ulrich, Paralel-Eylemden söz etti. Sıra Arnheim’a geldiğinde yine kavga etmeye başladılar.</p>
			<p class="paragraf">“Ona neden karşı olduğumu sana söyleyeceğim,” diye yineledi Ulrich. “Bilimsel insan, bugün için artık kaçınılmaz bir olgudur; insan artık bilmek istememeyi isteyemez! Ve bir uzmanın deneyimi ile bir aceminin deneyimi arasındaki ayrım da daha önce hiçbir dönemde bugünkü kadar büyük olmamıştı. Bir masörün veya bir piyanistin maharetinden bunun herkes ayırdına varabilir; günümüzde artık hiçbir at özel bir hazırlıktan geçirilmeksizin yarış pistine çıkarılmıyor. Sadece insan olmayla ilgili sorularda herkes kendini karar vermeye yetkili görüyor, ve eski bir önyargının savına göre insan, insan olarak doğup yine insan olarak ölüyor! Gelgelelim eğer ben bundan beş bin yıl önce de kadınların sevgililerine bugünkülerle sözcüğü sözcüğüne aynı mektupları yazmış olduklarını biliyorsam eğer, o zaman artık kendi kendime günün birinde bu durumun değişip değişmeyeceğini sormadan böyle mektuplar okuyamam!”</p>
			<p class="paragraf">Clarisse, anlayış göstermekten yana çıktı. Buna karşılık Walter, yanaklarından bir şapka iğnesi geçirildiğinde gözünü bile kırpmak istemeyen bir Hint fakiri gibi gülümsedi.</p>
			<p class="paragraf">“O zaman bu, senin şimdilik insan olmayı reddettiğinden başkaca bir anlama gelmiyor!” diye itiraz etti.</p>
			<p class="paragraf">“Öyle denilebilir. Ama bunda sanki tedirgin edici bir acemilik duygusu var!”</p>
			<p class="paragraf">“Ayrıca sana çok başka bir şey daha itiraf etmek istiyorum,” diye devam etti Ulrich biraz düşündükten sonra. “Uzmanlar hiçbir zaman yetkinliğe ulaşmazlar. Yalnızca bugün için yetkin olmadıklarını söylüyor değilim; uğraşlarının tam anlamıyla yetkinliğe ulaşmasını asla düşünemezler. Belki de bunu istemezler bile. Örneğin ruh denilen şeyi biyolojik ve psikolojik açıdan bütünüyle kavramayı ve kullanmayı öğrenmesinden sonra, insanın hâlâ bir ruhunun olabileceği düşünülebilir mi? Ama biz, yine de bu duruma ulaşmak için çaba harcıyoruz! Olay bu işte. Bilmek bir tutumdur, bir tutkudur. Aslında onaylanamayacak bir tutumdur; çünkü içki tutkusu, cinsellik tutkusu ve zorbalık tutkusu gibi, bilmek zorunda olmak tutkusu da ortaya dengesiz bir karakter çıkarır. Araştırmacının doğrunun izini sürdüğü asla doğru değildir, aksine doğru, onun izini sürer. Araştırmacı, doğruyu bir acı olarak yaşar. Doğru olan, doğrudur ve olgu da gerçektir, ve bütün bunlar araştırmacıyı umursamadan böyledir; araştırmacıda yalnızca karakterini belirleyen tutku vardır, gerçeğin bir ayyaş gibi tiryakisidir, ama yaptığı saptamaların bir bütüne, insanca bir şeye, yetkinliğe ya da başkaca bir şeye dönüşüp dönüşmemesine metelik bile vermez. Burada çelişkilerle dolu, acı çeken ve bu arada olağanüstü bir eylemde bulunma gücüne sahip bir yaradılışın varlığı söz konusudur!”</p>
			<p class="paragraf">“Peki sonra?” diye sordu Walter.</p>
			<p class="paragraf">“Ne demek: Peki sonra?”</p>
			<p class="paragraf">“Bu kadarıyla yetinilebileceğini iddia edecek değilsin herhalde”</p>
			<p class="paragraf">“Ben bu kadarıyla yetinmek istiyorum,” dedi Ulrich sakin bir ifadeyle. “Çevremize, ama bu arada kendimize de bakışımız her gün değişiyor. Bir geçiş döneminde yaşamaktayız. En önemli görevlerimizi bugüne kadar olduğundan daha iyi ele almadığımız takdirde bu dönem, belki de gezegenimiz yok olup gidene kadar sürer. Ama buna rağmen karanlıkta kalan insan, bir çocuk gibi korkudan şarkı söylemeye başlamamalıdır. Oysa insanın bu dünyada nasıl davranmak gerektiğini biliyormuş gibi yapması, aslında korkudan söylenen bir şarkıdır; bağırışınla yeri göğü sarsabilirsin, fakat bu sadece korkudur! Ayrıca şuna da inanıyorum ki, hepimiz atlarımızı tırısa kaldırmış gitmekteyiz! Hedeflerden henüz çok uzağız, hedefler yakınlaşmıyor, onları hiç görmüyoruz, daha yolumuzu çok şaşıracağız ve atları değiştirmek zorunda kalacağız; ama günün birinde – öbür gün ya da iki bin yıl sonra – ufuk akmaya başlayacak ve dev dalgalarla üstümüze saldıracak!”</p>
			<p class="paragraf">Ortalık kararmıştı. “Kimse yüzümü göremez,” diye düşündü Ulrich. “Yalan söyleyip söylemediğimi kendim bile bilmiyorum.” Varlığı kesin olmayan bir anda insanın onyılların birikimi bir kesinliğin sonucunu özetlemesi gibi konuşmaktaydı. Walter’e bir suçlama gibi yönelttiği bu gençlik düşünün içinin çoktandır boşalmış olduğunu anımsadı. Artık daha fazla konuşmak istemiyordu.</p>
			<p class="paragraf">“Ve bizlerin yapması gereken,” diye yanıtladı Walter sert bir ifadeyle “yaşamın her türlü anlamından vazgeçmek, öyle mi?”</p>
			<p class="paragraf">Ulrich ona, neden bir anlamı gereksindiğini sordu. Bu yapılmadan da yaşanabilir, dedi.</p>
			<p class="paragraf">Clarisse kıkır kıkır güldü. Kötü niyetle yapmamıştı, soru biraz alaymış gibi gelmişti, o kadar.</p>
			<p class="paragraf">Walter ışık yaktı, çünkü Ulrich’in Clarisse’nin karşısında karanlıkta kalan bir adamın avantajını kullanmasını gerekli bulmuyordu. Öfkeli bir parıltı üçünün birden üstüne yağdı.</p>
			<p class="paragraf">Ulrich, tutuk bir ifadeyle açıkladı: “İnsanın yaşamda gereksindiği tek şey, kendi işinin komşununkinden daha iyi gittiği inancıdır. Yani bu, şu demektir: Senin resimlerin, benim matematiğim, bir başkasının çocukları ve karısı; bir insana gerçi onun hiçbir bakımdan alışılmadık biri olmadığı, ama böyle, hiçbir bakımdan alışılmadık biri olmama gibi bir durumun eşine de pek sık rastlanmadığı yolunda güvence veren her şey!”</p>
			<p class="paragraf">Walter tekrar oturmamıştı. İçinde huzursuzluk vardı. Zafer duygusu vardı. Yüksek sesle konuştu: “Sen ne dediğini biliyor musun? Öylece yuvarlanıp gitmekten söz ediyorsun! Sen sadece bir Avusturyalısın. Avusturya’nın devlet felsefesi olan yuvarlanıp gitme konusunda ders vermektesin!”</p>
			<p class="paragraf">“Bu, belki de düşündüğün kadar kötü değildir,” diye yanıtladı Ulrich. “İnsan, kesinliğe veya güzelliğe yönelik tutkulu bir gereksinimden, yuvarlanıp gitmenin yeni bir ruhla girişilecek bütün çabalardan daha çok hoşa gittiği bir noktaya varabilir! Avusturya’nın dünya çapındaki misyonunu keşfettiğin için seni kutlarım.”</p>
			<p class="paragraf">Walter karşılık vermek istedi. Ancak onu kanatlandırmış olan duygunun yalnızca zafer değil, fakat aynı zamanda –hani nasıl derler?– bir an dışarı çıkmak isteği de olduğu ortaya çıktı. İki istek arasında bocalamaktaydı. Ama bunlar birbiriyle bağdaşmadı, ve Walter’in bakışları Ulrich’in gözlerinden kapıya uzanan yola kaydı.</p>
			<p class="paragraf">Yalnız kaldıklarında, Clarisse şöyle dedi: “Bu katil müzikal bir insan. Yani –” durdu, daha sonra gizemli bir tavırla devam etti: “Hiçbir şey söylenemez bu konuda, ama onun için bir şeyler yapmak zorundasın.”</p>
			<p class="paragraf">“Ne yapmalıyım?”</p>
			<p class="paragraf">“Onu özgürlüğüne kavuşturmalısın.”</p>
			<p class="paragraf">“Düş görüyorsun herhalde?”</p>
			<p class="paragraf">“Aslında Walter’e söylediğin gibi düşünmüyorsun, değil mi?!” diye sordu Clarisse, gözleri Ulrich’i, içeriğini kendisinin de bilemediği bir yanıt için zorlar gibiydi.</p>
			<p class="paragraf">“Ne istediğini bilmiyorum!” dedi.</p>
			<p class="paragraf">Clarisse, ısrarla onun dudaklarına baktı; ondan sonra yineledi: “Yine de söylediğimi yapmalısın; o zaman değişime uğrarsın.”</p>
			<p class="paragraf">Ulrich, ona bakıyordu. Tam olarak anlamamıştı. Bir şeyleri, Clarisse’nin konuşmasına anlam kazandıran bir karşılaştırmayı ya da açıklamayı atlamış olmalıydı. Clarisse’yi bu anlam olmaksızın, sanki edindiği sıradan bir deneyimden söz ediliyormuşçasına dinlemek, kulağa çok tuhaf geliyordu.</p>
			<p class="paragraf">Fakat o anda Walter geri döndü. “Sana şunu itiraf edebilirim ki –“ diye başladı. Ara verilmesi konuşmanın sertliğini almıştı. </p>
			<p class="paragraf">Walter yine piyanonun yanındaki küçük taburesine oturmuştu ve memnun bir ifadeyle üstüne toprak yapışmış olan ayakkabılarına bakıyordu. “Ulrich’in ayakkabılarına neden hiç toprak yapışmamış?” diye düşündü. “Toprak, Avrupalı insanın son kurtuluşu.”</p>
			<p class="paragraf">Ulrich ise Walter’in ayakkabılarının üzerindeki bacaklara bakmaktaydı; siyah yün çoraplar giydirilmiş olan bu bacaklar, yumuşak genç kız bacaklarının güzellikten yoksun biçimini taşıyordu. “Bugün bir insan hâlâ iyi biri olma yolunda çaba harcıyorsa, bunu takdir etmek gerekir,” dedi Walter.</p>
			<p class="paragraf">“Böyle bir şey yok artık,” yanıtını verdi Ulrich. “Bunu anlamak için herhangi bir gazeteye bakman yeter. Gazeteler, ölçüsüz bulanıklıklarla dolu. Bir Leibniz’in düşünme yetisini bile aşabilecek kadar çok şeyden söz ediliyor. Ama bunun ayırdına bile varılmıyor; insan, değişti. Artık bütünlük taşıyan bir insan bütün bir dünyanın karşısında durmuyor, fakat insana benzer bir şey, genel anlamda besleyici bir sıvının içinde hareket ediyor.”</p>
			<p class="paragraf">“Çok doğru” dedi Walter hemen. “Çünkü artık Goethe anlamında bütünlük taşıyan bir eğitim yok. Ama yine bu nedenle, bugün her düşüncenin bir karşı düşüncesi ve her eğilimin de hemen tam karşıtı var. Her eylem ve karşıtı, bugün zihinlerde hem savunmayı, hem de mahkûm etmeyi olanaklı kılan en sağlam gerekçeleri buluyor. Nasıl olup da böyle bir durumdan yana çıkabildiğini anlayamıyorum!”</p>
			<p class="paragraf">Ulrich omuzlarını kaldırdı.</p>
			<p class="paragraf">“Yapılması gereken, tamamen geri çekilmek,” dedi Walter alçak sesle.</p>
			<p class="paragraf">“Ama böyle de devam edebilir,” diye karşılık verdi arkadaşı. “Belki de bir karıncalar devleti olmak ya da edimleri yine Hıristiyanca olmayan bir başka yolla sınıflandırmak yolundayız.” Ulrich, bir uzlaşmaya varılabileceği gibi, kavga da edilebileceğini kendinden anlamıştı. Kibarlığın kılıfındaki aşağılama, et suyundaki çok lezzetli bir yemek kadar açık ve seçikti. Ulrich, son söylediklerinin Walter’i kızdıracağını da biliyordu, ama bir kez olsun anlaşabileceği bir insanla konuşmayı özlemeye başlamıştı. Walter’le bir zamanlar böyle konuşmalar yapmışlardı. Bu tür konuşmalarda sözcükler gizli bir güç tarafından yürekten çıkarılır ve hiçbiri de hedefini şaşırmazdı. Buna karşılık isteksizlikle konuşulduğunda sözcükler, bir buzun üzerinden yükselen sisleri andırırdı. Öfke duymaksızın Walter’e baktı. Walter’in de bu konuşma sürdükçe iç dünyasındaki düşüncelerin sakatlandığı duygusunu taşıdığından, fakat bunun suçunu onda aradığından emindi. “İnsanın düşündüğü her şey, ya sempatidir, ya da antipatidir!” diye düşündü Ulrich. O anda bu düşüncesini öyle canlı bir biçimde doğru saydı ki, onu, birbirlerine sımsıkı sarılmış insanların birbirine değen sallantılarına benzer bir biçimde, bedensel bir kaçınılmazlık olarak algıladı. Clarisse’ye bakındı.</p>
			<p class="paragraf">Ancak Clarisse görünüşe bakılırsa uzunca bir zamandan bu yana konuşulanları dinlemiyordu; herhangi bir anda önce önündeki masada duran gazeteyi eline almıştı; daha sonra iç dünyasında bütün bunlardan neden bunca keyif aldığını araştırmıştı. Gözlerinin önünde Ulrich’in sözünü ettiği o ölçüsüz bulanıklığı görüyor, gazeteyi de ellerinin arasında hissediyordu. Kollar, karanlığı katlıyor ve kendiliğinden açılıyordu. Kollar bedenle birlikte iki çapraz kiriş oluşturuyor, gazete de bunların arasında asılı duruyordu. Keyifli olan, işte buydu, ama bu keyfi betimleyecek sözcükler Clarisse’nin iç dünyasında yoktu. Clarisse’nin tek bildiği, gazeteye okumadan baktığı ve Ulrich’in içinde barbarlığın gizemini taşıyan, kendine de yakın hissettiği, ama üzerinde daha somut düşünemediği bir şeyin bulunduğu izlemine kapıldığıydı. Gerçi dudakları sanki gülümsemek istiyormuş gibi aralanmıştı, fakat bu bilincine varılmaksızın, öylece katılıvermiş bir gerilimin etkisiyle olmuştu.</p>
			<p class="paragraf">Walter, alçak sesle konuşmayı sürdürdü: “Bugün artık hiçbir şeyin ciddi, akıl ürünü ya da en azından anlaşılabilir olmadığını söylemekte haklısın; ama bunun suçunun doğrudan doğruya her şeye salgın hastalık gibi bulaşan, yükselmekte olan akılcılıkta olduğunu neden anlamak istemiyorsun? Hep daha akıllı olmak, yaşamı her zamankinden çok daha fazla akılcılığa ve uzmanlaşmaya göre düzenlemek yolundaki güçlü istek, onun yanı sıra da her şeyi bildiğimiz, sınıflandırdığımız, tipleştirdiğimiz, makinelere dönüştürdüğümüz ve kurallara bağladığımız takdirde halimizin ne olacağını düşünme konusundaki yetersizlik bütün beyinlere yerleşti. Bu böyle devam edemez.”</p>
			<p class="paragraf">“Tanrım,” diye karşılık verdi Ulrich umursamazlıkla “keşişlerin dönemindeki Hıristiyan, bulutlarıyla ve arplarıyla biraz sıkıcı olan tek bir cenneti düşünebildiği halde inançlı olmak zorundaydı; ve bizler de aklın bize okul zamanlarımızın çizgiselliğini, dümdüz sıralarını ve tebeşirle çizilmiş o korkunç figürlerini anımsatan cennetinden korkmaktayız.”</p>
			<p class="paragraf">“İçimde bunun sonucunda düş gücünün tümüyle dizginlerinden boşalacağı gibi bir duygu var” diye ekledi Walter düşünceli bir ifadeyle. Bu konuşmada küçük bir korkaklık ve küçük bir hile gizliydi. Walter, Clarisse’nin o gizemli akla karşıt yanını düşündü, ve dizginlerden boşalmaya doğru giden akıldan söz ederken de Ulrich’i anımsadı. Ötekiler bu durumu algılamadılar; bu da Walter’e anlaşılmamış olmanın acısını ve zaferini tattırdı. Ona kalsa ve böyle bir şey Clarisse’nin isyan etmesine yol açmadan yapılabilse, Ulrich’ten kentte kaldığı sürece evine gelmemesini rica ederdi.</p>
			<p class="paragraf">İki erkek böylece susup Clarisse’ye baktılar.</p>
			<p class="paragraf">Clarisse ansızın onların artık kavga etmediklerinin ayırdına vardı, gözlerini ovuşturdu ve onları kırpıştırarak, üstlerine dökülen sarı ışıkların altında akşam mavisi pencere camlarının önünde bir camlı dolaptaymışçasına oturan Ulrich’e ve Walter’e sıcak bir ifadeyle baktı.</p>
		</div>
	</body>
</html>