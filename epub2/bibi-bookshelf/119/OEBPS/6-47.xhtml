<html xmlns="http://www.w3.org/1999/xhtml">
	<head>
		<title>6-47</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">    </p>
			<p class="bas" id="_idParaDest-47">45</p>
			<p class="baslik">İki Zirvenin Suskun Karşılaşması</p>
			<p class="paragraf">Toplantı bittiğinde Dr. Arnheim, kimseye belli etmeden sona kalmayı başarmıştı, böyle yapmaya onu Diotima teşvik etmişti; Daire Başkanı Tuzzi, toplantı bitmezden önce kesinlikle evine dönmemek için arada nezaketen zaman bırakmıştı.</p>
			<p class="paragraf">Konukların gidişleriyle geriye kalan durumun sağlamlaştırılması arasındaki bu dakikalarda, bir odadan ötekine uzanan ve karşılaşılan küçük talimatlarla, düşüncelerle ve geçip gitmekte olan büyük bir olayın geride bıraktığı tedirginlikle kesintiye uğrayan yolculuk sırasında Arnheim, gülümseyerek, bakışlarıyla Diotima’yı izlemişti. Diotima, evinin titreşimler yayan bir hareketlilikle dolu olduğunu hissediyordu; büyük olay yüzünden yerlerini terk etmek zorunda kalmış olan her şey, şimdi birbiri ardınca geri dönmekteydi, sanki irili ufaklı sayısız çukurlardan ve çukurcuklardan oluşma bir dalga yeniden kumların üzerini kaplıyordu. Ve Arnheim, Diotima ve onun çevresindeki bu hareketin yatışmasını kibar bir sükûnetle beklerken Diotima, o güne kadar evine onca insan gelip gitmiş olmasına karşın, Daire Başkanı Tuzzi dışında hiçbir erkekle böyle bir ev mahremiyeti içerisinde, boş evin dilsiz yaşamını hissedebilecek kadar yalnız kalmadığını anımsadı. Ve bakir zihni, hiç alışılmamış bir düşünceyle ansızın karmakarışık oldu; içinde kocasının da bulunmadığı, boşalmış evi Diotima’ya, şimdi Arnheim’ın üstüne giydiği bir pantolon gibi geldi. Böyle anlar vardır, bu anlar, gecenin doğurduğu hilkat garibeleri gibi, en bakir insanlara bile tesadüf edebilirler; ruhla bedenin tümüyle bütünleştiği bir aşkın olağanüstü düşü, Diotima’nın iç dünyasını ışığa boğmuştu.</p>
			<p class="paragraf">Arnheim bunların hiçbirini algılamadı. Pantolonu, parlak parkeye kusursuz bir dikey çizgi halinde düşüyordu, frakı, papyonu, sakin sakin gülümseyen asil başı hiç konuşmuyorlardı, öylesine mükemmeldiler. Aslında Arnheim, gelişi sırasında cereyan eden küçük olay nedeniyle Diotima’ya sitem etmeyi ve böylece de gelecek için önlem almayı tasarlamıştı; ama Amerikalı para babalarıyla senli benli olan, imparatorlar ve krallar tarafından kabul edilen bu adamın, her kadını platinle tartabilecek olan bu Karun’un o anda böyle yapacak yerde, bakışlarını büyülenmiş gibi aslında sadece Ermelinda ya da Hermine Tuzzi adını taşıyan ve yine sadece yüksek düzeydeki bir memurun karısı olan Diotima’ya dikmesine yol açan bir şey vardı. Bu şeyi açıklamak için burada yine ruh sözcüğünün kullanılması gerekiyor.</p>
			<p class="paragraf">Ruh, sık sık geçen, ama her zaman en açık bağlamlarda kullanıldığı söylenemeyecek bir sözcüktür. Örneğin, bugün artık yitirilmiş veya uygarlıkla bağdaştırılamayan anlamında; bedensel güdüler ve evlilik alışkanlıkları arasındaki karşıtlık anlamında; bir katilin içimizde uyandırdığı, sadece tiksinti de olmayan duygular anlamında; Paralel-Eylemle açığa çıkarılması öngörülen şey anlamında; Kont Leinsdorf’un ağzında, dinsel tefekkürler ve <span class="CharOverride-13">contemplatio in caligine divina</span> olan anlamında; pek çok insanda benzetmelere duyulan sevgi anlamında, ve benzerleri gibi. Ancak bu ruh sözcüğünün bütün kendine özgü yanları arasında en tuhafı, genç insanların bu sözcüğü gülmeden söyleyememeleridir. Diotima ve Arnheim bile sözcüğü herhangi bir şeyle bağlantılandırmadan kullanmaya çekiniyorlardı; çünkü büyük, soylu, korkak, cesur, alçak bir ruha sahip olduğunu iddia etmek, ne de olsa olmayacak şey değildir, ama insan doğrudan benim ruhum demeyi göze alamaz. Ruh, düpedüz belli bir yaşa gelmiş kişilerin kullandığı bir sözcüktür, ve bundan şunu anlamak gerekir: yaşamın akışı boyunca öyle anlar gelir ki, bir şey kendini gittikçe daha fazla duyumsatır, insan bunun için acele bir ad bulma ihtiyacını hisseder, ama bulamaz ve sonunda, başta aşağı gördüğü bu sözcüğü istemeyerek de olsa kullanır. </p>
			<p class="paragraf">Peki ama, nasıl tarif etmeli bu ruh sözcüğünü? İnsan istediği gibi durur ya da gider, önemli olan, insanın önünde bulunan, gördüğü, duyduğu, istediği, saldırdığı, üstesinden geldiği değildir. Asıl önemli olan, bir ufuk çizgisi ya da yarım çember olarak ileride durmaktadır; ama bu yarım çemberin uçları bir yayla birbirine bağlanmıştır ve bu yay dümdüz dünyanın tam ortasından geçip gider. Önde yüz ve eller ondan dışarı doğru bakar, duygular ve çabalar önden koşturmaktadırlar, ve şundan kimse kuşku duymaz: yapılan, her zaman mantıklıdır veya en azından tutkuyla girişilmiştir; yani dış koşullar bizden eylemlerimizi sonuçta herkesçe anlaşılabilecek bir biçim içinde talep eder, ya da tutkunun etkisiyle anlaşılmaz bir şey yaptığımızda, bunun da kendi yolu yordamı vardır. Fakat bu arada her şey ne kadar anlaşılır ve kendi içerisinde bir bütün oluşturur gözükürse gözüksün, yine de bunlara ortada sadece yarım bir şeyin bulunduğu yolunda, bulanık bir duygu eşlik eder. Dengeden yana eksik bir şeyler vardır, ve insan, tıpkı bir ip cambazının yaptığı gibi, sendelememek için ağırlığını öne verir. Bu arada yaşamın içinden geçtiği ve ardında yaşanmışı bıraktığı için, ortaya daha yaşanacak olan ile yaşanmış olandan meydana gelen bir duvar çıkar, ve sonunda insanın yolu bir kurdun tahtanın içinden geçen, gelişigüzel dolanan, hatta geriye de gidebilen, fakat boş bir uzamı hep arkada bırakan yoluna benzer. Ve her türlü doluluğun ardında yatan kör ve her yerle bağlantısı kesilmiş uzama ilişkin bu korkunç duygudan, her şey artık bir bütün olmuş olsa bile, eksikliğini hâlâ sürdüren bu yarımdan yola çıkışla insan sonunda ruh denenin ne olduğunun ayırdına varır.</p>
			<p class="paragraf">İnsan, doğal olarak ruhu her zaman düşündüklerine, sezdiklerine, hisettiklerine ekler: en değişik ikameler halinde ve ruhsal yapısının özelliklerine göre. Gençlikte ruh, insanın her yaptığı bağlamında yapılanın doğru olup olmadığına ilişkin, belirgin bir güvensizlik duygusudur. Yaşlılıkta, aslında niyetlenilenden ne kadar azının yapılmış olduğunu görmenin verdiği şaşkınlıktır. Bu ikisinin arasında ruhun bir avuntu kaynağı yerine geçtiği de olur; insan tek tek ele aldığında, yaptığı her şeye haklı bir gerekçe bulamasa bile, yine de kendi gözünde basbayağı becerikli ve dürüst herifin tekidir; veya zaten dünya da aslında olması gerektiği gibi değildir; böylece sonunda şu ya da bu nedenle doğru diye nitelendirilemeyecek her şey yine de adil bir denge yerine geçer; ve yine sonunda bazı kimseler, kendilerinde eksik olan parçayı cebinde taşıyan bir Tanrıyı bile düşünürler. Bu bağlamda aşkın özel bir konumu vardır; çünkü bu kuraldışı durumda ikinci yarı da eklenir. Sevilen insan, başka zamanlarda hep bir şeyin eksik olduğu noktada durur gibidir. Deyiş yerindeyse ruhlar, <span class="CharOverride-13">dos à dos</span> birleşirler ve bu arada kendi kendilerini de gereksiz kılarlar. Bu yüzden çoğu insan, büyük bir gençlik aşkı geçip gittikten sonra ruhun eksikliğini artık hissetmezler, ve böylece bu delilik hali de aslında yararlı bir toplumsal görevi yerine getirmiş olur.</p>
			<p class="paragraf">Ne Diotima, ne de Arnheim daha önce âşık olmuşlardı. Diotima’nın olmadığını zaten biliyoruz, ama büyük maliyecinin de geniş anlamda bakir denilebilecek bir ruhu vardı. Hep kadınlarda uyandırdığı duyguların kendisine değil, parasına ilişkin olabileceğinden korkmuştu, bu nedenle kendisi de duygu değil, yalnızca para verebileceği kadınlarla yaşamaktaydı. Kötüye kullanılmaktan korktuğu için, hiçbir zaman bir arkadaşı olmamıştı, iş bağlamındaki alışverişi tinsel nitelikli olmasına karşın, sadece iş arkadaşları olmuştu. Böylece yaşam deneyimiyle dolu olan Arnheim, yine de el değmemiş bir konumdaydı ve kaderin ona yazdığı Diotima ile karşılaştığında da yalnızlık tehlikesi içerisindeydi. İkisinin de iç dünyalarındaki gizemli güçler birbiriyle çarpıştı. Bu durum, ancak alize rüzgârlarının okşayışıyla, Gulf Stream’le, yer kabuğunun volkanik titreşim dalgalarıyla karşılaştırılabilir; insanınkilerden karşılaştırılamayacak kadar daha büyük olan, yalnızca yıldızlarla akraba sayılabilecek güçler, birinden ötekine doğru, saat ve günün sınırlarını aşarak harekete geçti; ölçülemeyecek akışlar. Böyle anlarda ne konuşulduğu hiç önem taşımaz. Dikey ütü çizgisinden yukarıya doğru Arnheim’ın bedeni, dağlarda yaşayan devlerin o tanrılara özgü yalnızlığı içerisindeymiş gibi gözüküyordu; karşı uçta duran Diotima ise, yalnızlığının görkemi içinde ışıl ışıl, sanki bir vadinin eğimiyle ona ulaşıyor, birleşiyordu; o zamanki modaya uygun giysisinin kollarının üst kısmında küçük puflar vardı, belden yukarısının dar zarif plileri midenin üzerinde genişliyor, etek dizlere doğru daralıp yeniden baldırlara oturuyordu. Kapı perdelerini süsleyen ince cam çubuklar küçük su birikintilerinin yüzeyi gibi parıltılar saçıyor, duvarlarda asılı mızraklarla oklar, tüylerle süslü ve öldürücü tutkularının titreşimlerini yayıyor, masaların üstündeki sarı renkli Calman-Lévy ciltleri ise limon ağaçları gibi suskun duruyordu. Onlara saygımızdan ötürü, başlangıçta konuşulanları burada geçiyoruz.</p>
		</div>
	</body>
</html>