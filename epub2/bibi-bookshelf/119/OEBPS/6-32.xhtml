<html xmlns="http://www.w3.org/1999/xhtml">
	<head>
		<title>6-32</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">    </p>
			<p class="bas" id="_idParaDest-32">30</p>
			<p class="baslik">Ulrich Sesler Duyuyor</p>
			<p class="paragraf">Düşünceleri ansızın gerildi, ve Ulrich bu gerilme yüzünden oluşan bir çatlaktan bakarcasına, doğramacı Christian Moosbrugger ile onu yargılayanları gördü.</p>
			<p class="paragraf">Yargıç, kendi gibi düşünmeyen biri için acı verecek derecede gülünç bir ifadeyle, şöyle diyordu: “Kanlı ellerinizi neden yıkadınız? – Bıçağı neden fırlatıp attınız? – Olaydan sonra üstünüzü başınızı neden değiştirdiniz? – Günlerden Pazar olduğu için mi? Kanlı oldukları için değil mi? – Neden bir sonraki akşam danslı bir eğlenceye gittiniz? Olay, eğlenmenizi engellemedi, öyle mi? Hiç pişmanlık duymadınız mı?”</p>
			<p class="paragraf">Moosbrugger’in zihninde bir şimşek çaktı: Eski hapishane deneyimleri gereği, pişman olmuş gibi yapmak gerekiyordu. Zihnindeki şimşekle birlikte dudakları gerilen Moosbrugger yanıt verdi: “Elbet duydum!”</p>
			<p class="paragraf">Yargıç, hemen atıldı:“Ama poliste şöyle demişsiniz: Pişmanlık değil, yalnızca patlayasıya bir nefret ve öfke duyuyorum!” </p>
			<p class="paragraf">“Olabilir” dedi Moosbrugger, yine kendini toparlamış, kibar bir ifade takınmıştı. “O sıralarda başkaca bir şey hissetmemiş olabilirim.”</p>
			<p class="paragraf">“Siz, iri yapılı, güçlü bir erkeksiniz,” diye söze karıştı savcı “Hedwig’den nasıl korkmuş olabilirsiniz?”</p>
			<p class="paragraf">“Savcı bey,” diye karşılık verdi Moosbrugger gülümseyerek, “yaltaklanmaya başlamıştı. Onu, normalde bu tür kadınları kafamda canlandırdığımdan daha acımasız biri olarak düşündüm. Gerçi güçlü gibi gözüküyorum, öyleyim de–”</p>
			<p class="paragraf">“O halde–” diye homurdandı mahkeme başkanı dosyayı karıştırarak.</p>
			<p class="paragraf">“Ama belli durumlarda,” dedi Moosbrugger yüksek sesle “ürkek, hatta korkağımdır.”</p>
			<p class="paragraf">Mahkeme başkanının gözleri hızla dosyadan ayrıldı; bir çift kuşun bir ağaç dalından uçup gitmesi gibi, biraz önce üstünde oturmakta olduğu cümleyi terk etti. “Ama sırasında, inşaat alanındaki arkadaşlarınızla kavga ettiğinizde, hiç de korkak değildiniz!” dedi. “Birini iki kat aşağıya attınız, ötekileri de bıçakla–”</p>
			<p class="paragraf">“Sayın başkan,” diye bağırdı Moosbrugger korkutucu bir sesle “ben, bugün de şu nokta-i nazardayım ki–”</p>
			<p class="paragraf">Başkan, eliyle onu susturmak istedi.</p>
			<p class="paragraf">“Haksızlık,” dedi Moosbrugger “benim acımasızlığımın temeli bu olmalı. Ben, mahkemenin önüne saf bir insan olarak çıktım ve sayın yargıçların zaten her şeyi benden daha iyi bildiklerini düşündüm. Ama düş kırıklığına uğradım!”</p>
			<p class="paragraf">Yargıcın yüzü yine dosyaya dalmıştı bile.</p>
			<p class="paragraf">Savcı, gülümsedi ve dost bir ifadeyle konuştu: “Ama Hedwig, aslında zararsız bir kızcağızdı!”</p>
			<p class="paragraf">Moosbrugger hâlâ öfkeli: “Bana hiç de öyle gözükmedi!” diye yanıtladı.</p>
			<p class="paragraf">“Bana göre ise,” diye ekledi mahkeme başkanı vurgulayarak “siz suçu hep başkalarına atmayı iyi biliyorsunuz!”</p>
			<p class="paragraf">Savcı, dost bir ifadeyle baştan aldı: “Evet, kızı neden bıçakladın?”</p>
		</div>
	</body>
</html>