<html xmlns="http://www.w3.org/1999/xhtml">
	<head>
		<title>6-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">    </p>
			<p class="bas" id="_idParaDest-33">31</p>
			<p class="baslik">Kime Hak Veriyorsun?</p>
			<p class="paragraf">Ulrich bunları katıldığı duruşmadan mı hatırlıyordu, yoksa bunlar sadece okumuş olduğu haberlerden parçalar mıydı? Şimdi öylesine canlı anımsıyordu ki, sanki bu sesi duyacak gibiydi. Hayatında “birtakım sesler” duyduğu, hiç olmamıştı; çok şükür böyle biri değildi. Ama insan bu sesleri duyduğunda, ortalığı bir kar yağışının dinginliği kaplar. Ansızın yerden göğe kadar duvarlar yükselir; insan daha önce havanın bulunduğu yerde yumuşak ve kalın surlardan geçer, ve hava kafesinin içerisinde oradan oraya sıçramış olan bütün sesler, artık özgür bir biçimde ta en derinlere kadar birbirine kaynamış beyaz duvarlara nüfuz ederler.</p>
			<p class="paragraf">Ulrich, herhalde çalışmaktan ve can sıkıntısından biraz gergindi, bu durumda bazen böyle şeyler olabilirdi; ama birtakım sesler duymayı hiç de kötü bulmadı. Ve ansızın, çok yüksek olmayan bir sesle şunları söyledi: “İnsanın yaptığı her şeyde masum olduğu ikinci bir vatanı vardır.”</p>
			<p class="paragraf">Bonadea, bir bağcıkla uğraşıyordu. Bu arada Ulrich’in odasına gelmişti. Bu konuşmadan hoşlanmıyor, zevksiz buluyordu; katilin bir zamanlar gazetelerde onca yazılmış olan adını çoktan unutmuştu ve Ulrich sözünü etmeye kalkıştığında, Bonadea bu adı istemeye istemeye anımsıyordu.</p>
			<p class="paragraf">“Fakat eğer Moosbrugger,” dedi Ulrich bir süre sonra “bu tedirgin edici masumiyet izlenimini yaratabiliyorsa eğer, o zaman başörtüsünün altındaki gözleri bir fareninkileri andıran o zavallı, terkedilmiş, soğuktan tir tir titreyen kız, yani Hedwig, Moosbrugger’e onu odasına alması için yalvarmış ve bu yüzden öldürülmüş olamaz mı?”</p>
			<p class="paragraf">“Kapat şu konuyu!” dedi Bonadea ve beyaz omuzlarını kaldırdı. Çünkü Ulrich’in konuşmaya böyle bir yön vermesi tam da kötü niyetle seçilmiş bir anda, yani incinmiş ve barışmaya susamış hanım arkadaşı odaya geldikten sonra ve üstüne yarım yamalak geçirdiği giysilerin halının üstünde yeniden içinden Aphrodite’nin çıktığı köpükten bir krater oluşturduğu anda olmuştu. Bu nedenle Bonadea, Moosbrugger’den sadece tiksinmeye ve kurbanını da hafiften bir korku ürpertisiyle geçiştirmeye hazırdı. Ama Ulrich buna meydan vermedi ve Moosbrugger’i bekleyen kaderi Bonadea’ya güçlü çizgilerle betimledi. “İki adam, ona karşı en ufak bir kötü duygu beslemeksizin, sadece bunun için para aldıkları için, ipi onun boynuna geçirecekler. Bu sahneyi belki yüz kişi izleyecek, bazıları görevleri bunu gerektirdiği, bazıları da hayatlarında bir kez olsun bir idam görmek istedikleri için. Silindir şapka, frak ve siyah eldivenler giymiş olan, resmi görünüşlü bir bey ilmiği çekecek, ve aynı anda onun iki yardımcısı boynu kırılsın diye Moosbrugger’in bacaklarına asılacaklar. Daha sonra siyah eldivenli bey, elini Moosbrugger’in kalbine koyacak ve yüzünde endişeli bir doktor ifadesiyle, onun hâlâ yaşayıp yaşamadığını kontrol edecek; çünkü yaşıyorsa eğer, her şey daha sabırsızca ve resmiyetten daha uzak bir biçimde yinelenecek. Şimdi aslında Moosbrugger’den yana mısın, yoksa ona karşı mısın?” diye sordu Ulrich.</p>
			<p class="paragraf">Bonadea, zamansız uyandırılmış biri gibi ağır ağır ve acıyla “havasından” çıkmıştı –zina nöbetlerini böyle adlandırırdı. Şimdi, elleri bir süre kararsız bir ifadeyle yere düşmek üzere olan giysilerini ve açılmış korsesini tuttuktan sonra, oturmak zorunda kaldı. Benzeri konumdaki her kadın gibi, belli bir kamu düzenine sonuna kadar güvenmekteydi; bu öylesine adil bir düzendi ki, insan hiçbir şeyi dert etmeksizin hayatını idame ettirebilirdi; ama şimdi, bunun aksi konusunda uyarılınca, Bonadea’nın iç dünyasına hemen suçlu Moosbrugger’e ilişkin her düşünceyi dışlayan ve kurban Moosbrugger’den yana çıkan merhametli bir tutum yerleşivermişti.</p>
			<p class="paragraf">“Demek sen” diye iddia etti Ulrich “her defasında kurbandan yana ve eyleme karşısın.”</p>
			<p class="paragraf">Bonadea, böyle bir konuşmanın böyle bir durumda yakışık almadığı gibisinden akla yakın bir duyguyu dile getirdi.</p>
			<p class="paragraf">“Ama yargın böylesine tutarlı bir biçimde eyleme karşıysa,” diye yanıtladı Ulrich, hemen özür dileyecek yerde, “o zaman zinalarını nasıl haklı göstereceksin, Bonadea?!”</p>
			<p class="paragraf">Özellikle çoğul eki nahoştu! Bonadea sustu, aşağı gördüğünü ifade eder bir yüz ifadesiyle yumuşak koltuklardan birine oturdu ve incinmiş bir tavırla yukarıya, duvarla tavanın kesişme çizgisine baktı.</p>
		</div>
	</body>
</html>