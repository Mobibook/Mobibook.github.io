<html xmlns="http://www.w3.org/1999/xhtml">
	<head>
		<title>6-72</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">    </p>
			<p class="bas" id="_idParaDest-72">70</p>
			<p class="baslik">Clarisse, Bir Öykü Anlatmak İçin Ulrich’i Ziyaret Eder</p>
			<p class="paragraf">Eski sarayların ve şatoların yeniden düzenlenmesi, tanınmış ressam van Helmond’un özel yeteneğiydi, en dâhiyane eseri de kızı Clarisse’ydi, ve bu Clarisse günün birinde ansızın Ulrich’e geldi.</p>
			<p class="paragraf">“Beni babam yolladı,” dedi “aristokratlarla olan parlak ilişkilerinden biraz da onun için yararlanabilir misin diye bakmamı istedi!” Odada merakla bakındı, kendini bir koltuğa attı, şapkasını da başka bir koltuğa fırlattı. Sonra Ulrich’e elini uzattı.</p>
			<p class="paragraf">“Baban beni abartıyor” demek istedi Ulrich, ama Clarisse onun sözünü kesti.</p>
			<p class="paragraf">“Saçma! Sen de biliyorsun ki yaşlı adamın hep para gereksinimi var. İşleri artık eskisi gibi yürümüyor!” Clarisse güldü. “Burası çok şık. Çok hoş!” Çevresini bir kez daha gözden geçirdi ve sonra Ulrich’e baktı; bütün tavrında biraz vicdan azabından ötürü derisi kaşınan küçük bir köpeğin kendine güvensizliği vardı. “Evet!” dedi. “Yani yapabilirsen yaparsın! Yapamazsan da yapamazsın! Doğal olarak ona bu konuda söz verdim. Ama aslında gelişim, başka bir nedenden ötürü; babamın sorunu aklıma başka bir düşünce getirdi. Ailemizde özel bir şey var. Buna senin ne diyeceğini duymak istiyorum.” Dudakları ve gözleri bir an durakladı ve titredi, daha sonra Clarisse, başlangıçtaki engeli bir hamleyle aştı. “Güzellik doktoru desem, kafanda bir şey canlandırabilir misin? Bir ressam, bir güzellik doktorudur.”</p>
			<p class="paragraf">Ulrich anladı; aile evini iyi tanırdı.</p>
			<p class="paragraf">“Yani koyu renkli, soylu, görkemli, aşırı gösterişli, bol minderli, bol şeritli ve hareketli!” diye devam etti Clarisse. “Babam, bir ressam, ressam bir tür güzellik uzmanı doktordur, ve bizimle ilişki kurmak sosyetede hep kaplıcalara gitmek kadar âdetten sayılmıştır. Anlıyorsun. Ve babamın başlıca gelirini de eskiden beri saraylarla taşra şatolarının düzenlenmesi oluşturmuştur. Pachofen’leri tanırsın, değil mi?”</p>
			<p class="paragraf">Pachofen’ler soylu bir aileydi, ama Ulrich aileyle tanışmıyordu; sadece yıllar önce, Clarisse ile beraber olduğu bir sırada, soyadı Pachofen olan genç bir kızla tanışmıştı.</p>
			<p class="paragraf">“O, benim arkadaşımdı,” diye açıkladı Clarisse. “O zamanlar o on yedisindeydi, ben ise on beş yaşındaydım; şimdi babamdan şatolarını düzenlemesi ve binada bazı değişiklikler yapması isteniyor.”</p>
			<p class="paragraf">“? Elbette Pachofen’lerin şatosu. O zamanlar hep birlikte davetliydik. Walter de ilk kez bizimleydi. Ve bir de Meingast.”</p>
			<p class="paragraf">“Meingast mı?” Ulrich, Meingast’ın kim olduğunu bilmiyordu.</p>
			<p class="paragraf">“Onu sen de tanıyorsun canım! Hani şu daha sonra İsviçre’ye giden Meingast. O zamanlar daha filozof değildi, kızları olan bütün ailelerde zamparayı oynuyordu.”</p>
			<p class="paragraf">“Onunla kişisel olarak hiçbir zaman tanışmadım,” diye saptadı Ulrich “ama şimdi kim olduğunu biliyorum.”</p>
			<p class="paragraf">“Her neyse,” – Clarisse, kafasında hesaplamak için kendini zorladı, “dur bak: Walter o zamanlar yirmi üç yaşındaydı ve Meingast da ondan biraz büyüktü. Öyle sanıyorum ki Walter gizliden gizliye babama çok büyük bir hayranlık duydu. Yaşamında ilk kez bir şatoya davet edilmişti. Babam sık sık sanki gizli bir tacı varmış izlenimini uyandırırdı. Yanılmıyorsam başlangıçta Walter, benden çok babama âşıktı. Lucy’ye gelince –“</p>
			<p class="paragraf">“Tanrı aşkına, biraz ağır ol Clarisse!” diye rica etti Ulrich. “Sanırım ipin ucunu kaçırdım.”</p>
			<p class="paragraf">“Lucy,” dedi Clarisse “bizleri davet eden Pachofen’lerin kızıydı, hani şu arkadaşım. Anlıyor musun şimdi? Evet, anlıyorsun; Babam, Lucy’yi kadifelere ya da brokara sardığında ve arkasında uzun bir etekle kızın atlarından birinin sırtına oturttuğunda, Lucy onun bir Tizian ya da bir Tintoretto olduğunu düşlerdi. Tümüyle birbirlerine âşıktılar.”</p>
			<p class="paragraf">“Yani Babam, Lucy’ye, Walter de babamıza, öyle mi?”</p>
			<p class="paragraf">“Bekle biraz! O zamanlar izlenimcilik akımı vardı. Babam, bugün de yaptığı gibi, eski moda ve müzikal bir üslupla resim yapardı, yani kahverengi sosa batırılmış tavuskuşu tüyleri gibi. Oysa Walter peyzajdan, İngiliz üslubunda açık ve seçik çizgilerden, yeniden ve içten olandan yanaydı. Babamız içinden ondan ancak bir Protestan vaazından hoşlandığı kadar hoşlanırdı; ayrıca Meingast’dan da hoşlanmazdı, ama evlendirilecek iki kızı vardı, her zaman kazandığından fazlasını harcamıştı ve bu iki erkeğin ruhları karşısında sabır gösteriyordu. Buna karşılık Walter, içinden babamı seviyordu, bunu söylemiştim; fakat yeni sanat akımından ötürü herkesin önünde ondan hoşlanmamak zorundaydı; Lucy’ye gelince, sanattan hiçbir zaman anlamadı, ama Walter’in önünde küçük düşmekten, ve babamızın da, Walter haklı çıktığı takdirde, komik bir yaşlı adamdan başka bir şey olmamasından korkuyordu. Şimdi resim belirdi mi gözünün önünde?”</p>
			<p class="paragraf">Walter, annelerinin bu resimde nerede olduğunu da bilmek istiyordu.</p>
			<p class="paragraf">“Elbet annemiz de vardı. Hep yaptıkları gibi, her gün kavga ederlerdi, bundan ne fazla, ne de eksik. Bu koşullar altında Walter’in elverişli bir konumda bulunduğunu anlamışsındır. O, hepimiz açısından bir tür kesişme noktası olmuştu, babam ondan korkardı, annem onu kışkırtırdı, ve ben de ona âşık olmaya başlamıştım. Lucy ise ona iyi gelmişti. Böylece Walter, babamın üzerinde bir tür egemenlik kurmuştu ve dikkatli bir şehvetle bu egemenliğin tadını çıkartmaya başlamıştı. Bence Walter, kendi önemini ilk kez o zamanlar anladı; babam ve ben olmasaydık, o da hiçbir şey olamazdı. Anlıyor musun bu neden-sonuç ilişkilerini?”</p>
			<p class="paragraf">Ulrich, bu soruya olumlu yanıt verebileceğini düşünüyordu.</p>
			<p class="paragraf">“Ama ben başka bir şey anlatmak istiyordum!” dedi Clarisse garanti verircesine. Biraz düşündükten sonra da şöyle konuştu: “Bekle! Önce beni ve Lucy’yi düşün: Bu, heyecan verecek kadar karışık bir ilişkiydi! Aşktan başı döndüğü için bütün aileyi yıkıma sürükleyecekmiş izlenimini uyandıran babam, beni elbette ki korkutmuştu. Ve bu arada doğal olarak aslında böyle bir şeyin nasıl olduğunu da bilmek istiyordum. İkisi neredeyse delirmiş gibiydiler. Lucy’de bana duyduğu dostlukla, benim uslu uslu baba demek zorunda olduğum bir adama âşık olmasından kaynaklanan duygu elbette birbirine karışıyordu. Bu aşk yüzünden bir sürü hayale kapılıyordu, ama aynı zamanda da benden çok utanıyordu. Öyle sanıyorum ki eski şato, yapıldığından bu yana bu denli karışık durumlara hiç sahne olmamıştır! Lucy bütün gün boyunca fırsat bulduğu her yerde babamla birlikte oluyordu, geceleri ise günah çıkartmak üzere bana, kuleye geliyordu. Çünkü ben kulede yatıyordum, ve ışığımız bütün gece boyunca yanıyordu.”</p>
			<p class="paragraf">“Lucy babanla ne kadar ileri gitti?”</p>
			<p class="paragraf">“Bu, asla öğrenemediğim tek şey oldu. Ama öyle yaz akşamlarını gözünde canlandır bir kez! Baykuşlar öter, geceden iniltiler yükselirdi, ve fazla korktuğumuz zaman da konuşmaya devam etmek için ikimiz benim yatağıma girerdik. Böylesine talihsiz bir tutkunun pençelerine düşen bir erkeğin kendisini vurmasından başka çare olmadığını düşünürdük. Aslında her gün böyle bir şeyin olmasını bekliyorduk –“</p>
			<p class="paragraf">“Anladığım kadarıyla,” diyerek onun sözünü kesti Ulrich “aralarında fazla bir şey geçmemiş.”</p>
			<p class="paragraf">“Bence de: Yani her şey olmadı. Ama yine de bir şeyler oldu. Hemen göreceksin. Çünkü Lucy, babası hiç beklenmedik bir anda gelip onu bir İspanya yolculuğu için yanına aldığından, ansızın şatodan ayrılmak zorunda kaldı. İşte o zaman babamın nasıl yalnızlık çektiğini görecektin! O sıralarda sanırım annemin boğazına sarılmasına ramak kaldığı günler oldu. Eyerinin arkasına bağladığı katlanabilir bir sehpayla sabahlardan akşamlara kadar tek çizgi resmetmeksizin at sürdü, ve evde kaldığı zamanlar da fırçalara elini bile sürmedi. Şunu da bilmelisin ki, normalde makine gibi resim yapardı, ama o zamanlar ona büyük ve boş salonlardan birinde, önünde açılmamış bir kitapla rastladığım çok oldu. Bazen saatlerce böyle kara kara düşünür, sonra ayağa kalkardı, ve bir başka odada veya bahçede de aynı şeyi yapardı, hatta kimi zaman bütün bir gün boyunca. Nihayet yaşlı bir adamdı, ve gençlik ona ihanet etmişti; bu anlaşılır bir şey, değil mi?! Ve bana kalırsa Lucy’yi ve beni sarmaş dolaş birbirleriyle gevezelik eden iki arkadaş olarak gördüğü tablo o zamanlar iç dünyasında kök salmış olmalı – yabani bir tohum gibi. Belki de Lucy’nin hep kuleye, bana geldiğini de biliyordu. Kısacası bir gece, saat on bire doğru, şatodaki bütün ışıkların sönmesinden sonra, ansızın geliverdi! Ve biliyor musun, başlı başına bir olaydı bu!” Şimdi Clarisse kendini kendi öyküsünün öneminin çekiciliğine kaptırmıştı. “Merdivenlerden gelen o hışırtıyı, dikkatlice ilerlemeyi duyuyorsun, fakat ne olduğunu bilmiyorsun; daha sonra kapı tokmağına beceriksizce bastırıldığını ve kapının esrarlı bir biçimde açıldığını duyuyorsun…”</p>
			<p class="paragraf">“Neden yardım çağırmadın?”</p>
			<p class="paragraf">“İşin tuhaf yanı da bu zaten. Daha ilk sesi duyduğum anda gelenin kim olduğunu anlamıştım. Kapıda hareketsiz durmuş olmalı, çünkü bir süre hiçbir şey işitilmedi. Belki o da korkmuştu. Ondan sonra kapıyı dikkatle kapattı ve hafifçe bana seslendi. Sanki boşlukta uçtum. Ona asla karşılık vermek istemedim, ama tuhaf olan da bu: Tamamen içimden, sanki derin bir uzammışım gibi, inlemeye benzer bir ses çıktı. Bilir misin bunu?”</p>
			<p class="paragraf">“Hayır. Devam et!”</p>
			<p class="paragraf">“Evet, ve ertesi an sonsuz bir çaresizlikle bana sarıldı; yatağıma neredeyse düştü, ve başı da benimkinin yanında, yastıktaydı.”</p>
			<p class="paragraf">“Gözyaşları?”</p>
			<p class="paragraf">“Kupkuru bir titreyiş! Yaşlı, terkedilmiş bir beden! Bunu hemen anladım. Sana şu kadarını söyleyeyim ki, insan böyle anlarda düşündüğünü sonradan dile getirebilseydi eğer, ortaya muazzam şeyler çıkardı! Sanırım kaçırdıklarından ötürü her türlü ahlâki davranışa karşı çılgın bir öfke duymaktaydı. Ansızın yeniden kendine geldiğini fark ettim ve, ortalığın zifiri karanlık olmasına karşın, bana karşı hiçbir şeye aldırmayan bir istekle yanıp kavrulduğunu anladım. O anda artık düşünceli olma ve acıma diye bir şeyin söz konusu olamayacağını biliyordum; inlememden bu yana ortalık hâlâ sessizdi; bedenim kupkuru bir kor gibiydi, ve onunki de ateşin yanına bırakılmış bir kâğıda benziyordu. İyice hafiflemişti; kolunun omzumdan çözülüp aşağıya, bedenime doğru kaydığını hissettim. Ve işte bu noktada sana bir şey sormak istiyorum. Bu yüzden geldim–”</p>
			<p class="paragraf">Clarisse burada durdu.</p>
			<p class="paragraf">“Nedir? Hiçbir şey sormadın ki!” diye yardım etti ona Ulrich, kısa bir aradan sonra.</p>
			<p class="paragraf">“Hayır, sormadım. Ondan önce söylemem gereken başka bir şey var: Onun benim hareketsizliğimi razı olduğumun bir işareti sayabileceği yüzünden kendimden tiksindim; ama ne yapacağımı bilemeden öylece yatıp kaldım, taş gibi bir korkunun altında eziliyordum. Sen ne dersin bu konuda?”</p>
			<p class="paragraf">“Hiçbir şey söyleyemem.”</p>
			<p class="paragraf">“Bir eliyle sürekli yüzümü okşuyordu, öteki eli ise geziniyordu. Titreyerek, yapmacık bir masumiyetle, anlıyor musun, göğsümün üzerinden bir öpüş gibi, ve sonra sanki durup bir yanıta kulak verircesine. Ve sonunda – anlarsın işte, ve aynı zamanda yüzü de benim yüzümü aradı. Ama o zaman kalan gücümle yine de ondan sıyrıldım ve yana döndüm; ve başka zamanlar kendimde hiç tanık olmadığım o ses, yalvarışla inleyiş arasındaki ses, yine göğsümden fışkırdı. Vücudumda madalyonu andıran bir kara leke vardır–”</p>
			<p class="paragraf">“Peki baban nasıl davrandı?” diye sözünü kesti Ulrich soğuk bir ifadeyle.</p>
			<p class="paragraf">Fakat Clarisse, sözünün kesilmesine meydan vermedi. “İşte!” Heyecanla gülümsedi ve giysisinden, kalçasının yanındaki bir yere işaret etti. “Buraya kadar geldi, madalyon buramdadır. Bu madalyonun gizemli bir gücü ya da tuhaf bir yanı vardır!”</p>
			<p class="paragraf">Ansızın yüzünü kan basmıştı. Ulrich’in suskunluğuyla kendine geldi ve tutsağı olduğu düşünceden kurtuldu. Utangaç bir ifadeyle gülümsedi ve konuşmasını hızlı bir tempoyla tamamladı: “Babam mı? Hemen o anda doğruldu. Yüzünün ne halde olduğunu göremedim; herhalde utangaçlık vardı. Belki de şükran duygusu. Çünkü onu son anda kurtarmıştım. Yaşlı bir adam, ve bir genç kız böyle bir şey yapabilecek gücü buluyor, düşün bir kez! Herhalde beni tuhaf bulmuş olmalı, çünkü bir eliyle elimi çok sevecen bir ifadeyle sıkarken, ötekiyle de iki kez başımı okşadı, sonra bir şey söylemeksizin çıkıp gitti. Evet, onun için elinden geleni yapacaksın, değil mi? Ama öte yandan bunları da sana anlatmak zorundaydım.”</p>
			<p class="paragraf">Yalnız kente indiği zamanlar giydiği ısmarlama elbisesiyle son derece sade ve kibar, gitmek üzere duruyordu; vedalaşmak için elini uzattı.</p>
		</div>
	</body>
</html>