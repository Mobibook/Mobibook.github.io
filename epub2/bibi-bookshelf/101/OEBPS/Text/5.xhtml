<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">4</h2>

  <p><br /></p>

  <p>Mars'a ulaşana kadar eğitimim bu odada (burası Bonforte'nin misafir kabul odasıydı) devam etti. Hipnotizma dışında hiç uyumadım ve uyku gereksinimim de olmadı. Dr. Capek ve Penny benimle devamlı ilgilendiler ve bana yardımcı oldular. Neyse ki ödev konum her yönüyle fotoğraflanmıştı ve tarihe mal olan herkes gibi bütün yönleriyle kayıtlara geçirilmişti; ayrıca bütün yakınlarıyla sıkı bir işbirliğine girebilmiştim. Elimde bitip tükenmez malzeme vardı, sorun hem uyanıkken hem de hipnoz altında bütün bunları nasıl özümseyeceğimdi.</p>

  <p>Ayrıca ne zaman bilmiyorum ama Bonforte'den hoşlanmamaktan vazgeçtim. Capek bana bu konuda hipnotizma yoluyla bir fikir aşılamayacağına söz vermişti -ona inanıyordum bu konuda özel bir ricada bulunmamıştım ve Capek'in bir doktor, hipnoz yapan bir kişi olarak ahlaki sorumlulukları konusunda çok titiz olduğundan emindim. Fakat bunun da rolümün tabii bir sonucu olduğunu düşünüyordum dahası, yeterince çalışırsam Karındeşen Jock'i de sevmeyi öğrenebileceğimi düşünüyordum. Olaya şöyle bakalım; bir rolü gerçek anlamda öğrenmek için bir süreliğine söz konusu karakter olmanız gerekir. Bir adam ya kendini sever ya da intihara kalkışır, ikisinden biri.</p>

  <p>"Anlamak affetmektir" ve ben de Bonforte'yi anlamaya başlıyordum.</p>

  <p>Manevra sırasında Dak'ın söz verdiği gibi tek G'ye düşmüştük. Bir an için bile serbest düşüşe geçmedik; itici gücü kesmek yerine -ki bunu yolda yapmaktan nefret ettiklerini biliyordum gemi Dak'ın 180 derecelik eğri dönüş diye adlandırdığı bir manevra yaptı. Böylece itici güç hiç kesilmiyordu ve manevra çok çabuk tamamlanıyordu; ancak denge duygunuz üzerinde çok rahatsız edici bir etkisi vardı. Buna Coriolanus gibi bir şey diyorlardı. Coriolis galiba.</p>

  <p>Uzay gemileri hakkında bütün bildiğim, bir gezegenin yüzeyine inip kalkabilenlerin gerçek roketler olduğuydu, ama <i>gezginler</i> bunlara arkalarından çıkardıkları su ve hidrojen buharından dolayı "Çaydanlık" diyorlardı. Motoru bir atom reaktörüyle ısıtılmasına rağmen bu araçlar gerçek anlamda atom gücüne sahip gemiler değildi. <i>Tom Paine</i> gibi uzun sıçramak gemiler (bana söylendiğine göre) E eşittir MC kare eşitliğinden yararlanan gemilerdi; yoksa M eşittir EC kare miydi? Bilirsiniz işte canım, hani Einstein'ın icat ettiği şey.</p>

  <p>Dak bütün bunları bana anlatabilmek için elinden gelen çabayı gösterdi. Şüphesiz anlattıkları bu tür bilgiye meraklı olanlar için çok ilginçti. Ama ben bir centilmenin bunlarla kafasını neden bulandıracağını hiç anlayamam. Bana öyle geliyor ki bu bilim delileri her zaman hesap makinelerine gömülüp yaşamı çok daha karmaşık bir hale getirirler. Zaten yeteri kadar karmaşık değil mi?</p>

  <p>Tek G'de bulunduğumuz iki saat içinde Bonforte'nin kabinine gittim. Onun kıyafetlerini giymeye başladım ve onun yüz şeklini aldım; herkes beni "Bay Bonforte", "Şef veya Dr. Capek gibi "Joseph" diye çağırmaya dikkat ediyordu. Rolümü benimsememe yardım etmek için uğraşıyordu herkes.</p>

  <p>Yani Penny dışında herkes... Kesinlikle bana "Bay Bonforte" demiyordu. Bana yardımcı olmak için elinden geleni yapıyor ama beni böyle çağırmaya dili varmıyordu. Onun derinden ve umutsuzca patronuna âşık bir sekreter olduğu ve bana da mantıksız ama doğal bir kızgınlıkla içerlediği ayan beyan ortadaydı. Bu, durumu ikimiz için de zorlaştırıyordu, özellikle de benim için, çünkü onu çok çekici buluyordum. Hiçbir erkek de çevresinde ondan nefret eden bir kadın bulunduğu sürece işini en iyi şekliyle yapamaz. Ama her şeye rağmen ondan hoşlanmamazlık edemiyordum; bu durumdan usanmış olmama rağmen onun için üzülüyordum.</p>

  <p>Artık tehlikeli deneme aşamasına gelmiştik, çünkü <i>Tom Paine'deki</i> herkes Bonforte olmadığımı bilmiyordu. Aslında benim de Bonforte'nin yerine geçme planının kimler tarafından bilindiğinden haberim yoktu ama yalnızca Dak, Penny ve Dr. Capek'in yanında soru sormam söylenmişti. Bonforte'nin başkâtibi Bay Washington'ın her şeyi bildiğinden ama bilmiyormuş gibi göründüğünden adım gibi emindim; o bir azizin ağzı kapalı maskesini taşıyan yaşlı bir melezdi. Bu durumdan haberdar olan iki kişi daha vardı ama <i>Tom Paine'de</i> değillerdi; bu kişiler <i>Sonuna Kadar da</i> basın ilişkileri ve günlük yazışmalarla ilgilenerek Bonforte'nin yokluğunu belli etmemeye çalışıyorlardı: Bonforte'nin halkla ilişkiler danışmanı Bili Corpsman ve Roger Clifton. Clifton'ın görevini nasıl tanımlayacağımı pek bilemiyorum. Siyasi danışmanlık olabilir mi? Hatırlayacağınız gibi Bonforte Başbakanken Clifton da Devlet Bakanı konumundaydı ama bu görevi hakkında pek bir şey açıklamıyor. Sembolik olarak söylersek, Bonforte politikayla ilgileniyor, Clifton da atamalara bakıyordu.</p>

  <p>Bu küçük grubun durumu bilmesi şarttı; başkaları öğrense bile bunu bana söylemeleri gerekmiyordu. Aslında Bonforte'nin kadrosunun öteki üyeleri ve <i>Tom Paine</i> deki tüm mürettebat bir şeylerin yolunda gitmediğinin farkındaydı, ama neler döndüğünü bilmiyorlardı. Pek çok kişi beni gemiye girerken görmüştü ama Benny Grey olarak. Bir süre sonra beni yeniden gördüler, ama bu sefer Bonforte olarak.</p>

  <p>Birileri gerçek makyaj malzemesi alma tedbirliliğini göstermişti ama ben hemen hemen hiçbir şey kullanmadım. Yakından bakıldığında makyaj fark edilebilirdi; silikoderi bile derinin gerçek dokusuna uyum sağlamayabilirdi. Semiperm'le doğal ten rengimi birkaç ton koyulttum ve <i>içeriden</i> onun yüz şeklini aldım. Saçımın büyük bir bölümünü feda etmem gerekti. Dr. Capek saç köklerimin bir kısmını yok etti. Benim için önemi yoktu, bir oyuncu her zaman peruk takabilir — ve eminim ki bu iş bana istersem emekliye ayrılabileceğim kadar para getirecekti.</p>

  <p>Öte yandan da bazen midem bulanarak "yaşamın" çok fazla uzun olamayabileceğini hatırlıyordum çok fazla şey bilenler hakkında pek çok atasözü vardır, biri de ölülerin hikâye anlatamadığına dair... Doğrusunu söylemek gerekirse bu insanlara güvenmeye başlamıştım. Hepsi de çok iyi insanlardı — bu gerçek de Bonforte hakkında en az Onun konuşmalarını dinleyerek ve filmlerdeki halini seyrederek öğrendiğim kadar bilgi vermişti bana; siyasi bir kişinin yalnızca tek bir birey olmadığını, birbiriyle uyumlu olarak çalışan bir takım oluştuğunu öğreniyordum. Bonforte'nin kendisi bu kadar kaliteli olmasa çevresinde böyle insanlar olmazdı.</p>

  <p>Mars dili en çok endişelendiğim konuydu. Aktörlerin çoğu gibi kamera önünde ya da sahnede rolümü kıvırabilecek kadar Mars, Venüs ve Jüpiter dili biliyordum. Fakat bu yuvarlanan ve titreyen sessizleri çıkarmak çok zordu. İnsanoğlunun ses telleri Marslılar'ın ses diyaframı kadar esnek değildi ve her durumda bu seslerin Latin harfleri şeklinde yarı fonetik olarak telaffuz edilmesi, gerçeği yansıtmıyordu. Örneğin "kkk", "jjj" ya da "rrr" gibi seslerin aslında "k", "j" ya da "r" ile hiçbir ilgisi yoktu.</p>

  <p>Neyse ki Bonforte diller konusunda çok yetenekli değildi, bense bir profesyoneldim; kulaklarım gerçek anlamda duyardı, bir testerenin bir tahtaya gömülmüş çiviyi keserken çıkardığı sesten, tüneğinde rahatsız edilen bir tavuğun sesine kadar her sesi taklit edebilirdim. Mars diline Bonforte'nin konuşabildiği kadar hâkim olmam gerekliydi. Bonforte bu konudaki beceri eksikliğini gidermek için çok çalışmıştı, bildiği her Marsça sözcük ve cümle, görüntüsüyle birlikte kaydedilmişti böylece yanlışları üzerinde çalışabilme olanağı olmuştu.</p>

  <p>Böylece ben de bürosuna getirilen projektör yardımıyla dil yanlışlarını çalıştım ve her an yanıbaşımda olan Penny benim için film makaralarını düzenledi ve sorularımı yanıtladı.</p>

  <p>İnsanların konuştuğu diller dört gruba ayrılırlar: AngloAmerikan grubundakiler gibi bükümlü olanlar, Çince gibi eksiz diller, Türkçe gibi sontakılı diller ve Eskimo dili gibi polisentetik (cümlelerin birim kabul edildiği) diller. Bunlara elbette bizimkilerden oldukça farklı yapılarda ve insan beyni için tekrar edilmesi hemen hemen imkânsız görünen Venüs dili gibi yabancı dilleri de eklemek gerekiyor. Neyse ki Mars dili insan dillerinin formlarıyla benzerlik gösteriyordu. Temel Marsça —ticaret dili— Çince'ye benziyordu ve selamlaşma gibi yalnızca basit, somut fikirleri içeriyordu, örneğin "Seni Görüyorum," gibi. Yüksek Mars dili ise polisentetik özelliğe sahipti ve son derece üslupçuydu; ödüllerin, cezaların, yükümlülüklerin ve borçların o karmaşık sistemlerine dair en küçük bir nüans için farklı bir ifade tarzı vardı. Bütün bunlar Bonforte için çok fazlaydı: Penny bana Bonforte'nin, Marslıların yazıda kullandıkları bu noktalar debdebesini kolaylıkla okuyabildiğinden ama Resmi Mars dilinde yalnızca birkaç yüz cümle söyleyebildiğinden bahsetmişti.</p>

  <p>Onun bildiği bu birkaç yüz cümleyi nasıl da çalıştım!</p>

  <p>Penny‘nin üzerindeki yük benim üzerimdekinden kat kat fazlaydı. Hem Dak hem de Penny biraz Marsça biliyorlardı ama Dak zamanının çoğunu kontrol odasında geçirmek zorunda olduğundan bana yardımcı olma görevi Penny'ye düşmüştü. Jock'un ölümü Dak'ı zor durumda bırakmıştı. Mars'a son birkaç milyon milimiz kaldığında iki G'den bire düşmüştük, bu süre içinde Dak hiç aşağı inmedi. Ben de bu zamanı Penny'nin yardımıyla, kabul töreninde bilmem gereken şeyleri öğrenmekle geçirdim.</p>

  <p>Kkkah Yuvası'na kabul edilmemle ilgili konuşmayı henüz bitirmiştim bu, özde Ortodoks bir Yahudi gencin erkekliğe geçiş töreninde yapabileceği bir konuşmaydı, ama aynı zamanda Hamlet'in tiradları kadar da sabit ve değişmezdi. Konuşmayı okudum. Bonforte'nin yanlış telaffuz ettiği yerleri ve konuşma sırasındaki mimiklerini de işin içine kattım; bitirdiğimde "Nasıldı?" diye sordum.</p>

  <p>Penny ciddiyetle yanıtladı. "Oldukça iyiydi."</p>

  <p>"Teşekkürler, Kıvırcık." Bu söz Bonforte‘nin dosyalarındaki dil çalışma teyplerinden kaptığım bir ifadeydi; Bonforte keyifli olduğu zamanlar onu böyle çağırıyordu — bu da Penny'ye çok iyi uyuyordu.</p>

  <p>"Bana sakın bir daha böyle hitap etme!"</p>

  <p>Ona gerçekten büyük bir şaşkınlıkla baktım ve Bonforte olarak sordum. "Neden, Penny yavrum?"</p>

  <p>"Bana böyle de hitap etme; seni taklitçi bozuntusu kalpazan aktör!" Oturduğu yerden sıçradı, olabildiğince uzağa kaçtı —yani sadece kapıya kadar— orada durdu, yüzü kapıya dönüktü, ellerini yüzüne kapatmıştı; omuzları hıçkırıklarla sarsılıyordu.</p>

  <p>Büyük bir çaba göstererek Bonforte olmaktan çıktım, karnımı içeri çektim, kendi yüzüme kavuşmayı bekledim ve kendi sesimle konuşmaya başladım.</p>

  <p>"Bayan Russell!"</p>

  <p>Ağlamayı bıraktı ve dönüp bana baktı, o anda ağzı bir karış açıldı. Kendi sesimle ve ben olarak konuşmaya devam ettim. "Buraya gelin ve oturun."</p>

  <p>Reddedeceğini düşünmüştüm ama sanki şimdi daha iyi düşünebiliyordu, usulca geri geldi ve oturdu, elleri kucağında duruyordu ve kavgaya devam etmeye hazırlanan küçük bir kız suratı takınmıştı. Oturması için biraz bekledim ve sakince sordum. "Evet, Bayan Russell, ben bir aktörüm. Bu, bana hakaret etmeniz için bir neden olabilir mi?"</p>

  <p>İnatçı bir tavırla sustu.</p>

  <p>"Bir aktör olarak bir aktörün işini yapmak için buradayım. Siz nedenini biliyorsunuz. Ayrıca bu işe hileyle bulaştırıldığımı, eğer baştan bilseydim en çılgın zamanımda bile kabul edebileceğim bir şey olmadığını da biliyorsunuz. Sanırım ben bu görevi, sizin benim bu işi yaptığımı görmekten nefret etmenizden çok daha büyük bir nefretle yerine getiriyorum. Çünkü Kaptan Broadbent'in verdiği güvenceye rağmen postumu deldirmeden sonunu getirebileceğimden emin değilim — ve ben postumu çok severim; sahip olduğum tek şey bu.</p>

  <p>Bunun yanında beni kabullenmekte neden bu kadar zorlandığınızı da bildiğimi sanıyorum. Fakat, bu işimi daha da zorlaştırmak için bir gerekçe olabilir mi?"</p>

  <p>Bir şeyler mırıldandı. Sertçe, "Yüksek sesle konuşun!" dedim.</p>

  <p>"Bu onursuzca, çok <i>ahlaksızca</i> bir hareket!"</p>

  <p>İçimi çektim. "Şüphesiz öyle. Ve kadronun diğer üyelerinin yardımı olmadan da başarılması olanaksız. En iyisi Kaptan Broadbent'i aşağı çağıralım ve ona durumu anlatalım. Haydi vazgeçelim."</p>

  <p>Başını şiddetle iki yana salladı. "Ah, hayır! Bunu yapamayız.</p>

  <p>"Neden yapamayalım? Bu durumu saklamak ve sonradan ortaya çıkarmaktansa şimdi açıklamak çok daha iyi. Bu koşullar altında iyi bir performans göstermem mümkün değil. Bunu kabul etmeliyiz."</p>

  <p>"Ama ama mecburuz. Çok önemli."</p>

  <p>"Neden önemli, Bayan Russell? Politik nedenlerden mi? Politikayla en ufak bir ilgim yok ve sizin de bu konuyla çok fazla ilgilendiğinizi sanmıyorum, öyleyse neden böyle bir zorunluluğunuz olsun ki?"</p>

  <p>"Çünkü — çünkü o..." Sustu, daha fazla devam edemedi, hıçkırıklara boğuluyordu.</p>

  <p>Ayağa kalkıp yanına gittim ve elimi omuzuna koydum. "Biliyorum. Çünkü eğer bu işi yapamazsak kurmak için yıllarını harcadığı her şey yerle bir olacak. Çünkü bunu kendi başına yapabilecek durumda değil ve bu yüzden arkadaşları onun yerine çalışıyorlar, çünkü arkadaşları ona sadık. Çünkü <i>sen</i> ona sadıksın. Onun yerinde bir başkasını görmek insanı incitiyor. Ayrıca onun için acı çekiyor ve endişeleniyorsun, değil mi?"</p>

  <p>"Evet," dedi zor duyulur bir sesle.</p>

  <p>Çenesini tuttum ve hafifçe yüzünü kaldırdım. "Onun yerine beni görmenin sana ne kadar zor geldiğini biliyorum. Onu seviyorsun. Fakat onun için elimden gelenin en iyisini yapmaya çalışıyorum ben. <i>Utan kadın! Bana bir pislikmişim gibi davranarak işimi altı kat daha güçleştirmek zorunda mı sın?</i></p>

  <p>Afallamıştı. Bir an için beni tokatlayacağını sandım. Sonra kırılmış bir ses tonuyla, "Özür dilerim. Çok özür dilerim. Bir daha böyle bir durumun tekrarlamasına izin vermeyeceğim," dedi.</p>

  <p>Çenesini bıraktım ve canlı bir sesle, "Öyleyse işimize bakalım," dedim.</p>

  <p>Yerinden kıpırdamadı. "Beni bağışlayabilecek misin?"</p>

  <p>"Bağışlayacak bir şey yok Penny. Tepki gösterdin, çünkü onu seviyor ve onun için endişeleniyorsun. Haydi, işimize dönelim. Her şeyi harfi harfine yerine getirmeliyim — inişe sadece birkaç saat kaldı." Bir anda rolüme geri döndüm.</p>

  <p>Filmi hazırladı ve projektörü yeniden çalıştırdı. Bonforte'yi bir kez daha baştan sona izledim, daha sonra da görüntüyle aynı anda ama sesini keserek kabul konuşmasını yaptım, yani hareket halindeki görüntüye kendi sesimi onun sesi olarak uyarladım. Penny şaşkın gözlerle beni izledi. Bitirdiğimde makineyi kapattım. "Nasıldı?"</p>

  <p>"Mükemmeldi!"</p>

  <p>Bonforte'nin gülümseyişiyle gülümsedim. "Teşekkürler, Kıvırcık."</p>

  <p>"Bir şey değil 'Bay Bonforte!'"</p>

  <p>İki saat sonra <i>Sonuna Kadar</i> ile buluştuk.</p>

  <p><i>Sonuna Kadar</i> Roger Clifton ve Bili Corpsman'ı bizim gemiye aktarır aktarmaz Dak onları benim bulunduğum kabine getirdi. Onları seyrettiğim filmlerden tanıyordum. Ayağa kalktım. "Merhaba Rog. Seni gördüğüme sevindim Bili." Sesim içten ama tedbirli çıkıyordu. Yalnızca birkaç günlüğüne Dünyaya alelacele bir yolculuk yapıp geri dönen insanlarla nasıl konuşulursa işte o düzeyi tutturmuş bir ses tonum vardı. Hafifçe eğildim ve elimi uzattım. O sırada gemi, <i>Sonuna Kadar</i> ‗ınkinden daha dar bir yörüngeye oturduğu için düşük bir itiş gücünün etkisindeydi.</p>

  <p>Clifton şöyle bir bana baktı ve rolünü oynamaya başladı. Purosunu ağzından çekti, elimi sıktı ve sakin bir sesle, "Seni gördüğüme sevindim Şef," dedi. Ufak tefek, kel kafalı ve orta yaşlı biriydi, bir avukata ya da iyi bir poker oyuncusuna benziyordu.</p>

  <p>"Ben yokken önemli bir şey oldu mu?"</p>

  <p>"Hayır, her zamanki gibiydi, Penny'ye dosyayı verdim."</p>

  <p>"Güzel." Bili Corpsman'a döndüm ve elimi uzattım.</p>

  <p>Tokalaşmadık, onun yerine yumruklarını kalçalarının üstüne koydu, beni tepeden tırnağa süzdü ve bir ıslık çaldı. "Çok şaşırtıcı! Bu şekilde hiç şüphe uyandırmadan bu işi kıvırabileceğimize inanıyorum artık. Şöyle bir dön bakalım, Smythe. Dolaş, yürüyüşünü görmek istiyorum."</p>

  <p>Bonforte'nin böyle münasebetsiz bir küstahlık karşısında duyabileceği rahatsızlığı duydum ve elbette bu yüzüme yansıdı. Dak, Corpsman'ın bileğini yakaladı ve bir çırpıda konuştu. "Kapa çeneni Bili. Anlaşmamızı hatırlamıyor musun?</p>

  <p>"Ödlekler!" diye cevap verdi Corpsman. "Bu oda ses geçirmez. Yalnızca emin olmak istiyorum. Marsçan nasıl Smythe? Çevreni ikna edecek gibi konuşabilecek misin?"</p>

  <p>Yüksek Marsça'da "Uygun davranış içimizden birinin buradan gitmesini gerektiriyor!" anlamına gelen bir cümle tek bir gıcırtılı sesle ağzımdan çıktı — aslında bu cümle tercümesinden daha fazla şey ifade ediyordu, bu genelde birinin yuvayı terk etmesiyle sonuçlanan bir meydan okumaydı.</p>

  <p>Corpsman'ın bunu anladığını sanmıyorum, çünkü güldü ve "Seni tebrik etmeliyim Smythe. Çok iyisin," dedi.</p>

  <p>Ama Dak ne demek istediğimi anlamıştı. Corpsman'ı tuttu ve "Bili, sana kes dedim. Benim gemimdesin ve bu bir emirdir. Oyunu buradan başlayarak oynayacağız, hem de her saniye."</p>

  <p>Clifton ekledi. "Ona dikkat et, Bili. Bu işi başarmanın tek yolunun bu olduğu konusunda anlaştığımızı biliyorsun. Yoksa birilerinin ayağı kayacak."</p>

  <p>Corpsman Clifton'a baktı ve bağırdı. "Tamam, tamam, yalnızca kontrol ediyorum — üstelik bu fikir benden çıktı." Bana yarım yamalak gülümsedi ve "N'aber, 'Bay Bonforte'? Geri dönmenize sevindim," dedi.</p>

  <p>"Bay" sözcüğü fazlasıyla vurgulanmıştı ama gene de ona cevap verdim. "Ben de, Bili. Aşağı inmeden önce bilmem gereken bir şey var mı?"</p>

  <p>"Sanırım yok. Kabul töreninden sonra Goddard City'de basın toplantısı olacak." Nasıl tepki vereceğimi görmek için beni seyrettiğini görebiliyordum. Başımı evet anlamında salladım. "Çok iyi."</p>

  <p>Dak aceleyle, "Söyle Rog, nasıl gidiyor? Gerekli mi? izin verdin mi?" diye sordu.</p>

  <p>"Ben de onu söyleyecektim," dedi Clifton'a doğru dönerken. "Çocuklara Şefin törenlerden sonra larenjitinin azdığını söylerim ya da konuşmayı zamanının kısıtlı olmasından dolayı yalnızca yazılı sorularla sınırlarız ve törenler devam ederken ondan cevapları yazılı olarak alırım. Ona bu kadar benzediğini ve sesini de taklit edebildiğini gördükten sonra bu riske girebiliriz diyorum. Siz ne düşünüyorsunuz Bay 'Bonforte'? Becerebilecek misiniz?"</p>

  <p>"Herhangi bir sorun görmüyorum Bili." Eğer Marslılarla bir aksaklık olmadan durumu idare edebiliyorsam, beni dinlemek istedikleri sürece bir grup Dünyalı gazeteciyle de irticalen konuşmak sorun değildi. Bu zamana dek Bonforte'nin konuşma tarzını başarılı bir biçimde kapmıştım, en azından politikaları ve davranışları hakkında genel bir bilgim olmuştu çok fazla ayrıntıya girmem de gerekmiyordu.</p>

  <p>Ama Clifton endişeli görünüyordu. Tam konuşmaya başlayacaktı ki geminin alarmı kulaklarımızı tırmalamaya başladı. "Kaptan, kontrol odasına bekleniyorsunuz. Geriye sayım, son dört dakika. "</p>

  <p>Dak çabucak, "Siz karar verin," dedi. "Bu kızağı yerine oturtmalıyım orada Epstein'dan başkası yok."</p>

  <p>Kapıya doğru yöneldi.</p>

  <p>Corpsman ardından bağırdı. "Hey Kaptan, sana söyleyeceğim bir şeyler var..."</p>

  <p>O da Dak'ın ardından, "hoşçakal" demeden çıkıp gitti.</p>

  <p>Roger Clifton, Corpsman'ın açık bıraktığı kapıyı kapattı, yanıma geldi ve "Basın toplantısını göze alabilir misin?" diye sordu usulca.</p>

  <p>"Bu sana bağlı, işi yapmak istiyorum."</p>

  <p>"Hımm... Öyleyse bu riski göze alabilirim eğer yazılı sorular yöntemini kullanırsak demek istiyorum. Fakat öncelikle Bili'in hazırladığı o cevaplan kontrol etmeliyim."</p>

  <p>"Pekâlâ. Eğer konuşmadan on dakika önce cevaplara bakmamı sağlayabilirsen hiçbir zorluk çıkmaz. Ben çok hızlı hazırlanırım."</p>

  <p>Dikkatle bana baktı. "Bundan eminim Şef. Peki, törenlerden hemen sonra Penny'nin cevapları sana vermesini sağlayacağım. Sen de izin isteyip tuvalete gidersin ve orada hepsinden emin olana dek cevapları çalışırsın."</p>

  <p>"Olur herhalde."</p>

  <p>"Umarım. Ah, seni gördüğüm için kendimi daha iyi hissettiğimi söylemeliyim. Senin için yapabileceğim bir şey var mı?</p>

  <p>"Hayır, Rog. Aslına bakarsan var. <i>Ondan</i> haber aldınız mı?</p>

  <p>"Eee, hem evet hem hayır. Hâlâ Goddard City'de, bundan eminiz. Mars'tan dışarı çıkarılmadı, hatta şehirden bile dışarı çıkmalarım engellemiş durumdayız, tabii yapmaya çalıştıkları buysa."</p>

  <p>"Goddard City çok büyük bir yer değil, yanılıyor muyum? Nüfusu yüz binden fazla değildir. Sizi engelleyen nedir?"</p>

  <p>"Bizi engelleyen senin -yani <i>onun</i> kayıp olmasını kabullenmeye cesaret edemiyor olmamız. Şu kabul töreni meselesini bir halledelim, seni ortadan yok edip sanki olay yeni olmuş gibi kaçırılma haberini duyururuz ve şehrin her köşesinin aranmasını sağlarız. Şehirdeki ileri gelenlerin hepsi İnsanlık Partisi'nin atadığı kişiler ama törenden sonra işbirliği yapmak zorunda kalacaklar. Bu şimdiye kadar gördüğüm en hevesli işbirliği olacak, çünkü tüm Kkkahgral Yuvası'nın üzerlerine gelip tüm şehri yerle bir etmesin diye, <i>ona</i> bir şey olmasından ölesiye korkacaklardır."</p>

  <p>"Ah, Marslıların psikolojisi ve gelenekleri hakkında hâlâ öğreneceğim şeyler var demek ki."</p>

  <p>"Hepinizin öğrenmesi gerekmiyor mu?"</p>

  <p>"Rog? Eee... Neye dayanarak onun hâlâ sağ olduğunu düşünüyorsunuz? Onu öldürerek amaçlarına daha kolay -ve daha az riskle ulaşmış olmazlar mı?" Artık, kişi yeterince acımasızsa bir cesedi yok etmenin ne kadar kolay olduğunu düşünmeye başlamıştım.</p>

  <p>"Ne demek istediğini anlıyorum. Fakat bu da Marslılar'ın 'törelere uygunluk' düşünceleri ile bağlantılı (Marsça sözcüğü kullanmıştı). Ölüm, bir yükümlülüğü yerine getirememenin kabul görür bir özürüdür. Eğer öldürülmüşse onu ölümünden sonra yuvaya kabul ederler — ve sonra da bütün topluluk, muhtemelen Mars'taki her yuva onun intikamını almaya kalkışır. İnsan ırkının tümü ölse ya da öldürülse bu umurlarında bile olmaz ama bir insanı yuvaya kabul edilmesini engellemek için öldürmek; işte bu işleri iyice sarpa sardırır. Yükümlülük ve törelere uygunluk meselesi bazı durumlarda bir Marslı'nın herhangi bir olay karşısında gösterdiği tepki, içgüdüsel diyebileceğin kadar otomatiktir. Bu, elbette Marslılar'ın inanılmaz ölçüde zeki olmalarını dıştalamıyor. Fakat gene de bazen en inanılmaz şeyleri yapıyorlar." Kaşlarını çattı ve ekledi. "Bazen keşke Sussex'i hiç terk etmeseydim, diye düşünüyorum."</p>

  <p>Uyarı alarmı konuşmamızı yarıda kesti, hemen ranzalarımıza geri dönmeliydik. Dak bunu bilerek yapmıştı; Goddard City'den gelen mekik roket, serbest düşüşe geçtiğimizde bizi bekler durumdaydı. Beşimiz de aşağı indik. Vali beni karşılamak için gelmeyi düşündüğünü belirtmiş ama Dak ona gönderdiği mesajda grubumuzun çok fazla yer kaplayacağı belirttiği için bu düşüncesinden vazgeçmişti.</p>

  <p>Aşağı inerken Mars'ın yüzeyine daha dikkatlice bakmaya çalıştım, <i>Tom Paine’in</i> kontrol odasından yalnızca bir kere bakabilmiştim — oysa oraya daha önce pek çok kez gelmiş olmam gerekiyordu, bu durumda sıradan bir turistin meraklı bakışlarını takınamazdım. Çok fazla etrafıma bakınmadım; mekiğin pilotu yönümüzü değiştirmedi, böylece yavaşça alana yaklaşana kadar çevreyi görebildik, ben de o sırada oksijen maskemi takmakla meşguldüm.</p>

  <p>Bu sıkıntı verici Mars-tipi maske bizi neredeyse mahvediyordu; şimdiye dek bu maskeyi hiç denememiştim — Dak da bunu akıl edememişti ve ben de maskenin bir sorun yaratacağını düşünmemiştim. Daha önce hem uzay hem de denizaltı için maske takmıştım, bu maskenin de üç aşağı beş yukarı aynı şekilde kullanıldığını sanmıştım. Ama öyle değildi. Bonforte'nin tercih ettiği model ağzı serbest bırakan Mitsubishi marka bir maskeydi ve doğrudan burun deliklerine basınç veriyordu — bir burun mengenesi burun deliklerini tıkıyor ve açıyor, iki boru, kulakların altından boynun arkasında yer alan kompresöre gidiyordu. Aslında yararlı bir araç olduğunu kabul etmek gerek, bir kere alışınca maske takılıyken de konuşabilir, yemek yiyebilir ve su içebilirdiniz. Gene de bir dişçinin iki elini birden ağzıma sokmuş olmasını tercih ederdim.</p>

  <p>Esas zorluk ise ağzınızın arka tarafını kapatan kasları bilinçli bir şekilde kontrol etme zorunluluğuydu. Aksi takdirde bu alet basınç farklılığıyla çalıştığı için bir çaydanlık gibi tıslayabilirdiniz. Neyse ki maskelerimizi taktığımızda pilotumuz Mars'ın yüzey basıncıyla dengeyi sağlamıştı bu da maskeye alışabilmem için bana yirmi dakika kazandırdı. Ama bir an için bu saçma sapan alet yüzünden ayvayı yediğimizi düşünmeden edemedim. Kendi kendime bu aleti daha önce yüzlerce kez takmış olduğumu telkin ettim ve diş fırçama alıştığım gibi buna da alıştığımı hatırlattım. Buna hemen inanmaya başladım.</p>

  <p>Dak aşağı inerken Valinin benimle bir saat boyunca çene çalmasını engellemeyi başarmıştı, ama gene de ondan tamamen kaçmak olanaksızdı; mekiği uzay limanında karşıladı, iyi zamanlamamız sayesinde başkalarıyla uğraşmak durumunda kalmamıştım çünkü bir an önce Mars şehrine gitmem gerekiyordu. Marslıların arasında kendimi hemcinslerim arasında olduğumdan daha fazla emniyette hissedeceğim düşüncesi mantıklıydı ama gene de garip geliyordu.</p>

  <p>Bu, Mars'ta olmaktan bile daha garipti.</p>

  <p><br /></p>
</body>
</html>
