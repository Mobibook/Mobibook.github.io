<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">8</h2>

  <p><br /></p>

  <p>Oksijensiz bir gezegen olan Ay'ın yüzeyine bir uzay gemisi inebilirdi. Ama bir uzay mekiği olarak <i>Tom Paine</i> uzayda kalmak ve yörüngedeki uzay istasyonları arasında gidip gelmek için tasarlanmıştı; mekiğin beşik gibi özel bir mekanizma içinde yüzeye indirilmesi gerekiyordu. Keşke uyanık olup bu olayı görebilseydim, çünkü bir karşılaştırma yapılırsa, yumurtayı bir tabakla havada yakalamanın daha kolay olduğunu söylüyorlar. Dak bu işlemi gerçekleştirebilen yarım düzine insandan biriydi.</p>

  <p>Ama <i>Tommie’yi</i> beşiğinde görmeyi bile başaramadım; bütün gördüğüm yolcuların bağrış çağrışları arasında mekiğe hava kilidini yanaştırıp yolcuları Yeni Batavia'ya giden tüpe geçirmeleriydi bu tüp araçlar öylesine hızlıydı ki Ay'ın düşük yerçekimi altında, yolculuğun ortasında gene serbest düşüşe geçiyordunuz.</p>

  <p>Önce Bonforte'nin gelecek seçimde yeniden iktidara gelene kadar (gelebilirse tabii) resmi ikametgâhı olan yere, muhalefet liderine ayrılan dairelere gittik. Bu odaların inanılmaz ihtişamı karşısında Başbakan'ın oturduğu yer nasıldır acaba, diye merak ettim. Yeni Batavia'nın tarihteki en muhteşem saraylara sahip başkentlerden bile üstün olduğunu tahmin ediyordum; dışarıdan hemen hemen hiç görülmemesi utanç vericiydi; ama bu küçük kusur, bu şehrin Güneş Sistemi'nde füzyon bombalarının etki edemediği tek şehir olması gerçeğiyle fazlasıyla dengeleniyordu. Ya da belki de "büyük ölçüde korunaklı" demeliyim, çünkü yıkılabilecek bazı yüzey yapıları mevcuttu. Bonforte'nin dairesinin yüzeyde, uçurumun kenarında bir misafir odası da vardı, odada hava kabarcığı şeklindeki bir balkondan yıldızları ve Dünya Ana'yı görebiliyordunuz — ama yatak odası ve çalışma bölümleri sert kayaların üç yüz metre altındaydı, oraya da özel bir asansörle iniliyordu.</p>

  <p>Daireyi incelemek için vaktim yoktu; beni resmikabule uygun bir şekilde giydirdiler. Bonforte'nin Dünya'da bile uşağı yoktu ama Rog son dakika ayrıntılarını çalışırken bana "yardım etmekte" (tam bir ayak bağıydı aslında) ısrar etti. Üstümdeki kıyafet eski tip, resmi bir saray elbisesiydi, şekilsiz boru bir pantolon, domuztırnağı biçiminde bir kuyruğu olan komik bir ceket. Pantolon da ceket de siyahtı ve sıkı, beyaz bir zırhı olan bir gömlek, "kanatlı" bir yakalık ve beyaz bir papyon kıyafetimi tamamlıyordu. Bonforte'nin gömleği tek parçaydı çünkü (sanırım) giyinmesine yardım edecek bir uşağı yoktu; kıyafet parça parça doğru olarak birleştirilmeli ve papyon elle bağlandığı belli olacak şekilde iğreti takılmalıydı ama bir kişiden hem politikadan hem de dönemin kostümlerinden anlamasını beklemek çok fazlaydı. Üstümdeki çirkin bir kostümdü ama göğsümde çaprazlamasına uzanan renkli Wilhelmina Nişanı hoş bir görüntü yaratıyordu. Bir boy aynasında kendime baktım ve yarattığım etkiden memnun kaldım; ölü siyah-beyaza karşıt bir tek renk güzel bir görüntüydü. Geleneksel kıyafet çirkin olabilirdi belki ama bir asaleti vardı, başgarsonun vakur haşmetini taşıyor gibiydi. İmparator‘un keyfine hizmet edebilecek bir görüntüm olduğuna karar verdim.</p>

  <p>Rog Clifton bana bakanlar için aday göstereceğim kişilerin isimlerinden oluşan bir tomar parşömen kâğıdı verdi ve kostümümün iç cebine de listenin daktilo edilmiş bir kopyasını yerleştirdi orijinal liste biz yüzeye iner inmez Jimmie Washington'ın elinden imparatorluğun Devlet Bakanı'na ulaştırılmıştı. Teorik olarak görüşmenin amacı imparatora bir hükümet kurmanın benim için bir zevk olduğu konusunda bilgi vermem ve önerilerimi alçakgönüllülükle sunmamdı; aday olarak belirlediğim kişilerin hükümdar kesinlikle onaylayana dek gizli tutulması gerekiyordu.</p>

  <p>Aslında seçimlerin hepsi yapılmıştı; Rog ve Bili yolculuğun çoğunu Kabineyi meydana getirmekle ve adayların görevi kabul edeceğini kesinleştirmekle geçirmişlerdi, bunu yaparken de radyo mesajları için resmi gizli kanalları kullanmışlardı. Her bir aday ve alternatifi için Farley dosyalarını incelemiştim. Fakat liste gerçekten de gizliydi, haber servisi împarator'la olan görüşmeden önce bu listeye ulaşamayacaktı.</p>

  <p>Parşömen yığınını aldım ve Yaşam Asamı taktım. Rog dehşete düşmüş görünüyordu. "Aman Tanrım, bunu İmparator‘un huzurunda taşıyamazsın."</p>

  <p>"Neden?"</p>

  <p>"Neden mi? Bu bir <i>silah!"</i></p>

  <p>"Bu törensel bir silah. Rog, bütün dükler ve bodur baronlar elbiseleriyle birlikte kılıçlarını takarlar. Ben de bunu takacağım."</p>

  <p>Başını hayır anlamında salladı. "Onlar takmak zorundalar. Bunun arkasındaki eski yasal kuramı anlamıyor musun? Onların kılıçları, lordlarına bağlılığı, görevlerini, lordlarını desteklediklerini ve kendi adamlarıyla, bütün silahlı kuvvetleriyle onu savunduklarım simgeliyor. Ama sen halktan birisin; geleneksel olarak huzuruna silahsız çıkacaksın."</p>

  <p>"Hayır Rog. Israr edersen seni dinlerim, ama med-cezirdeki yükselmeyi yakalamak gibi harika bir fırsatı kaçırıyorsun. Bu iyi bir tiyatro, işin <i>doğrusu</i> bu."</p>

  <p>"Korkarım seni anlamıyorum."</p>

  <p>"Tamam, bak şimdi, eğer bugün bu Asayı taşırsam yankısı Mars'a kadar gider mi? Yani Yuvalara demek istiyorum?"</p>

  <p>"Sanırım öyle. Evet."</p>

  <p>"Elbette. Öyle sanıyorum her Yuvada stereo alıcılar var; Kkkah'da bir sürü olduğunu</p>

  <p>kesinlikle biliyorum. Onlar da İmparatorluk haberlerini bizim kadar dikkatle izliyorlar, değil mi?"</p>

  <p>"Evet. En azından yaşlılar izliyor."</p>

  <p>"Eğer bu Asayı taşırsam bunu bilecekler; eğer taşımazsam da bilecekler. Bu onlar için önemli; âdetleriyle yakından ilgili. Yetişkin hiçbir Marslı Yaşam Asası olmadan yuvasından çıkmaz, geleneksel törenlerde de bu böyledir. Marslılar geçmişte de İmparatorun huzuruna çıktıklarında asalarını taşıyorlardı, değil mi? Bunun için yaşamım üzerine bahse girerim.</p>

  <p>"Evet, ama sen..."</p>

  <p>"Benim bir Marslı olduğumu <i>unutuyorsun."</i></p>

  <p>Rog'un suratı anlamsızlaştı. Devam ettim. "Ben yalnızca 'John Joseph Bonforte' değilim; ben Kkkah Yuvası‘ndan Kkkahjjjerrr‘im. Eğer asamı taşımazsam, âdetlere karşı gelmiş olacağım — ve açıkçası bu haber yayılırsa ne olur bilmiyorum; Marslıların törelerini yeterince bilmiyorum. Şimdi de madalyonun öbür yüzünü çevir ve öteki taraftan bak. Bu Asayı taşıyarak koridorda yürürsem <i>Majesteleri İmparatorun başbakanı olacak ilk Mars yurttaşı</i> <i>olacağım.</i> Bu Marslıları nasıl etkileyecektir?"</p>

  <p>"Sanırım bu şekilde düşünmemiştim," diye cevapladı yavaşça.</p>

  <p>"Eğer bu Asayı taşıyıp taşımamak konusunda karar vermek zorunda olmasaydım ben de düşünmezdim. Ama sence Bay B. Kabul Töreni için davet edildiğinde bunun üzerinde düşünmemiş midir? Rog, kaplanı kuyruğundan yakaladık; yapacağımız tek şey sırtına binmek ve onu sürmek. Kaçmasına izin veremeyiz."</p>

  <p>O sırada Dak geldi, fikrimi onayladı, Clifton'ın başka bir şeyler beklemesinden dolayı şaşırmış gibiydi. "Tabii ki yeni bir emsal oluşturuyoruz Rog bu iş bitmeden bir sürü emsal daha oluşturacağız." Fakat Asayı nasıl taşıdığımı görünce bağırdı. "Olamaz. Sen birilerini öldürmeye mi çalışıyorsun? Yoksa yalnızca duvarda bir delik mi açmayı planlıyorsun?"</p>

  <p>"Düğmesine basmıyordum."</p>

  <p>"Bu kıyağın için teşekkürler! Emniyetini bile kapatmamışsın." Asayı elimden büyük bir dikkatle aldı ve "Bu halkayı döndürüyorsun ve bunu şu yive doğru itiyorsun o zaman bir sopadan farkı kalmaz. Uf be!"</p>

  <p>"Ah, özür dilerim."</p>

  <p>Beni Saray'ın giyinme odasına götürdüler ve Kral Wilhelm‘in özel görevlisine havale ettiler, Albay Pateel mükemmel tavırları, İmparatorluk uzay kuvvetlerinin göz kamaştıran üniformasıyla yumuşak yüzlü bir Hintli'ydi. Bana yaptığı reverans cetvelle hesaplanmış olmalıydı; kurala göre ben Başbakan olmak üzereydim ama henüz tam olarak değildim, ben onun üstü olmakla birlikte ne de olsa bir sivildim sonra sağ omuzunda İmparator'un nişanını taşıdığından buna göre selam vermesi gerekiyordu. Yaşam Asası'na şöyle bir baktı ve yumuşak bir ifadeyle. "Bu bir Marsh Asası, değil mi efendim? ilginç. Onu burada bırakmak isteyeceğinizi sanıyorum — güvenli olur."</p>

  <p>"Onu taşıyacağım," dedim.</p>

  <p>"Efendim?" Kaşları kalktı ve yaptığım bariz hatayı düzeltmemi bekledi.</p>

  <p>Belleğimden Bonforte'nin en sevdiği beylik sözleri bulup çıkardım ve kibirli hareketleri kınamak için kullandıklarından birini seçtim. "Evlat, sen kendi işine bak, ben de benimkine bakayım."</p>

  <p>Yüzü allak bullak oldu. "Peki efendim. Buradan lütfen."</p>

  <p>Taht odasının girişinde durduk. Yüksek kürsünün gerisindeki taht boştu, iki yanda, büyük mağara boyunca sarayın asilzadeleri ve kraliyet ailesi ayakta bekliyorlardı. Sanırım Pateel bir işaret verdi çünkü imparatorluk Marşı söylenmeye başlandı, hepimiz olduğumuz yerde kaldık, Pateel bir robot gibi hazıroldaydı, bense orta yaşıma uygun bir biçimde hafif eğik duruyordum ve bu işi mecburen yapan biri gibiydim, bütün saray vitrin görüntülerini andırıyordu. Umarım bu saray meselesinden bir gün tamamiyle vazgeçmeyiz; bu asil giysiler, mızraklı muhafızlar falan güzel bir görüntü oluşturuyor.</p>

  <p>Marşın son notalarıyla birlikte imparator gerilerden gelerek tahttaki yerini aldı: Orange Prensi, Nassau Dükü, Lüksemburg Yüce Dükü, Kutsal Roma İmparatorluğu‘nun Baş şövalyesi, imparatorluk Kuvvetleri'nin Amirali, Mars Yuvalarının Danışmanı, Mağdurların Koruyucusu ve Tanrı'nın Lütfuyla Aşağı Toprakların ve Gezegenlerin ve Aralarındaki Uzayın Kralı Willem.</p>

  <p>Yüzünü göremedim ama yarattığı hava içimde bir anda sıcacık bir yakınlık duygusu oluşturdu. Artık kraliyete karşı herhangi bir düşmanlık beslemiyordum.</p>

  <p>Kral Willem yerine oturduğunda marş sona erdi; başıyla verdiği selam ve rahat işareti saray mensuplarını normal konumlarına getirdi. Pateel geri çekildi ve ben kolumun altındaki Asayla, düşük yerçekimine rağmen aksayarak uzun yürüyüşüme başladım. Bu Kkkah'ın Yuvası'na doğru ilerlediğim zamanki durumun aynısıydı, ama şimdi korkmuyordum; yalnızca her tarafımı ter basmıştı ve bedenim karıncalanıyordu. İmparatorluk potpurisi beni izliyordu, "Kong Christian", "Marseillaise" ve sonra da "Yıldız Parıltılı Sancak" ve öbür marşlar bir bir geçti.</p>

  <p>İlk engel çizgisinde durdum ve reverans yaptım, sonra İkincisinde de, derken sonuncusunda merdivenlerden hemen önce daha büyük bir reverans. Diz çökmedim; asillerin diz çökmesi gerekir ama halktan olanlar Hükümdarla birlikte hâkimiyeti paylaşırlar. Bunun videoda ve tiyatroda bazen yanlış yapıldığını görmüştüm; bu yüzden Rog ne yapmam gerektiğini iyice anlatmıştı.</p>

  <p><i>"Ave, Imperator!'</i> Bir Hollandalı olsaydım "Rex" de demem gerekirdi, ama ben bir Amerikalıydım. İlkokul Latincesiyle bir-iki laf ettik; o benim ne istediğimi sordu, ona beni çağırttığını hatırlattım. Daha sonra Anglo-Amerikan diline döndü, bunu hafif bir "aşağı-Doğu" aksanıyla konuşuyordu.</p>

  <p>"Babamıza başarıyla hizmet ettiniz. Şimdi de bize hizmet etmenizi istiyoruz. Ne diyorsunuz?"</p>

  <p>"Hükümdarımın dileği başım üstüne, Majesteleri."</p>

  <p>"Yaklaşın."</p>

  <p>Belki her şeyi çok iyi götürüyordum ama engellerin üzerindeki basamaklar yüksekti ve bacağım gerçekten kötü durumdaydı psikosomatik olarak duyduğum ağrı da aslı kadar kötüydü. Neredeyse düşecektim Willem ok gibi tahtından fırladı ve kolumu tuttu. Salonda herkesin tuttukları soluklarını bıraktıklarını duydum. İmparator bana gülümsedi ve alçak sesle, "Rahatla, dostum. Kısa keseceğim."</p>

  <p>Tahtın önündeki sandalyeye gelebilmem için bana yardım etti, beni oturttu ve kendisi de yeniden yerine oturdu. Sonra elini uzattı, parşömenleri verdim. Kâğıtları açtı, boş sayfaları okurmuş gibi yaptı.</p>

  <p>Bu arada oda müziği çalmaya başlamıştı, saray ahalisi kendi arasında eğleniyordu, bayanlar gülüşüyor, asil beyler bayanlara karşı nezaket gösterilerinde bulunuyorlar, yelpazeler sallanıyordu. Kimse kendi yerinden fazla uzaklaşmıyor, kimse de olduğu yerde kıpırtısız durmuyordu. Michelangelo'nun kanatlı, melek çocuklarını andıran saray oğlanları ellerinde şekerleme dolu tepsilerle etrafta dolanıyorlardı. Birisi Willem'in önünde diz çöktü, Willem gözlerini boş listeden ayırmadan bir tane aldı. Çocuklardan biri tepsiyi bana uzattı ve yaptığımın uygun olup olmadığını bilmeden bir şekerleme aldım. Hollanda'da yapılan şu nefis ve benzersiz çikolatalardan biriydi.</p>

  <p>Saray çevresinden birkaç simayı seyrettiğim filmlerden tanıdığımı fark ettim. Dünya'nın, kendilerini dük ya da kont Unvanlarının altına gizleyen kraliyet işsiz güçsüzlerinin Kemen hepsi buradaydı. Bazıları Willem'in bu kişileri kendi sarayını canlı ve çekici kılmak için yanında barındırdığını söylüyorlardı; bazıları da onları gözaltında bulundurmak ve politikadan uzak tutarak bela çıkarmalarını engellemek istediğini öne sürüyorlardı. Belki kısmen ikisi de doğruydu. On iki milletten gelen ve kraliyet ailesinden olmayan asilzadeler de buradaydı; bazıları gerçekten yaşamlarını kazanmak için çalışmışlardı.</p>

  <p>Kendimi Habsburg dudaklarını ve Windsor burnunu seçmeye çalışırken keşfettim.</p>

  <p>Sonunda Willem parşömenleri bir kenara bıraktı. O anda müzik ve konuşmalar kesildi. Bu ölüm sessizliğinde "Önerdiğimiz yürekli bir ekip. Onaylamaya eğilimliyiz," dedi.</p>

  <p>"Son derece lütufkârsınız Majesteleri."</p>

  <p>"Durumu inceleyecek ve sizi bilgilendireceğiz." Öne doğru eğildi ve alçak bir sesle yalnızca benim duyabileceğim şekilde şöyle dedi: "Bu kahrolası basamaklardan geri geri inme. Yalnızca ayağa kalk. Bir an önce buradan ayrılmak istiyorum."</p>

  <p>Ben de ona doğru eğilip fısıldadım. "Ah, teşekkür ederim, Efendimiz."</p>

  <p>Ayağa kalktı. Bunun üzerine ben de aceleyle ayağa kalktım, pelerinini dalgalandırarak ortadan yok oldu. Geriye döndüğümde birkaç şaşkın bakışla karşılaştım. Ama müzik yeniden başladı ve ben de asilzade takımı siyasi sohbetlerine geri dönmüşken rahatça dışarı çıktım.</p>

  <p>Kemeraltı yolundan geçer geçmez Pateel burnumun dibinde belirdi. "Buradan lütfen, efendim."</p>

  <p>Şatafatlı gösteri geride kalmıştı, şimdi sıra gerçek görüşmedeydi.</p>

  <p>Pateel beni küçük bir kapıdan boş bir koridora, oradan bir başka küçük kapıdan geçirerek oldukça sıradan bir ofis odasına çıkardı.</p>

  <p>Krallıkla ilgili tek şey duvara yerleştirilmiş bir levhaydı: Orange Hanedanı'nın amblemi ve o ölümsüz söz: <i>"Ben, Sürdürürüm!'</i> Odada büyük, üzeri kâğıtlarla dolu, alçak bir masa vardı. Masanın ortasında metal tabanlı bir çift bebek ayakkabısının altında cebimdeki listenin orijinali duruyordu. Bakır bir çerçevenin içinde son imparatoriçe ve çocuklarının aile fotoğrafı yer alıyordu. Bir duvara biraz eski bir divan dayalıydı ve gerisinde küçük bir bar vardı. Ortada birkaç koltuk ve masanın yanında da bir döner sandalye duruyordu. Öteki eşyalar ancak oldukça meşgul ve dağınık bir aile doktorunun bürosunda olabilecek cinstendi.</p>

  <p>Pateel kapıyı arkasından kapatarak odada beni yalnız bıraktı. Orada durup oturmamın uygun olup olmayacağını düşünecek zaman yoktu, zaten imparator da karşıdaki kapıdan çabucak içeri giriverdi. "N'aber Joseph?" diye seslendi. "Bir saniye sonra yanında olacağım." Onu izleyerek bir yandan da tören giysilerini çıkartan iki uşakla birlikte odayı geçti ve üçüncü bir kapıdan dışarı çıktı. Sonra gene bir anda geri döndü, içeri girdiğinde iş tulumu cinsi bir şey giymişti. "Sen kısa yoldan gelmişsin, ben uzun yoldan gelmek zorundaydım. Saray mühendisine arka odayla taht arasında başka bir tünel yapması için ısrar edeceğim, yoksa bu iş böyle yürümez. Ya bir karenin üç kenarını dolanmak zorunda kalıyorum, ya da sirk atı kılığında yarı-özel koridorlardan geçip duruyorum." Düşünceli bir şekilde ekledi. "Bu aptal kıyafetlerin altına yalnızca iç çamaşırı giyiyorum."</p>

  <p>"Giydiklerinizin üstümdeki bu şebek ceketi kadar rahatsız olup olmadıklarından şüpheliyim efendim."</p>

  <p>Omuz silkti. "Peki, n'apalım, ikimiz de işimizin getirdiği rahatsızlıklara katlanacağız işte. Kendine içki almadın mı?" Kabine bakanları için hazırlanan aday listesini eline aldı. "Bir içki al ve bana da bir tane hazırla."</p>

  <p>"Ne alırdınız, Efendim?"</p>

  <p>"Ha?" Başını kaldırdı ve sertçe bana baktı. "Her zamankinden. Buzlu skoç tabii."</p>

  <p>Hiçbir şey söylemedim ve içkileri hazırladım, benimkine su da ekledim. Birden bir ürperme gelmişti; eğer Bonforte İmparator‘un her zaman buzlu skoç içtiğini bilseydi, bu onun Farley dosyasında olurdu. Ama yoktu.</p>

  <p>Ama Willem içkisini yorum yapmadan kabul etti, mırıldandı. "Muhteşem jetlere!" Ve listeye bakmaya devam etti. Sonunda başını kaldırdı ve sordu; "Bu genç delikanlılar neyin nesi Joseph?"</p>

  <p>"Efendim, bu tabii ki iskelet bir kabine." Mümkün olan her durumda, bakanların birer alternatifi vardı ve Bonforte Başbakanlığın yanısıra Savunma ve Hazine Bakanlıklarını da üstlenecekti. Üç durumda da yardımcı bakanlıklara geçici görevler vermiştik Araştırma, Nüfus Yönetimi ve Dışişleri. Daimi hükümette görev alacakların hepsi seçim kampanyasına katılacaklardı.</p>

  <p>"Evet, evet bu senin yedek ekibin. Hımmm... Bu Braun nasıl biri?"</p>

  <p>İnanılmaz ölçüde şaşırmıştım. Willem'in listeyi herhangi bir yorum yapmadan onaylayacağını sanıyordum; ama anlaşılan o ki başka şeyler üzerine de sohbet etmek istiyordu. Sohbet etmekten korkmuyordum; bir insan karşısındakinin konuşmasına izin vererek çok başarılı bir konuşmacı unvanı kazanabilir.</p>

  <p>Lothar Braun "yükselen genç bir devlet adamı" gözüyle bakılanlardandı. Onun hakkında bildiklerim Farley dosyasından ve Rog'la Bill'in söylediklerinden ibaretti, Bonforte görevden ayrıldıktan sonra ekibe katılmıştı ve bu yüzden kabinede bir görev almamıştı ama parti meclisinde güvenlik görevlisi ve yardımcı denetçi olarak çalışmıştı. Bili, Bonforte'nin onu hızlı bir şekilde yükseltmeyi ve geçici hükümette onu denemeyi planladığı konusunda ısrar etmişti; Bili, Braun'u Dış İletişim Bakanı olarak öneriyordu.</p>

  <p>Rog Clifton bir türlü karar verememiş; önceleri yardımcı bakan Angel Jesus de la Torre y Perez üzerinde durmuştu. Ama Bili, eğer Braun başarısız olacaksa bunu hiç kimse zarar görmeden anlayabilmek için iyi bir fırsat olduğunu söylemişti. Clifton da kabul etmişti.</p>

  <p>"Braun mu?" diye cevaba giriştim. "Genç, istikbal vadeden biri, çok zeki."</p>

  <p>Willem herhangi bir yorumda bulunmadı, listeye bakmaya devam etti. Bonforte'nin Farley dosyasında Braun için ne söylediğini hatırlamaya çalışıyordum. Zeki... Çok çalışkan... Analitik bir kafa. Aleyhinde herhangi bir şey demiş miydi? Hayır, -peki belki — "fazla nazik" demiştir. Bu bir insanı suçlamak demek değildir. Ama Bonforte sadakat ya da dürüstlük gibi erdemler konusunda hiçbir şey dememişti ki. Bu da hiçbir şey anlamına geliyordu, sonuçta Farley dosyası bir karakter çalışması değil, bir veri dosyasıydı.</p>

  <p>İmparator listeyi bir tarafa bıraktı. "Joseph, Mars Yuvaları'nı bir an önce İmparatorluk'a sokmak mı istiyorsun?"</p>

  <p>"Ee, tabii ki seçimden önce değil efendim."</p>

  <p>"Hadii, seçimden sonrası için konuştuğumu biliyorsun. Ayrıca bana 'Willem' demeyi unuttun mu sen? Benden altı yaş büyük birinin bu koşullarda bana 'Efendim' demesi çok aptalca."</p>

  <p>"Peki, öyleyse, Willem."</p>

  <p>"İkimiz de biliyoruz ki benim politikayla ilgilenmemem gerek. Ama aynı zamanda bunun aptalca bir şey olduğunu da biliyoruz. Joseph, sen Mars Yuvaları'nın hepsinin kendiliğinden İmparatorluk'a katılma ortamını sağlayabilmek için yıllarını harcadın." Asama işaret etti. "Bunu başardığına inanıyorum. Şimdi, eğer bu seçimi kazanırsan Büyük Meclis in bana bunu ilan etme iznini vermesini sağlayabilirsin, değil mi?</p>

  <p>Şöyle bir düşündüm. "Willem," dedim yavaşça, "bunun tamı tamına planladığımız şey olduğunu biliyorsun. Bu konuyu tekrar ortaya atmak için bir nedenin olmalı."</p>

  <p>İçkisini karıştırdı ve bana baktı, yazlıkçılardan birini azarlamaya hazırlanan New England'lı bir bakkal gibi görünmeye çalışıyordu. "Benim tavsiyemi mi soruyorsun? Anayasa senin bana tavsiyede bulunmanı gerektiriyor, tersini değil."</p>

  <p>"Tavsiyeni dinlerim, Willem. Ama ona uyacağım diye söz Vermem."</p>

  <p>Güldü. "Sen zaten çok az şey için söz verirsin. Pekâlâ, seçimi kazandığını ve görevine geri döndüğünü farz edelim. Ama çoğunluğun o kadar sınırda olacak ki Marslılar'ı tam yurttaşlığa kabul etmek için yapılan oylamada zorluklarla karşılaşacaksın. Böyle bir durumda güven oylamasına gitmeni tavsiye etmem. Eğer kaybedersen, bunu kabullen ve görevde kal."</p>

  <p>"Neden Willem?"</p>

  <p>"Çünkü sen de ben de sabırlı insanlarız. Anlıyor musun?" Duvardaki levhayı gösterdi. <i>"'Ben, Sürdürürüm!'</i> Göze çarpan bir kural değil belki ama bir kralın görevi göze çarpmak değildir; onun görevi korumak, bağlı olmak ve gücü elinde tutmaktır. Şimdi anayasa sözleriyle söyleyecek olursam, senin görevde kalman ya da kalmaman beni bağlamaz. Ama İmparatorluk'un bir arada olup olmaması beni bağlar. Seçimden hemen sonra Mars sorununda yenilgiye uğrarsan bekleyebilirsin çünkü diğer politikaların oldukça popüler olacak. Ara seçimlerde oy toplayabilir ve sonunda bana gelip 'Mars İmparatoru' sıfatını da sıfatlarım arasına ekleyebileceğimi söylersin. O yüzden acele etme."</p>

  <p>"Bunun üzerinde düşüneceğim," dedim dikkatlice.</p>

  <p>"Düşün. Şimdi gelelim sürgün sistemine."</p>

  <p>"Seçimden hemen sonra uygulamasını durduracağız ve bir an önce de kaldıracağız." Bu cevabı kesin bir dille verebilirdim; Bonforte bundan nefret etmişti.</p>

  <p>"Sana saldıracaklardır."</p>

  <p>"Saldırsınlar. Bırakalım istediklerini yapsınlar. Biz oy kazanırız."</p>

  <p>"Hâlâ inançlarında güçlü olmana sevindim Joseph. Bir mahkûm gemisinde Orange sancağı olsun istemem asla. Peki, serbest ticaret?"</p>

  <p>"Seçimden sonra evet."</p>

  <p>"Finansmanı nereden sağlayacaksın?"</p>

  <p>"Tahminlerimize göre ticaret ve üretim o kadar hızlı büyüyecek ki diğer gelirler gümrük kayıplarını kapatacaktır."</p>

  <p>"Peki diyelim ki olmadı, o zaman?"</p>

  <p>Bu konuda bana ikinci bir cevap hazırlanmamıştı ve ekonomi büyük ölçüde bir sırdı benim için. Hafifçe gülümsedim. "Willem, bu soruya cevap vermek için önceden hazırlanmam gerekiyor. Ama Yayılımcı Parti'nin tüm programı serbest ticaret, serbest dolaşım, tek yurttaşlık, tek para birimi üzerine kurulu, ayrıca İmparatorluk kanunlarının ve kısıtlamalarının asgariye indirilmesi yalnızca İmparatorluk halkı için değil, aynı zamanda İmparatorluk‘un kendisi için de iyi olacaktır. Paraya ihtiyacımız olursa buluruz ama İmparatorluk‘u parçalara ayırarak değil." Cümlenin tamamı Bonforte'ye aitti, sadece hafif bir ayarlama yapmıştım.</p>

  <p>"Kampanya konuşmalarını kendine sakla," diye homurdandı. "Sadece sormuştum." Listeyi tekrar eline aldı. "Bu listenin senin istediğin gibi olduğundan tamamen emin misin?"</p>

  <p>Listeye uzandım, o da bana verdi. Lanet olsun, imparator açıkça bana, anayasanın ona izin verdiği ölçüde, ona göre Braun'un yanlış kişi olduğunu söylemeye çalışıyordu. Çok berbat bir durumdu bu. Bili ve Rog'un hazırladığı listeyi değiştirmek benim işim değildi.</p>

  <p>Öte yandan, bu <i>Bonforte'nin listesi</i> değildi; bu yalnızca eğer <i>o</i> olsaydı hazırlayabileceğini düşündükleri listeydi.</p>

  <p>Birden keşke biraz zamanım olsa ve Penny'ye Braun hakkında ne düşündüğünü sorabilsem diye düşündüm.</p>

  <p>Sonra Willem‘in masasından bir kalem aldım ve "Braun" ismini çizip büyük harflerle "De la Torre" yazdım hâlâ Bonforte'nin el yazısını taklit etme riskini göze alamıyordum, imparator yalnızca "Bence bu iyi bir takım gibi görünüyor," dedi, "İyi şanslar Joseph. Buna ihtiyacın olacak."</p>

  <p>Bu görüşmenin sonuydu. Bir an önce gitmek istiyordum, ama bir kralın huzurundan hemen çıkılmaz; bu öncelik ona aittir. Bana işliğini ve yeni oyuncak trenlerini göstermek istiyordu. Bana kalırsa bu eski hobiyi canlandırmak için herkesten çok şey yapmıştı; kişisel olarak söylemem gerekirse yetişkin bir adam için bu bir uğraş olamazdı. Ama "Kraliyet İskoçları" için tasarladığı yeni oyuncak lokomotifi için kibar sesler çıkardım.</p>

  <p>"Eğer elimde olsaydı," diye söze başladı ellerini ve dizlerini yere koyarak ve oyuncak makinanın içini gözetleyerek, "çok iyi bir ustabaşı olurdum — bir başmakinist olabilirdim herhalde. Ama doğumumla birlikte kaderim çizilmişti zaten.</p>

  <p>"Böyle bir şeyi tercih edebileceğini gerçekten düşünüyor musun Willem?"</p>

  <p>"Bilmiyorum. Şimdiki işim fena değil. Saatler kolay geçiyor ve iyi para alıyorum - hem sosyal güvence olarak da birinci düzeydeyim — bir devrim olmadığı sürece tabii. Öte yandan, benim soyum bu konuda hep şanslı olmuştur. Ama işin çoğu can sıkıcı ve ikinci sınıf bir oyuncu tarafından da pekâlâ yapılabilir."</p>

  <p>Bana baktı. "Senin makamını bir sürü yorucu ilişkiden ve gösteriş zorunluluğundan kurtarıyorum biliyorsun."</p>

  <p>"Evet, biliyorum ve bunu da takdir ediyorum."</p>

  <p>"Kırk yılda bir birilerini doğru yöne çekiştirme şansım oluyor — doğru sandığım yöne yani. Krallık çok çok garip bir meslek, Joseph. Sakın bu mesleği yapma."</p>

  <p>"Korkarım istesem de bunun için biraz geç kaldım."</p>

  <p>Oyuncağı üzerinde son ayarlamayı da yaptı. "Benim esas işlevim senin delirmeni engellemek."</p>

  <p>"Nasıl?"</p>

  <p>"Elbette. Durum psikozu devlet başkanlarının meslek hastalığıdır. Krallık soyunda benden önce gelenler, gerçekten yönetmek zorunda olanlar yani, biraz uçuk kişilerdi. Bir de senin Amerikalı Başkanlarını bir düşün, işleri genelde onları en verimli dönemlerinde öldürürdü. Ama ben, ben bir şeylere koşuşturmak zorunda değilim; bu işi benim için yapacak senin gibi bir profesyonel var. Hem senin üzerinde o öldürücü baskı da yok; sen, ya da senin yerindekiler her zaman için işler çok çetrefilleşince görevi bırakabilirsiniz - ama yaşlı imparator, hemen hemen her zaman için 'yaşlı' İmparator'dur; yani bizler öbürlerinin görevi bıraktığı yaşta tahta geçeriz. İmparator her zaman orada sürekliliği koruyarak, devletin simgesi olarak, tahtındadır, bu arada siz profesyoneller de yeni bir görev için çalışırsınız." Ciddiyetle göz kırptı. "Benim işim belki çok cazip değil ama yararlı."</p>

  <p>Daha sonra beni o çocuksu trenlerinden kurtardı ve birlikte ofisine geri döndük. Kovulacağımı düşünüyordum. Onun yerine şöyle dedi: "Aslında seni görevine geri dönmen için bırakmalıyım. Zor bir yolculuk muydu?"</p>

  <p>"Yo, çok zor değildi. Zaten çalışıyordum."</p>

  <p>"Evet, öyle olmuştur. Ha bu arada kimsin sen?"</p>

  <p>Polisin omzunuza dokunuşuydu bu, adımınızı atıp da basamağı yerinde bulamamanın şoku, yataktan düşmek gibi, ya da sevgilinizin kocasının beklenmeyen bir zamanda eve dönmesi gibi bir şeydi. Bu basit soru yerine bunlardan birkaçının birden başıma gelmesini tercih ederdim. Bir anda ruhum, görünüşüme uyacak şekilde, hatta fazlasıyla yaşlanıvermişti.</p>

  <p>"Efendimiz?"</p>

  <p>"Hadi ama" dedi sabırsızca, "kuşkusuz benim işim de birtakım ayrıcalıklar taşıyor. Bana doğruyu söyle yeter. Son yarım saattir senin Joseph Bonforte olmadığını biliyorum - gerçi annesini bile kandırabilirsin; onun üslubunu dahi taşıyorsun. Ama kimsin sen?"</p>

  <p>"Benim adım Lawrence Smith, Majesteleri," dedim çok hafif bir sesle.</p>

  <p>"Güçlü ol bakalım! Eğer isteseydim nöbetçileri çok daha önce çağırırdım. Buraya bana suikastte bulunmak için mi gönderildin?"</p>

  <p>"Hayır Efendimiz. Ben - ben Majestelerine sadığım."</p>

  <p>"Bunu göstermek için garip bir yol seçmişsin. Peki, kendine bir içki al, otur ve anlat bakalım."</p>

  <p>Ben de her şeyi en ince ayrıntısına kadar anlattım. Bir içki içiminden fazla sürdü, sonuçta kendimi daha iyi hissediyordum. Ona kaçırılma olayından bahsederken sinirlendi ama Bonforte'nin beynine ne yaptıklarını anlatınca yüzü Jüpiter'in gazabıyla bir anda karardı.</p>

  <p>En sonunda sakin bir sesle şöyle dedi: "Bu durumda eski haline dönmesi yalnızca birkaç gün mü alacak?"</p>

  <p>"Dr. Capek öyle söylüyor."</p>

  <p>"Tam anlamıyla iyileşene dek işe dönmesine izin vermeyin. O çok değerli biri. Bunu biliyorsun değil mi? ikimizden altı tane eder o. Bu durumda dublörlük işini devam ettirmeli ve iyi olması için ona zaman tanımalısınız, İmparatorluk‘un ona ihtiyacı var."</p>

  <p>"Evet Efendimiz."</p>

  <p>"Bırak şu 'Efendimiz'i. Madem onun yerindesin bana 'Willem' de, onun çağırdığı gibi yani. Numaranı nasıl anladığımı biliyor musun?"</p>

  <p>"Hayır, Efen — hayır Willem."</p>

  <p>"Beni yirmi yıldır Willem diye çağırır. Sırf devlet meselesi görüşüyoruz diye özel görüşmemizde bu alışkanlığım bırakması bana garip geldi. Fazla şüphelenmedim. Ama performansın çok iyi olmasına rağmen düşünmeye başladım. Ve sonra trenleri görmeye gittiğimizde anladım."</p>

  <p>"Affedersiniz ama nasıl?"</p>

  <p>"Çünkü <i>kibardın</i>! Geçmişte de onu trenlerime bakmaya zorlardım o da hep olabildiğince kabalaşarak bunun yetişkin bir insan için boşa zaman harcamak olduğunu söylerdi. Bu daima oynadığımız küçük bir oyundu, ikimiz de hoşlanırdık."</p>

  <p>"Ah, bunu bilmiyordum."</p>

  <p>"Nasıl bilebilirsin ki?" Bense bilmen gerektiğini düşünüyordum, o kahrolası Farley dosyası bunu bana söylemiş olmalıydı. .. Daha sonra o dosyanın üzerine kurulu olduğu kuram açısından bakıldığında kusurlu olmadığını fark ettim; yani bu dosya, ünlü bir adamın kendisinden <i>daha az</i> ünlüler hakkındaki ayrıntıları hatırlaması için tasarlanmıştı. Ama şüphesiz İmparator <i>daha az</i> ünlü sayılamazdı.</p>

  <p><i>Elbette</i> Bonforte'nin Willem hakkındaki ayrıntıları hatırlaması için nota gereksinimi yoktu!</p>

  <p>Ayrıca hükümdar hakkındaki kişisel bilgileri, kâtipleri tarafından tutulan bir dosyaya yerleştirmesinin uygun kaçmayacağını düşünebilirdi.</p>

  <p>Bir hata yapmıştım öte yandan dosyanın tam olmadığını anlasaydım bile bunu nasıl önleyebilirdim, bilmiyorum.</p>

  <p>Ama İmparator hâlâ konuşuyordu. "Sen harika bir iş yaptın yaşamını bir Mars Yuvasında tehlikeye attıktan sonra benim de halikımdan gelmek istemene şaşırmadım. Söylesene, seni daha önce bir yerlerde gördüm mü ben?"</p>

  <p>İmparator sorduğunda gerçek adımı vermiştim tabii; şimdi biraz utanarak da olsa sahne adımı da söyledim. Bana baktı, elleriyle "pes" anlamında bir işaret yaptı ve bir kahkaha patlattı. Biraz incinmiştim doğrusu. "Eee, adımı hiç duydunuz mu?"</p>

  <p>"Duydum mu? Senin en sadık hayranlarından biriyim." Bana çok yakından baktı. "Ama hâlâ Joe Bonforte gibi görünüyorsun. Senin Lorenzo olduğuna inanamıyorum."</p>

  <p>"Ama öyleyim."</p>

  <p>"Ah, evet inanıyorum, inanıyorum. Şu serseriyi oynadığın filmi hatırlıyor musun? Hani önce ineği sağmaya çalışıyorsun, olmuyor. Sonunda kedinin mamasına ortak olmaya kalkıyorsun, ama kedi bile seni kovuyor."</p>

  <p>Hatırladığımı kabul ettim.</p>

  <p>"O film makarasını eskitip bitirdim neredeyse. Aynı zamanda hem gülüp hem ağlıyordum."</p>

  <p>"Zaten istenen de bu." Bir an için tereddüt ettim, sonra "Bitkin Willie" klişesinin bir başka yüzyıla ait büyük bir oyuncudan kopya edilmiş olduğunu itiraf ettim. "Ama ben dramatik rolleri tercih ediyorum."</p>

  <p>"Bunun gibi mi?"</p>

  <p>"Şey aslında pek değil. Bir keresi bile bana yetti. Daha uzun vadede sürdürmek istemem."</p>

  <p>"Sanırım öyle. Roger Clifton'a söyle yo, Clifton'a hiçbir şey söyleme. Lorenzo bu son yarım saat içinde yaptığımız konuşmayı herhangi birine anlatmakla kazanacağımız bir şey göremiyorum. Eğer Clifton'a anlatırsan, her ne kadar ona endişelenecek bir şey olmadığını söylediğimi aktarsan da, bu durum onu sinirlendirmekten başka bir işe yaramaz. Ve yapması gereken işler var; yani bunu gizli tutacağız, tamam mı?"</p>

  <p>"İmparatorum nasıl isterse."</p>

  <p>"Bırak şunu lütfen. Bunu gizli tutacağız, çünkü en iyisi böyle. Şu anda Joe Amcayı hasta yatağında ziyaret edemeyeceğim için üzgünüm. Ona yardım edemeyeceğimi biliyorum - gerçi Kral'ın Dokunuşu'nun mucizeler yarattığını söylerler ama! Sonuçta hiçbir şey söylemeyeceğiz ve hiçbir şey anlamamışım gibi davranacağız."</p>

  <p>"Peki Willem."</p>

  <p>"Sanırım artık gitmelisin. Seni çok uzun süre tuttum."</p>

  <p>"Nasıl isterseniz."</p>

  <p>"Pateel‘i de seninle birlikte geri göndereyim mi yoksa yolu biliyor musun? Ama dur bir saniye..." Masasında aranmaya başladı, kendi kendine mırıldanıyordu. "Bu kız gene her şeyi birbirine karıştırmış. Yo işte burada." Küçük bir defter çıkardı. "Herhalde seni bir daha göremem gitmeden önce bir imzanı alabilir miyim, lütfen."</p>

  <p><br /></p>
</body>
</html>
