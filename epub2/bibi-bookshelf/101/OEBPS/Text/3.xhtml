<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">2</h2>

  <p><br /></p>

  <p>İyi tanınan bir yüzü tanınmaz hale getirmek için birden fazla yol vardır. En kolayı yanlış yönlendirmedir. Bir adama üniforma giydirin, yüzünü, fark etmek pek kolay değildir en son karşılaştığınız polisin yüzünü hatırlıyor musunuz? Bir dahaki sefere onu sivil kıyafet içinde görseniz tanıyabilir misiniz? Aynı düşünceden yola çıkarak özel bir bölgeye dikkat çekme yöntemini de uygulayabilirsiniz. Birine inanılmaz büyüklükte, akneli, şekli bozuk bir burun yapın; kaba insanlar teşhir edilen bu buruna bakacak, kibar olanlar ise başlarını çevireceklerdir — ama sonuçta kimse yüzünü görmeyecektir.</p>

  <p>Bu ilkel yöntemi uygulamaktan vazgeçtim, çünkü işverenim garip bir özelliğim nedeniyle akılda kalmamı değil, hiç fark edilmememi istiyordu. Bu isteği gerçekleştirmek çok daha zordu; herkes bir şekilde dikkat çekerdi ama fark edilmemek gerçekten beceri gerektirirdi. Ölümsüz Alec Guinness'ın gerçek yüzü kadar hatırlanması olanaksız, sıradan bir yüze ihtiyacım vardı. Ne yazık ki aristokratlara has fiziksel özelliklerim beni fazlasıyla dikkat çekici, fazlasıyla yakışıklı yapıyorlardı bir karakter oyuncusu için esef verici bir pürüz. Babamın hep dediği gibi, "Larry, fazla sevimlisin! Eğer bu muhallebi çocukluğundan vazgeçmez ve işi öğrenmezsen aktör olduğunu sanarak, bir on beş yılı daha çocuk oyuncu olarak geçireceksin — sonra hoop, bir de bakmışsın lobide şeker satıyorsun. Aptal' ve 'şirin' sıfatları gösteri sanatındaki en kötü iki kusurdur ve sende <i>ikisi de</i> var!"</p>

  <p>Sonra kemerini çıkarır ve beynimi harekete geçirirdi. Babam alaylı bir psikologdu ve kaba etlerini bir kayışla ısıtmanın insan beynindeki fazla kanı dağıttığına inanırdı. Teori biraz sallantıda görünmekle birlikte sonuçlar yöntemi doğruladı; on beş yaşıma kadar zamanla gevşek bir telin üzerinde baş üstü durup Shakespeare ve Shaw'dan sayfa sayfa şiir okuyabilir hale gelmiştim.</p>

  <p>Broadbent başını içeri soktuğunda yaratma havamın derinliklerindeydim. "Aman Allahım," diye tısladı gözlerinden kıvılcımlar saçarak. "Daha hiçbir şey yapmadın mı?"</p>

  <p>Soğuk soğuk yüzüne baktım. "En mükemmelini istediğini sanmıştım — bu da aceleye gelmez. İki ayağımı bir pabuca sokmamı mı bekliyorsun?"</p>

  <p>"Pabuçların canı cehenneme!" Saatine baktı. "Altı dakikan daha var. Eğer bu sürede bir şey yapamazsan işimiz şansa kalmış."</p>

  <p>Tabii ki daha fazla zamanımın olmasını isterdim — ama çabucak değişim yaratma konusunda da babamın yanında yetişmiştim. <i>Huey Long Suikastı</i> adlı oyunda yedi dakika içinde on beş bölüm değişiyordu — ve bir keresinde babamın rekorunu dokuz saniye ile kırmıştım. "Bekle!" Aynı çakmak çakmak gözlerle ona baktım. "Şimdi geliyorum." Sonra <i>Kapısı Olmayan Ev</i> oyununda cinayetleri işleyen silik görünüşlü tamirci Benny Grey oldum. Yanaklarımda, burnumdan ağzımın köşelerine doğru iki görünmez çizgi oluşturmak için iki hafif darbe, gözlerimin altına birer torbacık ve her şeyi soluklaştıran Factor No. 5; bütün bunları yapmak yirmi saniyeden fazla sürmemişti — bu işi uykumda bile becerebilirdim, zaten <i>Kapısı Olmayan Ev</i> filme alınmadan önce doksan iki gösteride oynamıştım.</p>

  <p>Sonunda yüzümü Broadbent'e çevirdim, dili tutulmuştu. "Aman Tanrım! İnanamıyorum."</p>

  <p>"Benny Grey" olmaya devam ediyordum ve herhangi bir teşekkür gülümsemesi göstermedim. Broadbent'in anlayamadığı yağlı boyanın aslında gerekmediğiydi. Elbette boya işleri kolaylaştırırdı ama ben boyayı daha ziyade o bunu beklediği için kullanmıştım; doğal olarak makyajın boya ve pudradan ibaret olduğunu sanıyordu.</p>

  <p>Bana bakmaya devam etti. "Buraya bak," dedi fısıltıyla, <i>"bana</i> da böyle bir şey yapabilir misin? Hemen?" Tam "hayır" demeye hazırlanıyordum ki bu durumun ilginç bir mesleki cazibe yarattığını fark ettim. Babam eğer onun üzerinde işe koyulsaydı şimdi pamuk şekeri satmaya hazır biri olurdu demek istedim, sonra vazgeçtim. "Yalnızca tanınmayacağından emin olmak mı istiyorsun?" diye sordum.</p>

  <p>"Evet, evet! Beni de boyar mısın ya da sahte bir burun filan?"</p>

  <p>Başımı salladım. "Makyajla ne yaparsak yapalım, hokkabazlık yapmak üzere giyinmiş bir çocuğa dönersin. Rol yapmayı bilmiyorsun ve bu yaşta da asla öğrenemezsin. Yüzüne dokunmayacağız."</p>

  <p>"Nasıl? Ama yüzümdeki bu burun..."</p>

  <p>"Dur biraz. Seni temin ederim ki bu haşmetli buruna yapabileceğim tek şey onu daha dikkat çeker bir hale getirmek. Eğer tanıdık birisi gelip 'Bu arkadaş bana Dak Broadbent'i hatırlatıyor. <i>Bu Dak değil tabii ki, ama biraz ona benzemiyor mu</i>? derse bu senin için yeterli olur mu?"</p>

  <p>"Nasıl? Sanırım. Yani o kişinin ben olmadığımdan emin olduğu sürece. Benim şu anda... Neyse şu anda Dünya'da olmamam gerekiyor."</p>

  <p>"O kişinin sen olmadığından kesinlikle emin olacak, çünkü yürüyüşünü değiştireceğiz. Bu senin en belirgin özelliğin. Yürüyüşün yanlış olursa bu büyük bir ihtimalle sen olmazsın - böylece ortaya iri kemikli, geniş omuzlu ve bir parça seni andıran başka biri çıkar."</p>

  <p>"Peki, bana nasıl yürüyeceğimi göster."</p>

  <p>"Hayır, bunu asla öğrenemezsin, istediğim gibi yürümen için seni zorlamam gerekiyor."</p>

  <p>"Nasıl?"</p>

  <p>"Çizmelerinin burunlarına çakıltaşı ya da benzer bir şeyler koyacağız. Bu seni topuklarına ağırlık vermek zorunda bırakacak ve bu yüzden dik duracaksın. Bir uzayadamının yaylanan kedi adımlarıyla hareket etmen olanaksız olacak. Hımm... Omuzlarını hep geride tutmanı hatırlatmak için sırtına bant yapıştıracağım, işe yarar."</p>

  <p>"Yalnızca farklı yürürsem beni tanımayacaklarını mı düşünüyorsun?"</p>

  <p>"Kesinlikle. Tanıdık biri bu kişinin sen olmadığından neden bu kadar emin olduğunu anlamayacaktır, fakat bu sonuca bilinçaltında varacak ve daha fazla kurcalamadan şüphelenmeyi bırakacaktır. Ah, yüzüne ufak bir şey yapmam gerekiyor, kendini daha rahat hissetmen için ama önemli değil."</p>

  <p>Süitin misafir odasına geri döndük. Tabii ki hâlâ Benny Grey'dim; bir kere bir role büründüm mü kendime dönmek bilinçli bir çabayı gerektiriyordu. Dubois telefonda konuşuyordu, gözlerini bize çevirdi, beni gördü ve ağzı bir karış açıldı. Aceleyle ses geçirmeyen bölmeden çıktı. "Bu da kim?" diye sordu, "Oyuncu nerede?" ilk bakışından sonra başını çevirdi ve tekrar dönüp bakmak zahmetinde bulunmadı Benny Grey öyle silik, önemsiz ve ufak tefek biriydi ki ona tekrar bakmaya gerek yoktu.</p>

  <p>"Hangi oyuncu?" diye sordum Benny'nin dümdüz, renksiz tonlamasıyla. Dubois'nın gözlerini tekrar kendime çevirtmiştim. Bana baktı, sonra gözlerini başka bir yere çevirdi, sonra gözleri birden tekrar bana döndü ve elbiselerimi fark etti. Broadbent bir kahkaha attı ve omzuna dostça vurdu.</p>

  <p>"Onun rol yapamayacağını söylemiştin ha!" Sert bir sesle ekledi. "Her şey tamam mı, Jock?"</p>

  <p>"Evet." Dubois yeniden baktı bana, aklı karışmıştı, başını çevirdi.</p>

  <p>"Tamam. Dört dakika içinde buradan çıkmalıyız. Bakalım beni ne kadar çabuk hazırlayabileceksin, Lorenzo."</p>

  <p>Dak botlarından birini ve gömleğini çıkardı, sırtını bantlayayım diye de atletini yukarı sıyırdı, o sırada kapının üstündeki ışık yandı ve elektrikli zilin sesi duyuldu. Donakaldı. "Jock, beklediğimiz biri var mıydı?"</p>

  <p>"Langston olabilir. Biz buradan çıkmadan önce gelmeye çalışacağını söylemişti." Dubois kapıya doğru yürüdü.</p>

  <p>"O olmayabilir. Bu..." Dubois kapıyı açarken Broadbent'in kapıdakinin kim olabileceği hakkında ne söylediğini duyamadım. Kapının ağzında kâbuslarımdaki zehirli mantarlara benzeyen bir Marslı duruyordu. Bu bir anlık şiddetli heyecan süresinde yalnızca Marslı'yı görebildim. Ne arkasındaki insanı ne de sözde uzvuyla tuttuğu Yaşam Asasını fark etmiştim.</p>

  <p>Derken Marslı içeri süzüldü, arkasındaki adam da içeri adımını attı ve giriş boşalmış oldu. Marslı kapı gıcırtısı sesiyle sordu, "İyi günler, baylar. Bir yere mi gidiyorsunuz?"</p>

  <p>Had safhadaki yabancı korkum yüzünden olduğum yerde mıhlanıp kalmıştım. Dak üstünü başını doğru dürüst giymediği için bir şey yapamıyordu. Fakat küçük Jock Dubois yalın bir kahramanlıkla davrandı; bu yüzden ölmüş olsa bile sevgili kardeşim olarak kalacak... Yaşam Asasının tam üstüne atladı Marslı'dan kaçmak için hiçbir çabada bulunmadı.</p>

  <p>Yere düşmeden önce ölmüş olmalıydı, karnında içinden yumruğunuzun geçebileceği bir delik oluşmuştu. Fakat sözde uzva asıldı ve o garip uzuv ağda gibi uzadı. Sonra uzuv yaratığın boynunun birkaç santim altından koptu. Zavallı Jock; öldüğünde cansız kollarının arasında hâlâ Yaşam Asası duruyordu.</p>

  <p>Bu iğrenç kokulu yaratığın ardındaki adam ateş etmeden önce yana doğru adım atmak zorunda kaldı — ve bir hata yaptı. Önce Dak'ı, sonra da beni öldürmesi gerekiyordu. Onun yerine ilk kurşununu Jock'a harcadı ve ikinci atış için hiç şansı kalmadı, çünkü Dak onu suratından vurdu. Dak'ın silahlı olduğunu hiç fark etmemiştim.</p>

  <p>Silahsız kalan Marslı kaçmaya çalışmadı. Dak ayağa fırlayarak ona yaklaştı ve "Ah, Rrringriil! " dedi, "Seni görüyorum."</p>

  <p>"Ben de sizi görüyorum, Kaptan Dak Broadbent," diye gıcırdadı Marslı ve ekledi; "yuvama bildirecek misiniz?"</p>

  <p>"Yuvana bildireceğim Rrringriil."</p>

  <p>"Teşekkür ederim, Kaptan Dak Broadbent."</p>

  <p>Dak uzun kemikli parmağını uzattı ve elini en yakınındaki göze soktu, yumruğu kafatasına dayanana kadar parmağını itti. Elini çıkardığında parmağı yeşil bir sıvıyla kaplıydı. Yaratığın sözde uzuvları refleks kasılması ile gövdesinin içine gömüldü ama ölü beden dimdik durmaya devam etti. Dak banyoya koşturdu; ellerini yıkadığını duyuyordum. Bense olduğum yerde kalmıştım, merhum Rrringriil kadar donakalmıştım şoktan.</p>

  <p>Dak ellerini gömleğine silerek dışarı çıktı. "Bunu ortadan kaldırmamız gerekiyor. Fazla zaman kalmadı." Yerlere saçılmış sıvıdan bahsediyor olabilirdi. Karmakarışık bir cümleyle bu işe girişmek istemediğimi, polisleri çağırmamız gerektiğini, polisler gelmeden önce buradan çıkmak istediğimi, bu çılgınca dublörlük işini istediği yerine sokabileceğini, benim planımınsa iki yanımdan kanat çıkarıp pencereden uçup gitmek olduğunu anlatmaya çalıştım. Dak bana aldırmadı bile. "Kendine gel, Lorenzo. Artık zamanımız tükenmek üzere. Yardım et de cesetleri banyoya taşıyalım."</p>

  <p>"Ne? Yüce Tanrım! Yalnızca burayı kilitleyip kaçalım. Belki de bu olanlarla bir bağlantımız olduğunu anlayamazlar."</p>

  <p>Dak da benimle aynı kanıdaydı. "Büyük bir ihtimalle anlayamayacaklardır, çünkü hiçbirimizin burada olduğunu bilmiyorlar. Ama Rrringriil'in Jock'u öldürdüğünü anlayabilirler — ve <i>bunu</i> göze alamayız. Yo, şimdi böyle bir şey yapamayız."</p>

  <p>"Nasıl?"</p>

  <p>"Bir Marslı'nın insan öldürdüğü haberinin yayılmasını istemeyiz. O yüzden çeneni kapa ve bana yardım et."</p>

  <p>Sustum ve ona yardım ettim. Benny Grey'in, kurbanlarının bedenlerini parçalara ayırmaktan hoşlanan sadist psikopatların en korkuncu olduğunu hatırlamak işime yaradı. Dak Yaşam Asasını alıp Rrringriil'i parçalara bölerken ben de Benny Grey'in iki cesedi banyoya sürüklemesine izin verdim. İlk kesiği kafatasının altından başlattı, bu yüzden de ortalık berbat olmadı; bense ona yardım edemedim — ölü bir Marslı canlısından çok daha kötü kokuyordu sanki.</p>

  <p>Klozet bidenin hemen arkasında bir panelin altında gizliydi, bir radyasyon arama aleti kullanmadan bulunması zordu. Rrringriil'in parçalarını bölmeye attıktan sonra (bu işi yapabilmek için yeterli cesareti toplayabilmiştim) Dak diğer cesetlerin kesilip biçilmesi gibi zorlu bir işi halletti; Yaşam Asasını kullanarak ve tabii ki küvetin içinde.</p>

  <p>Bir insanda bu kadar kan olduğunu görmek şaşırtıcıydı. Suyu devamlı açık tuttuk; gene de durum kötüydü. Ama Dak zavallı Jock'tan arta kalanlarla ilgilenmek zorunda kaldığında dayanamadı. Gözleri yaşla doldu, hiçbir şey göremiyordu, bu yüzden kendi parmaklarını doğramadan onu dirseğimle yana ittim ve "Benny Grey" işe koyuldu.</p>

  <p>İşimi bitirdiğimde ve süitte iki adamın ve bir canavarın bulunduğuna dair hiçbir kanıt kalmadığında küveti büyük bir dikkatle temizledim ve ayağa kalktım. Dak her zamanki soğukkanlılığıyla girişte bekliyordu. "Yerin temiz olduğundan emin olmalıyım," dedi. "Bence bir krimonoloji uzmanı yeterli ekipmanla olayı ortaya çıkarabilir ama hiç kimsenin şüpheleneceğini sanmıyorum. Hadi, çıkalım buradan. Bir şekilde on iki dakika kazanmamız gerekiyor. Haydi!"</p>

  <p>Nereye ya da neden diye sorabilecek durumda değildim. "Peki, botlarını halledelim."</p>

  <p>Hayır, anlamında salladı başım.</p>

  <p>"O zaman yavaşlarım. Şu anda hız, tanınmamaktan çok daha önemli."</p>

  <p>"Ben sana bağlıyım." Onu kapıya doğru izledim; durdu. "Etrafta başkaları da olabilir. Eğer öyleyse önce sen ateş et — yapabileceğin başka bir şey yok." Elinde paltosuyla üzerini örttüğü Yaşam Asası vardı.</p>

  <p>"Marslılar mı?"</p>

  <p>"Ya da insanlar. Ya da her ikisinden de."</p>

  <p>"Dak, sence Rrringriil Mañana barındaki o dördünden biri miydi?"</p>

  <p>"Kesinlikle. Niye seni oradan çıkarıp buraya getirmek istedim sanıyorsun? Ya senin peşine takıldılar, bizim yaptığımız gibi yani, ya da benim. Onu tanımadın mı?"</p>

  <p>"Tanrım, hayır! Bu canavarların hepsi benim gözümde birbirine benziyor."</p>

  <p>"Onlar da <i>bizim</i> birbirimize benzediğimizi söylerler. Orada, Rrringriil, eş-kardeşi Rrringlath ve aynı yuvadan ama farklı soylardan gelen iki Marslı daha vardı. Neyse, şimdi çeneni kapa ve bir Marslı görürsen ateş et. Öbür silah sende mi?</p>

  <p>"Evet. Bak, Dak, bütün bunlar ne demek oluyor bilmiyorum. Ama bu vahşi canavarlar sana karşı oldukları sürece yanındayım. Marslılar‘dan nefret ederim."</p>

  <p>Afalladı. "Sen ne dediğini bilmiyorsun. Biz Marslılar'la savaşmıyoruz; bu dördü dönektiler."</p>

  <p>"Nasıl?"</p>

  <p>"Bir sürü iyi Marslı vardır — hatta hemen hepsi iyidir. Kahretsin, Rrringriil bile pek çok açıdan kötü biri sayılmazdı, onunla defalarca satranç oynamıştım."</p>

  <p>"Ne? Öyleyse ben..."</p>

  <p>"Kes şunu. Vazgeçemeyecek kadar batmış durumdasın. Hadi, marş marş, doğru sıçrama tüpüne. Ben arkayı kollarım.</p>

  <p>Sustum, gerçekten de boğazıma kadar batmıştım — tartışılmaz bir gerçekti bu.</p>

  <p>Alt bodrumu indik ve ekspres tüp geçitlerin oraya gittik. İki kişilik bir kapsül boşalıyordu; Dak beni süratle içeri soktu, kontrol panelini çalıştırdığını bile göremedim. Fakat sonunda göğüs kafesimdeki basınç azalmaya başlayınca pek şaşırmadım, yanıp sönen işareti görüyordum: JEFFERSON UZAY LİMANI <i>Gidiş.</i></p>

  <p>Eisenhower Oteli'nden olabildiğince uzaklaştığımız takdirde hangi istasyona gittiğimiz de önemli değildi benim için. Vakumlu tüpün içinde tıkılı kaldığımız birkaç dakika bir plan yapabilmem için yeterli oldu -kabataslak, deneme kabilinden, her an değişebilecek bir plan— ama sonuçta bir plandı işte. Bu planı iki sözcükle anlatmak mümkündü: Hemen kaybol!</p>

  <p>Ancak o sabah bu planı uygulamanın ne kadar zor olduğunu fark edecektim, bizim kültürümüzde parasız biri bir bebek kadar çaresizdir. Fakat cebimdeki o yüzlükle çok uzağa gidebilirdim, hem de çok hızlı. Dak Broadbent'e karşı içimde hiçbir yükümlülük hissetmiyordum. Kendi amaçları için <i>-benimkiler</i> için değil!— az kalsın ölümüme neden oluyordu; sonra da beni bir suçu örtbas etmeye zorlayarak kanun önünde kaçak durumuna düşürmüştü. Neyse ki polisten yakayı sıyırmayı başarmıştık, en azından geçici olarak. Şimdi de Broadbent'i başımdan savarak her şeyi olduğu gibi unutabilir, bütün olup bitenleri kötü bir rüya olarak rafa kaldırabilirdim. Her şey ortaya çıksa bile bu olayla ilgimin kurulabilmesi pek olanaklı görünmüyordu, neyse ki bir centilmen daima eldiven giyer ve ben de kendiminkini yalnızca makyaj yaparken ve daha sonra o dehşetli ev temizliği sırasında çıkarmıştım.</p>

  <p>Dak'ın Marslılarla savaştığını sandığım sırada hissettiğim çocuksu kahramanlık duygusunu bir yana bırakırsak, aslında onun planlarıyla ilgilenmiyordum — üstelik ona karşı duyduğum sempati de genelde Marslılar'ı sevdiğini öğrenince yok olmuştu. Onun istediği dublörlük işine parmağımın ucunu bile sürmeyecektim. Broadbent'in canı cehenneme! Yaşamdan tek istediğim bedenimi ve ruhumu bir arada tutmamı sağlayacak kadar para ve sanatımı icra edebilmek için bir şanstı, bu hırsız-polis saçmalığı beni hiç mi hiç ilgilendirmiyordu -kötü bir tiyatro oyunuydu bu.</p>

  <p>Jefferson Limanı benim planımı uygulamak için biçilmiş kaftandı. Orası hem kalabalık hem de karmakarışık bir yerdi, ekspres tüplerle örümcek ağının içinde dolanır gibi oradan oraya giderken Dak gözlerini yarım saniye için benden ayırırsa Omaha yolunu yarılamış olurdum. Birkaç hafta ortalarda görünmez sonra da menajerimle ilişkiye geçer ve hakkımda herhangi bir araştırma yapılıp yapılmadığını öğrenirdim.</p>

  <p>Dak kapsülden benimle birlikte dışarı çıktı; oysa ben kapıyı çarpıp bir an önce başka bir yere gitmeyi düşünüyordum. Fark etmemiş gibi yapıp bir köpek yavrusu gibi PanAm ve Amerika Uzay Yolları‘nın danışma büroları arasında kalan ve ana salona açılan kemeri geçene kadar onun yanından ayrılmadım. Dak dosdoğru Diana Ltd.‘nin bekleme bölümüne doğru ilerledi. Ay'a giden uzay mekiği için bilet aldığından şüphelendim pasaportum ya da yolculuk iznim olmadan beni aya kadar nasıl götürmeyi planlıyor bilmiyordum ama becerikli biri olduğunu anlamıştım. Cüzdanını çıkardığı sırada eşyaların arasına dalmaya karar verdim; insan para sayarken en azından birkaç saniyeliğine gözleri ve dikkati tam anlamıyla meşgul olur.</p>

  <p>Fakat Diana'nın masasını geçtik ve üzerinde <i>Özel Mevki</i> yazan bir kemerin altından geçip başka bir yola saptık. Gerideki yolcu geçiş bölmesi kalabalık değildi ve duvarlar boştu; büyük bir ümitsizlikle şansımı yitirmiş olduğumu fark ettim, kalabalık ana salona geri dönemeyecektim. Durakladım. "Dak, yolculuğa mı çıkıyoruz?"</p>

  <p>"Elbette."</p>

  <p>"Dak sen çıldırmışsın. Gerekli belgelerin hiçbiri yok yanımda. Av için bir turist kartım bile yok."</p>

  <p>"Onlara ihtiyacın olmayacak."</p>

  <p>"Nasıl? Pasaport Kontrol'de beni durduracaklar. Sonra da kocaman, şişko bir polis sorular sormaya başlayacak"</p>

  <p>Güçlü eliyle kolumu kavradı. "Vakit kaybetmeyelim. Resmi anlamda bir yere gitmeyeceksen neden Pasaport Kontrol'de takılasın ki? Ve yasal olarak ben de buraya hiç gelmediğime göre neden aynı duruma düşeyim? Hadi, marş marş ahbap."</p>

  <p>Kaslarım fena değildi ve çok da ufak tefek değildim ama kendimi bir trafik robotu tarafından tehlikeli bölgeden çıkarılıyormuş gibi hissettim. Üzerinde BAY yazan kapıyı görünce umutsuz bir girişimde daha bulundum. "Dak, bir dakika dur lütfen. Tuvalete gitmeliyim."</p>

  <p>Sırıttı. "Ah, öyle mi? Otelden çıkmadan hemen önce gitmiştin." Ne yavaşladı, ne de gitmeme izin verdi.</p>

  <p>"Böbrek belası işte..."</p>

  <p>"Lorenzo, dostum. Burnuma bir ödleklik kokusu geliyor. Sana ne yapacağımı söyleyeyim! Şuradaki polisi görüyor musun?" Koridorun sonunda, özel mevki salonunda, barış görevlilerinden biri koca ayağını masaya dayamış bekliyordu. "Birden vicdan azabım tuttu. Şu anda bir ziyaretçi Marslı'yı ve iki Dünyalıyı nasıl öldürdüğünü, sonra bana nasıl silahını doğrultup, cesetleri ortadan kaldırmak için beni zorladığını itiraf etme ihtiyacı duyuyorum. Ayrıca..."</p>

  <p>"Sen delisin!"</p>

  <p>"Acı çekiyor ve vicdan azabı duyuyorum, aklım başımda değil, gemici arkadaşım!"</p>

  <p>"Fakat elinde benimle ilgili hiçbir delil yok ki!"</p>

  <p>"Öyle mi? Bence benim öyküm seninkinden çok daha inandırıcı olur. Sen etrafında neler olup bittiğini bilmiyorsun ama ben biliyorum. Senin hakkında her şeyden haberim var ama sen benim hakkımda hiçbir şey bilmiyorsun. Örneğin..." Geçmişimle ilgili birkaç ayrıntı anlatmaya başladı yemin ederim çoktan unuttuğum, belleğimin derinlerine gömülmüş şeylerdi bunlar. Tamam, yalnızca erkekler için olan ve aile ahlakına uymayan şovlarda bir iki sıradan iş yapmıştım — insanın karnını doyurması gerek. Fakat Bebeyle ilgili olan hikâye; bu hiç de adil değildi, çünkü o kızın on sekiz yaşının altında olduğunu bilmiyordum. Otel faturasına gelince; tamam Miami'de "otelciyi" dolandırmak başka bir yerde silahlı soygun yapmaya eşdeğerdir, aynı cezayı alırsınız; ama bu son derece taşralı bir tutum param olsaydı o faturayı öderdim zaten. Seattle'daki o talihsiz olaysa— yani sonuçta demek istediğim Dak geçmişim hakkında şaşırtıcı derecede çok şey biliyordu, ama bunların çoğunu çarpıtmıştı. Gene de...</p>

  <p>"Sonuçta," diye devam etti Dak, "doğruca şuradaki jandarmaya gidip içimizi dökelim; bakalım hangimiz önce kefaletle serbest bırakılacağız."</p>

  <p>Polise doğru yürüdük ve onu geçtik. Dak parmaklığın arkasındaki bayan polislerden biriyle konuşuyordu ve hiç kimse dönüp bakmıyordu. Üzerinde KAPI GEÇİŞİ BAKIM GİRİŞİ Mevki K 127 yazan iki bilet aldı ve bunları monitöre soktu. Makine biletleri taradı ve ekranda görünen bir slayt, kodu Kral 127 olan bir üst düzey araba almamızı belirtti; önümüzdeki kapı açıldı ve biz geçtikten sonra arkamızdan kapandı. Teybe kayıtlı bir ses şöyle diyordu: "Adımınıza dikkat ediniz, lütfen radyasyon uyarılarını dikkate alınız. Terminal Şirketi kapının arkasında meydana gelebilecek kazalardan sorumlu değildir."</p>

  <p>Dak, küçük arabanın içinde tamamiyle farklı bir kod girdi; araba hareket etti ve yerin altına girince arabadan indik. Bütün bunlar benim için önemsizdi, başka şeylere dikkat ediyordum.</p>

  <p>Arabadan iner inmez küçük araç geldiği yere geri döndü. Önümde, yukarıdaki çelik tavana girerek kaybolan bir merdiven duruyordu. Dak dirseğiyle dürttü. "Yukarı." Tepede kapaklı bir delik vardı ve üzerinde RADYASYON TEHLİKESİ <i>En fazla 13 saniye</i> yazıyordu. Yazılar tebeşirle yazılmıştı. Durdum. Çocuk sahibi olmayı planlamıyordum ama aptal da değildim. Dak pis pis sırıttı. "Kurşun donunu giydin mi? Aç o kapağı, bir an önce geç ve gemiye giden merdiveni çık. Kaşınmak için duraklamazsan en azından üç saniye artırırsın.</p>

  <p>Ben beş saniye artırdım galiba. Uç metre kadar ışığa çıktım ve sonra geminin içindeki uzun tüpe daldım. Basamakları üçer üçer çıkmıştım.</p>

  <p>Roket gemisi küçük görünüyordu. En azından kontrol odası daracıktı; dışından hiç bakmadım. Daha önce yalnızca Ay'a giden mekiklere, <i>Evangelin’e</i> ve kardeşi <i>Gabriel’</i>e binmiştim. O yıl Ay'da yapılacak bir gösteriyi hiç düşünmeden kabul etmiştim menajerimiz hokkabazlığın, cambazlığın ve bildik akrobatik hareketlerin, Dünya'nın altıda biri yerçekimine sahip olan Ay yüzeyinde oldukça ilginç hale gelebileceğini düşünüyordu iyi bir fikirdi tabii, ama düşük yerçekimine alışabilmemiz için prova yapmamıza fırsat kalmamıştı. Geri dönmek için Mağdur Yolcular Yasası'ndan yararlanmıştım, ayrıca gardırobumu kaybetmiştim.</p>

  <p>- Kontrol odasında iki adam vardı, biri üç ivme yatağından birine uzanmış düğmelerle oynuyor; diğeri ise elinde tornavidayla anlaşılmaz hareketler yapıyordu. Yataktaki bana şöyle bir baktı ve hiçbir şey söylemedi. Öteki bana doğru döndü, endişeli görünüyordu. "Jock'a ne oldu?"</p>

  <p>Dak neredeyse arkamdaki ağzı açık kapaktan dışarı çıkıyordu. "Hiç zamanımız yok!" diye bağırdı. "Ağırlığı için gerekli ayarlamayı yaptınız mı?"</p>

  <p>"Evet."</p>

  <p>"Red, ölçümler tamam mı? Ya kule?"</p>

  <p>Yataktaki tembelce cevapladı, "İki dakikada bir yeniden hesaplıyorum. Kuleden kalkış izni alındı. Son kırk — ah yedi saniye."</p>

  <p>"Kalk şu yataktan! Kaybol! O keneyi yakalayacağım!"</p>

  <p>Red tembel tembel yataktan kalktı. Öbür adam beni yardımcı pilot koltuğuna itti ve emniyet kemerimi bağladı. Sonra döndü ve çıkış tüpünden aşağı atladı. Red onu izledi ve tam çıkarken neşeyle "Bilader, lütfen!" dedi.</p>

  <p>"Hay Allahım!" Dak emniyet kemerini gevşetti, elini cebine soktu, geminin içine gizlice girmemizi sağlayan iki bileti çıkardı ve ona uzattı.</p>

  <p>"Teşekkürler," dedi Red. "Kilisede görüşürüz. Muhteşem jetler vesaire." Acele etmeden gözden kayboldu. Hava kapağının kapandığını duydum, neredeyse kulak zarım patlıyordu. Dak, Red'in vedasına cevap vermedi, gözlerini bilgisayar düğmelerine dikmiş, bir iki küçük ayarlama yapıyordu.</p>

  <p>"Yirmi bir saniye," dedi bana bakarak. "Hemen kalkıyoruz, kollarını içeride tut ve rahat ol. Kalkış müthiş olacak."</p>

  <p>Bana söyleneni yaptım sonra da perde açılırken ki gerginliğimle sanki saatlerce bekledim. Sonunda "Dak?" dedim.</p>

  <p>"Kapa çeneni!"</p>

  <p>"Tek bir soru, nereye gidiyoruz?"</p>

  <p>"Mars'a." Başparmağıyla kırmızı bir düğmeye bastığını gördüm ve kendimden geçtim. Boşluk tutması olan birinin nesi bu kadar komiktir? Dökme demirden mideleri olan bu iki kalın kafalı herif bana gülüp duruyorlardı iddiaya girerim büyükanneleri iki bacağını birden kırsa ona da gülerlerdi.</p>

  <p>Roket gemi ateşlenip serbest uçuşa geçer geçmez uzay tutmuştu beni tabii. Neyse ki midem boştu, bulantım çabucak geçti -kahvaltıdan beri hiçbir şey yememiştim— o yüzden sonsuza kadar süren bu berbat yolculuğun geri kalan kısmında yalnızca perişan bir halde süründüm. Buluşma bir saat kırk beş dakika sürmüştü ki bu süre benim gibi Dünyalı bir taşralı için Araf ta bin yıla eşitti.</p>

  <p>Dak'ın hakkını vermem gerek: o halime gülmedi. Dak bir profesyoneldi ve normal tepkim karşısında bir uçuş hostesinin ölçülü tavırlarıyla hareket etti. O, Ay'a giden mekik gemilerin yolcu listesinde görebileceğimiz düz kafalı, yüksek sesle konuşan ahmaklar gibi değildi. Bana kalsa bu kendi kendine panikleyen sağlıklı herifleri yörüngenin ortasında uzaya fırlatıp geberene kadar gülmelerine izin vermek gerekirdi.</p>

  <p>Aklım karmakarışık olmuştu ve sormak istediğim binlerce soru vardı, ama ben daha ağzımı açamadan Dünya'nın yörüngesindeki uzay gemisiyle neredeyse kenetlenmiştik bile. Herhalde biri uzay tutması olan bir zavallıya şafak vakti kurşuna dizileceğini söylese ötekinin yanıtı, "Öyle mi? Şu torbayı uzatır mısın, lütfen?" olurdu.</p>

  <p>Fakat sonunda biraz düzeldim ve feci şekilde ölmeyi istemek yerine yaşamaya devam etmek için gönülsüz bir heves duymaya başladım. Dak çoğunlukla geminin haberleşme panelinin önündeydi, sürekli olarak yönlü bir haberleşme ışını üzerinden konuşuyor olmalıydı ki, elleriyle zorlukla topu yuvasına yerleştiren bir topçu süvarisi gibi kontrol panelini idare ediyordu. Ne söylediğini duyamadığım gibi dudaklarını da okuyamıyordum, çünkü yüzü kontrol paneline dönüktü. Sanırım birazdan karşılaşacağımız uzay gemisiyle konuşuyordu.</p>

  <p>Alıcıyı bırakıp bir sigara yaktığında sigara dumanının neden olduğu kusma isteğimi bastırıp sordum. "Dak, sence durumu anlatma zamanı gelmedi mi?"</p>

  <p>"Mars'a kadar bunun için epey zamanımız olacak."</p>

  <p>"Ne? Bu küstah tavırlarının canı cehenneme," diyerek güçsüzce karşı çıktım. "Mars'a gitmek istemiyorum. Bu işin Mars'ta olduğunu bilseydim senin çılgın önerini asla kabul etmezdim."</p>

  <p>"Sen bilirsin. Gitmek zorunda değilsin."</p>

  <p>"Yani?"</p>

  <p>"Hava kilidi tam arkanda. Haydi, kalk ve çık. Kapıyı arkandan kapatır mısın, lütfen?"</p>

  <p>Onun bu komik önerisine yanıt vermedim. Konuşmaya devam etti. "Ama uzayda nefes almıyorsan en kolayı Mars'a gitmek; o zaman geri dönmeni de sağlarım. <i>Becerikli</i> -bu geminin adı bir yüksek ivme gemisi olan <i>Sonuna Kadar</i> ile kenetlenecek. <i>Sonuna Kadar</i> ile kenetlendikten sonra on yedi saniye içinde Mars'a doğru yola çıkacağız, çarşamba günü orada olmamız şart."</p>

  <p>Hasta bir adamın huysuz inatçılığıyla cevap verdim. "Mars'a gitmiyorum. Burada bu geminin içinde kalacağım. Elbet birileri bu gemiyi geri götürecek ve Dünyaya indirecektir. Beni aptal yerine koyamazsınız."</p>

  <p>"Doğru," diye katıldı Broadbent. "Ama sen bu geminin içinde olmayacaksın. Jefferson Alanı kayıtlarına göre bu gemide olması gereken üç herif şu anda <i>Sonuna Kadar’dalar.</i> Gördüğün gibi bu üç kişilik bir gemi. Korkarım yer verme konusunda sana biraz zorluk çıkarırlar. Hem 'Pasaport Kontrol'den nasıl geçeceksin?"</p>

  <p>"Umurumda değil, Yeryüzü'ne geri döneceğim."</p>

  <p>"Ve kodese düşüp Dünyaya izinsiz girmekten uzay yollarında eroin taşımaya kadar her türlü şeyle suçlanacaksın. En azından kaçakçılık yaptığından emin olmak isterler ve kimselerin uğramadığı bir arka odaya götürüp gözünün arka tarafına bir iğne batırarak zihnini okumaya başlarlar. Hangi soruları soracaklarını bilirler, sen de cevap vermemeyi beceremezsin. Beni de bu işe karıştırmayı başaramazsın, çünkü sevgili dostun Dak Broadbent uzun süredir Dünyaya ayak basmadı ve bunu kanıtlamak için de mahkemenin reddedemeyeceği tanıkları bulunuyor."</p>

  <p>Hem korkudan hem de uzay tutması devam ettiği için doğru dürüst düşünemiyordum. "Yani polise beni gammazlayacaksın, öyle mi? Seni pis, aşağılık..." Yeterli aşağılayıcı sıfatı bulamadığımdan susmak zorunda kaldım.</p>

  <p>"Ah, hayır! Bak ahbap, kolunu bir parça büküp bir aynasız çağırabilirdim ama bunu asla yapmam. Ama Rrringriil'in eş-kardeşi Rrringlath bizim 'Griil'in o kapıdan içeri girdiğini ama çıkamadığını biliyor. Müthiş bir gürültü koparacaktır. Biz bölünme yoluyla üremediğimiz için bu eş-kardeşlik denen şeyin ne derece yakın bir ilişki olduğunu asla anlayamayız."</p>

  <p>Marslılar tavşanlar gibi mi ürüyorlar yoksa leylekler onları küçük kara bir sepetle mi getiriyor, umurumda değildi. Söylediklerine bakılırsa Dünyaya bir daha geri dönemeyecektim, bunu ona da söyledim. Başını hayır anlamında salladı. "Hiç de öyle değil. Sen bu işi bana bırak. Seni nasıl çaktırmadan çıkardıysak öyle de geri göndereceğiz. Sonuçta bu ya da başka bir uzay limanından son saniye ayarlamalarını yapan bir teknisyen kimliğiyle çıkacaksın üstünde yağ bulaşmış bir tulumun ve elinde de bir alet kutun olacak. Eminim senin yeteneğine sahip bir oyuncu birkaç dakikalığına bir teknisyen olabilir, değil mi?"</p>

  <p>"Ha! Tabii olur. Ama..."</p>

  <p>"Tamamdır öyleyse. Dak'a sonuna dek güvenebilirsin; sana göz kulak olacaktır. Ben Dünyaya çaktırmadan girebileyim ve sonra da seninle birlikte çıkabileyim diye loncadan sekiz kardeşim bu işe karıştı; hepimiz sorumluluğu üstlendik, gerekirse yeniden yaparız. Ama <i>gezginlere</i> sana yardım etmeleri için bir şans vermiyorsun." Sırıttı. "Her <i>gezgin</i> kalbinin derinliklerinde gerçek bir ticaret adamıdır. Ufak tefek ve masum kaçakçılık olaylarında hep birbirimize yardım ederiz. Ama lonca dışından biri genelde böyle bir yardımlaşmaya yanaşmaz."</p>

  <p>Bir yandan midemi yatıştırmaya çalışıyor bir yandan da düşünüyordum. "Dak, bu bir kaçakçılık işi mi? Çünkü..."</p>

  <p>"Yo, hayır! Ama şöyle düşün, biz seni kaçırıyoruz."</p>

  <p>"Ben kaçakçılığı bir suç olarak görmediğimi söyleyecektim.</p>

  <p>"Kim görüyor ki? Tabii ticareti kısıtlayarak bizim sırtımızdan para kazananlar hariç. Ama bu tam anlamıyla bir dublörlük işi Lorenzo ve sen bu iş için biçilmiş kaftansın. Seninle o barda karşılaşmamız bir tesadüf değildi; iki gündür seni izliyordum. Yeryüzü'ne adımımı atar atmaz sen neredeysen ben de orada olmaya başladım."</p>

  <p>Kaşlarını çattı. "Saygıdeğer hasımlarımızın seni değil beni izliyor olduklarından emin olmak isterdim."</p>

  <p>"Neden?"</p>

  <p>"Eğer beni izliyor olsalardı neyin peşinde olduğumu bulmaya çalışırlardı bunda sorun yok, çünkü zaten tedbirlerimizi aldık. Kimin kime düşman olduğunu biliyorduk. Fakat eğer seni izliyorlarsa neyin peşinde olduğumu anlamışlar demektir o rolü oynayabilecek bir aktör."</p>

  <p>"Ama bunu nasıl bilebilirler? Sen onlara söylemedikçe, yani?"</p>

  <p>"Lorenzo, bu iş çok büyük, hem de senin hayal ettiğinden çok daha büyük. Hepsini ben de kendi başıma anlayamıyorum ve sen de mecbur kalmadıkça ne kadar az şey bilirsen o kadar iyi. Fakat sana şunu söyleyebilirim; yerine geçeceğin kişinin kişisel özellikleri Lahey'deki Sistem Nüfus Sayım Bürosu'nda bir bilgisayara yüklenmiş durumda ve bilgisayar bu özellikleri şu anda sağ olan bütün profesyonel oyuncuların kişisel özellikleriyle karşılaştırdı. Bu işlem olabildiğince gizli yapıldı ama birileri bunu tahmin etmiş ve konuşmuş olabilir. Hem gerçek şahsın hem de onun yerine geçecek olanın kişisel özellikleri gözden geçirildi, çünkü bu işin <i>mükemmel olması</i> gerekiyordu."</p>

  <p>"Ya. Sonunda da o makine size bu işin adamının ben olduğumu söyledi, öyle mi?"</p>

  <p>"Evet, sen ve biri daha."</p>

  <p>Çenemi tutmam gereken başka bir durumdu bu da. Ama madem yaşamım buna bağlıydı, sus pus oturamazdım. Sadece benim eşsiz yeteneğimi gerektiren bu rolü oynayabilecek diğer kişiyi bilmek istiyordum. "Şu öteki... Kimdi o?"</p>

  <p>Dak bana iyice baktı; tereddüt ettiğini görebiliyordum. "Hımmm — Orson Trowbridge diye biri. Tanıyor musun?"</p>

  <p>"O aktör bozması mı?" Bir an için öyle sinirlendim ki mide bulantımı unuttum.</p>

  <p>"Öyle mi? Çok iyi bir oyuncu olduğunu duydum."</p>

  <p>Bana uygun görülen bir rol için birilerinin o ahmak Trowbridge'i düşünebildiği fikri karşısında sakin olmak elde değildi. "O eline koluna hâkim olamayan herif! O ağzında lafları geveleyen adam!" Böyle meslektaşları —uygun sözcük buysa tabii— yok saymanın daha saygıdeğer bir tavır olduğunu fark edip sustum. Ama bu züppe de o kadar kendini beğenmişti ki sözgelimi rolü gereği bir bayanın elini mi öpecek, Trowbridge kadının eli yerine kendi parmağını öperdi. Narsist, numaracı, dolandırıcının tekiydi böyle biri bir rolü nasıl yaşayabilirdi.</p>

  <p>Talihin adaletsizliğine bakın ki gerçek sanatçılar açlıktan ölürken o ağzı kalabalıklığı ve atıp tutmaları sayesinde gayet iyi kazanıyordu.</p>

  <p>"Dak, böyle bir iş için onu neden düşündüğünü anlayamıyorum."</p>

  <p>"Aslında onu istemedik; uzun süreli bir anlaşma imzalamış, bu durumda ortadan kaybolması dikkati çekerdi. İşsiz olman -ah, yani 'serbest' demek istedim bizim için bir şanstı. Sen işi almaya karar verir vermez Jock'a, Trowbridge'le anlaşma yapacak ekibi geri çekmesini söyledim."</p>

  <p>"Öyle olduğunu umarım!"</p>

  <p>"Ama bak Lorenzo, seninle açık konuşacağım, sen çatışmadan sonra kafanda kaçma planları kurmakla meşgulken <i>Sonuna Kadar’ı</i> aradım ve oradakilere Trowbridge'le yeniden temasa geçmelerini söyledim."</p>

  <p>"Ne?"</p>

  <p>"Bunu sen istedin arkadaşım. Bak, benim mesleğimde, bu gemiyi Ganymede'e kadar götürme işini alan kişi, sonunda ölüm de olsa işini bitirmeye çalışır. Korkaklık edemez ya da gemi yüklenirken sözünden cayamaz. Bana bu işi 'eğer'siz 've'siz ve 'ama'sız alacağını söyledin — ve aldın. Ama birkaç dakika sonra bir patırtı koptu ve sinirlerin bozuldu, sonra da kaçmaya çalıştın. Daha on dakika önce Dünyaya geri dönmek için bağırıp çağırıyordun. Belki de Trowbridge'den daha iyi bir oyuncusundur, bunu bilemem. Ama bildiğim bir şey var; zamanı gelince soğukkanlılığını kaybetmeyecek birine ihtiyaç duyuyoruz. Trowbridge'in böyle biri olduğunu anladım. Eğer onu buraya getirebilirsek senin yerine onu kullanırız, sana da paranı öder, hiçbir şey anlatmaz ve geri göndeririz. Anlaşıldı mı?"</p>

  <p>Fazlasıyla anlamıştım. Dak o sözcüğü kullanmamıştı bunu anladığından da emin değildim ama bana mert bir adam olmadığımı söylüyordu. İşin acı tarafı haklıydı da. Ona kızamazdım, olsa olsa utanç duyabilirdim. İş hakkında daha fazla bilgi edinmeden sözleşmeyi kabul ettiğim için bir salak olmalıydım ama rolü oynamayı şartsız ve geri dönüşsüz kabul etmiştim. Şimdi de sahne korkusu olan bir amatör gibi geri dönmeye çalışıyordum.</p>

  <p>Gösteri dünyasının en eski ilkesi "Gösteri ne olursa olsun devam etmeli" sözüdür. Belki felsefi açıdan bir geçerliliği yoktur ama insanoğlunun bu zamana kadar yaşadığı pek az şey mantıksal bir gerekçeye dayandırılabilir. Babam bu ilkeye inanmıştı onun patlamış bir apandisitle iki sahne oynadığına ve apar topar hastaneye götürülmeden seyirciyi selamladığına tanık olmuştum. Şimdi yüzünü görebiliyordum, bana, seyircisini hayal kırıklığına uğratmış sözde bir aktöre, tecrübeli bir oyuncunun aşağılayıcı bakışlarıyla bakıyordu.</p>

  <p>"Dak," dedim alçakgönüllülükle, "çok özür dilerim. Hatalıydım."</p>

  <p>Sertçe baktı. " işi yapacak mısın?"</p>

  <p>"Evet." Son derece içten söylemiştim. Sonra birdenbire durumu <i>Yedi Cüceler</i> de Pamuk Prenses rolünü oynamam kadar olanaksız kılan bir noktayı hatırladım. "Yani, evet istiyorum. Ama..."</p>

  <p>"Ama ne?" dedi aşağılayan tavırla. "Allah‘ın cezası yaradılışına ters mi geliyor?"</p>

  <p>"Hayır, hayır! Ama bana Mars'a gittiğimizi söyledin. Dak, bu dublörlük işini Marslılar'ın arasında mı yapmam gerekiyor?"</p>

  <p>"Elbette. Mars'ta başka nasıl olabilir ki?"</p>

  <p>"Ah... Ama Dak ben Marslılar'a <i>dayanamam,</i> bende çarpıntıya, korku nöbetlerine neden oluyorlar. Böyle olmasını istemem — yani böyle olmamasına çalışırım — ama canlandırdığım karakterden tamamen çıkabilirim."</p>

  <p>"Ah Bütün derdin buysa boşver."</p>

  <p>"Nasıl? Ama boş veremem, elimde değil."</p>

  <p>"Sana 'boşver' dedim. Evlat, bu tür konularda bir köylü olduğundan haberimiz var — hakkında her şeyi biliyoruz. Marslı korkun, örümcek ya da yılan korkusu kadar çocukça ve mantıksız bir fobi. Ama biz bunu tahmin etmiştik, çaresine bakılacak. O yüzden bunu hiç dert etme."</p>

  <p>"Pekâlâ." Aslında çok fazla tatmin olmamıştım, ama beni can evimden vurmuştu. "Köylü" ha! Köylü diye seyircilere denir! Çenemi kapadım.</p>

  <p>Dak alıcıyı kendine doğru çekti, parazitlerin mesajını kesmesine aldırmadan konuşuyordu: "Karahindiba Çiçeğinden Yabani Kadife Çiçeği'ne Mürekkep Lekesi Planını iptal edin. Mardi Gras Planı‘nı tamamlayacağız."</p>

  <p>Konuşması bitince seslendim. "Dak?"</p>

  <p>"Sonra," diye yanıtladı. "Yörüngeleri eşleştirmek üzereyim. Temas biraz sert olacak. Kasislere dikkat ederek vaktimi boşa harcayamam. Şimdi sesini kes ve biraz bekle."</p>

  <p>Temas gerçekten de sert oldu. Mekikte olduğumuz sürece yeniden serbest düşüşe geçmiş olmaktan memnundum; ivmenin yol açtığı bulantı, düşme korkusundan daha beterdi. Ama serbest düşüş beş dakikadan fazla sürmedi; <i>Becerikli</i> mekiğine geri dönen üç adam, ben ve Dak uzay gemisine doğru uçarken geçiş bölümüne doluştular. Bundan sonraki birkaç dakika ortalık iyice karıştı. Ben gerçek bir Dünyalı'ydım o yüzden yeri tavandan ayıramadığım an yönümü kolaylıkla kaybedebilirdim. Birileri bağırıyordu. "Nerede o?" Dak cevap verdi. "Burada!" Aynı ses gözlerine inanamamış halde sordu. "Bu o mu?"</p>

  <p>"Evet, evet!" dedi Dak. "Makyaj yaptı. Önemli değil, her şey yolunda. Haydi, yardım et de onu bu sıkıştırıcı bölmeye sokalım."</p>

  <p>Bir el kolumu kavradı, beni dar bir geçit boyunca sürükledi ve bir bölmeye soktu. Burada iki ranza ya da "portakal sıkacağı" vardı, mekiklerde yüksek ivme için kullanılan banyo küveti şeklinde, hidrolik basınç dağıtım tankları. Daha önce hiç gerçeğini görmemiştim ama <i>Dünya Akıncıları</i> adlı uzay eserinde bunların çok iyi yapılmış taklitlerini kullanmıştık.</p>

  <p>Ranzaların yanındaki bölmenin üzerinde delikli kalıpla yapılmış bir işaret vardı. <i>UYARI!!! İvme Giysisi Olmadan Üç G'den Fazla İvme Almayın. Emri Veren</i> Okumamı bitiremeden görüntü alanının yavaşça dışına çıktım ve birisi beni sıkacağın içine iteledi. Bir yerlerde bir alarm iğrenç biçimde ötmeye başlayınca Dak ve öbür adam beni kayışlarla hızla sarıp sarmaladılar. Alarm birkaç saniye devam etti ve arkasından bir ses duyuldu: "Kırmızı alarm! İki G! Üç dakika" Sonra alarm sesi tekrar başladı.</p>

  <p>O gürültünün içinde Dak'ın telaşlı sesini duyuyordum. "Projektör yerleştirildi mi? Bantlar hazır mı?"</p>

  <p>"Evet, tabii."</p>

  <p>"İğneyi aldınız mı?" Dak havada oradan oraya gidiyordu, bana baktı. "Bak dostum, sana bir ilaç vereceğiz. Her şey yolunda. İlacın içinde biraz Nullgrav var, gerisi uyarıcı — uyanık kalabilmen ve rolüne çalışabilmen için. Bir süre gözlerin yanacak ve kaşınacak ama canın acımayacak."</p>

  <p>"Dur biraz. Dak, ben..."</p>

  <p>"Hiç vakit yok. Bu demir yığınını çalıştırmam gerekiyor." Arkasını döndü ve ben itiraz edemeden bölmeden çıktı. İkinci adam sol kolumu tutarak derime bir iğne silahı dayadı ve bir şey anlayamadan ilacı almış oldum. Sonra adam dışarı çıktı. Alarmın sesini duyuyordum: "Kırmızı alarm! İki G! İki dakika!"</p>

  <p>Etrafıma bakınmaya çalıştım ama ilaç aklımın daha beter karışmasına neden olmuştu. Gözlerim ve dişlerim yanıyordu ve omurgamda dayanılmaz bir kaşıntı hissediyordum — ama emniyet kemerleri kaşınan bölgeye ulaşmamı engelliyordu — ve belki kolum da kırılmaktan bu sayede kurtuldu. Alarm sesi tekrar sustu ve bu sefer Dak'ın güvenli bariton sesi gürledi. "Son kırmızı alarm! İki G! Bir dakika! Koca gövdelerinizi hareket ettirin — harekete geçiyoruz!" Alarm bu sefer de Arkezian'ın Opus 61 Do Majör <i>AdAstra</i> kaydını çalmaya başlamıştı. Çalan Londra Senfoni Orkestrası yorumuydu, timpani, nin 14 hertz'lik "korku" notaları çaldığı şu tartışmalı versiyon. Hırpalanmış, sersemlemiş ve ilacın etkisiyle uyarılmış durumdayken beni pek "korkuttuğu" söylenemezdi. Bir nehri ıslatamazsınız.</p>

  <p>Derken içeri bir denizkızı girdi. Tabii pullu bir kuyruğu yoktu ama denizkızına benziyordu. Yeniden dikkatle baktığımda sporcu atleti ve şortuyla memeli genç bir kadın olduğunu fark ettim, serbest düşüşün onun için bir yenilik olmadığı anlaşılıyordu. Yüzünde herhangi bir gülümseme belirtisi olmadan şöyle bir baktı bana, öteki sıkacağın içine yerleşti, tutamakları kavradı — emniyet kemerlerini bağlama zahmetine girmedi. Parçanın final kısmı çalarken birden çok ağırlaştığımı hissettim.</p>

  <p>İki G, bir su yatağının içinde yüzüyorsanız fena sayılmaz. Sıkacağın üst katmanı santim santim etrafımı sararak bana destek oldu; yavaş yavaş ağırlaştığımı hissediyor ve nefes almakta güçlük çekiyordum. On G ivmeye maruz kalan ve sakatlanan pilotlarla ilgili öyküler duymuşsunuzdur; şimdi bu öykülerin doğruluğundan hiç şüphem kalmamıştı ama sıkacağın içinde iki G insanı yalnızca gevşekleştiriyor, hareket etmesini olanaksızlaştırıyordu.</p>

  <p>Bir süre sonra tavandaki hoparlörün benimle konuşmaya başladığını fark ettim. "Lorenzo! Nasılsın dostum?"</p>

  <p>"İyiyim."</p>

  <p>Konuşma çabam nefesimi kesti. "Daha ne kadar buna dayanmak zorundayız?"</p>

  <p>"İki gün kadar."</p>

  <p>İnlemiş olmalıyım ki Dak güldü. "Sızlanmaktan vazgeç. Mars'a ilk yolculuğum otuz yedi hafta sürmüştü, her dakikası eliptik bir yörüngede serbest düşüştü, sense lüks rotada seyrediyorsun, iki gün için yalnızca iki G, üstelik yön değiştirme sırasında da bir G'lik dinlenme molası. Bunun için senden para almalıyız. "</p>

  <p>Bu esprisi hakkındaki fikrimi belden aşağı kulis terminolojisiyle söylemeye başlamıştım ki biraz önce bu odada bir bayan olduğunu hatırladım. Babam bana bir kadının şiddet kullanılarak yapılan tecavüzü bile affedebileceğini ama sözle yapılan saldırıdan çok kolay incinebileceğini öğretmişti; ırkımızın güzel olan yarısının inanılmaz derecede pratik olmasına karşın simgelere bu denli önem vermesi ilginçti. Ne olursa olsun babam ağzımın ortasına elinin tersiyle sıkı bir tokat patlattığından beri bir bayanı gücendirecek hiçbir sözün dudaklarımdan çıkmasına izin vermiyordum... Babam şartlı refleksler konusunda Pavlov'a ders verebilirdi.</p>

  <p>Dak tekrar konuşmaya başlamıştı. "Penny, orada mısın, canım?"</p>

  <p>Yanımdaki kadın cevap verdi. "Evet, Kaptan."</p>

  <p>"Peki, arkadaşımızı çalıştırmaya başlayabilirsin. Bu ateş tuzağını rotasına oturtabildiğimde aşağı geleceğim."</p>

  <p>"Anlaşıldı, Kaptan," diye cevap verdi kadın, sonra başını bana doğru çevirdi ve yumuşak, kısık, kontrollü bir sesle, "Dr. Capek rahatlamanızı ve birkaç saat boyunca filmlere bakmanızı istiyor. Gerektiğinde sorularınızı cevaplamak amacıyla burada kalacağım."</p>

  <p>İçimi çektim. "Tanrıya şükür, sonunda birisi sorularımı yanıtlayabilecek."</p>

  <p>Bir şey söylemedi, zorlukla kolunu kaldırdı ve bir düğmeye bastı. Kompartımandaki ışıklar söndü ve sesle birlikte üç boyutlu bir film beliriverdi. Ortada duran kişiyi tanımıştım — tıpkı İmparatorluk'ta milyonlarca insanın tanıdığı gibi. Sonunda Dak Broadbent'in beni nasıl acımasızca kandırdığını anlamıştım.</p>

  <p>Bu adam Bonforte'ydi.</p>

  <p>Bonforte, yani Saygıdeğer John Joseph Bonforte, eski başbakan, muhalefet lideri ve Yayılıma koalisyonun başkanı, bütün Güneş Sistemi'nde en çok sevilen ve en çok nefret edilen kişi.</p>

  <p>Afallayan aklım büyük bir sıçrama yaptı ve mantıklı sonuca ulaştı. Bonforte en az üç suikast girişiminden sağ olarak kurtulmuştu. Bunlardan ikisi hemen hemen bir mucize sonucu gerçekleşmişti. Ya bu kurtulmalar mucize değildiyse? Ya suikastlar gerçekten başarıya ulaştıysa? Ya sevgili Joe Bonforte Amca hep o sıralarda başka yerlerde bulunuyorduysa?</p>

  <p>Bu yolla bir sürü oyuncu tüketebilirdiniz.</p>

  <p><br /></p>
</body>
</html>
