<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">1</h2>

  <p><br /></p>

  <p>Eğer karşınızdaki adam bir taşralı gibi giyinmişse ve sanki o yerin sahibiymişçesine hareket ediyorsa bilin ki bir uzay adamıdır.</p>

  <p>Bu durum mantıklı bir gereklilikten kaynaklanır. Mesleği gereği kendini bütün evrenin patronu gibi hisseder; toprağa ayağını bastığı andan itibaren de köylülerin arasında dolaşıyor gibi olur. Zarafetten yoksun giyimine gelince, zamanının onda dokuzunda üniforması sırtında olan, medeniyetten üstünde vatkalı omuzlan fazlasıyla şişirilmiş ama boyu kısa tutulduğu için oturduğunda kıllı baldırlarında toplanan, ancak bir ineğin üzerinde iyi durabilecek buruş buruş bir tünik vardı.</p>

  <p>Gene de fikirlerimi kendime saklayıp uzayadamlarının paralı olabileceklerini düşünerek ve bunu bir yatırım gibi görerek cebimdeki son Emperyal'imle ona bir içki ısmarladım. "Muhteşem jetlere!" dedim kadehlerimizi tokuştururken. Bana şöyle bir baktı.</p>

  <p>İşte bu Dak Broadbent'le ilgili yaptığım ilk hataydı. Bana "Açık bir uzaya!" ya da "Güvenli inişlere!" gibi yanıtlar vermesi gerekirken yüzüme baktı ve yumuşak bir sesle, "Çok hoş bir dilek ama yanlış kişiye. Ben hiç dışarı çıkmadım," dedi.</p>

  <p>Bu sözü, çenemi tutmam gerektiğini anlatan bir ipucuydu. Uzayadamları Casa Mañana barına pek sık gelmezlerdi; burası onların tarzında bir otel değildi, üstelik uzay limanından da kilometrelerce uzaktaydı. Biri yer kıyafetiyle ortada dolaşır, barın karanlık köşelerini seçer ve uzayadamı olduğunun bilinmesini istemezse bu <i>onun</i> bileceği bir iştir. Bu yeri ben seçmiştim, böylece çevremdekiler beni görmeden etrafı seyredebiliyordum — şuraya buraya biraz borcum vardı, gerçi önemli bir miktar değildi ama beni utandırıyordu işte. Arkadaşın da kendine göre buna benzer nedenleri olabileceğini düşündüm ve ona saygı gösterdim.</p>

  <p>Ama ses tellerim kendi başlarına buyruktular, yani vahşi ve özgürdürler. "Bana yutturamazsın gemici dostum," diye cevapladım. "Eğer sen bir Dünyalıysan ben de Tycho Kenti'nin Belediye Başkanı'yım. Mars'ta daha fazla içtiğine bahse girerim." Yerçekiminin düşük olduğu yerlerde edinilen alışkanlığın bir göstergesi olarak bardağını dikkatlice kaldırdığını görünce ekledim: "Hem de Dünya'da içtiklerini katlıyorsundur."</p>

  <p>"Alçak sesle konuş!" diyerek sözümü kesti dişlerinin arasından. "Bir <i>gezgin</i> olduğumdan nasıl bu kadar emin olabiliyorsun? Beni tanımıyorsun bile."</p>

  <p>"Affedersin, ne istersen olabilirsin, tabii. Ama iki gözüm var benim, içeri girdiğin an kendini ele verdin zaten."</p>

  <p>Duyulmayacak bir sesle bir şeyler mırıldandı. "Nasıl?" "Yo, merak etme. Benden başka kimsenin fark ettiğini sanmıyorum. Ben başkalarının görmediği şeyleri görürüm." Belki biraz da kendini beğenmiş bir tavırla ona kartımı verdim. "Yalnızca bir tane Lorenzo Smythe vardır. Tek Adam Anonim Şirketi. Evet, bendeniz 'Büyük Lorenzo' üç boyutlu, banda alınmış opera Olağanüstü Pandomimci ve Taklit Sanatçısı."</p>

  <p>Kartımı okudu ve kolundaki bir cebe attı. Böyle yapması canımı sıkmıştı, çünkü kartlar bana pahalıya mal olmuştu — hakiki el yazması kartlardı. "Demek istediğini anlıyorum," dedi yavaşça, "ama davranışımda yanlış olan neydi?"</p>

  <p>"Göstereyim," dedim. "Kapıya kadar bir yer herifi gibi yürüyüp dönüşte de senin gibi yürüyeceğim. Seyret." Dediğim gibi de yaptım, bu tür ayrıntıları yakalamak üzere eğitilmemiş gözleri iyice fark edebilsin diye yürüyüşünü biraz da abartarak taklit ettim — ayaklar güvertede sallanıyormuşçasına yere sürtülüyor, ağırlık öne verilmiş ve denge kalçalardan sağlanıyor, eller önde ve bedenden bağımsız, her an bir şeyler tutmaya hazır.</p>

  <p>Aslında sözcüklerle anlatılamayacak onlarca ayrıntı daha vardır; akılda tutulması gereken nokta, bir uzayadamının her an tetikteki bedenini ve bilinçsiz dengesini ortaya koyarak o <i>olmanız</i> gerektiğidir — bu durumu yaşamalısınız. Şehirde yaşayan bir adam tüm yaşamı boyunca düz bir zeminde, dünya yerçekiminin olduğu sabit yerlerde dolanıp durur ve sigara kâğıdına bile takılıp tökezler. Bir uzayadamı ise asla tökezlemez.</p>

  <p>"Ne demek istediğimi anladın mı?" diye sordum yerime otururken.</p>

  <p>"Korkarım evet," diye kabul etti suratım ekşiterek. "Böyle mi yürüdüm?"</p>

  <p>"Evet."</p>

  <p>"Hımmm... Belki de senden ders almalıyım."</p>

  <p>"Daha kötüsünü de yapabilirdin," diye itiraf ettim.</p>

  <p>Beni inceleyerek yerine oturdu ve konuşmaya başladı — sonra fikrini değiştirdi ve barmene kadehlerimizi yeniden doldurması için işaret etti. İçkilerimiz gelince parasını ödedi, yumuşak bir hareketle yerinden kalktı. "Beni bekle," dedi usulca.</p>

  <p>Ismarladığı içkiyle karşımda oturmasına karşı çıkmamıştım. Böyle bir şey yapmak da istemedim zaten; doğrusu ilgimi çekmişti. On dakikalık bir tanışıklığım olsa bile ondan hoşlanmıştım; kadınların peşine düşebileceği, erkeklerin de kendisinden emir alabileceği şu çirkin-çekici tiplerdendi.</p>

  <p>Zarif bir biçimde oda boyunca ilerledi ve kapının yanında, dört Marslı'nın oturduğu masayı geçti. Marslıları hiç sevmezdim. Tepesine bir güneş başlığı geçirilmiş ağaç gövdesine benzeyen ve insanların ayrıcalıklarına sahip olduğunu iddia eden bu şeylerden hoşlanmıyordum. Bedenlerinden çıkardıkları sözde uzuvlarından nefret ederdim, bana deliklerinden sürünerek çıkan yılanları anımsatıyorlardı. Başlarını çevirmeden bütün yönlere aynı anda bakabilmelerinden de hiç hoşlanmıyordum — tabii başları var denebilirse, çünkü başları da yoktu. Son olarak da kokularına <i>dayanamıyordum.</i></p>

  <p>Hiç kimse beni ırklara karşı önyargılı olmakla suçlayamazdı. Bir insanın renginin, ırkının ve dininin ne olduğu beni hiç ilgilendirmezdi. Ama insan insandır, Marslılarsa yalnızca birer <i>nesne.</i> Benim anlayışıma göre hayvan bile olamazlardı. Yanımda her gün bir Afrika yaban domuzuyla dolaşmayı tercih ederdim doğrusu. Bunların lokanta ve barlara girmelerine izin verilmesi bence çok çirkindi. Ama ortada Antlaşma vardı tabii, ben ne yapabilirdim ki?</p>

  <p>İçeri girdiğimde bu dördü yoktu, yoksa kokularını alırdım. Bu yüzden, ancak, kapıya kadar gidip gelmemden kısa bir süre önce gelmiş olabilirlerdi. Şimdi orada, bir masanın etrafında bizler gibi görünmeye çalışarak dikiliyorlardı. Havalandırma cihazının hızlandırıldığını bile duymamıştım.</p>

  <p>Önümdeki beleş içki ilgimi çekmiyordu, yalnızca ısmarlayan kişinin geri dönmesini ve böylece kibarca burayı terk edebilmeyi istiyordum.</p>

  <p>Birden uzayadamı arkadaşın alelacele çıkmadan önce o masaya doğru baktığını hatırladım, Marslıların bu durumla bir ilgisi olup olmadığını merak etmiştim. Onlara bakıp bizim masaya dikkat ediyorlar mı anlamaya çalıştım ama bir Marslı'nın nereye baktığını ve ne düşündüğünü nasıl bilebilirsiniz ki? işte onlarda sevmediğim bir başka özellik de buydu.</p>

  <p>Birkaç dakika daha önümdeki içki bardağını evirip çevirdim ve uzayadamı arkadaşıma ne olduğunu düşündüm. Misafirperverliğinin akşam yemeğine kadar ve hatta yeterince <i>samimi</i> olabilirsek, geçici ufak bir borca kadar uzayabileceğini düşünmüştüm. Öteki beklentilerimin gerçekleşmesi kabul ediyorum çok daha zayıf bir ihtimaldi. Menajerimi aramaya çalıştığım son iki defasında da telesekreterinde, parasını yatırmadığım sürece odamın açılmayacağı mesajıyla karşılaşmıştım... İşte bu da servetimin nasıl suyunu çektiğini gösteren bir kanıttı: Ancak bozuk para atılarak girilen otomatlı bir odacıkta uyuyabilecek kadar param kalmıştı.</p>

  <p>Melankolik düşüncelerimin tam ortasındayken bir garson dirseğime dokundu. "Size telefon var, efendim."</p>

  <p>"Öyle mi? Peki arkadaşım, telefonu masaya getirir misin?</p>

  <p>"Özür dilerim efendim, ama getiremem. Lobide 12. hat."</p>

  <p>"Ah, çok teşekkür ederim," dedim olabildiğince sevimli bir şekilde, çünkü ona bahşiş niyetine verebileceğim bir şeyim yoktu. Dışarı çıkarken Marslılar'ın masasının orada geniş bir daire çizdim.</p>

  <p>Sonunda telefonun neden masaya getirilemediğini anlamıştım! 12. hat en yüksek düzeyde emniyet tertibatlı, ses, görüntü geçirmeyen ve konuşmayı gizli tutan bir kulübeydi. Ekranda görüntü yoktu, kapı arkamdan kapandığında bile ekran netleşmedi. Yerime oturana ve yüzümü alıcıya yerleştirene dek görüntü sisliydi, derken bulutlar yok oldu ve kendimi uzayadamı arkadaşıma bakarken buldum.</p>

  <p>"Seni dışarı çıkardığım için özür dilerim," dedi çabucak, "ama acelem vardı. Bir an önce Eisenhower Oteli 2106 numaraya gelmeni istiyorum."</p>

  <p>Başka bir açıklamada bulunmadı. Eisenhower da Casa Mañana gibi uzayadamlarının pek uğramadığı bir oteldi. Belanın kokusunu alabiliyordum. Barda bir yabancıyla tanışıp sonra da ona bir otel odasına gelmesi için ısrar edemezsiniz — yani en azından hemcinsinizse.</p>

  <p>"Neden?" diye sordum.</p>

  <p>Uzayadamı hiç soru sormaksızın emirlerine uyulmasına alışmış kişilere has o bakışla baktı; mesleki ilgim olduğu için bu bakışı çalışmıştım; kızgınlıktan çok fırtınayı haberleyen yıldırım yüklü bulutlara benzer. Sonra kendini toparladı ve sakince cevapladı. "Lorenzo, açıklamaya zaman yok. Bir iş alabilecek durumda mısın?"</p>

  <p><i>"Profesyonel</i> bir işi mi kastediyorsun?" diye yanıtladım usulca. Bir an için bana şey teklif ediyor sandım... Bilirsiniz canım o <i>işi</i> işte. Bugüne dek feci talihin oklarına rağmen mesleki onurumu korumayı başarmıştım.</p>

  <p>"Ah, tabii ki profesyonel," diye yanıtladı aceleyle. "Bu iş için en iyi oyuncuya ihtiyacımız var."</p>

  <p>İçimde duyduğum rahatlamanın yüzüme yansımasına izin vermedim. Profesyonel anlamda <i>her</i> işe hazır olduğum doğruydu <i>—Romeo ve Juliett’teki</i> balkon rolünü bile bayıla bayıla oynardım— ama bu kadar hevesli görünmemeliydim. "İşin genel çerçevesi nedir?" diye sordum. "Ajandam oldukça dolu da."</p>

  <p>Sözümü ciddiye almamıştı. "Telefonda anlatamam. Belki bilmiyorsun ama uygun bir aletle koruyucu devre bozulabilir. Bir an önce buraya gel!"</p>

  <p>Kendisi zaten istekliydi; bu durumda ben öyle görünmemeye çalışabilirdim. "Yani şimdi sen benim kim olduğumu sanıyorsun, oda hizmetçisi mi?" diye karşı çıktım. "Ya da mızrak taşımaya bile hevesli toy bir delikanlı mı? Ben Lorenzo'yum!" Çenemi yukarı kaldırdım ve gücenmiş bir ifadeyle sordum. "Ne kadar ödeyeceksin?"</p>

  <p>"Ah... Hay Allah, sana telefonda <i>anlatamam.</i> Ne kadar alıyorsun?"</p>

  <p>"Eee, profesyonel ücretimi mi soruyorsun?"</p>

  <p>"Evet, evet!"</p>

  <p>"Tek bir gösteri mi? Yoksa bir haftalık mı? Ya da bir sözleşme olabilir mi?"</p>

  <p>"Hiç önemli değil. Günlük ne kadar alıyorsun?"</p>

  <p>"Bir gecelik en düşük ücretim yüz Emperyal'dir."</p>

  <p>Bu doğruydu. Evet, birkaç kez bazı berbat roller oynamak zorunda kalmıştım, ama faturam hiçbir zaman gerçek ücretimin altında olmamıştı, insanın standartları vardır, açlıktan ölse bile.</p>

  <p>"Pekâlâ," diye yanıtladı, "buraya geldiğin anda yüz Emperyal nakit olarak avcuna sayılacak. Ama çabuk ol!"</p>

  <p>"Yaa?" Birden iki yüz, hatta iki yüz elli Emperyal deseydim bile kabul edeceğini fark ettim. "Fakat henüz işi kabul etmeye karar vermedim."</p>

  <p>"Boşver şimdi! Sen buraya geldiğinde konuşuruz. Bizi geri çevirsen bile o yüzlük senin olacak. Eğer kabul edersen de — tamam, bunu maaşının dışında prim olarak alırsın. Şimdi, kabul ediyor ve buraya geliyor musun?"</p>

  <p>Başımla selam verdim. "Tabii bayım, sabırlı olun."</p>

  <p>Neyse ki Eisenhower, Casa'dan çok uzakta değildi, çünkü tüpyolu kullanmak için bile meteliğim yoktu. Gene de yürüme sanatı kaybolmuş olsa da ben bundan zevk alırdım — böylece düşüncelerimi toplamak için de zamanım oluyordu. Aptal değildim; biri para vermeye bu kadar istekliyse kartları inceleme vaktinin geldiğini biliyordum, çünkü işin içinde genellikle yasadışı ya da tehlikeli hatta her ikisinin birden yer aldığı bir bit yeniği olurdu. Yasallık konusunda gereksiz bir titizliğim yoktu; kanunun çoğunlukla aptalca olduğu konusunda Shakespeare ile aynı fikirdeydim. Ama genellikle şimdiye dek yolun doğru tarafında kalmayı başarmıştım.</p>

  <p>Ancak şimdi bilgimin yeterli olmadığını görüyordum, bu yüzden düşüncelerimi kafamdan attım, pelerinimi sağ omzumun üzerinden geçirdim ve uzun adımlar atarak sonbaharın yumuşak havasını ve metropolün çeşit çeşit kokusunu içime çeke çeke yürümeye başladım. Otele geldiğimde ana girişe doğru ilerleyip zemin kattan yirmi birinci kata sıçrayan tüp asansöre binmeye karar verdim, bu sırada buranın, hayranlarımın beni tanıyabilecekleri türden bir yer olmadığı hissine kapıldım. <i>Gezgin</i> arkadaşım beni içeri aldı. "Yeterince geç kaldın," dedi dişlerinin arasından.</p>

  <p>"Gerçekten mi?" Şöyle bir ilerledim ve çevreme bakındım. Beklediğim gibi pahalı bir süitti, ama karmakarışık bir haldeydi, en azından bir düzine kirli bardak ve kahve fincanı oraya buraya dağılmıştı; buraya gelen pek çok kişiden sonuncusu olduğumu anlamak için çok fazla çaba harcamaya gerek yoktu. Odada kanepeye uzanmış tehditkâr bakışlarla bana bakan bir adam daha vardı — deneyimlerime dayanarak bunun da bir uzayadamı olduğuna karar verdim. Bir yanıt bekleyerek baktıysam da herhangi bir tanışma faslı olmadı.</p>

  <p>"Evet, en azından buradasın. Şimdi işimize bakalım."</p>

  <p>"Elbette. Aklıma gelmişken," diye ekledim, "bir prim ya da ücretten bahsedilmişti."</p>

  <p>"Oh, evet." Kanepedeki adama döndü. "Jock, ona parasını öde."</p>

  <p>"Ne için?"</p>

  <p>"Sana öde dedim!"</p>

  <p>Şimdi hangisinin patron olduğunu biliyordum — aslında Dak Broadbent içeri girdiğinde şüphelenmiştim. Öteki çabucak kalktı, tehdit dolu bakışlarla bir ellilik, beş onluk verdi. Parayı saymadan aldım ve "Emrinizdeyim, beyler," dedim.</p>

  <p>İri adam dudağını ısırıyordu.</p>

  <p>"Öncelikle uykunda bile bu işten söz etmeyeceğine şerefin üzerine yemin etmeni istiyorum."</p>

  <p>"Yalnızca sözüm yeterli değilse yeminin ne faydası var?" Tekrar kanepedeki ufak tefek adama baktım. "Daha önce tanıştığımızı sanmıyorum. Adım Lorenzo."</p>

  <p>Bana şöyle bir baktı ve başını çevirdi. Barda tanıdığım kişi sabırsızca konuştu. "Bu işte adlar önemli değil."</p>

  <p>"Öyle mi? Rahmetli babam ölmeden önce benden üç şey için söz vermemi istemişti; bir, viskiyi sudan başka hiçbir şeyle karıştırma; iki, kimin yazdığı belli olmayan mektupları hiçbir zaman ciddiye alma; ve son olarak, adını söylemeyi reddeden bir yabancıyla asla konuşma. Size iyi günler, baylar." Cebimde verdikleri yüz Emperyal'imle kapıya doğru yürüdüm.</p>

  <p>"Bekle biraz!" Durdum, konuşmaya devam etti, "Gerçekten tamamiyle haklısın. Adım... "</p>

  <p>"Kaptan'."</p>

  <p>"Kes şunu, Jock. Ben Dak Broadbent; bize dik dik bakan bu adam da Jacques Dubois. İkimiz de <i>gezginiz,</i> usta pilot, her sınıftan, her süratte."</p>

  <p>Reverans yaparak karşılık verdim. "Lorenzo Smythe, ozan ve sanatçı — Kuzular Klübü üyesi. ―Artık aidatımı yatırmam gerektiğini not ettim aklıma.</p>

  <p>"Güzel. Jock, değişiklik olsun diye biraz gülümsemeye çalışabilirsin. Lorenzo, işimizi gizli tutmayı kabul ediyor musun?</p>

  <p>"Bir sır olarak. Bu, centilmenler arası bir görüşme."</p>

  <p>"İşi alsan da almasan da?"</p>

  <p>"Anlaşsak da anlaşmasak da. Ben de insanım tabii, yasal olmayan sorgulama yöntemleri hariç, sırrınız emniyette."</p>

  <p>"Neodexocaine'in bir insanın ön beynine ne yapabileceğini çok iyi biliyorum, Lorenzo. Olanaksızı beklemiyoruz."</p>

  <p>"Dak," dedi Dubois aceleyle, "yanlış yapıyoruz. En azından şunu..."</p>

  <p>"Kapa çeneni, Jock. Bu noktadan sonra hipnozcuları istemiyorum. Lorenzo, senden birinin yerine geçmeni istiyoruz. O kadar mükemmellikle yapılmalı ki kimse —anlıyor musun <i>hiç kimse</i>— bunu anlamamalı. Böyle bir işi yapabilir misin?"</p>

  <p>Kaşlarımı çattım. "İlk soru 'Yapabilir miyim?' değil, 'Yapacak mıyım?' olmalıydı. Şartları nedir?"</p>

  <p>"Ah, ayrıntılara sonra gireriz. Kabaca söyleyecek olursak, halk tarafından oldukça tanınan birinin yerine geçeceksin, sıradan bir dublörlük işi yani. Aradaki tek fark, onu çok iyi tanıyan ve çok yakından görmesi gereken kişileri de kandıracaksın. Bu, yalnızca bir tribünden insanları selamlamak yi da kız izcilere madalya takmak olmayacak tabii." Kurnazca bir bakış fırlattı. "Bu iş için gerçek bir sanatçı gerekiyor."</p>

  <p>"Hayır," dedim bir çırpıda.</p>

  <p>"Ne? Iş hakkında henüz hiçbir şey bilmiyorsun. Eğer vicdanın seni rahatsız ediyorsa, yerine geçeceğin adamın çıkarlarına herhangi bir biçimde karşı gelmeyeceğin konusunda seni temin edebilirim — hatta hiç kimsenin kanuni çıkarlarını zedelemeyeceksin. Bu, gerçekten yapılması gereken bir iş."</p>

  <p>"İstemiyorum."</p>

  <p>"Hey Allahım, peki neden? Daha sana ne kadar ödeyeceğimizi bile bilmiyorsun."</p>

  <p>"Ücretin konuyla ilgisi yok," dedim üstüne basa basa. "Ben bir oyuncuyum, dublör değil."</p>

  <p>"Seni anlamıyorum. Ünlü kişilere dublörlük yaparak ekmek parası kazanan bir dolu oyuncu var."</p>

  <p>"Onları meslektaş değil, fahişe olarak görüyorum. Kendimi açıkça ifade edeyim. Bir yazar, bir gölge yazara saygı duyar mı? Para için kendi eserini bir başkasının imzalamasına izin veren bir ressama saygı duyar mısınız? Sanırım sanatçı ruhu size çok yabana, belki de bunu sizin mesleğinizle ilgili şekilde anlatabilirim. Birileri, sizin yüksek sanatınıza sahip olmayan birisi, üniforma giyse, para alsa ve En Yetkili Kişi ilan edilse, siz de sırf <i>para için</i> geminin pilotu olmayı kabul eder misiniz? Eder miydiniz?"</p>

  <p>Dubois homurdandı: "Kaç para?"</p>

  <p>Broadbent kızgınlıkla ona baktı. "Sanırım itirazının nedenini anlıyorum."</p>

  <p>"Bir sanatçı için, bayım, şeref önce gelir. Para yalnızca sanatını yaratmasına yarayacak fani bir araçtır."</p>

  <p>"Hımm... Yani bu işi yalnızca para için yapmayacaksın. Peki, bu görevi başka nedenlerden dolayı üstlenir miydin? Diyelim ki bu işin yapılması gerektiğine inanıyorsun ve bunu başarabilecek tek kişi sensin."</p>

  <p>"Bu olasılığı kabul ediyorum; ama koşulların ne olabileceğini tahmin edemiyorum."</p>

  <p>"Bunları tahmin etmen gerekmiyor; sana neler olduğunu açıklayacağız."</p>

  <p>Dubois yerinden fırladı. "Buraya bak, Dak, bunu yapamaz...</p>

  <p>"Kes, Jock. Bilmesi gerekiyor."</p>

  <p>"Bunu şu anda ve burada bilmesi gerekmiyor. Hem ona durumu anlatarak herkesi tehlikeye atmaya hakkın yok. Hakkında hiçbir şey bilmiyorsun."</p>

  <p>"Bu, önceden hesaplanmış bir riskti." Broadbent yeniden bana döndü.</p>

  <p>Dubois Broadbent'in kolunu yakaladı ve kendine doğru çevirdi; "Hesaplanmış riskin canı cehenneme! Dak, şu ana dek seninle beraberdim ama bu sefer yüzünü dağıtmadan önce sus, ikimiz de bu şekilde konuşmaya devam edemeyiz!"</p>

  <p>Broadbent şaşırmış görünüyordu, sonra soğuk bir ifadeyle sırıtarak Dubois'ya baktı. "Bunu becerebileceğine inanıyor musun, oğlum Jock?"</p>

  <p>Dubois‘nın gözlerinden ateş fışkırıyordu, yerinden kıpırdamadı. Broadbent ondan bir baş boyu uzundu ve yirmi kilo kadar daha fazlaydı. İlk defa Dubois'dan hoşlandığımı hissettim; her zaman için yavru bir kedinin yürekli cüretinden, bir İspenç horozunun kavgacı yüreğinden ve boyun eğmektense geri adım atmayarak oracıkta ölmeye razı olan ufak tefek insanlardan etkilenmişimdir... Broadbent'in onu öldürmesini beklemiyordum, ama galiba Dubois‘nın paspas niyetine kullanıldığına şahit olacaktım.</p>

  <p>Aralarına girmeyi hiç mi hiç düşünmüyordum. İnsanlar kendi felaketlerinin nasıl ve ne zaman olacağını seçme hakkına sahiptirler.</p>

  <p>Havadaki gerginliğin arttığını hissedebiliyordum. Derken birden Broadbent güldü ve hafifçe Dubois'nın omzuna vurdu. "Tamamdır, Jock!" Bana döndü ve yavaşça sordu: "Bize birkaç dakikalığına izin verir misin? Arkadaşımla benim barış çubuğu tüttürmemiz gerekiyor."</p>

  <p>Odada telefonu çevreleyen, ses geçirmez bir köşe vardı. Broadbent, Dubois'nın koluna girdi ve o tarafa doğru gittiler; ayakta hızlı hızlı konuşuyorlardı.</p>

  <p>Genellikle halka açık yerlerde örneğin otellerde bu tür olanaklardan umulduğu gibi yararlanılamaz! Ses dalgaları tamamen izole edilemez. Fakat Eisenhower oldukça lüks bir oteldi ve bu yüzden en azından aletler iyi çalışıyordu. Dudaklarının kıpırdadığını görüyor ama hiçbir şey duymuyordum.</p>

  <p>Ama dudak hareketlerini görebiliyordum. Broadbent'in yüzü bana dönüktü, Dubois'yı da duvar aynasından görebiliyordum. Ünlü illüzyonist rolümü oynarken, küçükken babamın neden dudak okumayı öğrenene kadar popoma vurduğunu anlamıştım bu rolümü parlak ışıklarla aydınlatılmış bir salonda oynamıştım, özel gözlüklerim vardı ve— neyse sonuçta dudak okuyabiliyordum.</p>

  <p>Dubois şöyle diyordu: "Seni, gerzek, aptal, basılamaz, sansürlü, müstehcen herif, hepimizi birden Titan'a taş saymaya mı göndermek istiyorsun? Bu kibirli cüce her şeyi mahvedecek."</p>

  <p>Broadbent'in yanıtının büyük bir kısmını kaçırdım. Kibirli ha! Kendi dehamı soğukkanlı bir biçimde takdir etmek dışında gayet mütevazı biri olduğumu düşünürüm.</p>

  <p>Broadbent: "... oyun şehirdeki tek oyun olduğu sürece hileli olması önemli değil Jock, başka kullanacağımız kimse yok."</p>

  <p>Dubois: "Tamam öyleyse, Doktor Scortia'yı buraya getir, onu hipnotize etsin ve mutluluk iksiri versin. Ama ona hikâyeyi söyleme — koşullanana dek söyleme, hele hâlâ Dünya'dayken."</p>

  <p>Broadbent: "Scortia'nın kendisi bana hipnotizmaya ya da ilaçlara bağlı olamayacağımızı, bu iş için böyle bir şeyin mümkün olmadığını söyledi. Onun işbirliğine ihtiyacımız var, hem de gönüllü işbirliğine."</p>

  <p>Dubois homurdandı. "Ne de akıllıca ama! Şuna bir bak! Çiftlik avlusunda böyle caka satarak yürüyen bir horoz gördün mü? Evet, uygun boy ve kiloda, genel yapısı da Şef e benziyor ama bunun gerisinde başka hiçbir şey yok. En kritik anda sinirleri bozulacak ve her şeyi ele verecek. Bu rolü oynayamaz — yalnızca abartarak taklit etmeyi becerebilecek bir aktör o."</p>

  <p>Eğer ölümsüz Caruso detone söylemekle suçlansaydı bundan daha fazla hiddetlenemezdi: Fakat o anda Burbage ve Booth gibi dev aktörlere taş çıkaracak bir performans göstererek tırnaklarımı incelemeye devam ettim ve duruma boş verdim — Dubois'yı yirmi saniye içinde hem güldürüp hem ağlatabileceğimi biliyordum. Orada birkaç dakika daha bekledim sonra ayağa kalktım, ses geçirmez köşeye yaklaştım. İçeri girmeye niyetlendiğimi görünce ikisi de sustu. Sakin bir şekilde, "Tamam, baylar, fikrimi değiştirdim," dedim.</p>

  <p>Dubois rahatlamış bir ifadeyle baktı. "îşi istemiyorsun."</p>

  <p>"Kabul ediyorum demek istiyorum. Açıklama yapmanıza gerek yok. Broadbent arkadaş bana bu işin vicdanımı rahatsız etmeyeceği yönünde güvence verdi — ben de ona güveniyorum. Beni bir oyuncuya gereksinimi olduğu konusunda ikna etti. Prodüktörün iş ilişkileri beni ilgilendirmez. Kabul ediyorum."</p>

  <p>Dubois sinirlenmekle birlikte çenesini tuttu. Broadbent'in memnun ve rahatlamış görünmesini beklerdim ama endişeliydi. "Pekâlâ," diye katıldı, "haydi işimize bakalım. Lorenzo, sana ne kadar süre ihtiyacımız olduğunu bilmiyorum. Ama birkaç günden fazla sürmeyecek, bundan eminim — ve bu zaman içinde bir iki kez yalnızca birkaç saat rolünü oynamak zorunda olacaksın."</p>

  <p>"Rolümü çalışmak için zamanım olduğu sürece işin ne kadar uzayacağı önemli değil. Fakat yaklaşık olarak bana kaç gün ihtiyacınız olacak? Menajerime bildirmeliyim."</p>

  <p>"Ah, hayır. Bunu sakın yapma!"</p>

  <p>"Peki, ne kadar? Bir hafta mı?"</p>

  <p>"Bir haftadan az yoksa batarız zaten!"</p>

  <p>"Yani?"</p>

  <p>"Boş ver. Günde yüz Emperyal senin için uygun mu?"</p>

  <p>Bir an için yalnızca benimle görüşme yapabilmek için bile asgari ücretimi nasıl kolaylıkla kabul ettiğini düşünerek duraksadım sonra dürüst olmam gerektiğine karar verdim. Başımı iki yana salladım.</p>

  <p>"Şimdi bunlardan bahsetmeyelim. Eminim gösterdiğim performansın karşılığı olacak tutarı bana ödersiniz."</p>

  <p>"Peki peki." Broadbent sabırsızca geri döndü. "Jock, alanı ara, sonra da Langston'u bul ve ona Mardi Gras Planı'na başlayacağımızı bildir. Onunla birlikte hareket et. Lorenzo..." Başıyla kendisini izlememi işaret etti ve banyoya doğru ilerledi. Küçük bir bavulu açtı ve sordu: "Bu hurda yığınıyla bir şeyler yapabilir misin?"</p>

  <p>Hurda yığını dediği şey fazlasıyla pahalı ve dükkânlarda aktör olma sevdalılarına satılan cinsten amatör bir makyaj takımıydı. Bu eşyalara hafif bir tiksinti duygusuyla baktım. "Doğru mu anladım, bayım; bir başkasının yerine <i>şimdi</i> mi geçmemi istiyorsunuz benden? Hiç çalışmadan yani?"</p>

  <p>"Ah, hayır, hayır! Yüzünü değiştirmeni istiyorum buradan çıkarken birileri seni tanıyabilir. Bu mümkün, öyle değil mi?"</p>

  <p>Sert bir biçimde, halk arasında tanınmanın bütün ünlü kişilerin sırtlarında taşımaları gereken bir yük olduğunu söyledim. Tabii, Muhteşem Lorenzo'nun herhangi bir yerde sayısız insanca tanınabileceğini eklemedim.</p>

  <p>"Peki. Tipini öyle bir değiştir ki artık sen olma." Sonra da ansızın odadan çıkıp gitti. İçimi çektim, Broadbent'in bana verdiği oyuncaklara baktım şüphesiz bunları benim meslek araçlarım sanıyordu - palyaçolar için yağlı boyalar, pis kokulu zamk, Maggie Teyzenin odasındaki halıdan didik didik edilerek alınmış gibi görünen krepe saçlar. Ne bir gram silikoderi, ne elektrikli fırçalar, ne de modern bir kolaylık. Fakat gerçek bir sanatçı yanmış bir kibritle ya da kilerde bulunabilecek kırık dökükle de harikalar yaratabilirdi bir de kendi dehası var tabii. Işıkları ayarladım ve kendimi yaratıcılığın enginine bıraktım.</p>

  <p><br /></p>
</body>
</html>
