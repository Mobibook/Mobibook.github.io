<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">6</h2>

  <p><br /></p>

  <p>O ana kadar bana bir kere bile "Bay Bonforte" diye hitap etmediğini fark ettim. Tabii ki böyle seslenemezdi, çünkü artık o kişi değildim; yeniden, onun yerine geçmesi için kiralanan aktör arkadaşları Lorrie Smythe olmuştum.</p>

  <p>Geriye doğru yaslandım ve derin bir nefes alıp rahatlamaya çalıştım. "Demek sonunda bitti ve biz de bu işten sıyrıldık." Üzerimden büyük bir yükün kalktığını hissediyordum; yeni yeni anlıyordum ki sırtımdan atana kadar bunun ne kadar ağır bir yük olduğunun farkında değilmişim. "Topal" bacağımın ağrısı bile dinmişti. İleri doğru uzandım ve Penny' nin direksiyondaki eline hafifçe vurdum. "Bittiğine sevindim. Ama seni etrafımda görmeyi özleyeceğim canım. Sen iyi bir oyun arkadaşısın. Ama en güzel oyunlar bile biter ve birliktelik sona erer. Umarım seni tekrar görürüm."</p>

  <p>"Umarım."</p>

  <p>"Sanırım Dak beni gözlerden ırak tutacak ve <i>Tom Paine e</i> geri dönmemi sağlayacak bir senaryo yaratmıştır."</p>

  <p>"Bilmiyorum." Sesi bir tuhaf çıkıyordu, ona çabucak bir göz attım ve ağladığını gördüm. Kalbim çarpmaya başladı. Penny neden ağlıyordu? Ayrıldığımız için mi? Böyle olmasını çok istemekle birlikte buna inanmıyordum. Yakışıklılığım ve zarif özelliklerim yüzünden kadınların beni dayanılmaz buldukları düşünülebilirdi ama çoğunun beni kolayca reddettikleri de acı bir gerçekti. Penny bu konuda zorlanmışa benzemiyordu.</p>

  <p>"Penny," dedim sabırsızca, "bu gözyaşlarının nedeni ne canım? Arabayı çarpacaksın."</p>

  <p>"Elimde değil."</p>

  <p>"Peki, — meseleyi anlamama izin ver. Sorun nedir? Onu bulduklarını söyledin; ama başka hiçbir şey anlatmadın." Birden çok kötü ama mantıklı bir endişeye kapıldım. "Hâlâ <i>yaşıyor</i> değil mi?"</p>

  <p>"Evet, yaşıyor ama ama — canını çok yakmışlar!" Hıçkırmaya başladı, direksiyonu yakalamak zorunda kaldım.</p>

  <p>Anında oturduğu yerde dikleşti. "Affedersin."</p>

  <p>"Benim sürmemi ister misin?"</p>

  <p>"Şimdi toparlanırım. Ayrıca, araba kullanmayı da bilmiyorsun — yani bilmemen gerekiyor."</p>

  <p>"Ne? Saçmalama! Nasıl kullanacağımı biliyorum, ayrıca artık ne önemi var..." Birden hâlâ her şeyin önemli olabileceğini fark ederek frene bastım. Eğer Bonforte'yi yaralamışlarsa bu fark edilirdi ve bu durumda da halkın karşısına çıkamazdı — en azından Kkkah Yuvası'na kabul edilişinden yalnızca on beş dakika sonra bunu yapamazdı. Belki de Bonforte sessizce güvenlikli bir yere götürülürken benim bu basın toplantısını yapmam ve halkın önüne çıkmam gerekecekti. Peki, alt tarafı selama çıkmak gibi bir şeydi bu. "Penny, Dak ve Rog bir süre daha 'Bonforte' olarak devam etmemi istiyorlar mı? Gazetecilerin önünde rol yapacak mıyım, yapmayacak mıyım?"</p>

  <p>"Bilmiyorum. Konuşacak zaman olmadı."</p>

  <p>Önümüzdeki alanda uzanan ambarlara yaklaşıyorduk ve artık Goddard'ın dev balonlar şeklindeki kubbelerini görebiliyorduk. "Penny, arabayı yavaşlat ve doğru dürüst konuşalım. Alacağım replikler neler, öğrenmeliyim."</p>

  <p>Şoför konuşmuştu — saç tokası müdahalesinin yapılıp yapılmadığını sormaya gerek görmedim. Daha sonra geri dönmesi için serbest bırakılmış ama maskesini almasına izin verilmişti; ötekiler, Dak direksiyonda olmak üzere Goddard'a dönmüşlerdi. Arkada bırakıldığım için kendimi şanslı hissettim; <i>gezginlerin</i> uzay gemisinden başka bir şey kullanmasına izin verilmemeli.</p>

  <p>Şoförün verdiği adrese, ilk kurulan kürenin altındaki Eski Şehir'e gitmişler. Buranın Fenikeliler Afrika üzerinden ticaret yapmaya başlayalı beri her limanda görülebilen türden vahşi bir orman; sürgünlerin, fahişelerin, çocuk tacirlerinin ve her türlü belalının yaşadığı, polislerin ancak çifter çifter dolaşabildikleri bir bölge olduğunu anlamıştım.</p>

  <p>Şoförden alınan bilgi doğru olmakla birlikte zaman olarak geç kalmış bir bilgiymiş. Buldukları oda hiç şüphesiz tutsağın kaldığı odaymış çünkü en az bir hafta boyunca sürekli kullanıldığı belli olan bir yatak, hâlâ sıcak duran bir kahve kabı ve bir rafta havluya sarılı duran eski tip bir diş protezi varmış. Clifton bunun Bonforte'ye ait olduğunu teşhis etmiş. Ama Bonforte'nin kendisi kayıpmış, tabii kendisini kaçıranlar da.</p>

  <p>Kaçırma olayının kabul töreninden hemen sonra gerçekleştiğini iddia edebileceklerini ve Kkkah Yuvası'na başvurarak Boothroyd üzerinde baskı kurabileceklerini düşünerek, planı devam ettirebilmek amacıyla orayı terk etmişler. Fakat Eski Şehir'den çıkmadan hemen önce Bonforte'yi bulmuşlar- bir haftalık sakalıyla, kirli, yorgun, zavallı yaşlı bir serseriye benziyormuş. Onu tanıyamamışlar bile, neyse ki Penny onu tanımış ve arabayı durdurtmuş.</p>

  <p>Penny aniden hıçkırmaya başladı, bana öykünün bu bölümünü anlatırken bir yükleme limanından kayıp neredeyse bir yük trenine bindiriyorduk.</p>

  <p>Makul bir mantık yürütmeyle, bize az kalsın çarpacak olan ikinci arabadaki heriflerin haberleri rapor ettikleri ve hasımlarımızın tanımadığımız liderinin, kaçırdıkları adamın artık işlerine yaramayacağına karar verdiği sonucuna varılıyordu. Tüm delillere ve söylenenlere karşın, onu öldürmemelerine şaşırmıştım; ama az sonra yaptıklarının ne kadar kurnazca olduğunu, amaçlarına daha fazla uyduğunu ve öldürmekten çok daha zalimce olduğunu anlayacaktım.</p>

  <p>"Nerede şimdi?" diye sordum.</p>

  <p>"Dakonu 3. Kubbe'deki <i>gezginler</i> bölümüne götürdü."</p>

  <p>"Şimdi oraya mı gidiyoruz?"</p>

  <p>"Bilmiyorum. Rog yalnızca seni almamı söyledi. Misafirhanenin servis kapısında kayboldular. Ah, olmaz, oraya gitmeye cesaret edebileceğimizi sanmıyorum. Ne yapacağımızı bilmiyorum."</p>

  <p>"Penny, durdur arabayı."</p>

  <p>"Ne?"</p>

  <p>"Eminim bu arabada telefon vardır. Ne yapmamız gerektiği konusunda bir karar verene ya da bir fikir sahibi olana dek, bir santim bile ilerlememeliyiz. Tek bir şeyden eminim; Dak ya da Rog ortadan kaybolmam gerektiğini söyleyene dek Bonforte olmaya devam etmeliyim. Birilerinin gazetecilerle konuşması gerekiyor. Birilerinin halkın gözü önünde <i>Tom Paine &amp;</i> binmesi gerekiyor. Bay Bonforte'nin kendine çeki düzen verip bu işi yapamayacağından eminsin değil mi?</p>

  <p>"Ne dedin? Kesinlikle yapamaz. Onu görmedin sen."</p>

  <p>"Evet görmedim. Bunun için senin onayını alıyorum. Tamam, Penny, yeniden 'Bay Bonforte'yim ve sen de benim sekreterimsin. En iyisi böyle yapmak."</p>

  <p>"Haklısınız Bay Bonforte."</p>

  <p>"Şimdi lütfen telefonla Kaptan Broadbent'le temasa geçer misin?"</p>

  <p>Arabada telefon rehberi bulamadık, Penny de "Bilinmeyen Numaralar"ı aramak zorunda kaldı, ama sonunda <i>gezginler</i> kulübüyle bağlantıyı sağladı. Ben iki tarafı da duyabiliyordum. "Pilotlar Kulübü, ben Bayan Kelly buyurun?"</p>

  <p>Penny eliyle mikrofonu kapattı. "Adımı vereyim mi?"</p>

  <p>"Dürüst oynayalım. Saklayacak bir şeyimiz yok."</p>

  <p>"Ben Bay Bonforte'nin sekreteriyim," dedi Penny, ağır ağır konuşuyordu. "Acaba Bay Bonforte'nin kaptanı Bay Broadbent orada mı?"</p>

  <p>"Onu tanıyorum, tatlım." içeri doğru bağırdı. "Hey millet, içinizde Dak'ın nereye gittiğini gören var mı?" Bir sessizlik oldu, sonra telefondaki ses devam etti. "Odasına gitmiş, bağlıyorum."</p>

  <p>Kısa süre sonra Penny konuştu. "Kaptan? Şef seninle konuşmak istiyor." Sonra da telefonu bana uzattı.</p>

  <p>"Ben Bonforte, Dak."</p>

  <p>"Ah! Neredesiniz efendim?"</p>

  <p>"Hâlâ arabadayız. Penny gelip beni aldı. Dak, Bili bir basın toplantısı ayarlamış, sanırım. Nerede olduğunu biliyor musun?"</p>

  <p>Dak bir an için durakladı. "Aradığınıza çok sevindim efendim. Bili toplantıyı iptal etti. Eee, programda ufak bir değişiklik oldu."</p>

  <p>"Evet Penny anlattı. Aslında duruma sevindim, çünkü çok yorgunum. Dak, bu gece yerde kalmak istemiyorum; aksak bacağım beni rahatsız ediyor ve aslında serbest düşüşte gerçek anlamda dinlenmeyi dört gözle bekliyorum." Ben serbest düşüşten nefret ederdim ama Bonforte severdi. "Sen ya da Rog Valiye özürlerimi iletebilir misiniz acaba?"</p>

  <p>"Biz her şeyi hallederiz, efendim."</p>

  <p>"Güzel. Benim için en çabuk ne zaman bir mekik ayarlayabilirsiniz?"</p>

  <p><i>"Pixie</i> hâlâ sizi bekliyor. Eğer 3. Kapıya giderseniz, ben telefon eder ve sizi alması için bir alan arabası yollarım."</p>

  <p>"Çok güzel. Tamam."</p>

  <p>"Tamam, efendim."</p>

  <p>Telefonu yerine koyması için Penny'ye geri verdim. "Kıvırcık, telefonun bir yerlere bağlı olup olmadığını bilmiyorum hatta bütün araba dinleniyor da olabilir. Eğer bunlardan biri söz konusuysa iki şey öğrendiler demektir Dak'ın nerede olduğunu yani <i>onun</i> nerede olduğunu ve İkincisi de, benim şimdi ne yapacağımı. Bütün bunlar aklına ne gibi bir öneri getiriyor?"</p>

  <p>Düşünceli görünüyordu, sekreter defterini çıkardı ve içine <i>"Arabadan çıkalım"</i> yazdı.</p>

  <p>Başımla onayladım, sonra defteri alıp yazdım: 3. <i>Kapı ne kadar uzaklıkta?</i></p>

  <p><i>Cevapladı:</i> Yürünebilir.</p>

  <p>Sessizce arabayı terk ettik. Penny arabayı ambarlardan birinin dışında üst düzey park yerine park etmişti; hiç şüphesiz bir süre sonra araba gereken yere geri verilirdi, zaten artık bu ayrıntılar da o kadar önemli değildi.</p>

  <p>Elli metre kadar yürüdükten sonra durdum. Bir sorun vardı. Hava değildi tabii bu. Hava huzur vericiydi, güneş Mars'ın mor gökyüzünde pırıl pırıl parlıyordu. Ne arabalıların ne de yayaların dikkatini çekiyorduk ya da en azından dikkat edenler de benden çok yanımdaki hoş, güzel kadına bakıyorlardı. Gene de kendimi iyi hissetmiyordum.</p>

  <p>"Ne oldu Şef?"</p>

  <p>"Ne mi? Olan oldu işte."</p>

  <p>"Efendim?"</p>

  <p>"Şef değilim şu anda. Bu şekilde sıvışmak onun karakterine uygun değil. Geri dönüyoruz Penny."</p>

  <p>Bir şey söylemedi ama beni arabaya kadar takip etti. Bu sefer ben arka koltuğa geçtim ve vakur bir şekilde oturarak şoförümün beni 3. Kapıya götürmesini bekledim.</p>

  <p>Bu geldiğimiz kapı değildi. Dak'ın bu kapıyı özellikle seçtiğini düşündüm, buradan daha az yolcu giriş çıkışı yapılıyordu ve daha ziyade yükleme için kullanılıyordu. Penny hiçbir işarete dikkat etmeden büyük Rolls'u kapıya sürdü. Terminal polisi onu durdurmaya çalıştı ama Penny soğuk bir ifadeyle, "Bu, Bay Bonforte'nin arabası," dedi. "Lütfen Valinin bürosuna arabayı buradan alması için haber verir misiniz?"</p>

  <p>Adam afallamıştı, arka bölmeye baktı, beni tanımış gibi görünüyordu, selam verdi, beklememizi söyledi. Ona dostça elimi sallayarak cevap verdim, o da benim için kapıyı açtı. "Teğmen parmaklıkların önünün işgal edilmemesi konusunda çok titizdir de, Bay Bonforte," diyerek özür diledi. "Ama sanırım şu anda sorun yok."</p>

  <p>"Arabayı hemen götürebilirsin," dedim. "Sekreterim ve ben gidiyoruz. Alan arabam burada mı acaba?"</p>

  <p>"Onu hemen bulurum, efendim." Uzaklaştı. İstediğim tek şey "Bay Bonforte"nin resmi makam arabasıyla geldiğini ve özel uzay yatıyla gittiğini görecek sayıda insanın orada olmasıydı. Yaşam Asamı Napolyon'un kılıcı gibi kolumun altına yerleştirdim.</p>

  <p>Polis kapıdaki görevliyle konuştu, sonra gülümseyen bir yüzle koşarak yanımıza geldi. "Arabanız hazır, efendim."</p>

  <p>"Çok teşekkür ederim." Zamanlamayı bu kadar iyi yaptığım için kendimi kutluyordum.</p>

  <p>"Ah..." Polis telaşla konuşmaya başladı, alçak sesle konuşuyordu. "Ben de yayılmacıyım efendim. Bugün çok iyi bir iş yaptınız." Bir an korku içinde Yaşam Asama baktı.</p>

  <p>Bu durumda Bonforte'nin nasıl davranması gerektiğini çok iyi biliyordum. "Teşekkür ederim. Umarım pek çok çocuğun olur. Çoğunluğu elde etmek için çok çalışmamız gerekiyor."</p>

  <p>Gereksiz bir kahkaha attı. "İyi bir slogan! Sizden duyduğumu başkalarına söylersem sizin için sakıncası olur mu?"</p>

  <p>"Tabii ki olmaz." Yürümeye başlamıştık; Tam kapıdan geçiyordum ki kapı görevlisi koluma dokundu. "Eee... Pasaportunuz Bay Bonforte."</p>

  <p>Yüzümdeki ifadenin değişmesine izin vermediğimden eminim. "Pasaportlar Penny."</p>

  <p>Penny buz gibi bir ifadeyle görevliye baktı. "Kaptan Broadbent bütün izin belgelerini kendisi taşır."</p>

  <p>Görevli önce bana baktı, sonra "Sanırım her şey yolunda. Ama belgeleri kontrol etmek ve seri numaralarını almak durumundayım."</p>

  <p>"Evet, elbette. Peki, sanırım Kaptan Broadbent'i buraya çağırmak zorundayım. Mekiğim kalkmaya hazır mıydı? Belki de en iyisi kuleyle bağlantı kurup bekleme izni almanız gerekiyor."</p>

  <p>Ama Penny çok kızmış görünüyordu. "Bay Bonforte bu çok saçma! Daha önce <i>hiç</i> böyle formalitelerle uğraşmadık hele <i>Mars'ta</i> hiç."</p>

  <p>Polis sabırsızca araya girdi. "Hans, tabii ki her şey yolunda. Sonuçta bu kişi Bay Bonforte. "tabii, ama...</p>

  <p>Mutlu bir gülümsemeyle araya girdim. "Çok daha kolay bir yol var. Eğer siz adınız neydi?"</p>

  <p>"Hashvanter. Hans Haslwanter," diye cevapladı görevli isteksizce.</p>

  <p>"Bay Hashvanter, eğer Vali Boothroyd'u ararsanız onunla konuşurum, böylece pilotumun alandan çıkmasına gerek kalmaz ben de bir saat vakit kazanmış olurum."</p>

  <p>"Ah bunu yapmak istemem efendim." Umutla bir öneride bulundu. "Aslında liman müdürünün bürosunu arayabilirim."</p>

  <p>"Siz Bay Boothroyd'un numarasını bana verin lütfen, onu ben arayacağım."</p>

  <p>Bu sefer sesime gerekli ciddiyeti katmıştım; demokratik olmak isteyen ama kendisine engel çıkaran alt mevkiden insanlara da katlanamayan meşgul ve önemli adam tavrımı takınmıştım.</p>

  <p>Bu işe yaradı. Görevli telaşla konuştu. "Eminim her şey yolundadır Bay Bonforte. Ben sadece biliyorsunuz kurallar."</p>

  <p>"Evet, biliyorum. Teşekkür ederim." İlerlemeye başladım.</p>

  <p>"Bir saniye Bay Bonforte! Bakar mısınız?"</p>

  <p>Çevreme bakındım. Bu kılı kırk yaran görevli yüzünden basına yakalanmıştık. Bir tanesi dizinin üstüne çökmüş, kamerayı bana doğru tutuyordu; başını kaldırıp baktı ve "Yaşam Asanızı görebileceğimiz şekilde tutun," dedi. Ellerinde aynı tür aletlerle bir sürü insan çevremizde toplanmaya başlamıştı; bir tanesi Rolls'un tepesine tırmanmıştı. Bir başkası elindeki mikrofonu bana doğru uzatıyordu ve birinin elinde de silaha benzeyen bir mikrofon vardı.</p>

  <p>Adı küçük harflerle yazılmış bir başrol oyuncusu kadar sinirliydim ama kim olmam gerektiğini hatırladım. Gülümsedim ve ağır ağır hareket etmeye başladım. Bonforte filmlerde hareketlerin olduğundan hızlı göründüğünü fark etmiş biriydi; bense bunu doğru dürüst uygulayabilirdim.</p>

  <p>"Bay Bonforte, basın toplantısını neden iptal ettiniz?"</p>

  <p>"Bay Bonforte, Büyük Meclis'ten Marslılar'a tam İmparatorluk vatandaşlığı hakkını vermesini talep etmeyi düşündüğünüz söyleniyor; yorum yapacak mısınız?"</p>

  <p>"Bay Bonforte, ne zaman güvenoyu isteyeceksiniz?</p>

  <p>Yaşam Asasını tuttuğum elimi yukarı kaldırdım ve bağırdım. "Teker teker lütfen! Evet, ilk soru neydi?"</p>

  <p>Tabii ki hepsi gene bir arada cevapladılar; kendi aralarında bir sıraya girene kadar hiçbir soruya cevap vermek zorunda kalmadan vakit geçirebildim. Bu sırada Bili Corpsman geldi. "Durun biraz çocuklar. Şef zorlu bir gün geçirdi. Ben bütün sorularınızı cevaplayacağım."</p>

  <p>Bill'e bakıp elimi kaldırdım. "Bir ya da iki dakika konuşabilirim Bili. Baylar, gitmek üzereyim ama sorularınızı genel olarak yanıtlayabilirim. Bildiğim kadarıyla bugünkü hükümet, Mars ile İmparatorluk arasındaki ilişki ile ilgili yeni bir değerlendirmeye gitmeyi planlamıyor. Bir süredir görevde olmadığım için kendi görüşlerim pek geçerli olmayabilir. Bu soruyu Bay Quiroga'ya sormanızı öneririm. Muhalefetin güven oylaması konusunda ne zaman baskı yapacağı sorusuna gelince tek söyleyebileceğim şey seçimi kazanacağımızdan emin olmadığım sürece böyle bir şey yapmayacağımızdır ve ben de bu konuda sizden fazla bir şey bilmiyorum."</p>

  <p>Birisi "Pek bir şey söylemiş olmadınız, değil mi?" dedi.</p>

  <p>"Zaten niyetim de yoktu," dedim sert cevabımı gülümsemeyle yumuşatarak. "Bana resmi olarak cevaplayabileceğim sorular sorun, ben de cevaplayayım. Bana 'karınızı dövmekten vazgeçtiniz mi?' türünden sorular sorarsanız, ben de ona uygun cevaplar veririm." Bonforte'nin özellikle basınla olan diyalogunda pervasız ve dürüst olduğunu hatırlayınca bir süre tereddüt ettim. "Ama sizi bekletmek falan istemiyorum. Bugün neden burada olduğumu hepiniz biliyorsunuz, izin verin bundan bahsedeyim, isterseniz içinden alıntı yaparsınız." Belleğimin derinliklerine indim ve Bonforte'nin çalıştığım konuşmalarından birinin bir bölümünü çekip çıkardım. "Bugün olanların gerçek anlamı bir tek kişiye mal edilecek bir şeref değildir. Bu..." Mars asasını işaret ettim, "İki büyük ırkın yabancılık uçurumunu karşılıklı anlayışla aşabileceklerinin bir kanıtıdır. Irkımız yıldızlara yayılıyor. Tamamıyla unuttuğumuz bir şeyi fark edeceğiz fark etmekteyiz: Diğer ırklar bizden çok kalabalık. Eğer yıldızlar arasında da yayılmayı başaracaksak bu işi onurumuzla, dürüstçe, açık kalplilikle yapmalıyız. Marslı komşularımızın ellerine böyle bir şans geçerse Dünyayı istila edecekleri söylentilerini duydum. Bu çok saçma; Dünya Marslılar için uygun değildir. Bırakın bize ait olanı koruyalım ama korkuyla da çığamızdan çıkmayalım ve aptalca hareketlerde bulunmayalım. Yıldızlar asla küçük beyinlerle kazanılmazlar; biz de en az uzay kadar büyük olmalıyız."</p>

  <p>Gazeteci tek kaşını kaldırdı. "Bay Bonforte, bu konuşmanızı geçen şubatta dinledim gibime geliyor."</p>

  <p>"Bu konuşmayı önümüzdeki şubat ayında da duyacaksınız; hatta ocakta, martta ve diğer aylarda da duyacaksınız. Gerçeği tekrar etmekte zarar yoktur." Kapı görevlisine şöyle bir baktım ve ekledim. "Kusura bakmayın ama şimdi gitmem gerek yoksa uçağı kaçıracağım." Geriye döndüm ve arkamda Penny olmak üzere kapıya doğru yürüdüm.</p>

  <p>Küçük, zırhlı bir arazi arabasına bindik, kapı kapandı. Araba otomatik şoförlüydü, bu yüzden şoför için rolümü devam ettirmeme gerek yoktu. "Uf!"</p>

  <p>"Gayet güzel konuştun," dedi Penny ciddiyetle.</p>

  <p>"Kopya çektiğim anlaşılınca kötü anlar yaşadım ama."</p>

  <p>"Sonuçta üstesinden geldin. Bu bir ilhamdı. Sen — sen aynı <i>onun</i> gibiydin."</p>

  <p>"Orada adıyla hitap etmem gereken biri var mıydı?"</p>

  <p>"Pek sayılmaz. Bir ya da iki kişi belki ama onlar da biz o kadar telaşlıyken adlarını hatırlamanı beklememişlerdir."</p>

  <p>"Arada sıkıştım kaldım. Şu salak kapı görevlisi ve pasaportlar yüzünden. Penny, bence onları Dak değil sen taşımalısın."</p>

  <p>"Pasaportları Dak taşımıyor. Herkesin pasaportu kendinde." Çantasına uzanıp küçük bir defter çıkardı. "İşte benimki ama bunu itiraf edemezdim."</p>

  <p>"Anlamadım."</p>

  <p>"Onu kaçırdıklarında pasaportu üzerindeydi. Yenisini çıkarmaya cesaret edemedik en azından şu sırada."</p>

  <p>Birden kendimi çok bitkin hissettim.</p>

  <p>Dak'tan ya da Rog'dan hiçbir bilgi almadığım için tüm yolculuğumuz boyunca ve <i>Tom Paine’e</i> girerken Bonforte olmaya devam ettim. Çok zor olmadı. Doğruca kabinime gittim ve serbest düşüşte tırnaklarımı yiyerek ve aşağıda neler döndüğünü merak ederek uzun, sıkıntı dolu saatler geçirdim. Mide bulantısını önleyen hapların da yardımıyla en sonunda derin bir uykuya dalabildim — aslında hata yapmıştım, çünkü bütün gece, poponuz açık kaldığında görülen türden bir sürü kâbusla boğuştum; televizyoncular beni işaret ediyor, polisler beni omzumdan tutuyor ve Marslılar da çubuklarıyla bana nişan alıyorlardı. Hepsi benim sahte olduğumun farkındaydılar ve aralarında kimin beni alaşağı edip zindana atma önceliğinin olduğunu tartışıyorlardı.</p>

  <p>Alarmın böğüren sesiyle uyandım. Dak tok, bariton sesiyle gürlüyordu. "İlk ve son kırmızı alarm! Bir dakika!" Telaşla ranzama çıktım ve bekledim. Üçte birlik yerçekimi Mars'ın yüzeyiyle aynıydı pek fazla değildi ama en azından midemin bulanmasını engellemeye ve yeri gerçek anlamda yer yapmaya yetiyordu.</p>

  <p>Beş dakika kadar sonra Dak kapıyı çaldı ve ben kapıya doğru ilerlerken kendisi içeri girdi. "N'aber, Şef?"</p>

  <p>"Merhaba Dak. Seni tekrar gördüğüme çok sevindim."</p>

  <p>"Benim kadar sevinmiş olamazsın," dedi bitkin bir biçimde. Gözü ranzama takıldı. "Oraya geçmemin senin için bir sakıncası var mı?"</p>

  <p>"Keyfine bak."</p>

  <p>Ranzaya geçti ve içini çekti. "Tanrım, bitmişim ben! Bir hafta boyunca uyuyabilirim... Ve uyuyacağım da."</p>

  <p>"Sanırım hepimiz uyuyacağız. Ah... Onu gemiye getirebildiniz mi?"</p>

  <p>"Evet. Ne yarış ama!"</p>

  <p>"Tahmin edebiliyorum. Gene de böyle küçük, samimi bir limanda bu işi yapmak, Jefferson'da yaptığın numaralardan daha kolay olmalı."</p>

  <p>"Ne? Hayır, bu iş burada çok daha zor."</p>

  <p>"Öyle mi?"</p>

  <p>"Elbette. Burada herkes herkesi tanır ve insanlar dedikodu yapar." Dak acı acı güldü. "Onu donmuş kanal karidesi kutusunda gemiye taşıdık. Tabii gümrük harcını da ödemek zorundaydık."</p>

  <p>"Dak, şimdi nasıl?"</p>

  <p>"Aslında..." Dak kaşlarını çattı. "Doktor Capek tamamıyla iyilişeceğini söyledi — ama zaman alacak." Sözler kızgınlıkla ağzından döküldü. "O sıçanları bir elime geçirseydim! Ona ne yaptıklarını görsen yıkılırsın ve çığlıklar atarsın — ve biz gene de <i>onun</i> sağlığı için soğukkanlı olmaya devam etmeliyiz."</p>

  <p>Dak bağırmamak için kendini zor tutuyordu. Yumuşak bir tonla sordum. "Penny'den öğrendiğim kadarıyla onu bir hayli hırpalamışlar. Yaraları ağır mı?"</p>

  <p>"Ne? Sen Penny'yi yanlış anlamışsın. Kirli olması ve sakallarının uzamış olması dışında fiziksel olarak hiçbir şekilde yaralanmamış."</p>

  <p>Aptal aptal suratına baktım. "Onu dövdüklerini düşünmüştüm. Yani bir beyzbol sopasıyla falan."</p>

  <p>"Keşke öyle yapmış olsalardı! Birkaç kırık kemikten ne olur ki? Hayır, hayır, sorun <i>beynine</i> ne yaptıklarında."</p>

  <p>"Ah..." Kendimi çok kötü hissettim. "Beynini mi yıkamışlar."</p>

  <p>"Evet. Evet, ve hayır. Onu konuşturmaya çalışmış olamazlar çünkü herhangi bir siyasi sır saklamıyordu. Her zaman için çok açık davranırdı ve herkes de bunu bilirdi. Beyin yıkama işlemini onu denetim altında tutmak ve kaçmasını engellemek için yapmış olmalılar."</p>

  <p>Konuşmaya devam etti. "Doktor yalnızca onu bırakana dek uyuşmuş halde tutabilecek günlük minimum dozu kullanmış olduklarını düşünüyor. Sonra da ona bir fili bile ne dediği anlaşılmayan bir ahmağa dönüştürecek kadar kuvvetli bir doz vermişler. Beyninin ön lobları bir banyo süngeri gibi bu dozu emmiş olmalı."</p>

  <p>O kadar fena olmuştum ki bir şey yemediğime seviniyordum. Bir keresinde bu konu hakkında bir yazı okumuştum; beni bu kadar etkilediği için nefretle dolmuştum. Bence bir insanın kişiliğiyle oynama konusunda mutlak kozmik anlamda son derece ahlaksız ve alçakça bir yan var. Buna kıyasla cinayet çok daha temiz bir suç, bir kabahat olur. "Beyin yıkama" bize Karanlık Çağ sonlarının Komünist hareketinden kalan bir terim; ilk başta hasta bir adamın bilincine uygulanarak kişiliğini fiziksel baskı ve gizli işkenceyle değiştirme amacını güdüyordu. Fakat bu aylar sürebilirdi; sonra daha "İyi" bir yöntem buldular; kişiyi birkaç saniye içinde ne dediği anlaşılmayan bir köleye dönüştürebiliyorlardı — beyninin ön loblarına bir miktar kokain türevi enjekte etmeleri yeterli oluyordu.</p>

  <p>Bu pis çalışma başlarda yasal bir amaca hizmet etmişti; ruhsal bozuklukları olan hastaları sakinleştirmek ve psikoterapi için elverişli hale getirmek. Bu şekilde olunca insanlığın yararına diyebiliyoruz, çünkü lobotominin yerine kullanılıyordu beynin bir bölümünü kesip almak demek olan lobotomi bekâret kemeri kadar eski bir terim; insanın kişiliğini onu öldürmeden bozmak için bıçakla beyninin kesilip biçilmesi demek oluyor. Evet, bunu gerçekten de yapıyorlardı "şeytanları dışarı çıkarmak" için!</p>

  <p>Komünistler üstün teknolojiyle ilaçlı beyin yıkama yöntemleri geliştirdiler, sonra ortada Komünist diye bir şey kalmayınca Birader Birlikleri bu yöntemleri iyice geliştirdi. Bir insana çok az bir doz vererek önderin buyruklarına itirazsız uyması sağlanabiliyordu ya da zihinsiz bir protoplazma yumağı haline gelene kadar ilaç yüklenebiliyordu - bütün bunlar o büyülü biraderlik adına yapılıyordu. Hem, bir insan sırlarını kendine saklamakta ısrar ederse "birader" olamaz, değil mi? Bu durumda yapılacak en iyi şey onun istediğiniz bilgiyi sizden saklamadığından emin olmak için göz küresinin arkasına iğneyle bir delik açmak ve beynine bir miktar baloncuklu sıvı enjekte etmek değil midir? "Yumurtaları kırmadan omlet yapamazsınız." Hainlerin safsataları — Peh!</p>

  <p>Elbette çok çok uzun zamandan beri, bu yöntemin tedavi dışında ve mahkemenin açık izni olmadan kullanılması yasaktı. Fakat suçlular üzerinde bu kullanılıyor ve polisler de tutukluyu konuşturduğu ve ardında hiçbir iz bırakmadığı için bazen bu duruma göz yumuyorlardı. Kurbanın kendisine bile böyle bir şeyi unutması söylenebiliyordu.</p>

  <p>Dak bana Bonforte'ye ne yapıldığını anlattığında bu bilgilerin çoğuna sahiptim, gerisini de gemideki Batavia Ansiklopedisinden öğrendim. "Psikiyatrik Entegrasyon" ve "İşkence" ile ilgili makalelere bakabilirsiniz. Elimi "hayır" anlamında salladım ve kafamdaki kâbuslardan kurtulmaya çalıştım. "Ama iyileşecek, değil mi?"</p>

  <p>"Doktor, ilacın beyin yapısını değiştirmediğini, yalnızca felce uğrattığını söylüyor. Genellikle kan dolaşımının bütün dozu alıp taşıyarak böbreklere getirdiğini, sonra da bedenden dışarı attığını açıkladı. Ama zaman alacak." Dak bana baktı. "Şefi"</p>

  <p>"Efendim? Artık bu 'Şef saçmalığını bırakma zamanı gelmedi mi? Nasılsa döndü."</p>

  <p>"Ben de seninle bu konuda konuşmak istiyordum. Bu rol yapma işinin biraz daha uzaması seni çok fazla rahatsız eder mi?</p>

  <p>"Ama neden? Burada bizden başka kimse yok ki!"</p>

  <p>"Bu pek doğru değil Lorenzo; bu işi şimdiye kadar son derece gizli tutmayı becerdik. Burada sen varsın, ben varım." Parmaklarıyla saymaya başladı. "Doktor, Rog ve Bili var. Ve tabii Penny. Ayrıca şimdiye dek hiç karşılaşmadığın, Dünya'dan gelen Langston adında biri daha var. Sanırım Jimmie Washington durumdan şüpheleniyor ama kendi annesine bile bir şey söylemez. Kaçırma olayını kaç kişinin gerçekleştirdiğini bilmiyoruz, ama çok fazla değil, emin olabilirsin. Her halükârda konuşmaya cüret edemeyeceklerdir — işin komik tarafı artık isteseler de onun kaçırılmış olduğunu ispat edemezler. Ama benim düşüncem şu; bütün mürettebat ve aylak takımı burada, <i>Tommie’de</i><i>.</i> Evlat, bu gemide kalıp, her gün mürettebat ve Jimmie Washington'un kızları ve ötekiler tarafından görülmeye ne dersin bu arada da <i>o</i> iyileşir. Ha?"</p>

  <p>"Hımm... Peki, neden olmasın. Ne kadar sürecek?"</p>

  <p>"Yalnızca dönüş yolculuğu boyunca. Yavaş gideceğiz, rahat bir yolculuk olacak. Seveceksin."</p>

  <p>"Peki. Dak bunu ücretime dâhil etme lütfen. Bunu yalnızca <i>beyin yıkamadan nefret ettiğim</i> için yapıyorum."</p>

  <p>Dak olduğu yerden zıpladı ve sırtıma dostça vurdu. "Sen tam bana göre bir adamsın Lorenzo. Ücretin konusunda endişelenme; her şey dikkate alınacak."</p>

  <p>Tavrı değişti. "Çok iyi, Şef. Sabaha görüşürüz efendim."</p>

  <p>Ama bir şey oldu mu arkası gelir. Dak geldiğinde yola çıkmıştık, ama bu yalnızca bir yörünge değişimiydi, bu arada bir haber servisinin haberi izlemek amacıyla bir mekik yollama ihtimali vardı az da olsa. Serbest düşüşte uyandım, bir hap alıp kahvaltı etmeyi başardım. Penny kısa bir süre sonra göründü. "Günaydın Bay Bonforte."</p>

  <p>"Günaydın, Penny." Başımla misafir yatak odasını göstererek, "Haber var mı?" diye sordum.</p>

  <p>"Hayır efendim. Hemen hemen aynı. Kaptan'ın kabinine gelmenin sizin için bir sakıncası var mı?"</p>

  <p>"Hayır, yok." Penny'yle birlikte içeri girdim. Dak, topuklarını sandalyesine takmış, dengesini öyle buluyordu; Rog ve Bili de koltuklara kemerlerle bağlanmışlardı.</p>

  <p>Dak çevresine bakındı ve konuşmaya başladı. "Geldiğin için teşekkürler Şef. Yardıma ihtiyacımız var."</p>

  <p>"Günaydın. Ne yardımı?"</p>

  <p>Clifton selamımı her zamanki ağırbaşlı hürmetiyle karşıladı ve bana "Şef diye hitap etti; Corpsman başıyla selam verdi. Dak devam etti. "Bu işi bitirmek için bir kez daha ortalarda görünmen gerekiyor."</p>

  <p>"Ama ben düşünmüştüm ki..." ,</p>

  <p>"Bir saniye. Bugün senden dünkü olayla ilgili olarak yorumda bulunacağın büyük bir konuşma yapman bekleniyor. Rog'un bunu iptal etmeyi düşündüğünü sanıyordum ama Bili konuşmayı programa almış. Sorun senin bu konuşmayı yapıp yapmayacağın."</p>

  <p>Bir kedi sahibi olmanın en büyük problemi, her zaman yavrularının olmasıdır. "Nerede? Goddard'da mı?"</p>

  <p>"Yok, hayır. Senin kabininde olacak. Bu haberi Phobos'a yayacağız; görüntüler önce</p>

  <p>Mars için filme alınır, sonra da Dünya iletişim ağlarının Venüs, Jüpiter vesaire ile girecekleri bağlantı sonucunda Yeni Batavia'ya taşınır. Dört saat içinde bütün sistemi kaplamış olacak ama bu süre içinde kabininden hiç dışarı çıkmayacaksın."</p>

  <p>Büyük bir iletişim ağı düşüncesinde çok çekici bir şey var. Şimdiye kadar yalnızca bir kez iletişim ağında çıkmıştım, o zaman da rolüm gereği yüzüm yalnızca yirmi yedi saniye görünmüştü. Ama tamamı bana ait olacak bir program...</p>

  <p>Dak çok hevesli olduğumu düşünüp ekledi. "Çok fazla çaba harcamamız gerekmiyor, çünkü burada, <i>Tommie'de</i> konuşmayı filme alabilecek ekipmana sahibiz. Bu durumda önce perdede gösterip sonra gerekirse bazı yerleri kırparız."</p>

  <p>"Peki, anladım. Metin sende mi Bili?"</p>

  <p>"Evet."</p>

  <p>"Bir göz atayım."</p>

  <p>"Ne demek istiyorsun? Daha çok zamanın var."</p>

  <p>"Bu metin sende, değil mi?"</p>

  <p>"Evet."</p>

  <p>"Öyleyse bırak da bakayım."</p>

  <p>Corpsman şaşırmış görünüyordu. "Kayda girmeden bir saat önce metni alacaksın. Böyle şeyler doğaçlama olursa daha iyi olur."</p>

  <p>"Doğaçlama dikkatli bir ön çalışma gerektirir Bili. Bu benim işim. Bilirim."</p>

  <p>"Dün açık alanda prova yapmadan da gayet iyi konuştun. Bu konuşma da aynı eskisi gibi olacak, bunu da aynı şekilde yapmanı istiyorum."</p>

  <p>Corpsman ısrar ettikçe Bonforte'nin kişiliğinin daha da baskın çıkmaya başladığını fark ediyordum; sanırım Clifton giderek hiddetlendiğimi ve patlamak üzere olan bir yanardağa dönüştüğümü görebilmişti, çünkü "Pete aşkına Bili! Ona konuşmayı ver!" diye bağırdı.</p>

  <p>Corpsman öfkeyle homurdandı ve kâğıtları bana doğru fırlattı. Serbest düşüşte kâğıtlar havada uçuştular, hava akımı onları ortalığa dağıttı. Penny kâğıtları topladı, sıraya koydu ve bana verdi. Ona teşekkür ettim, başka hiçbir şey söylemeden okumaya başladım.</p>

  <p>Konuşma süresinden çok daha kısa bir süre göz gezdirdim. Sonunda işimi bitirdim ve onlara baktım.</p>

  <p>"Evet?" diye sordu Rog.</p>

  <p>"Metnin 5 dakikalık bölümü törenle ilgili. Geri kalanı da Yayılım Partisi'nin politikalarına ilişkin görüşler. Bana çalıştırdığınız konuşmalara oldukça benziyor."</p>

  <p>"Evet," diyerek onayladı Clifton. "Geri kalan her şey Kabul Töreni'ne bağlı. Biliyorsun, çok geçmeden hükümeti güvenoyuna zorlayabileceğimizi düşünüyoruz."</p>

  <p>"Anlıyorum. Zaferi ilan etmek adına bu şansı kaçınmazsınız. Evet, tamam, ama..."</p>

  <p>"Ama ne? Seni endişelendiren nedir?"</p>

  <p>"Karakter. Bazı yerlerde kelimeler değişmeli. Bu <i>onun</i> tarzı değil."</p>

  <p>Sonunda Corpsman bir bayanın yanında söylenmeyecek bir sözle patlayıverdi; ona soğuk bir bakış fırlattım. "Şimdi beni dinle Smythe," diye devam etti. "Bonforte'nin nasıl konuşacağını kim biliyor? Sen mi? Yoksa son dört yıldır konuşmalarını yazan kişi mi?"</p>

  <p>Soğukkanlılığımı korumaya çalışıyordum; haklı olduğu bir nokta vardı. "Gene de sorun bu değil," diye cevapladım. "Kâğıtta iyi görünen bir satır konuşmada o kadar başarılı aktarılamayabilir. Bay Bonforte büyük bir hatip, bunu öğrendim. Webster, Churchill ve Demosthenes'in soyundan basit sözcüklerle önemli şeyleri gürleyerek ifade edebilen biri. Şu iki kere kullandığın 'uzlaşmaz' sözcüğünü ele alalım istersen. Bunu ben söyleyebilirim ama çok heceli kelimelere zaafım vardır, yazın bilgimi sergilemekten zevk alırım. Ama Bay Bonforte 'inatçı' ya da 'dediğim dedik' ya da 'keçi' diyebilirdi. Çünkü bu sözcükler doğal olarak duyguyu çok daha etkin bir biçimde aktarabiliyor."</p>

  <p>"Konuşmayı doğru dürüst yapmaya bak sen! Kelimelerle ben uğraşırım."</p>

  <p>"Anlamıyorsun Bili. Konuşmanın politik anlamda etkili olup olmaması umurumda değil; benim görevim rolümü yapabilmek. Eğer canlandırdığım karakterin ağzına hiç kullanmadığı sözcükler yamarsam; zorlanarak söylenecek ve Yunanca nutuk atan bir keçi kadar sahte olacaklardır. Ama konuşmayı <i>onun</i> kullanacağı sözcüklerle okursam, zaten otomatik olarak etkili bir hitap olur. O zaten büyük bir hatip."</p>

  <p>"Dinle Smythe, sen konuşmaları yazmak için işe alınmadın. Senin görevin..."</p>

  <p>"Dur biraz Bili!" Dak sözünü kesti. "Ve şu 'Smythe' lafı da sıkmaya başladı. Evet, Rog? Ne diyorsun?"</p>

  <p>Clifton konuşmaya başladı. "Benim anladığım kadarıyla, Şef, karşı çıktığın nokta bazı cümleler, öyle mi?"</p>

  <p>"Evet, doğru. Ayrıca Bay Quiroga‘ya yapılan kişisel saldırıları ve para kaynaklarıyla ilgili üstü kapalı sözleri de bir şekilde metinden çıkarmak gerekir diyorum. Bu bana gerçek bir Bonforte tarzı gibi gelmedi."</p>

  <p>Mahcup olmuş gibiydi. "Onları ben eklemiştim. Ama haklı olabilirsin. O hiçbir zaman kanıtsız suçlamalar yapmamıştır." Bir süre sessiz kaldı. "Gerekli gördüğün değişiklikleri yaparsın. Biz de filme aldıktan sonra dinleriz. Her zaman için bandı istediğimiz gibi makaslama olanağımız var hatta 'teknik sorunlardan dolayı' tamamen iptal de edebiliriz." Gaddarca gülümsedi. "Böyle yapacağız, Bili."</p>

  <p>"Kahretsin, bu saçma sapan bir..."</p>

  <p>"Böyle olacak Bili."</p>

  <p>Corpsman hemen odadan çıktı. Clifton içini çekti. "Bili her zaman için Bay Bonforte'den başka birinin ona emirler vermesinden nefret etmiştir. Ama beceriklidir. Şef, kayıt için ne kadar sürede hazırlanabilirsin? Pek fazla vaktimiz kalmadı."</p>

  <p>"Biliyorum, o zamana kadar hazırlanırım."</p>

  <p>Penny beni büroma dek izledi. Kapıyı kapattığında "Önümüzdeki bir saat kadar sana ihtiyacım olmayacak Penny. Ama doktordan biraz daha hap isteyebilirsin, ihtiyacım olabilir," dedim.</p>

  <p>"Peki efendim." Sırtım kapıya yasladı. "Şef?"</p>

  <p>"Evet Penny?"</p>

  <p>"Yalnızca, Bill'in konuşmaları yazma konusundaki sözlerine inanmayın diyecektim!"</p>

  <p>"İnanmadım zaten. Bonforte'nin konuşmalarını dinledim — ve bunu da okudum."</p>

  <p>"Bili pek çok kez taslaklar vermişti. Rog da. Hatta benim bile hazırladığım olmuştu. O <i>o</i> eğer işe yarar olduğunu düşünürse nereden gelirse gelsin her fikri kullanır. Ama bir konuşma yaptığında her sözcüğü <i>ona</i> ait olur."</p>

  <p>"Sana inanıyorum. Keşke bu konuşmayı da zamanından önce yazmış olsaydı."</p>

  <p>"Elinden gelenin en iyisini yap yeter."</p>

  <p>Yaptım da. Telaffuzu çok zor olan Latin köklü kelimeler yerine gırtlaktan çıkan eşanlamlı Germanik sözcükler koyarak işe başladım. Sonra heyecanlandım, yüzüm kızardı ve taslağı yırtıp attım. Bir oyuncu için sözlerin yerlerini değiştirmek çok eğlenceli bir iştir ve her zaman bu şansı bulamaz.</p>

  <p>Dinleyici olarak Penny'den başkasını kullanmadım ve Dak'tan da gemide başka hiçbir yerde dinlenmememi sağlamasını istedim ama o iri kemikli şapşalın beni kandırdığından ve beni dinlediğinden şüpheleniyorum. Konuşmamın ilk üç dakikasında Penny ağladı; ama bitirdiğimde (yirmi sekiz buçuk dakika tam istasyon anonslarına uygun zamanda) gevşemişti. Partinin yasal peygamberi Saygıdeğer John Joseph Bonforte‘nin iddia ettiği Ortodoks Yayılımcı doktrini hiç bozmadım; yalnızca mesajı ve sunuşunu büyük çapta öteki konuşmalardan alıntılarla yeniden kurdum.</p>

  <p>Garip bir şey oldu konuşurken söylediğim her söze yürekten inanmıştım.</p>

  <p>Ama ne konuşmaydı!</p>

  <p>Sonra, hepimiz çekime alınmış görüntümle birlikte bandı dinledik. Bili Corpsman'ın sessiz kalması da Jimmie Washington'ın varlığı sayesinde sağlanmış oldu. Dinleme faslı bitince sordum. "Nasıl buldun Rog? Bir yerlerden kırpmamız gerekiyor mu?"</p>

  <p>Corpsman gene odayı terk etti ama Bay Washington gözündeki yaşları silerek yanımıza geldi gözyaşları yerçekimsiz ortamda zorluk yaratır; gidebilecekleri hiçbir yer yoktur çünkü. "Bay Bonforte, <i>çok güzeldi."</i></p>

  <p>"Teşekkürler Jimmie."</p>

  <p>Penny konuşamıyordu.</p>

  <p>Odama döndüm; en yüksek noktadaki bu performansım beni bitkin düşürmüştü. Sekiz saatten fazla uyudum, sonra alarm sesiyle uyandım. Kendimi ranzaya bağlamıştım — yerçekimsiz ortamda uyurken havalarda uçmak istemiyordum bu yüzden de hareket etmeme gerek yoktu. Ama yola çıktığımızın farkında da değilmişim, birinci ve ikinci uyarılar arasında kontrol odasını aradım. "Kaptan Broadbent?"</p>

  <p>"Bir saniye efendim." Epstein cevap vermişti.</p>

  <p>Derken Dak'ın sesini duydum. "Evet, Şef? Programınıza göre yola çıkıyoruz — sizin emirlerinize uygun şekilde."</p>

  <p>"Ha? Evet, tabii tabii."</p>

  <p>"Sanırım Bay Clifton sizin kabininize gelmek üzere."</p>

  <p>"Çok iyi Kaptan." Tekrar yattım ve beklemeye başladım. Bir G ile harekete geçtiğimizde Clifton içeri girdi; yüzünde yorumunu yapamayacağım endişeli bir görünüm, ama aynı derecede de zafer sevinci ve karmaşa gösteren bir ifade vardı. "Sorun nedir Rog?"</p>

  <p>"Şef! Bizden önce davrandılar. Quiroga hükümeti istifa etti!"</p>

  <p><br /></p>
</body>
</html>
