<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p style="text-align: justify;"><br /></p>

  <h2 style="text-align: center;">10</h2>

  <p><br /></p>

  <p>Nihayet son güne geldik. Bill'den bir daha haber almadık; yolcu listeleri onun fiyaskodan iki gün sonra Dünyaya gittiğini gösteriyordu. Bir haber servisi bu olayı haber yaptıysa bile ben duymadım, Quiroga'nın konuşmalarında da bu olaya değinilmedi.</p>

  <p>Bay Bonforte, seçimden sonra görevinin başına geçebilecek kadar hızlı bir şekilde iyileşmeye devam ediyordu. Felç durumu kısmen sürüyorduysa da buna da bir kılıf bulmuştuk: Seçimden hemen sonra bir tatile çıkacaktı, bu, hemen her politikacının düşkün olduğu bir gelenekti. Tatil süresince <i>Tommie’de</i> en güvenilir yerde olacaktı. Yolculuk sırasında ben transfer edilecek ve geri gönderilecektim. Şef de kampanyanın yoğunluğu dolayısıyla hafif bir felç geçirmiş olacaktı.</p>

  <p>Rog'un bazı parmak izlerini yeniden karıştırması gerekiyordu ama bunun için bir yıl filan bekleyebilirdi.</p>

  <p>Seçim günü ayakkabı kutusundaki bir yavru köpek kadar şendim. Birkaç kere daha kısa sürelerle ortalıkta görüneceksem de artık oyunculuk bitmişti. Büyük iletişim ağı için beş dakikalık iki konuşma kaydetmiştim; biri zaferin cömertçe kabul edildiği, öteki de yenilginin yiğitçe karşılandığı iki konuşma; böylece görevim sona ermişti. Sonuncusu da kaydedildiğinde Penny'yi tuttum ve öptüm, aldırmadı bile.</p>

  <p>Son görevim ise oynamam emredilen bir gösteriydi; Bay Bonforte dublörlük görevimi bitirmeden önce <i>kendisi</i> olarak beni görmek istemişti. Bu beni rahatsız etmedi. Gerginliğim artık geçmişti, onu görmek beni endişelendirmiyordu; onun eğlenmesi için bu rolü oynamak bir komediye dönüşebilirdi, doğaçlamanın dışında tabii. Neler söylüyorum? Doğaçlama komedinin özüdür.</p>

  <p>Bütün aile yukarıdaki misafir odasındaydı çünkü Bonforte birkaç haftadır uzayı görememişti ve bunun için yukarı çıkmak istemişti ayrıca burada sonuçları alabilir, zaferimize kadeh kaldırabilir ya da üzüntümüzü paylaşabilir ve bir dahaki sefere daha iyisini yapmaya yemin edebilirdik. Sonuncu bölümden beni çıkarmalısınız; çünkü bu benim ilk ve son politik kampanyamdı. Bir daha oyunculuk yapmak istediğimden bile emin değildim. Şu altı hafta boyunca oynadığım her dakika beş yüz kadar normal performansa bedeldi. Yeterince uzun değil mi?</p>

  <p>Onu tekerlekli sandalyede getirdiler. Beni göremeyecekleri bir yerde durdum ve içeri girmeden önce bir kanepeye yerleştirilmesini bekledim; insanın yabancılar önünde zayıflığını göstermeme hakkı vardır. Ayrıca bir de giriş yapmak istiyordum.</p>

  <p>Az kalsın oynadığım kişilikten sıyrılıverecektim. Babama çok benziyordu! Ah, aslında bu yalnızca bir "aile" benzerliğiydi; birbirimize, benim babama benzediğimden daha çok benziyorduk — ve babamla yaşları da aynı gibiydi çünkü <i>yaşlı</i> gösteriyordu. Kaç yaşında olduğunu tahmin edemedim. Zayıftı ve saçları beyazdı.</p>

  <p>O anda, uzaydaki gelecek tatilde ona yeniden kendi yerini alma konusunda yardım etmem gerektiğine dair bir not düştüm aklıma. Hiç şüphesiz Capek ona kilo aldırırdı; yoksa bir kişiyi daha toplu göstermek için bariz biçimde yastık gibi kabartmanın dışında da yollar vardır. Saçlarını kendim boyayabilirdim. Felç geçirdiğinin gecikmeli olarak da olsa ilan edilmiş olması kaçınılmaz birtakım bozukluklarını kapatacaktı. Her şey bir yana yalnızca birkaç hafta içinde bu denli değişmişti; yapılması gereken şey gerçeğin dublörlük düşüncesini çağrıştırmasını engellemekti.</p>

  <p>Ama pratiğe dönük bu ayrıntılar kendi kendilerine aklımın bir köşesinde dolanıyorlardı; içim heyecanla titriyordu. Hasta olmasına rağmen hem ruhsal olarak hem de fiziksel anlamda güçlü görünüyordu. İlk kez Abraham Lincoln heykelinin önünde durduğum günkü o sıcak, neredeyse kutsal heyecanı hissettim. Onu felçli sol tarafı bir şalla örtülmüş halde gördüğümde başka bir heykel daha hatırladım: yaralı Lucerne Aslanı. Yardıma muhtaç da olsa korkunç bir gücü ve vakur bir havası vardı; "Asker ölür ama asla teslim olmaz.'</p>

  <p>İçeri girdiğimde başını kaldırdı ve resmetmesini öğrendiğim o içten, hoşgörülü ve dostça gülümseyişiyle bana baktı ve sağlam eliyle ona yaklaşmamı işaret etti. Aynı gülüşle karşılık verdim ve yanına gittim. Elimi şaşırtıcı bir güçle sıktı ve sıcacık bir sesle "Nihayet görüşebildiğimize sevindim," dedi. Konuşması hafifçe aksıyordu ve artık yüzünün öbür tarafındaki gevşekliği görebiliyordum.</p>

  <p>"Sizinle tanışmaktan dolayı onur duydum ve çok mutlu oldum, efendim." Felçten kaynaklanan bu konuşma bozukluğunu yansıtmamak için düşünmem gerekti.</p>

  <p>Beni baştan aşağı süzdü ve gülümsedi. "Sanki daha önce benimle karşılaşmışsınız gibime geliyor."</p>

  <p>Şöyle bir kendime baktım. "Denemiştim, efendim."</p>

  <p>"Denemek mi! Başarmışsınız. İnsanın kendisini karşısında görmesi garip bir şey."</p>

  <p>Birden acı dolu bir merhametle şu anki görüntüsünün farkında olmadığını anladım; benim şu anki görüntüm "onun görüntüsüydü" ve ondaki bütün değişiklikler yalnızca hastalığına bağlıydı, geçiciydi ve fark edilmemesi gerekiyordu. Ama konuşmaya devam etti. "Sakıncası yoksa lütfen biraz dolaşır mısınız? Kendimi –sizi yani bizi görmek istiyorum da. Bir kereliğine seyircinin gözüyle bakmak istiyorum."</p>

  <p>Doğruldum, odada gezindim, Penny ile konuştum (zavallı kız aptallaşmış bir ifadeyle bir bana bir ona bakıyordu), bir kâğıt aldım, köprücük kemiğini kaşıdım ve çenemi sıvazladım, asasını kolumun altından elime geçirdim ve onunla oyalandım.</p>

  <p>Keyifle beni izliyordu. Bir de "bis" ekledim. Halının tam ortasında durup en güzel konuşmalarından birinin bir özetini kelime kelime tekrarlayarak değil de onun yaptığı gibi yorumlayarak, gürleyerek sundum ve tamamiyle ona ait olan bir sonla bitirdim. "Bir köle serbest bırakılamaz, bunu ancak kendisi yapabilir. Özgür bir insanı de köle yapamazsınız, onu en fazla öldürebilirsiniz!"</p>

  <p>Odaya o mükemmel sessizlik dolmuştu, sonra bir alkış tufanı duyuldu Bonforte de sağlam eliyle kanepeye vuruyor ve bağırıyordu. "Bravo!"</p>

  <p>Bu rol için aldığım tek alkış buydu. Ama yeterliydi. Bana bir sandalye çektirip yanına oturttu. Asaya baktığını gördüm ve ona verdim. "Emniyeti kapalı, efendim." "Kullanmasını biliyorum." Asaya yakından baktı ve geri uzattı. Onda kalabileceğini düşünmüştüm. Öyle yapmadığına göre bunu ona teslim etmesi için Dak'a vermeye karar verdim. Bana kendimle ilgili sorular sordu ve beni şimdiye dek hiç izlemediğini ama babamı <i>Cyrano</i> rolünde gördüğünü söyledi. Ağzındaki kasları kontrol etmek için büyük bir çaba harcıyordu, konuşması anlaşılırdı ama zor çıkıyordu.</p>

  <p>Sonra, bundan sonra ne yapmak istediğimi sordu. Ben de henüz hiçbir planım olmadığını söyledim. Başını "evet" anlamında salladı ve "Bakalım. Senin için burada bir yer, yapılacak işler var," dedi. Paradan hiç bahsetmedi, bu da beni gururlandırdı.</p>

  <p>Sonuçlar gelmeye başlamıştı, ilgisi stereoya yöneldi. Sonuçlar zaten kırk sekiz saattir gelmekteydi, çünkü dış dünyalar ve seçim bölgesiz seçmenler Dünya'dakilerden önce oy kullanmışlardı ve Dünya'da bile bir seçim "günü" yerküre döndüğü için otuz saatten fazlaydı. Ama artık Dünya'nın büyük kara kütlelerindeki önemli bölgelerin sonuçlarını almaya başlamıştık. Bir gün önce, dış dünyaların sonuçları geldiğinde büyük farkla öne geçmiştik ama Rog bunun hiçbir şey ifade etmediğini söylemek zorunda kalmıştı; Yayılımcılar her zaman dış dünyaları alırdı. Asıl önemlisi hâlâ Dünya'da yaşayan, asla dışarı çıkmamış ve çıkmayacak olan milyarlarca insandı.</p>

  <p>Gene de dışarıdan gelen her oya ihtiyacımız vardı. Ganymede'deki Tarım Partisi altı bölgeden beşini almıştı; onlar bizim koalisyonun bir parçasıydılar ve Yayılıma Parti burada göstermelik adaylar bile göstermemişti. Venüs'teki durum çok daha nazikti, Venüslüler bir insanın asla anlayamayacağı teoloji konuları yüzünden onlarca hizip partiye bölünmüşlerdi. Bununla birlikte yerel oyların çoğunun ya doğrudan ya da koalisyon yoluyla bizim olmasını bekliyorduk; hem oradaki bütün insan oyları da bize gelecekti zaten. Bonforte yerlilerin kendilerini temsil etmeleri için insanları seçmelerini zorunlu kılan İmparatorluk kuralını kaldırmaya söz vermişti; bu da Venüs'te bize oy kazandırdı; ama bu yüzden Dünya'da kaç oy kaybettiğimizi bilmiyorduk.</p>

  <p>Yuvalar Meclise yalnızca gözlemci yolladıklarından Mars'ta endişelendiğimiz konu insan oylarıydı. Biz popülerdik, İnsanlık Partisi'nin ise iktidarda olma ve mevki dağıtma avantajı vardı. Ama dürüst bir hesap yaparsak orada kazanacağımız önceden belliydi.</p>

  <p>Dak Rog'un yanında bir hesap cetveline eğilmişti; Rog' un elinde üzerinde kendine ait karmaşık birtakım ağırlıklı ortalama hesaplamalarını yaptığı büyük bir kâğıt vardı. Güneş Sistemi'ndeki bir düzine ya da daha fazla dev metal beyin bu gece aynı şeyi yapıyordu, ama Rog kendi tahminlerini yeğliyordu. Bir keresinde bana bir seçim bölgesinde yürüyüp oraları "koklayabileceğim" ve yüzde ikilik bir hata payıyla sonuçları kestirebileceğini söylemişti. Ona inanıyordum.</p>

  <p>Doktor Capek geride, elleri göbeğinin üstünde oldukça rahatlamış halde oturuyordu. Penny ortalarda dolanıyor, yeri bozulan eşyaları düzeltiyor ya da tersini yapıyor ve bize içecek getiriyordu. Kesinlikle, ne bana ne de Bay Bonforte'ye doğrudan bakabiliyordu.</p>

  <p>Şimdiye dek hiçbir seçim gecesi partisi yaşamamıştım; bunlar başka partilere benzemiyordu. Harcanan onca çabanın getirdiği rahat, sıcak bir hava vardı. İnsanların nasıl bir karar verdiği gerçekten de hiç önemli değildi; yapabileceğinizin en iyisini yapmıştınız, arkadaşlarınız ve yoldaşlarınızla beraberdiniz ve bir süre için tüm heyecanınıza rağmen gelecek sonuçlara ilişkin ne bir endişe ne de baskı yaşıyordunuz, kısacası keyfiniz yerindeydi.</p>

  <p>Ne zamandır böyle iyi vakit geçirmemiştim.</p>

  <p>Rog başını kaldırdı, bana baktı ve sonra Bay Bonforte ile konuşmaya başladı. "Kıta inişli çıkışlı. Amerikalılar bizim tarafımıza geçmeden önce suyu ayaklarıyla ölçüyorlar; tek soru ne kadar derin olduğu."</p>

  <p>"Bir tahmin yürütebilir misin Rog?"</p>

  <p>"Henüz değil. Ah, popüler oyu aldık ama Büyük Meclis'te altı koltuk kadar bir sallanma olabilir." Ayağa kalktı. "Bence şehirde bir tur atsam iyi olacak."</p>

  <p>Doğruyu söylemek gerekirse "Bay Bonforte" olarak partide olmalıydım. Parti lideri seçim gecesi süresince ara sıra ana karargâhta görünmeliydi. Ama ben oralarda hiç bulunmamıştım, bu yerler dublörlüğümün kolaylıkla bozulabileceği tehlikeli bölgelerdi. "Hastalığım" kampanya boyunca bunu yapmamı engellemişti! Bu gece riske atılmaya değmezdi, bu durumda benim yerime Rog gidebilir, el sıkışabilir ve sırıtabilir, zor ve bitmek bilmeyen kırtasiye işlerini yapan coşkulu kızların çevresinde dolanıp ağlamalarına izin verebilirdi. "Bir saat sonra dönerim."</p>

  <p>Buradaki küçük topluluk bile tüm büro elemanlarını, özellikle Jimmie Washington<sup>‘</sup>ı içermeliydi aslında. Ancak bu Bay Bonforte'nin ortaya çıkmaması anlamına gelirdi. Tabii onlar da kendi partilerini veriyorlardı. Ayağa kalktım. "Rog, ben de seninle aşağı inip Jimmie‘nin haremine merhaba diyeceğim."</p>

  <p>"Öyle mi? Biliyorsun bunu yapmak zorunda değilsin. "</p>

  <p>"Yapılacak en doğru şey bu, değil mi? Hem herhangi bir riski de yok." Bonforte'ye döndüm. "Siz ne dersiniz, efendim?"</p>

  <p>"Doğrusu çok memnun olurum."</p>

  <p>Asansörle aşağı indik ve sessiz, boş özel bürolardan geçip benim odamdan ve Penny'nin odasından geçtik. Ötesi tam bir keşmekeşti. Getirtilen stereo cihazı gümbür gümbür ses çıkarıyordu; yerler çer çöp içindeydi ve herkes içki, sigara ya da ikisini birden içiyordu. Jimmie Washington bile elinde bir içki sonuçları izliyordu. Ama içkisini içmiyordu; ne içki ne sigara içerdi. Kuşkusuz birileri ona kadehi vermiş, o da elinde tutmuştu. Jimmie uyum konusunda çok başarılıdır.</p>

  <p>Etrafta dolandım, Rog da yanımdaydı, Jimmie'ye dostça ve çok içten teşekkür ettim ve kendimi yorgun hissettiğimi söyleyerek özür diledim. "Yukarı çıkıp yatağa serileceğim, Jimmie insanlara özürlerimi iletir misin lütfen?"</p>

  <p>"Peki efendim. Kendinize dikkat etmelisiniz Bay Başkan."</p>

  <p>Rog halk tünellerine doğru giderken ben de yukarı geri döndüm.</p>

  <p>Misafir odasına girdiğimde Penny parmaklarını dudaklarına götürerek sus işareti yaptı. Bonforte uykuya dalmış gibiydi ve alıcı kapatılmıştı. Dak, elinde Rog'un tahminlerini doldurduğu büyük kâğıt, hâlâ aynı yerde oturuyordu; Capek de oradaydı. Başını salladı ve kadehini bana kaldırdı.</p>

  <p>Penny bana bir viski ve su hazırladı, balon balkona çıktım. Saat olarak da, gerçek anlamda da gece olmuştu ve Dünya yanardöner yıldızların arasında neredeyse tamamı görünerek göz kamaştırıyordu. Kuzey Amerika'yı aradım ve yalnızca birkaç hafta önce terk ettiğim o küçük noktayı buldum, duygularımı düzene koymaya çalıştım.</p>

  <p>Bir süre sonra içeri girdim; Ay'ın üzerindeki gece çok daha güçlüydü. Rog az sonra geldi ve konuşmadan çalışma kâğıtlarının başına geçti. Bonforte'nin uyandığını fark ettim. Önemli sonuçlar gelmeye başlamıştı ve herkes Rog'un ve Dak'ın çalışabilmesi için ortamı sessizleştirmek üzere sustu. Uzun mu uzun bir süre geçti ve Rog sandalyesini geriye doğru itti. "İşte, Şef," kafasını kaldırmadan konuşuyordu. "Seçimi aldık. Çoğunluğumuz yedi sandalyeden az değil, muhtemelen on dokuz, bir ihtimalle otuzdan da fazla."</p>

  <p>Bir sessizlik oldu, Bonforte yavaşça sordu. "Emin misin?" "Evet, Penny, başka bir kanala geçsene, neler olmuş görelim."</p>

  <p>Bonforte'nin yanına gittim ve oturdum; konuşamıyordum. Elini uzattı ve babacan bir tavırla elime hafif hafif vurdu, ikimiz de alıcıyı izlemeye başladık. Penny'nin açtığı ilk kanalda şunlar söyleniyordu:</p>

  <p>"... Şüphe yok sayın seyirciler; robot beyinlerin sekizi evet diyor, <i>Curiac</i> belki diyor. Yayılımcı Parti kesin bir zafer —" Penny bir başkasına geçti.</p>

  <p>"... Bir beş yıl için daha geçici görevini garantilemiş oldu.</p>

  <p>Bay Quiroga'ya bir demeçte bulunması için ulaşılamadı ama Yeni Chicago'daki genel müdürü şu andaki eğilimin tersine dönemeyeceğini kabul ediyor..."</p>

  <p>Rog ayağa kalktı ve telefona doğru gitti; Penny haberlerin sesini hiçbir şey duyulamayana dek kıstı. Spiker dudaklarını oynatmaya devam ediyordu; zaten bildiğimiz şeyleri farklı sözcüklerle anlatıyordu işte.</p>

  <p>Rog geri gelince Penny sesi tekrar açtı. Spiker bir süre daha konuştu, sonra durdu ve kendisine verilen bir kâğıdı okumaya başladı ve ağzı kulaklarında kameraya baktı. "Arkadaşlar ve sevgili yurttaşlar, şimdi ekranlara yeni Başbakan'ın bir bildirisini getiriyorum."</p>

  <p>Ve ardından zafer konuşmamı izledik.</p>

  <p>Orada büyük bir zevk içinde, duygularım olabildiğince karışmış, ama iyi duygularla, acı verecek kadar iyi duygularla oturmuş kalmıştım. Konuşmada bir işi başarmıştım ve bunu biliyordum; yorgun, terli ve sakin şekilde zaferi karşılıyordum. Sözler <i>kendiliğinden dökülüyor</i> gibiydi.</p>

  <p>Tam konuşmanın "Haydi birlikte ilerleyelim, hepimiz için özgürlükle —" bölümüne gelmiştim ki arkamda bir ses duydum.</p>

  <p>"Bay Bonforte!" diye seslendim. "Doktor! <i>Doktor!</i> Çabuk gelin!"</p>

  <p>Bonforte sağ eliyle beni tutuyor ve aceleyle bana bir şey anlatmaya çalışıyordu. Ama yararı yoktu; ağzı onu engelliyor ve güçlü inadı o gevşek ete söz geçiremiyordu.</p>

  <p>Onu kollarımın arasına aldım sonra nefes alışı seyrekleşti ve çabucak sona ulaştı.</p>

  <p>Bedenini Dak ve Capek asansörle aşağı indirdiler; benim onlara bir yararım olmadı. Rog yanıma geldi ve omzuma vurdu, sonra uzaklaştı. Penny de onları takip etti. Balkona çıktım. Odadakiyle aynı makinadan pompalanıyor da olsa "temiz havaya" ihtiyacım vardı. Gene de daha temiz gibi geldi.</p>

  <p>Onu öldürmüşlerdi. Düşmanları, kaburgaları arasına bir bıçak saplamış gibi kesin bir şekilde öldürmüşlerdi onu. Tüm yaptıklarımıza, göze aldığımız risklere karşın, sonunda onu öldürmüşlerdi. "En iğrenç cinayet!"</p>

  <p>İçimin öldüğünü, şokla uyuştuğunu hissettim. "Kendi" ölümümü görmüştüm, babamın ölümünü yaşamıştım yeniden. O zaman neden Siyam ikizlerinin tekinin kurtarılmasının çok zor olduğunu anladım, içim boşalmıştı.</p>

  <p>Orada ne kadar kaldım bilmiyorum. Neden sonra Rog'un sesini duydum. "Şef?"</p>

  <p>Arkamı döndüm. "Rog," dedim telaşla "bana böyle hitap etme. Lütfen!"</p>

  <p>"Şef," dedi üstüne basa basa. "Şu anda ne yapman gerektiğini biliyorsun, öyle değil mi?"</p>

  <p>Başım dönmeye başlamıştı, onun da yüzü allak bullaktı. Ne dediğini anlamıyordum — ne dediğini anlamak <i>istemiyordum.</i></p>

  <p>"Ne demek istiyorsun?"</p>

  <p>"Şef — bir adam ölür ama gösteri devam eder. Artık bırakamazsın."</p>

  <p>Başım ağrıyordu ve gözlerim bulanıklaşmış«. Bir yandan konuşmaya devam ediyor bir yandan da beni dengede tutuyordu. "...ona işini bitirebilmesi için şans vermediler. Bunu onun için sen yapmak zorundasın. Onu yeniden yaşatmaksın sen!"</p>

  <p>Başımı hayır anlamında salladım ve kendime gelip cevap vermek için büyük çaba harcadım. "Rog, sen ne dediğini bilmiyorsun. Bu akıl almaz bir şey — çok saçma! Ben devlet adamı değilim. Ben kahrolası bir oyuncuyum. Ben değişik kılıklara girerim ve insanları güldürürüm. Hepsi bu. "</p>

  <p>Lanet olsun, Bonforte'nin sesiyle konuşuyordum.</p>

  <p>Rog bana baktı. "Bana öyle geliyor ki sen bu işi zaten fazlasıyla yaptın."</p>

  <p>Sesimi değiştirmeye çalıştım ve durumu kontrol altına almak için gayret gösterdim. "Rog, şu anda üzgünsün. Sakinleştiğinde bunun ne kadar komik olduğunu göreceksin. Haklısın; gösteri devam eder. Ama bu şekilde değil. Yapılacak şey —yapılması gereken <i>tek</i> şey kendiniz için ilerlemeniz. Seçim kazanıldı; çoğunluğu sağladınız şimdi görevinizin başına geçin ve programı uygulayın."</p>

  <p>Bana baktı ve başını üzgünce hayır anlamında salladı. "Eğer becerebilseydim yapardım. Kabul ediyorum. Ama yapamam. Şef, o Allah'ın cezası Yönetim Kurulu toplantılarını hatırlıyor musun? Onları bir çizgide tutuyordun. Bütün koalisyon bir kişinin gücü ve liderliğinde bir arada duruyordu. Şimdi devam etmezsen uğrunda yaşadığı ve öldüğü her şey bir kenara atılacak."</p>

  <p>Cevap vermem söz konusu değildi; haklı olabilirdi geçen ay içinde politikada neler döndüğünü görmüştük. "Rog, söylediğin doğru olsa bile, önerdiğin çözüm olanaksız. Yalnızca sahneye göre düzenlenmiş koşullar altında bu oyunu zar zor ayarladık ve az kalsın da yakalanıyorduk. Ama haftalarca, aylarca hatta yıllarca sürdürmek, eğer seni anlıyorsam hayır böyle bir şey olamaz. Bu olanaksız, bunu <i>yapamam!'</i></p>

  <p>"Yapabilirsin!" Bana doğru eğildi ve güçlü bir şekilde, "Biz bu konuyu konuştuk ve ortaya çıkabilecek sorunları da biliyoruz. Ama bu işe girmen için bir şansın var. Başlamak için uzayda iki hafta Allah kahretsin, istersen bir ay! Devamlı çalışırsın defterleri, çocukluk dönemine ait günlükleri, gazete kupürlerini yapıştırdığı defterler; onların içine gömülürsün. Ve hepimiz de sana yardım ederiz."</p>

  <p>Cevap vermedim. Devam etti. "Bak Şef, siyasi bir kişiliğin yalnızca bir adam olmadığını anladın; bu bir takım işi; ortak amaçlar ve ortak inançlarla birbirine bağlanan bir takım. Takım kaptanını kaybettik, yeni bir tane bulmamız gerekiyor. Ama takım hâlâ ayakta."</p>

  <p>Capek balkondaydı; onu dışarı çıkarken görmemiştim. Ona döndüm. "Sen de böyle mi düşünüyorsun?"</p>

  <p>"evet "</p>

  <p>"Bu senin görevin," diye ekledi Rog.</p>

  <p>Capek yavaşça "Ben bu kadar ileri gitmeyeceğim. Bu işi yapmanı umut ediyorum. Ama lanet olsun, ben senin vicdanın olmayacağım. Ben özgür iradeye inanırım, bir tıp adamının bu sözleri söylemesi anlamsız gelse bile," dedi. Clifton'a döndü, "Onu yalnız bıraksak iyi olur, Rog. Her şeyi biliyor. Şimdi o karar verecek."</p>

  <p>Gittiler, ama hâlâ yalnız kalamamıştım. Dak geldi. Bana "Şef demeyerek rahatlamamı sağladı ona minnettar kaldım.</p>

  <p>"Merhaba, Dak."</p>

  <p>"N'aber?" Bir süre için sessiz kaldı, sigarasını içti ve yıldızlara baktı. Sonra bana döndü. "Ahbap, birlikte bazı şeyler yaşadık. Artık seni tanıyorum, sana her zaman için silahla, parayla ya da yumruklarımla destek olabilirim ve asla nedenini sormam. Eğer şimdi vazgeçmek istiyorsan seni kesinlikle suçlamam ve kimsenin de seni suçlamasına izin vermem. Sen en asil şeyi yaptın."</p>

  <p>"Ah teşekkürler, Dak."</p>

  <p>"Söylemem ve ortaya çıkması gereken bir şey daha var. Yalnızca şunu hatırla; bunu yapamayacağına karar verirsen onun beynini yıkayan iğrenç herifler kazanmış olacaklar. Her şeye rağmen kazanacaklar."</p>

  <p>İçeri girdi.</p>

  <p>Zihnimin paralandığını hissediyordum — sonra da kendime acıma duygumun egemenliğine girdim. Bu haksızlıktı! Benim de yaşayacağım bir hayatım vardı. Hâlâ benden uzakta olan büyük mesleki başarılarla, gücümün farkındaydım. Benden, bir başkasının rolünü belki de yıllarca oynamak için kendimi gömmemin beklenmesi doğru değildi — bu arada halk, prodüktörler ve ajanslar beni unutacaktı ve büyük bir olasılıkla öldüğüme inanacaklardı.</p>

  <p>Bu adil değildi. Böyle bir istek çok fazlaydı.</p>

  <p>Neyse o atmosferden çıktım ve bir süre hiçbir şey düşünmedim. Dünya Ana berrak, güzeldi ve değişmeden yerinde duruyordu; seçim gecesi kutlamalarının orada nasıl olduğunu merak ettim. Mars, Jüpiter ve Venüs, hepsi görünüyorlardı ve Zodyak boyunca değerli taşlar gibi dizilmişlerdi. Ganymede'i göremiyordum haliyle; bir de uzaklardaki Pluton'un üzerindeki yalnız koloniyi.</p>

  <p>"Umut Dünyaları", Bonforte onları böyle adlandırırdı.</p>

  <p>Ama o ölmüştü. Gitmişti. Onun en doğal hakkını tam da olgunluk çağında elinden almışlardı. O ölmüştü. Ve onu yeniden yaratmak için ve yeniden yaşatmak için beni onun yerine koymuşlardı.</p>

  <p>Buna yeteneğim var mıydı? Onun asil standartlarına ulaşabilmiş miydim? O ne yapmamı isterdi? Eğer benim yerimde olsaydı Bonforte ne yapardı? Kampanyada defalarca kendime sormuştum; "Bonforte ne yapardı?"</p>

  <p>Arkamda biri hareket etti, döndüm ve Penny'yi gördüm. Ona baktım ve sordum. "Seni onlar mı gönderdi? Buraya bana ricada bulunmaya mı geldin?"</p>

  <p>"Hayır."</p>

  <p>Başka bir şey söylemedi, benden cevap bekler gibi de görünmüyordu, birbirimize bakmıyorduk. Sessizlik devam etti. En sonunda sordum. "Penny? Eğer denemeye çalışırsam — bana yardım edecek misin?"</p>

  <p>Birden bana doğru döndü. "Evet. Ah, evet, Şef! Yardım edeceğim!"</p>

  <p>Alçakgönüllülükle "Deneyeceğim öyleyse," dedim.</p>

  <p>Bütün bunları kafamın karışmasını engellemek için yirmi beş yıl önce yazdım. Gerçeği anlatmaya ve kendimi atlatmamaya çalıştım, çünkü bunlar birileri tarafından okunsun diye değil, kendim ve terapistim Dr. Capek için yazıldı. Bir çeyrek yüzyıl sonra o genç adamın aptalca ve duygusal sözcüklerini okumak garip geliyor. Onu hatırlıyorum ama benim o olduğumu idrak etmekte güçlük çekiyorum. Eşim Penelope onu benden daha iyi hatırladığını ve ondan başka kimseyi sevmediğini iddia ediyor. Evet, zaman bizi değiştiriyor.</p>

  <p>Bonforte'nin gençliğini kendi gerçek hayatımdan yani Lawrence Smith —ya da onun tercih ettiği adla "Büyük Lorenzo" adlı o acıklı insanın yaşamından daha iyi hatırladığımı fark ettim. Bu beni delirtir mi? Şizofrenik yapar mı? Eğer öyleyse oynamam gereken rol için zorunlu bir delilik olur, çünkü Bonforte'yi yeniden yaşamak için bu tohuma kaçmış aktör saklanmalı — tamamıyla hem de.</p>

  <p>Deliyim ya da değilim ama bir zamanlar Lorenzo'nun var olduğunun ve benim de o olduğumun farkındayım. Asla bir oyuncu olarak başarılı olmadı — gene de bazen o sahici deliliğe yaklaştığını düşünüyorum. Son çıkışını gene de karakterine uygun bir biçimde yaptı; bende, içinde, ajansı birkaç aylığına hiçbir role çıkmayacağını bildiren bir yazı gönderince bir umutsuzluk anında aldığı sanılan yüksek dozda uyku ilacı yüzünden Jersey City'de bir otel odasında "ölü bulunduğu" yazılı sararmış bir gazete kupürü var. Bence işsiz olduğunu söylememeliydiler; eğer iftira amacıyla değilse bu en azından kaba bir davranış. Gazetenin tarihi, '15 seçim kampanyasında Yeni Batavia'da ya da başka bir yerde olamayacağım kanıtlıyordu.</p>

  <p>Sanırım bunu yakmalıyım.</p>

  <p>Ama bugün Dak ve Penelope'tan başka gerçeği bilen kimse kalmadı — bir de Bonforte'nin bedenini öldüren kişiler var tabii.</p>

  <p>Üç kere görevimin başına geçtim ve ayrıldım, bu seferki belki de sonuncusudur, tik kez görevden alınmam "yabancıları", yani Venüslü, Marslı ve Jüpiterliler'i de Büyük Meclis'e soktuğumuz zaman oldu. Ama insan olmayan kişiler hâlâ Meclis'te ve ben de geri döndüm. Halk bazı yenilikler yapar ve sonra dinlenmek ister. Ama yapılan reformlar kalır. Aslında gerçekten değişiklik istemiyorlar, hiçbir şeyin değişmesini istemiyorlar ve yabancı düşmanlığının kökü çok derinlerde. Ama devam ediyoruz, çünkü böyle yapmalıyız — tabii yıldızlara varmak istiyorsak.</p>

  <p>Tekrar tekrar sordum kendime; "Bonforte ne yapardı?" (Sistem içinde onun yapıtlarını en iyi bilen öğrenci olmama rağmen) yanıtlarımın her zaman doğru olduğundan emin değilim. Ama onun rolünde kalmaya çalıştım. Uzun zaman önce —Voltaire miydi? Birileri şöyle demiş, "Eğer Şeytan Tanrı'nın yerine geçseydi, Tanrılık vasıflarını üzerine alması gerektiğini görürdü."</p>

  <p>Mesleğimi kaybettiğim için hiç pişman olmadım. Aslında bir şekilde onu kaybetmedim; Willem haklıydı. El çırpmanın ötesinde de bir alkış vardır ve iyi bir oyunun daima sıcak bir havası bulunur. Bence en mükemmel sanat eserini yaratmak için çabaladım. Belki tam anlamıyla başaramadım ama sanırım babam bunu iyi oyunculuk olarak değerlendirirdi.</p>

  <p>Yo, kesinlikle pişman değilim, hatta daha da mutluyum — en azından daha iyi uyuyorum. Sekiz milyar kişi için en iyisini yapmanın verdiği kutsal bir tatmin var içimde.</p>

  <p>Belki onların yaşamlarının kozmik bir önemi yok ama duyguları var. İncinebilirler.</p>

  <p class="heading0 sgc-1 sgc-2">BİTTİ</p>
</body>
</html>
