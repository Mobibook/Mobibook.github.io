<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dünyalı İstilacılar</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block26" id="calibre_pb_16">&nbsp;</p>

  <p class="block17">&nbsp;</p>

  <h3 class="block23">Onikinci Bölüm</h3>

  <p class="block17">&nbsp;</p>

  <p class="block18">GANYMEDE gecesinin koyu karanlığı, günün yirmidört saati boyunca karakolu gizlerken, iki gündüz gündüz değil, iki gece gece değildi. Bu süre içinde Kennedy Gany şefini iki kez görmüştü.</p>

  <p class="block18">Engel’e de bazı talimatlar vermişti bu arada:</p>

  <p class="block18">— Sen Gunther’le, benim kar kümelerini ve mahallî gölleri günü birliğine gezerken, bana senin refakat etmeni ayarlarsın. Tepelerin çevresinde turistler gibi dolaşacağımıza doğru köye gideriz.</p>

  <p class="block18">Engel bu işe pek gönülsüzdü. Kaşlarını çattı ve yüzünü buruşturdu. Bu fikrin ne kadar tehlikeli olduğunu ona anlatmaya çalıştı. Fakat sonunda boş verdi. Zayıf yaradılışlı biriydi çünkü. Bunu kendisi de Kennedy kadar iyi biliyordu. Kennedy, insanları kullanma sanatını iyi bildiğinden, bir tek adamı pek büyük bir rahatlıkla kullanabiliyordu. Ganymede’da beş günü kalmıştı. Yapması gereken daha pek çok şey vardı...</p>

  <p class="block18">Engel, bu işi ayarlamayı başarmıştı. Ertesi gün Kennedy’ye günlük mutad gezisi için hazır olmasını söyledi. Bu gezisinde ona kendisi refakat edecekti...</p>

  <p class="block18">Tepeleri ve kampın batısındaki büyük gölü geçtikten sonra jipin yönünü Gany köyüne doğru çevirdiler. Orada iki saat harcadılar. Yaşlı lider onlara Gany ahlak prensiplerinin esası olan doğruluğun birçok yönünü anlattı. Kennedy büyük bir sessizlik içinde onu dinledi, söylediklerini adeta yutarcasına ezberledi. Buna ihtiyacı vardı çünkü. Bir ara gözü Engel’e takıldığında, dilbilimcinin de bu yaratıklara karşı duygusuz olmadığını fark etti. Karakola dönerlerken bu konuyu açtı Kennedy:</p>

  <p class="block18">— Onların nasıl insanlar olduğunu görüyorsun Engel, diye konuştu.</p>

  <p class="block18">— Tabii görüyorum, diye homurdandı dilbilimci. Onu en başından beri biliyordum zaten...</p>

  <p class="block18">Kennedy hayretten açılan gözleriyle baktı ona:</p>

  <p class="block18">— Ve buna rağmen onların, yabancı iblisleri öldürdükleri düşüncesiyle dolu olan Terran kuvvetleri tarafından yok edilmelerine göz yumacak mısın?..</p>

  <p class="block18">— Bu konuda ne yapabilirim ki, diye inledi Engel. Ben bir şirketin dilbilimcisiyim sadece. Şirketin yaptığı işi tartışamam. Kalbim onlarla beraber olduğu halde elimden bir şey gelmez Kennedy.</p>

  <p class="block18">— Hepimiz aynı durumdayız, diye söylendi Kennedy. Fakat bu kez elim kolum bağlı seyirci kalmayacağım ve bunu engellemeye çalışacağım. Direnmek ve hatta gerekiyorsa döğüşmek zorundayım...</p>

  <p class="block18">Kennedy, yaşlı Gany’li ile konuşmalarını not ediyor, Gany şiirlerinden aklında kalan dizeleri de satılarının arasına ekliyordu. Bu notları odasında büyük bir gizlilik içinde saklıyordu. Ancak o gün bunlara yeni ilavelerde bulunmak için odasına gittiğinde notların yerinde olmadığını gördü ve bir an için büyük bir paniğe kapıldı. Sonra kendi kendine moral verebilmek için: «Onları Engel almış olabilir ve muhakkak o almıştır» diye düşündü. Tam bu sırada kapısı vurulmuştu. Açtığında karşısında Gunther’i buldu. Not destesi elindeydi ve sıkı sıkıya kavramıştı. Gözleri iyice yuvalarından fırlamış bir halde bakıyordu kendisine:</p>

  <p class="block18">— Bu belalı şeylerin ne olduğunu söylemende bir sakınca var mı? diye homurdanırken elindeki not tomarını yüzüne doğru uzatmıştı.</p>

  <p class="block18">Kennedy kendini toplamaya çalıştı:</p>

  <p class="block18">— Bunlar benim notlarım, diye gülümsedi. Yani işimle ilgili notlarım. Projemde bana yardımcı olması için tuttuğum notlar, yorumlar...</p>

  <p class="block18">Gunther haince bir tebessümle baktı ona:</p>

  <p class="block18">— Onları okudum, diye söylendi. Bunlar Gany kültürü, felsefesi ve şiir sanatı hakkında... Sen Gany’lerle gizlice görüşüyorsun demek ki...</p>

  <p class="block18">— Görüştüysem ne olacak?..</p>

  <p class="block18">— Bu benim emirlerimden birini ihlal etmen demektir. Buna izin veremem.</p>

  <p class="block18">— Notlarımı derhal bana geri ver, diye konuştu Kennedy.</p>

  <p class="block18">— Hayır. Onları alıkoyuyorum, diye homurdandı Gunther. Onlar, işlediğin suçun kanıtı olarak dünyaya, şirket başkanlarına gönderilecektir. Şu andan itibaren tutuklusun Kennedy.</p>

  <p class="block18">Kennedy öfke dolu bir sesle:</p>

  <p class="block18">— Ne sebepten? diye sordu.</p>

  <p class="block18">— Şirket aleyhine casusluk suçundan, cevabını verdi Gunther.</p>

  <p class="block18">Ve karakol görevlilerinden ikisi onu alıp aşağıdaki bir geminin hapishanesine götürdüler. Burası penceresiz, küçük bir odaydı. Kapıyı üzerine kilitlediler. Odanın metal duvarlarında bakışlarım gezdiren Kennedy: «Bunun böyle olacağı belliydi» diye düşündü. Gany’leri ziyaretiyle çok büyük bir riske girmişti. Üstelik onlarla yaptığı konuşmaları kağıda dökmek affedilmez bir basiretsizlikti. Fakat onları dinlemek, bu felsefenin içinde yoğurulmak, ruhuna şifa veren bir ilaç olmuştu adeta. İlk defa umutsuz bir dünyada kendine ümit veren bir felsefe bulmanın huzur ve rahatlığım duymuştu Kennedy.</p>

  <p class="block18">Gün geçti, gece oldu ve yemeğini getirip bıraktılar, sonra kapıyı tekrar üzerine kilitlediler. Gunther’ın işini hiç şansa bırakmadığı besbelliydi. Kendisini dünyaya dönüş anına kadar bu kümeste tutacaklardı. Son günlerde pek az uyku uyuyabilmişti, öyle olmasına rağmen burada da gözüne uyku girmiyordu. Kilidin açıldığını gösteren bir tıkırtı işittiğinde saati 03.30’u gösteriyordu. Gözünü kapıya dikti. Bu saatte gelen, kendisinden bir takım itiraflar isteyecek olan Gunther olabilirdi. Ancak kapının açılmasıyla karşısında Engel’i buldu.</p>

  <p class="block18">— Nöbet sırası bende, diye konuştu dilbilimci. Gunther senin sürekli olarak gözaltında tutulmam istiyor...</p>

  <p class="block18">Kennedy boş bakışlarıyla süzdü onu:</p>

  <p class="block18">— Buraya neden geldin? Benimle çene çalmaya mı?..</p>

  <p class="block18">— Sana, onun durumu öğrenmesinde benim hiçbir rolümün bulunmadığını söylemeye geldim Kennedy, diye konuştu dilbilimci. Gunther çok şüpheci bir adamdır. Sen dışarıdayken odanı aratmış ve notların bulunmuş. Buna çok üzüldüm inan ki...</p>

  <p class="block18">Kennedy omuz silkti:</p>

  <p class="block18">— Ben de üzgünüm, diye konuştu. Ama neye yarar? Dünyaya gözetim altında döneceğim ve olanları ortaya dökme şansına da hiçbir zaman sahip olamayacağım... Ertesi gün köye gidip benim neden gelemediğimi açıkladın mı?..</p>

  <p class="block18">Engel bakışlarını yere indirirken:</p>

  <p class="block18">— Hayır, diye mırıldandı, korktum Kennedy...</p>

  <p class="block18">Bu sırada Kennedy’nin aklına birden parlak bir fikir saplanıvermişti:</p>

  <p class="block18">— Beni dışarı bırakmaya ne dersin? diye konuştu. Herkes uykuda nasılsa. Bir jet kayağı alabiliriz ve köye gidip Gany’lere nelerin döndüğünü anlatırız. Sonra tekrar buraya döneriz ve beni kilitlersin.</p>

  <p class="block18">— Bu çok riskli bir iş, diye mırıldandı dilbilimci. Gunther benden de şüphelenecektir...</p>

  <p class="block18">Fakat Kennedy bu adamı çok iyi anlamıştı. Birkaç dakikalık ikna edici bir konuşmayla onun direncini kırdı. Beraberce uzay elbiselerini giydiler ve jet kayaklarının bulunduğu alanın yolunu tuttular. Kennedy köylüleri tekrar görebilmek arzusuyla tutuşuyordu...</p>

  <p class="block18">Hava deliği kilidini otomatik açılma-kapanma durumuna getir ve buradan dışarı çıkalım, diye konuştu Kennedy.</p>

  <p class="block18">Engel’in solgun yüzü sert ve gergindi. Bu başlığının camı arkasından dahi belli oluyordu. Engel bu işe hiç de gönüllü olarak girmemişti. Kennedy bunun çok iyi farkındaydı.</p>

  <p class="block18">Hava deliği kapakçığı kayarak açıldı. Kennedy kızakta Engel’e de yer açtı ve elini hafifçe ateşleme düğmesinin üzerine koydu. Projektörler bu anda ortalığı keskin bir ışığa boğuvermişti. Gunther, bu parlak ışığın altında sert ve öfke dolu bakışlarıyla görünüyordu. Arkasında üç kişi daha vardı: Jackel, Palmer ve Latimer.</p>

  <p class="block18">— Senin olman lazımdı Engel, diye gürledi Gunther. Ona yardım eden kişinin sen olduğunu tahmin etmiştim. Bu yüzden seni bu gece nöbete yazdım. Ve hiç de haksız olmadığım meydana çıktı böylece. Ne cehenneme gidiyorsunuz?..</p>

  <p class="block18">Engel bir şeyler mırıldanmak istedi, iniltiyi andıran sesler çıktı ağzından. Bu sırada Kennedy’nin kendisini hafifçe dürttüğünü hissetti:</p>

  <p class="block18">— Sıkı dur, kızağı çalıştırıyorum, diye fısıldamıştı Kennedy.</p>

  <p class="block18">Gunther’in öfke dolu sesi yeniden ortalığı kapladı:</p>

  <p class="block18">— Haydi bakalım, inin o kızaktan... Bu kez ikiniz de tutuklusunuz...</p>

  <p class="block18">Kennedy ateşleme düğmesine bastı ve itiş kolunu sonuna kadar açtı o anda. Jet kızağı büyük bir hızla ileri atıldı. Arkasından sarı bir alev çıkaran jet kızağı büyük hızla oradan uzaklaşırken Gunther’in öfke dolu feryadı ortalığı çınlatıyordu...</p>

  <p class="block18">Bunu arkalarından patlayan silahların sesi izledi. Kennedy dönüp bakmadı bile imkân nispetinde çömeldi ve kurşunlardan birinin yakıt deposuna isabet etmemesi için dua etmeye koyuldu.</p>

  <p class="block18">Rotası aşağı yukarı belliydi. Takipçileri yanıltmak için önce batıya doğru geniş bir daire çizmiş, sonra köye doğru yönelmişti. Hiçbir plan düşünemiyordu. Bu pek acemice bir davranıştı muhakkak ki. Ve bu davranışıyla hem kendi kellesini tehlikeye sokmuş, hem de Ganymede’lıların tek kurtuluş şansının kaybolmasına yol açmıştı. Durumu bir Gany’linin yapacağı gibi kadere bağlamak istedi, ama yapamadı. Meseleye neresinden bakarsa baksın, trajikti. Biraz basiretli davranabilseydi bunların hiçbiri olmayacaktı...</p>

  <p class="block18">Karanlığa doğru hızla uçuyorlardı. Arkalarında, izlendiklerine dair en ufak bir belirti yoktu.</p>

  <p class="block18">— Eğer sözlüğü bana göstermiş olmasaydın, bütün bunlar olmayacaktı Engel, diye konuştu Kennedy. Bu sözlük sayesinde birkaç Gany sözcüğü öğrendim. Senin şirketle, benim acenteyle yıldızımız söndü, işimiz bitti. Fakat biliyor musun Engel, tamamen üzgün ve pişman değilim. Bizi yakalasalar, Dünyaya geri götürseler ve bizi halka teşhir etseler bile...</p>

  <p class="block18">Sözünü kesip bir an durakladı Kennedy. Sonra heyecanlı bir sesle devam etti:</p>

  <p class="block18">— Sen de doğru yaptığımızı düşünüyorsun, değil mi Engel? Benden çok vicdanının sesini dinledin değil mi, bunu yaparken?..</p>

  <p class="block18">Engel hala sessizdi. Onun bu sessizliği Kennedy’yi rahatsız etmeye başlamıştı. Sinirli bir sesle sordu:</p>

  <p class="block18">— Mesele ne? diye sordu. Bu sessizliğin korkaklıktan doğan bir hal mi? Gunther’in bizi yakalaması mı seni böyle bir korkuya itti?..</p>

  <p class="block18">Hala sessizdi Engel. Kennedy’nin içini buz gibi bir ürperti kapladı. Başını çevirip arkasına baktı. Arkalarından atılan kurşunlardan biri Engel’in solunum başlığında muntazam bir delik açmıştı. Kurşun sert bir açıdan, başlığı dilbilimcinin tam burnu üzerinden delerek sol çene kemiğini zararsızca sıyırmış ve sol kulak memesinin altına saplanmıştı. Engel’in hava gerecinden köpükler taşıyordu. Kıpkırmızı kan köpükleri... Ağzından, burnundan da kan boşalıyordu. Bütün yüzü kan içindeydi adamın. Gözleri yerinden fırlamış, ince dudakları acayip bir gülümseyiş şeklinde gerilmişti.</p>

  <p class="block18">Öylesine tez ölmüştü ki, acı dolu son bir ses bile çıkaramamıştı. Kennedy, yarım saatten beri bir cesetle yolculuk ettiğinin, bir cesetle konuştuğunun farkında bile olmamıştı...</p>

  <p class="block18">Engel’in hazırlamış olduğu Gany sözlüğünden ne kadar gurur duyduğunu hatırlayıverdi o anda. Onu kendisine ne kadar büyük bir istekle gösterdiğini düşündü. Ve bu sözlük, Ganymede’nin bu soğuk gecesinde onun ölümünü hazırlamıştı. Bu ölüm, Kennedy’nin Ganymede’a geldiği güne küfredecek bir zaman dahi bırakmayacak kadar ani olmuştu...</p>

  <p class="block18">Gökyüzündeki üç ayın ışıklarıyla parlayan bir gölün kenarında durdu. Engel’in cesedini kızaktan indirip gölün kıyısına doğru sürükledi. Bu acıklı manzarayı yalnız tepelerinde durmakta olan büyük Jüpiter gözlüyordu. Engeli yüzükoyun yatırıp göle doğru itti. Ağır ağır sürüklenen ceset gölün akıntısına kapıldı ve tembelce bir daire çizdi. Solunum başlığındaki deliklerden fokurdayan metan suyun üzerinde kabarcıklar meydana getirirken uzay elbisesi içindeki ceset yavaş yavaş suların arasına gömülmeye başladı. Kennedy kıyıda hareketsiz duruyor ve bu hazin manzarayı burukluk içinde izliyordu.</p>

  <p class="block18">Engel’i hiç tanıyamamıştı. Bir Gany şiirinde bahsi geçen bir gölge adamdı onun nazarında Engel. Birlikte hiçbir geçmişleri olmamıştı. Onun kaç yaşında olduğunu, nerede doğduğunu, nerede eğitim gördüğünü, evli olup olmadığını, dünyada iken nerede oturduğunu, ümitlerinin, arzularının, hayat felsefesinin ne olduğunu bile bilmiyordu. Ve şimdi artık bunların hiçbiri bir mesele değildi. Artık onun ne geçmişi kalmıştı, ne şimdisi, ne de geleceği...</p>

  <p class="block18">Kennedy, Engel’in cesedi sulara gömülünceye kadar onu izledi, sonra tekrar kızağa döndü ve yoluna devam etti. Saat 04.12 idi. Köye ancak 04.45’de varabilecekti ve programa göre, uzun bir uykudan sonra Gany’lerin uyanmaya başladıkları vakit olacaktı bu. Hiçbir şey düşünmeden, hiçbir plan yapmadan sessizce yoluna devam e1tti Kennedy. Her şeyi oluruna bırakmıştı...</p>

  <p class="block18">İlk köy evinden elli ya da yüz metre uzakta, karakoldan gelmiş Terran aracını gördüğü anda irkildi birden. Köyle 1500 metre kadar uzaklıktaydı. Güneydeki köyün sınırlarını çizen ustura sırtlı bayırlardan aşağıya baktı. Yeterince yaklaştığında aşağıda nelerin olup bittiğim daha iyi görebildi. Köylüler evlerinin dışında sıraya dizilmişlerdi. Sırtlarında uzay elbiseleri bulunan dört kişi onların arasında dönüp dolaşıyorlardı. Bir sorguya çekme işleminin cereyan ettiği muhakkaktı. Belli ki sorgu, onun ve Engel’in nerede olduklarını soruyorlardı, onlar hakkında bir şeyler öğrenmek istiyorlardı köylülerden.</p>

  <p class="block18">Kennedy, uzay elbiseli adamlardan birinin bir köylüyü sert bir yumrukla yere serdiğini gördü. Yere düşen Gany doğrulup kalktı ve tarifsiz bir sabır içinde tekrar durdu. Bunu ikinci bir yumrukla tekrar yere yıkılması izledi.</p>

  <p class="block18">Kennedy’nin bütün sinirleri kasılıverdi o anda. Gunther’in onu bulma girişimini hiçbir şey engelleyemeyecekti. O bütün köyü bile gözünü kırpmadan imha edebilirdi, aradığını bulabilmek için. Çenesiyle bastırmak suretiyle elbisesi içindeki mikrofonu çalıştırdı:</p>

  <p class="block18">— Gunther, diye seslendi.</p>

  <p class="block18">— Kim o? diye şaşkınlık dolu bir ses yükseldi.</p>

  <p class="block18">— Ben Kennedy. Silahım bırak Gunther...</p>

  <p class="block18">— Neredesin Kennedy?..</p>

  <p class="block18">— Tepeden sana bakıyorum. Ateş etmeye kalkışma. Mesele çıkarmaya niyetli değilim...</p>

  <p class="block18">Başka bir seçeneği olmadığını gayet iyi biliyordu. Bu buzla kaplı dünyada uzun bir süre saklanması olanaksızdı. Yabancılarla arası iyi olmasına rağmen ona ne bir barınak, ne de yiyecek verebilirlerdi. Daha fazla saklanması, köylülere eza ve cefa getirmekten başka bir işe yaramayacaktı.</p>

  <p class="block18">— Orada ne yapıyorsun? diye seslendi Gunther.</p>

  <p class="block18">— Teslim olmak üzere aşağıya geliyorum Gunther. Kimsenin acı çekmesini istemiyorum. Köylüleri daha fazla incitme, onların bir kabahati yok!</p>

  <p class="block18">Kızaktan inen Kennedy, ellerini havaya kaldırıp ağır adımlarla aşağıya inmeye başladı. Gunther sert bir sesle:</p>

  <p class="block18">— Bir dakika dur! diye bağırdı. Sen yalnızsın. Engel nerede?.. Eğer bu bir tür tuzaksa...</p>

  <p class="block18">Yolu yarılamış bulunan Kennedy:</p>

  <p class="block18">— Engel öldü, diye konuştu. Arkamızdan ateş ettiğinizde bir kurşunla vuruldu. Onu tepelerin arkasındaki bir göle gömdüm. Aşağıya yalnız geliyorum. Silahını indir Gunther...</p>
</body>
</html>
