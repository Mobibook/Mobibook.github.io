<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="calibre4">İnsan İçinde</span></p>
<p class="calibre1">Eğilimleri, dilekleri, planları gerçekleştirmek, soluk alınacak yerleri seçmek, mesafeyi kaybetmeden... cümleleri, kurulmaları gerektiğini düşündüğünüz gibi kurmak, Robert'in cümle kurarken bir yandan da onları kaygısızca dile getirişi gibi...</p>
<p class="calibre1">Sonra gene alışılmadık kısalıkta cümleler, düşüncenin dengesini yeniden yerine getiren... kesintisiz bir zihin ve beden hâkimiyetiyle tam ağırlık noktasına yönelerek konuşmak, belirtileri susturmak, sebepleri berraklaştırmak vs... kendini çocukluğun ölüm nedeni oluşuna teslim etmek... tamamen bilinçli olarak kendini gerçekleştirmek.</p>
<p class="calibre1">Şeyler kendi başlarına bir neden ve etki taşımıyorken.</p>
<p class="calibre1">"Toy gençliğim." Robert.</p>
<p class="calibre1">Haftalar süren kendini geri çekme halinden sonra beyinde aniden manzaralar beliriyor, şehirler, insanlar, zıvanadan çıkmışlık, cinnet.</p>
<p class="calibre1">Kendime peyderpey bir yapı oluşturuyor olmam fikri, Robert'in dediği gibi, sonradan, yaşlılığımda, içine gizleneceğim, bir sığınak arayışıyla.</p>
<p class="calibre1">Ve bu yapıdaki nesneleri inceleyişim; satın alınmış ama ucu bucağı tamamen keşfedilmemiş bir evdeki dekor parçalarını inceler gibi.</p>
<p class="calibre1">Onun beyninin kökü.</p>
<p class="calibre1">Düşüncemin benimle uğraştığı o noktada aniden sönüyor bellek.</p>
<p class="calibre1">"Uzun zaman görmediğim ve giderek daha çok ölümcül hastalıkları ön plana çıkan insanları arayıp sormak." Robert.</p>
<p class="calibre1">Yaşlandıkça, zihnin temizliği de o denli kötüleşiyor.</p>
<p class="calibre1">Yıllar süren kıraat; kendi kafam, kendi bedenim.</p>
<p class="calibre1">Aslolanın cinnet olduğu düşüncesinden tiksindiğim için kendi düşüncelerimi üretme düşüncesi.</p>
<p class="calibre1">Kanılara karşı.</p>
<p class="calibre1">"Tabiat bütününde bir çeşit gazete röportajı, beyin de bazı günler tabiat gazetesinin eki gibi bir ifrazat." Robert.</p>
<p class="calibre1">"Kendimle ilgili (kendimde) çok fazla şey ifşa ediyorum, sonra da bu herkesin malumu oluyor." Robert.</p>
<p class="calibre1"><span class="calibre2">CAMBON tankerine binmeden önceki bir gün.</span></p>
<p class="calibre1">Hotel Impero, Trieste</p>
<p class="calibre1">... aşağıda, holde gelen gidenlerin bagajlarından oluşan bir yığın görüyorum. Bu bagajlarda neler olduğunu öğrenmek istiyorum, bagajların içinde ne olduğunu, farklı bir şey olmadığını bildiğim halde vs... birkaç kez sadece, bagaj yığınına bakmak için aşağı hole iniyorum... holde aşağı yukarı geziniyor, tek tek bu bagajlara ait olan, kuşkusuz bu bagajların sahipleri olan insanları bekliyor, bagajları içeri otele ya da otelden dışarı taşımalarını ya da bagajları otele ya da dışarı taşıtmalarını seyrediyorum. O kadar ayan beyan seyrediyorum ki, çok geçmeden otel memurunun ilgisini çekiyor... ve, muhtemelen benden genç olan otel memuru, holde bagajlar tepe tepe yığıldığında neden birdenbire ortaya çıktığımı sorarsa ne diyeceğim diye soruyorum kendi kendime...</p>
<p class="calibre1">Tek tek bagajların ait olduğu kimseleri hayal etmek, sonra onların kendilerini görmek benim için büyük zevk, siyah bavullu kadın, siyah bavullu bey vs... katlanabilir koltuğun sahibi olan engelli... bütün bu insanların bagajlarını kaldırmalarını, dışarı taşımalarını, dışarı ya da içeri taşıtmak için emir verişlerini görüyorum... nasıl yürüdüklerini, neler giydiklerini, kafalarına neler taktıklarını, baston kullanıp kullanmadıklarını... ama bu insanlardan biriyle ansızın konuşasım yok, korkuyorum, ya biri kalkıp da benimle konuşursa vb. diye... burada konaklayanların çoğunluğu, her zamanki insanlar, sadece bir dil konuşuyor, kaba saba, ilkel bir hayat tarzını dile getiriyorlar... ve sadece bu kadar ilkel, kaba saba insanların oradan oraya seyahat etmeleri, bu yeni ilkel, kaba saba toplumun bu kadar çok oradan oraya seyahat ediyor olması beni hayrete düşürüyor... Hotel Imperio'ya giren, herhangi bir nedenle giren, burada konaklayan herkes-her şey, bir anda otelin kendisi kadar çirkin oluyor, Imperio'ya giren her şey aniden otelin çirkinliğine bürünüyor, çünkü dışarıda sokakta bütün bu insanlar otele indikleri andaki kadar çirkin değiller, ve burada ne kadar uzun kalınırsa, o kadar çirkinleşiliyor...</p>
<p class="calibre1">(Robert'e mektup, gönderilmemiş) <span class="calibre4">Vaduzdaki Fizikçi Renner'e</span></p>
<p class="calibre1">... babamı hatırlıyor musunuz, hatırlıyorsanız, babamla 1937'de İsviçre'de, tam olarak Sitten'den (Sion) Leukerbad'a yapmış olduğunuz yürüyüşü anlatabilir misiniz... babam hep Raron üzerinden yaptığınız bu yürüyüşten bahsederdi, binebileceğiniz ama binmediğiniz bir teleferikten... babam sık sık sizin bu yürüyüş esnasında ikiniz için ortaya attığınız ve ikinizin de çözemediği bir matematik probleminden söz ederdi... hangi matematik problemiydi bu? Ve çözümün zorluğu nereden kaynaklanıyordu? Bu matematik problemine dair bir şey hatırlıyor musunuz? Anlamlı bir şeydi sanıyorum bu, müteveffa babam bundan çok sık bahsederdi, bu kadar bahsedip durduğuna göre... öğrenmek istediğim bir şey de Leukerbad'ın arkasındaki merdivenler, o fırtınalı günde... babam o merdivenlerden sık sık bahsederdi, o matematik problemiyle bağlantılandırırdı... Sayın beyefendi, o yürüyüşü hatırlamanız için sizi ikna edeyim, izin veriniz... babam o zamanlar ikinizin yaptığı o gezintiyi bir yürüyüş diye tanımlamıştı çünkü... vereceğiniz her ipucu için minnettar kalacağım... çünkü üç yıl önce ölen babamın hayatında koca bir karanlık hüküm sürüyor, o yüzden artık Afrika'dan da geri döndüğüm için, bu karanlığı aydınlatmak için zamanım da var, yıllardır bu konuyla meşgulüm... Leukerbad gezintisi ile ilgili halihazırda hatırladıklarınızın kısmen ya da çoğunlukla anlamsız olduğunu düşünüyorsanız, lütfen benim için her şeyin anlamlı olduğunu ve sadece bu yürüyüşün değil her şeyin benim açımdan çok büyük anlam taşıdığını göz önünde bulundurunuz...</p>
<p class="calibre1">Şunu anlayınız ki, öncelikle babamla ilgili her şeyi araştırmalıyım, ancak o zaman kendi kendimi de araştıra-bilirim. Bir yargı oluşturabilmem için her şey lüzumlu, her konuda her şeyin lüzumlu oluşu gibi... şu anda bana öyle geliyor ki saygıdeğer beyefendi, sizin otuz üç yıl önce babamla birlikte bu gezintide, İsviçre'nin, muhtemelen Orta Avrupa'nın en güzel beldelerinden birinde yapmış olduğunuz bu yürüyüş esnasında deneyimlemiş olduklarınız, son derece büyük önem arz ediyor.</p>
<p class="calibre1">Şu ana kadar, çalışmakta olduğum Akra'dan adresinizi, hem de iki, üç yıldır, sizle o kadar zamandır bağlantı kurmak istiyorum çünkü, bulup buluşturmakta başarısız olmam keyfiyeti, bu mektubun neden ancak bugün elinize geçtiğini açıklamaktadır.</p>
<p class="calibre1">İsmimizi biliyor olmalısınız, son savaştan önce birkaç gün misafirimiz olmuştunuz... Chur'daki Zumbusch</p>
<p class="calibre1">Amcam'ı da tanıyor olmalısınız... bu arada çok şeyler değişti... babam öldü, annem bildiğiniz gibi hemen savaş ertesi öldü. Erkek kardeşim Amerika'da... Bense aslında biyoloji okumak istemiştim ama sonra hiçbir şey okumadım, Unge-nach'taki işlerle ilgilendim ama bu ne ben ne de Ungenach için bir çözüm oldu... Elbette Afrika'da, biyoloji uğraşıma, (genetik mutasyon çalışmalarıma) ayıracak vaktim var. Babam Ungenach'ı hayatı boyunca zindan gibi algıladı. Burada her şeyi değiştiriyorlar. Vasim, ama her şeyden önce de üvey annem, her şeyi değiştiriyor... ve Ungenach size tarif edemeyeceğim bir garabet oldu çıktı. Konuyla ilgisiz şeylere sapma izni vermeyeyim gene de kendi kendime.</p>
<p class="calibre1">Bu satırları bir yük addedip bir kenara atmayın, size yazan kişinin bütün yayınlarınızı büyük ilgiyle okuduğunu, hayranınız olduğunu ve cevap beklediğini, kendisi için bütün cevaplardan daha önemli olan bir cevap beklediğini düşününüz.</p>
<p class="calibre1">Babamla Leukerbad merdivenlerinin yukarısında bir yerde gecelediğinizde neler oldu?</p>
<p class="calibre1">Babamla neden ille de Sitten'de buluştunuz? Babam o sıra Görz'e doğru yola çıkmıştı ve Brieg'de Cormons'da trenden indi. Ve her şeyden önce de konunun, bildiğim üzere, babamı hayatının sonuna kadar uğraştıran o matematik bilmecesiyle ilgisi ne? Babamla ilgili, hiç bilmediğim bir sürü şey var, bu yürüyüş de bunlardan bir tanesi...</p>
<p class="calibre1">(gönderilmemiş)</p>
<p class="calibre1">.... bugün aktris VVidmer'e, Ungenach'a her zaman hoş geldiniz diyelim, odası ayrıldı ve kendisini görmekten memnun olacağız... umulur ki, bu iliğine kadar kışlık bir yer olan Ungenach'tan geçerken, nasıl ve ne zaman olursa olsun, güzel, değişken günlerle dolu bir yaz mevsimi karşılasın onu, en rahatlatıcı sohbetler, yani mutlu bir ruh hali... onu <span class="calibre2">josefstadt</span>'ta yoklamak isteyebilirdim, ama o gece başrolünü oynaması gereken oyun iptal edilmiş ve yerine başka bir oyun da konmamıştı... onu görememenin hayal kırıklığıyla, diye yazmıştım, o zamana kadar gitmediğim Viyana'ya kadar uzanmıştım, Josefstadt'tan Leopoldstadt'a, Leopoldstadt'tan da Brigittenau'ya, ordan da Döbling'e geçmiştim... orada da bir arkadaşı, Hager diye birini, orkestra şefi, yoklamıştım, diye yazdım...</p>
<p class="calibre1"><a id="bookmark1"></a><span class="calibre4">Kuyumcu Köchert'e, Altmünster</span></p>
<p class="calibre1">Ormanda yürürken neden politikadan bahsettiniz, benim ormanda yürürken, özellikle de sizinle yürürken politikayla ilgilenmeyeceğimi bildiğiniz halde, ormanın politika konuşma yeri olmadığını, politik monologların da yeri olmadığını bildiğiniz halde, mesela sizin daha geçen gün kendi kendinizle sürdürdüğünüz cinsinden... üstüne üstlük beni de kattınız... Epeydir, yirmi yıldır, politik monologunuzu sürdürüyorsunuz, öyle değil mi? ... Vasim olan bayın felsefi monologunu sürdürmesi gibi? ... Babamın fel-sefi-matematiksel monologunu sürdürüp durması gibi?</p>
<p class="calibre1">Biliyorsunuz günlerce hasta yattım ve hasta yatarken, Tersiyer dönemi insanıyla ilgilendim, aynı zamanda Pekin insanıyla da, bütün fosilbilimlede, bu hastalığın büyük yararını gördüm... her şeyden önce eşyaya bakma biçimim konusunda, eşyalara bakma sanatı konusunda. Bende her şey bu sanata yönelmiş durumda...</p>
<p class="calibre1"><a id="bookmark2"></a><span class="calibre4">Huzursuzluk</span></p>
<p class="calibre1">Kalın ceketimi giyiyorum, kalın ceketimi çıkarıyorum, pantolonumu giyiyorum, paltomu giyiyorum, pantolonumu çıkarıyorum, pantolonumu giyiyorum, paltomu giyiyorum, ayakkabılarımı giyiyorum, paltomu çıkarıyorum, ayakkabılarımı çıkarıyorum, kalın ceketimi çıkarıyorum, pantolonumu çıkarıyorum vs.</p>
<p class="calibre1"><a id="bookmark3"></a><span class="calibre4">Çocukluk</span></p>
<p class="calibre1">Sade giysilerimizden tanınırdık biz, Robert'le ben, becerilerimizden, beceriksizlerimizden, yetiştirilme biçimimizin özelliklerinden değil.</p>
<p class="calibre1">Ungenach aslında çukurda vadide olmasına rağmen, binaların bir yükselti üzerine inşa edildikleri izlenimi içinde yaşamıştık, oysa Ungenach gerçekte Ungenach'a ait olmayan bütün öteki binalardan daha çukurdaydı.</p>
<p class="calibre1">Ungenach'ın altında yeraltı dehlizleri vardır.</p>
<p class="calibre1">Garip şey, derdi babam, sonbaharda belli zamanlarda, üşündüğü ve kışlık elbiseler akla geldiği için eski sandıkları, dolapları vs açmaya ve içlerine bakmaya başlayınca, çoktan ölmüş ve evlenememiş kadınların gelinlikleriyle burun buruna gelmek.</p>
<p class="calibre1">"Kışlar uzun ve soğuk, yazlar sıcak ve kısaydı" (Babam)</p>
<p class="calibre1">Bu notları okurken şu izlenime kapıldım, her şey pekâlâ tarif ettiğim gibi olmuş olabilir, yani benim tarif ettiğim gibi, bütün diğerlerinin tarif ettikleri ve de benim bu notlara dayanarak bir kez daha tarif edeceğim gibi, ama gene de tek bir kelimesi bile doğru değil.</p>
<p class="calibre1">Bir bekleme odasında bekliyoruz ve de çağrıldığımızda, doktor tarafından çağrıldığımızda, bilmiyoruz artık, neyi beklemiştik.</p>
<p class="calibre1">Paraleller.</p>
<p class="calibre1">Ölüm ölü bir insanı içinde onu aradığımız ölü bir ev haline getiriyor, içinde onu aradığımız ölü bir dünya...</p>
<p class="calibre1">... huzursuzluğumun biteceğini, nihayet sakinleşeceğimi sanmıştım; şimdi huzursuzluğum daha büyük, yalnızlığım kesin.</p>
<p class="calibre1">... Christopher VVood'un çaldığı Haendel'in <span class="calibre2">Klavsen Süitleri</span>'ni dinliyorum ve mutluyum.</p>
<p class="calibre1">Düşüncelerim beni sebeplere götürüyor, babanın ölümüne, Robert'in hep yaptığı gibi, felsefi-tıbbi parlak fikirlerle yaklaşmamalı, babanın ölümünü kâh felsefi kâh tıbbi, kâh felsefi-tıbbi spekülasyonların çıkış noktası haline getirmemeli, orada suçlu olan kişiler var sadece, gayet basit...</p>
<p class="calibre1"><a id="bookmark4"></a><span class="calibre4">Üvey Anneye</span></p>
<p class="calibre1">... bu ev, bütün bu evler, babamla evliliğin süresince senin evin, senin evlerin oldular, doğa senin doğan, senin bilinç düzeyin oldu, sen, babamı bu evliliğe esinlendirip,</p>
<p class="calibre1">Ungenach'ı dize getirdiğinde ve annemin ölümünün hemen ardından dünyanın akla gelebilecek en yücegönüllü insanı olan babamın, söylemem gerekir bunu, aklına girdiğinde, ve, Ungenach'ın tartışmasız yegâne kraliçesi, uğursuz yegâne kraliçesi olduğunda, yüzyıllardır bambaşka bir kavram, bugünkü Ungenach'a taban tabana zıt bir kavram olmuş olan Ungenach'ı, sen avucuna alıp da onu kendi tahayyüllerinin ve hesaplarının emrine verdiğinde, inanılmaz bir hızla hedefine ulaştın: mülkümüzün parçalanması, kendimize yetişimizin, varoluşumuzun, Ungenach'ın sen ortaya çıkana kadar bizim tarihimizde temsil ettiği her şeyin. Başlattığın parçalanma süreci yıllarında, annemin ölümünü izleyen iki üç yıl içinde, bir cömertlik ve insanlık ve kültür ve hakkaniyetli yönetim yuvası olan Ungenach'tan, genel gidişata uygun olarak diye eklemeliyim, sadece bir tabiat ve ruh harabesi ve çölleşmesi yarattın, bir zevksizlik cehennemi, Robert'in bir keresinde dediği gibi, bu cehennemde kuzinimiz Sophie gibi, seninle taban tabana zıt, yitmiş bir yaratık olduğu için doğanın çok daha ince bir sanat eseri olan, seni, senin kabalığını, ahlaksızlığını, kurnazlığını, abideviliğini kaldıramayacak, Ungenach'tan önce müthiş hayat dolu, sonra Ungenach'ta hepimizin umursamazlığı ve anlayışsızlığımız ve insanlıkdışılığımız yüzünden, uzun vadede içi kararan, sonra tamamen kapkaranlık olan, ışıksızlaşan kırılgan yaratıklar can vermek zorundaydılar, önce toslayarak, delirerek, sonuçta hayatları söndürülerek, ölüleştirilerek. Sen Sophie'den de nefret ettin ve Sophie'ye olduğu kadar, Ungenach'ın sonsuza dek evimiz olduğuna inanan hepimize duyduğun bu nefreti bir saplantıya, derken rezilliğe, sarsan ve tanıdığım hiçbir kimsede benzerini görmediğim sapkın bir acımasızlığa çevirdin ve bizle-re yaptığın zulüm hayatının amacı oldu... Burada sadece Sophie'yi değil, bizim hepimizi, onu bir günah gibi vicdanlarında taşıyan, herkesin ismini anmaktan imtina ediyorum, onlar Sophie'yi ölüme yolladılar. Ama senin gibi bütün bu kirli insanlar da, vasimin onayıyla Ungenach'ta keyif çatıyorlar ve daha yıllarca da Ungenach'ta yaşayacaklar... Malum, babamın ölüm sebebi sır değil, ölümünde mistik bir yan yok, Sophie'nin ölümünde de mistik bir yan yok, Ungenach onu korkuyla köşeye kıstırdı. Evet, burada kendimi ayrı tutmuyorum, gayet açıkça söylüyorum; benim yasaklar ve kurallar derebeyliğim de var... Yaşadığımız tüm dehşetin sahnesi olan Ungenach'tan uzaklaştıkça, senin için hafifleme olan, beni ise ölümüne yaralayan şey hakkındaki utancım o kadar korkunç. Bu mektupta olduğu gibi, kendi kendimize karşı art arda ayrıntılar sunmak ve bu ayrıntıları daha sonra kendimize karşı bir suçlama haline getirmekten daha kolay bir şey yok, kendimizi kendi kendimizi yargıladığımız bir mahkemeye çıkarmak, gülünç bu... Ama sana yönelik, özellikle sana yönelik böyle bir hüküm ne olurdu, bir komediye dönüşmeyecek biçimde? Artık Ungenach tamamen senin hükümranlığında, ve çoktandır senin kişiliğinin tüm izlerini taşıyor, Ungenach'ta neye baksan, neyi tutsan tiksindirici bir şeye bakmış, tabiata aykırı bir şey tutmuş oluyorsun, senin tarzını, seni... yavaş yavaş, hiçbir şeyden haberi olmayan babamın da desteğiyle, Ungenach'ı Ungenach yapan her şeyi geriye, senden uzağa, sonuçta bir uçuruma ittin... Sana, suratına da söylediğim gibi, onca yüksek bir seviyesi olan Ungenach'ı dünyanın en alçak yeri haline getirdin, yaşanacak bir yer olan Ungenach'ı, zevksizliğin yuvası haline getirdin; daha ta uzaktan, Ungenach'a yaklaşırken, daha onu görmeden, seni ve senin zevksizliğinin kokusunu alıyor insan... henüz, sık ormandan çıkar çıkmaz bu zevksizliği görüyor ve kaydediyor insan, Ungenach'ta her şey zevksiz... zevksizliğinle boyadığın duvarlar, zevksizliğini üzerlerine yapıştırdığın balkon çıkmaları, çatı çıkıntıları... avluya adım atıldığında, oranın dört bir yanına zevksizliğini çimento halinde döktüğünü, badanaladığını, çivi çivi çaktığını, astığını, sergilediğini, bugün bütün Ungenach'ın bir zevksizlik orjisi olup çıktığını keşfetmek mümkün... senin elinle bugünün dangalak mondenliğine indirgenerek stilize edilmiş bir Ungenach... giderek artan tiksintiyle, senin aracılığınla Ungenach'a rezilce, geri döndürülmez her şeyin sızdığını ve daha da sızmakta olduğunu gözlemliyoruz ve sayende, <span class="calibre2">kendi başına bir doğa</span> olan Ungenach'ın, nasıl <span class="calibre2">grotesk bir yapaylığa</span> dönüştüğünü görüyoruz, orda solunan hava bile zevksiz... ama bence bu suçlamaların bugün bir anlamı yok, çok geç artık, işe yaramayacaklar ve şimdi gülünç bir biçimde tek şeye, orada görecek kimse kalmadığı için kimsenin görmediği bir şeye işaret ediyorlar, görebilecek olanlar ortalıktan çekip gittiler çünkü... yeni bir dönem, işine yaramayan her şeyi silip atan bu yeni dönem, bu akıl almaz zevksizlik dönemi, herkesi kökünden koparıp sildi attı... ve ben sana bütün bu yazdıklarımı, gayet sakin bir surat ifadesiyle, bunların bana daima gayet aşağılık, rezil, hatta temelde yasadışı geldiğini söylediğimde, ki hiçbir şeyden korkmayan sen bu ifadeden korkarsın, suratında gene de anlamamış gibi bir ifade vardı, anlamamışlığın ve kıpırtısızlığın ta kendisi bir surat... ve mümkün olan ve olmayan bütün durumlar için kullandığın ifadeyle, ruhsuzca, dedin ki; toplantı gündemine geçelim...</p>
<p class="calibre1">(<span class="calibre2">gönderildi)</span></p>
<p class="calibre1"><a id="bookmark5"></a><span class="calibre2">63't e</span></p>
<p class="calibre1">... eve döndüğümde, Sophie'nin öldüğünü duyuyorum... bundan bir hafta sonra Paris'e gidiyorum, Robert</p>
<p class="calibre1">Viyana'ya gidiyor ve bir yıl Viyana'da kalıyor, ben de bir yıl Paris'te kalıyorum, tam tersini planlamıştık oysa, Robert Paris'e gidecek, ben Viyana'ya gidecektim... Fizikçi Bayan Gussenbauer'a ait odada kaldım, orijinalinden Montaigne okudum ve uzun bir kış boyu sosyalizm ve komünizmle ilgilenmeye başladım... felsefi açılımı da olan yeni gelişmeler, babamın ifadesiyle, tarihin şan şöhret katilleriyle tanışma, Marx, Lenin...</p>
<p class="calibre1">Ungenach'ı tanımayan Ungenach ziyaretçisi, Ungenach'ı ancak tam karşısında durduğunda fark eder; bir saat ormanın içinden yolculuk ettikten sonra aniden, duvarın, kilitli bahçe kapısının önünde bulur kendini ve muhtemeldir, davetli bile olsa muhtemeldir, kendini fark ettirmek zorunda kalabilir, uzun süre fark edilmeyebilir, dolayısıyla kapının önünde dikilebilir ve içeri alınmayabilir... kapı babamın ölümünden beri üvey annemin emriyle daima kapalı tutuluyor ve ancak önünde duran, dışarıda dikilen, kim olduğunu ve davetli olduğunu kanıtladığı takdirde açılıyor... ama içeri girmek isteyen çoğu kişi boşuna bekler... ya seslerini duyuramazlar ya da duyururlar ama başka bir sebeple içeri alınmazlar... bir yabancının Ungenach'a gelip de içeri girmek istemesi, bu son derece ender rastlanan bir şey, çünkü üvey annem Ungenach'a yabancı davet etmiyor, demek ki Ungenach'ta yabancılar beklenmiyor ve beklenmeyen kimse de, ne içeri (ne de eve) buyur ediliyor... ama varsayalım, bir yabancı aniden içeri (ya da eve) buyur edildi, kapı kendisine açıldı, o da içeri adımını attı, o kişinin bugün artık kendini sapkın bir korkunçluğa adım attığı duygusuna kaptırması kaçınılmaz, yıllar önce olduğu gibi bir tabiat harikası olayına değil... her halükârda bir anakronizmin içine, bunun iç olduğu kadar dış bağlantıları da ziyaretçinin aklını karıştıracak, onları esas itibariyle anlamayacak, anlayamayacaktır...</p>
<p class="calibre1">... duyduğumuz, okuduğumuz, yazdığımız, konuştuğumuz her şey kendi üzerine kapanır, bitirilir. Ungenach: göze batmamayı hedefleyen göze batmama yolları. Peyderpey öğretilmiş hastalıklar. Bunamış doğa.</p>
<p class="calibre1">... korkmadan ücra olay mekânları seçmek, şehirlerde olmak, gemilerde, insanlarla birlikte... mümkün olan bütün insanların gözü önünde olmadan orada olmak, ele geçir ilemeden.</p>
<p class="calibre1">Doğa mahkemesi.</p>
<p class="calibre1">Hayatımdan sürekli bir sapma olan hayatım.</p>
<p class="calibre1">Komediye düşkünlük: Ölüm korkusu.</p>
<p class="calibre1"><a id="bookmark6"></a><span class="calibre4">Babamın Cenazesi</span></p>
<p class="calibre1">Üzüntüden kafayı yememek için, na'şının bulunduğu av eviyle, gergin bir taziyetçiler ordusu olan akrabaların oturduğu ya da ayakta durduğu ya da aşağı yukarı gezindiği giriş binası arasında, bir oraya bir buraya koştum durdum. Hatta bir keresinde av eviyle giriş binası arasında adımlarımı saydım. Defalarca aniden durakalmak, ense kökümde batan bir acıya yol açan. Moralim çok daha kötüledi. Babamın cesedine bakmak kendimi alamadığım bir alışkanlık olup çıksa da, bugün bütün gün, babamın onunla benim, benimle onun arasındaki ilişkiyi, Robert'le kendisi arasındaki ilişkiyi ya da tersini, sonra da üçümüzün ilişkisini tarif edişi ve değerlendirişi üzerine düşünmek zorunda kaldım... not defterlerini odama getirtebildim hatta, heyecanla, hep korku içinde yakalanacağım diye. Not defterlerini odama getirtmek şundan çok zordu, evde bir sürü insan vardı ve koridorlarda akla gelebilecek herkes durmadan aşağı yukarı geziniyordu...</p>
<p class="calibre1">Toplam yüz otuz sekiz not defteri... bunun dışında sürekli Robert'in beni yakalayacağı korkusu içindeydim... Ev trafiği, cenazeye gelenlerin, Italyanlar, Portekizliler, PolonyalIlar, Ruslar, Bavyeralılar'ın bir araya gelmelerinden beri kilitlendi. Babam: "Bir numaralı düşünce: beynimin içine her şeyi tıkıştırabilirim. İki numaralı düşünce: beynimden her şeyi çekip çıkarabilirim." Bomboş bir beyinse, süreç tamamlanmamış da olsa, acıdan bütün bütüne kurtulmak demek. "İçine <span class="calibre2">dikey</span> olarak baktığım beynim." Babam.</p>
<p class="calibre1">"Beynimin sessizce çalıştığını keşfetmek." Babam.</p>
<p class="calibre1">Babamın notları arasında hayatının betimlemeleri ile ölümünün betimlemeleri durmaksızın yer değiştiriyor.</p>
<p class="calibre1">"Ölüm eşyaları."</p>
<p class="calibre1">Okuyorum: "Düşünme suçu esnasında bulunca kendimi... kaç kişiyle konuştum, sırf seslerini duymak için, bu yüzden de onlar için anlaşılmaz oldum... Yargılar. Beyindeki toplu mezarlar. Kafa tüm insanlarınki kadar hafif."</p>
<p class="calibre1">Robert ailenin akıllara durgunluk veren bir tanımını yapmayı başardı.</p>
<p class="calibre1">Yüksek zekâsı her şeyden önce babamı karakterize edişinde öne çıktı. Orta yola kesinlikle başvurmuyor. Gördüğü, gerçekte olanla örtüşüyor. Düşüncesini umursamazca araçsallaştırıyor. Bağlantıların karmaşasında, düşüncede, yönünü tespit etme becerisinde vb doğallık, kendiliğinden-lik... Dili: içimizdeki hıncın aydınlatılması için kullandığı yerde bile bir berraklık. Her şeyi güvenilirliğe değer bir düzeye çıkarıyor. "Senin akılsal duyarlılığın," vb dedi. Her şeyi fark ediyor, başkaları fark etmiyor. Babamın ölümü onu şaşırtmadı. Ölüm şaşırtıcı değilmiş.</p>
<p class="calibre1"><a id="bookmark7"></a><span class="calibre4">Babanın Ölümüne İlişkin</span></p>
<p class="calibre1">Saat sabaha karşı üç sıraları, benimkine bitişik, Portekizli beye tahsis edilmiş odadan gelen gürültüyle yatağımdan fırladım.</p>
<p class="calibre1">Galiba, Portekizli'nin odasında bir aşağı bir yukarı dolaştığını duydum, sonunda pencereyi açtığını, yeniden kapattığını, yeniden açtığını, yeniden kapattığım vb. Bu gürültüler Portekizli'nin sinirlerinin bozulduğuna, keyfinin kaçtığına işaret ediyordu. Ben de kalktım, odada oradan oraya gezinmeye başladım ve birden, tıpkı Portekizli'nin kendi odasında gezindiği ritimle benim de kendi odamda oradan oraya gezindiğimi fark ettim. Bu saptamayla birlikte yerimde çakıldım ve kendimi Portekizlinin kesintisiz oradan oraya yürürken çıkardığı gürültülere kulak kabartmaya zorladım. Bunu yaparken, duyma yetimin can acıtıcı, şaşırtıcı ama bir o kadar da korkutucu gelen bir keskinlik kazandığını fark ettim. Un-genach'taki doğal koşullar zihinsel ve duygusal enstrümanlarımın bilenmesi konusunda paha biçilmez ölçüde işe yarıyor. Onu sadece duymakla birlikte Portekizli'yi gördüm. Aniden nasıl odadan çıkıp kütüphaneye indiğini, sonra kütüphanede oradan oraya gezindiğini... her şey, benden başka tek uyanık olanın o olduğuna işaret ediyordu... kâh yavaş yürüyordu, kâh hızlı... kâh sol tarafında kütüphanenin kâh sağ tarafında... ara sıra duruveriyordu ve onun <span class="calibre2">nasıl</span> duruverdiğini gözümün önüne getirebiliyordum... Şimdi, Mayer'in Konuşma Sözlüğü'nün önünde duruyor, diye düşünüyordum... raftan bir kitap çekip çıkarmıştır... <span class="calibre2">durarak ve yürüyerek</span> okuyor demek ki, diye düşündüm... gayet iyi Almanca da bilen Portekizli'nin, Almanca okuyabileceğini bilmiyordum... sonunda odada durmaya katlanamadım, aşağı kütüphaneye indim ve Portekizli'ye gecenin bu vakti kütüphanede ne aradığını sordum. "Bilmiyorum," dedi Portekizli, "hiç." Düzgün bir Almanca konuşuyordu. <span class="calibre2">Anladım,</span> Portekizli odasında rahat duramamıştı, odasının babamın na'şının durduğu avcı odasının tam karşısında olduğu aklıma geldi. Avcı odasının kapısı açık dedim kendi kendime, orada iki koca mum yanmakta, Portekizli herhalde yanan mumlardan işkillenmişti. "Dua edenlerin mırıltıları duyuluyor," dedi Portekizli. "Önce penceremi kapattım, bu yetti, uykuya daldım ama sonra yeniden uyandım, baktım perdeleri örtmüş olmam hiçbir işe yaramamış." Perdeler örtülü olunca uyuyamıyormuş. "Yatakta gözlerim açık öylece yatıyorum," dedi Portekizli. Saat dörttü. "Herhalde sinirsel bir durum," dedi Portekizli.</p>
<p class="calibre1">3.1.66</p>
<p class="calibre1">... gazetede hâlâ babam hakkında yazılanları okuyorum. Geceleri Robert'le durmadan cenaze masraflarını konuşurken yakalıyorum kendimi... İçki servisi yapanların soğuktan kaskatı olmuş cesedin altındaki buz kalıplarını nasıl günde iki kez değiştirdiklerini, evin bütün bu insanlarla dolup taşmasını duyuyorum, hiçbiriyle bir ilişkim yok ama artık biliyorum ki hepsiyle akrabayım.</p>
<p class="calibre1">4.1.</p>
<p class="calibre1"><span class="calibre2">Brüksel'den</span></p>
<p class="calibre1">Soruyor, ama cevap alamıyoruz. Yeniden yeniden soruyoruz. Hayatın tümü nasıl da sadece sorulardan ibaret, sorular sorsak da yeniden yeniden cevap alamasak da, gene de var oluyoruz. Soru sormam ama cevap alamamam, varoluşumun gerçekliği bu... kuşkusuz depolamış olduğum enerjileri hissediyorum... ola ki insan doğanın gözlemcisinden başka bir şey değildir, onu yargılayan değildir, buna hakkı yoktur...</p>
<p class="calibre1">Hamiş: Oğleüzeri Sablon'daki ünlü çalgı koleksiyonunu gördüm.</p>
<p class="calibre1">7.1</p>
<p class="calibre1"><span class="calibre2">Akra'da</span></p>
<p class="calibre1">Dört bin sekiz yüz kasa ilaç saydık, listeleri kontrol ettik. Adamlarım huzursuz, çalışmıyorlar, Marketsu'daki cinayetten bahsediyorlar. İki mektup. Biri Dakar'a, McDonald orada hastanede yatıyor, İkincisi Raiffeisen Bankası'nın Gmunden'deki şubesine. Kafamı derleyip topladım mı odamı da derleyip topluyorum. Ya da tersi. Babanın derli topluluk cinneti. İsteksizlik, kendini kötü hissetme, kortizon.</p>
<p class="calibre1">17.1</p>
<p class="calibre1">Atakpame. Stirner'le. Robert VValser üzerine sohbet.</p>
<p class="calibre1"><a id="bookmark8"></a>21.1</p>
<p class="calibre1">Bizim adamların, Hiller'in, Reitmayer'in, Nikisch'in öldürüldüğü haberi geldi... Manso yakınında bir ormana gidiyor, adamlarımızı buluyoruz. Kafaları parçalanmış. Mühendis Reitmayer'in kollarını ve bacaklarını kesmişler, uzvunu da...</p>
<p class="calibre1">Polis düzgün davranıyor. Cesetler Akra'daki yetkililerin araya girmesiyle önce Salpont, sonra VVinneba'ya götürülüyor. McDonald'la telefon konuşması. Korkuyorum, diyorum. Stirner bir şey demiyor. Biz çocuklar, Robert'le ben, yetişkinlerden daha çok şey bildiğimizde susmak zorundaydık, dedim, yetişkinlerin bizden korkmadıkları zaman ve zeminde konuşmamıza izin vardı. Stirner bir şey demiyor.</p>
<p class="calibre1">23.1.</p>
<p class="calibre1"><span class="calibre2">Karl’ın Ölümü</span></p>
<p class="calibre1">Moro: "Geçen gece durmadan şunu düşünmek zorunda kaldım, üvey kardeşiniz hayatta olsa yasal durum nasıl da çetrefilleşirdi... ne bahtsızmış, diye düşünmek zorunda kaldım, o koşullar... korkudan böyle diyorum, diye eklemeli, politika şöyle ya da böyle cinnet."</p>
<p class="calibre1"><a id="bookmark9"></a><span class="calibre4">Ungenach</span></p>
<p class="calibre1">Park. Ağaçlıklı yol. Kesinlik: Konak sahibinin evi, çiftlik binası. Hemzemin olanları rutubetli, yukarıdakileri kuru odalar. Köpek ve kedi olmayışı, eskiden Ungenach'ta zaman zaman sadece köpekler ve kediler hüküm sürmüş olsalar da. Monotonluğun sebep olması, sonuç olması, hastalığın sebeplerini araştırmanın, akıl yürütmenin bir çeşidi olması. Bütün kavramların tıbbi olarak sonuna dek uygulanması. Üç havuz, üç havuzdaki üç fıskiye. Birbiriyle yarışarak masal anlatan büyükanneler. Gömme araştırmaları. Din kürleri. Büyük sempatilerin, antipatilerin işe koşulması.</p>
<p class="calibre1">Avcıların aniden girmesi, avluda ganimet yığınları.</p>
<p class="calibre1">Fırtına bora, fırtına-bora halet-i ruhiyeleri. Av yasağı ihlali, genç avcı lösemisi. Av enfeksiyonları. Ungenach'ta savaşla nasıl hesaplaşıldığı. Zamanın daima ölüleri anma günleri oranında hesaplanmış olması. Bir miktar şahsi pılı pırtı. Rezillik, utanç. Kendimizi betimlerken gayet doğal davranırız. (Babam). Tarih. Anlayışsızlık. Yolculuk yaptığımızda, bu her zaman Ungenach'a geri dönüş hazırlığıydı.</p>
<p class="calibre1">Zumbusch Amcam Chur'a geri dönüp cenaze töreninden haberler getirdi.</p>
<p class="calibre1">Bütün gözler, elbette, dedi Zumbusch, her an, benim üzerime çevriliymiş. Orada olmayanın.</p>
<p class="calibre1">Bir lokantaya girdik, Ungenach'tan söz etmedik.</p>
<p class="calibre1">Zürich'e geri getiriyor beni.</p>
<p class="calibre1">Artık geri gitmek yok.</p>
<p class="calibre1">Collingwood'un <span class="calibre2">Despatches and Correspondance'</span>ı.</p>
<p class="calibre1">"Ölüm araç-gereçleri" (Babam)</p>
<p class="calibre1">Moro: "... bu nem, kireç suyu. Hasta eden özellikler. Nefret edilen ortamda yaşamak, hele de düşüncelere dalmak huzursuzluk anlamına gelir, tiksindirici olanla, gayritabii olanla durmadan yüzleşme, haksızlıkla, kargaşa niteliğinde olanla, tabiat mevzubahis olduğunda; ölüm patolojisiyle, insanlar konusunda; onların varoluş beceriksizliğiyle.</p>
<p class="calibre1">Uyanırsın, alçaklığa, süklüm püklümlüğe, pamukla dolu bir kafaya, şahsiyet zaafına. Ölüm patolojisi ve varoluş beceriksizliğinden başka bir şeye uyanmamışsındır. Duyulur, görülür, düşünülür, ve duyduğun, gördüğün ve düşündüğün unutulur ve yaşlanılır gidilir, herkes kendi yordamınca yalnızlığa, beceriksizliğe, utanmazlığa doğru.</p>
<p class="calibre1">Hayatın diyalog olduğu yalandır, hayatın gerçeklik olduğunun da yalan oluşu gibi. Akla hayale sığmaz bir şey olmadığı gibi, rezilce bir mutsuzluktur, bir dehşet dönemidir, kısa da olsa uzun da, hoşnutsuzluk üretmekten ve melankoliden oluşan... sadece milyarlara varan ölüm sebepleri, ölüm sonuçları... Burada muazzam bir yaradılış hoşgörüsüzlüğü ile karşı karşıyayız, bizi daima umarsızlığa sev-keden, acılaştıran ve sonuçta da geberten. Yaşadık sanırız, oysa gerçekte ölmüş gitmişizdir. Tümünden bir ders aldık deriz ama olan biten itiş kakıştır sadece. Bakarız, tasarlarız, ama baktığımız ya da tasarladığımız her şeyin elimizden kayıp gittiğini seyretmek zorunda kalırız, egemenliğimiz altına almayı ya da en azından değiştirmeyi planladığımız dünyanın da elimizden kayıp gittiği gibi, geçmişin ve geleceğin de elimizden kayıp gittikleri gibi, kendi kendimizin elimizden kayıp gidişi gibi ve zamanla her şeyin bizim için imkânsız olacak olması gibi. Hepimiz bir felaket halet-i ruhiyesinde yaşarız. Yapımız anarşiye eğilimli bir yapıdır.</p>
<p class="calibre1">İçimizdeki her şey sürekli kuşkunun gözetimindedir. Ortada eblehlik olsun ya da olmasın, her şeyde katlanılmazlık vardır. Temelde dünya, ne açıdan bakarsak bakalım, katla-nılmazlıktan ibarettir. Dünya bizim için durmadan daha katlanılmaz olur. Katlanılmaz olana tahammül edişimiz, her birimizin hayat boyu işkence ve eziyete olan yeteneğidir, bir iki ironik unsur vardır insanda, mantıkdışı bir dangalaklık, geri kalan her şey iftiradır."</p>
</body>
</html>
