<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet1.css" rel="stylesheet" type="text/css"/>
</head>

<body>
<h2 class="MsoNormal" id="sigil_toc_id_28" style="text-align: center;"><span><b>YİRMİDOKUZ</b></span></h2>

  <p class="MsoNormal"><span>Ertesi gün herşey düzelmişti. Çıktığımı öğrenen Ali Karcı, YediSekiz Hasanpaşa için Aziz'den yazı geldiğini söylüyor, benden de yazı istiyordu. Ben harıl harıl yazı hazırladım otelde, ilk sayı için. Sorumlu Müdür Orhan Müs'tü. Yazdığım yazılarla otelin parasını çıkarıyordum. Satış parlak değildi. Aziz Nesin'in Aydın'da bir çiftlikte olduğunu söylüyordu Ali Karcı. Gazete satsa bile geçindirecek gibi değildi bizi. Belli bir idare yeri de yoktu. Basımevi işleri Ali'nin üzerindeydi. Aziz, politik havanın dışında kalmıştı. Bense işi benimseyip havasına girememiştim henüz. Sorumluluğun başkasında olması beni ölçülü davranmaya zorluyordu. Cezaevi nedir biliyordum, yazılarım yüzünden başka birinin içeri girmesine gönlüm razı olmadığından ürkek davranıyordum. Orhan Erkip, Hür Markopaşa'yı çıkarmaya başlamıştı. Benim sorumlu müdürlüğüm sırasında, üç beş parça yazı kalmıştı elinde. Bunları yayınlayıp bitirdikten sonra, yürütemeyeceğini anlayınca Hür Markopaşa'nın imtiyazını bana devretmiş, kendisi kuru temizleme evi açmak üzere büsbütün ayrılmıştı. Tek başıma yürütebilecek miydim bu gazeteyi? Bir mizah dergisi yalnız yazıyla yürümezdi. Dizgi, baskı, kâğıt işleri de vardı.</span></p>

  <p class="MsoNormal"><span>Mim Uykusuz'la görüştükten sonra Babıâli dağıtıcılarını dolaştım, Halit'leri, Nail'leri... Her bakımdan destekleyeceklerdi beni. Güveniyorlardı dergiyi tek başıma yürüteceğime.</span></p>

  <p class="MsoNormal"><span style="font-size: 10pt;">«Nasıl Gazeteci oldum?» diye Hür Markopaşa'nın ilk sayısından beri yayınlanan bir dizi vardı, Aziz'den kalma. Olay Sultanahmet Cezaevi'nde geçiyordu. İçerde yazdıklarını nasıl dışarı çıkardığını anlatıyordu. Taaa 1944'lerden beri yaşadığımız olaylardı bunlar... Markopaşa geleneklerine göre diziyi sürdürmemde hiçbir sakınca görmemiştim.</span><br/></p>

  <p class="MsoNormal"><span>Dergi bütün saltanatıyla çıkmaya başlamıştı. Mim Uykusuz uzun deneyimlerden geçmiş daha da ustalaşmıştı. Sorumluluğu her bakımdan tek başıma üzerime aldığım için bildiğim gibi yazıyordum. O sıralarda askerden izinli gelen Haluk Yetiş, Hür Markopaşa'yı Ankara'da izlediğini söylemişti. Yazıların tümünü benim yazdığımı, Aziz'in Aydın'da olduğunu öğrenince şaşıp kalmıştı. Ne var ki kendisi gibi bir yardımcım yoktu yanımda. Çok yoruluyor, üstelik gazeteyi çok masraflı çıkarıyordum. Ama ne olursa olsun aylarca sürdürebilecek durumdaydım. Askerliğini bitirir, yönetimi alırdı eline.</span></p>

  <p class="MsoNormal"><span>Bir gün Osmanbey matbaasındaki odamda otururken kapı vuruldu. Ben yazdığım yazıya öyle dalmıştım ki karşımda Cezaevi Müdürü'nü görünce, yazdığımı da yazacağımı da şaşırmıştım. İster İstemez yer gösterip, buyur ettim. Çay mı, kahve mi den başlamıştım işe ama, adamın aklı çayda, kahvede değildi. Lafı hiç dolaştırmadan:</span></p>

  <p class="MsoNormal"><span>«Rıfat Bey!» diye başladı, «Bu yazıları hemen kesmeniz için ricaya geldim!»</span></p>

  <p class="MsoNormal"><span>Sözün buraya geleceğini biliyordum ama, bu kadar tepeden inme olacağını düşünemezdim. Son iki yazımda Sultanahmet Cezaevi'nde nasıl esrar, eroin içildiğini, bunların nasıl sürüldüğünü, nasıl kumar oynatıldığını, kimlerden ne yollarla haraç alındığını anlatıyordum.</span></p>

  <p class="MsoNormal"><span>«Hangi yazıları?» diye uzatmaktansa, ben de onun gibi hiç dolaştırmadan:</span></p>

  <p class="MsoNormal"><span>«Kesemem!» dedim. «Nasıl keserim! Bizlere güveni kalmaz okurlarımızın!»</span></p>

  <p class="MsoNormal"><span>«Canım siz de ona göre kesersiniz. Bir hayal mahsûlü olduğunu da belirtirsiniz bu yazıların...»</span></p>

  <p class="MsoNormal"><span style="font-size: 10pt;">«Yapamam!» dedim. «Bu yazı dizisinin nerde, nasıl biteceğini şimdiden ben bile kestiremem! Hem efendim, bu yazının sizinle ne ilgisi var ki, bu kadar duruyorsunuz üzerinde?»</span><br/></p>

  <p class="MsoNormal"><span>«Nasıl durmam?.. Olaylar Sultanahmet Cezaevi'nde geçtiğine göre...»</span></p>

  <p class="MsoNormal"><span>«Yazının neresinde yazmışım Sultanahmet'te geçtiğini?»</span></p>

  <p class="MsoNormal"><span>«Canım rastlamak mı lâzım? Kim okursa okusun, anlar bu olayların Sultanahmet Cezaevi'nde geçtiğini.»</span></p>

  <p class="MsoNormal"><span>«Hiç sanmam. Bütün cezaevlerinde aynı olaylar geçer. Bu kadar alıngan olmanız yersiz doğrusu...»</span></p>

  <p class="MsoNormal"><span>«Canım, Rıfat Bey, diyelim ki bütün cezaevlerinde aynı olaylar geçiyor. Sultanahmet de bu cezaevlerinden biri değil mi? Eninde sonunda kabak bizim başımıza patlayacak olduktan sonra...</span></p>

  <p class="MsoNormal"><span>İyisi mi, kesin bu yazıları, uzatmayın!»</span></p>

  <p class="MsoNormal"><span>Getirttiğim kahveler masanın üzerinde duruyordu.</span></p>

  <p class="MsoNormal"><span>«Buyurun,» dedim. «Soğulmasınlar!»</span></p>

  <p class="MsoNormal"><span>Müdürün gözü kahve falan görmüyordu. Yumuşadığımı sanarak:</span></p>

  <p class="MsoNormal"><span>«Söz, değil mi?» dedi. «Keseceksiniz bu sayı... Tatlıya bağlayıp son diyeceksiniz... Siz de biliyorsunuz yolunuzun er geç cezaevine düşeceğini, yatağınızı içerde bırakıp çıktığınıza göre...»</span></p>

  <p class="MsoNormal"><span>«Efendim, hiç telâşlanmayın! Kim okuyacak bizim yazıları da, kim duracak üzerinde... Beş on bin gazeteyi zor satıyoruz.»</span></p>

  <p class="MsoNormal"><span>Acı acı baktı yüzüme:</span></p>

  <p class="MsoNormal"><span>«Daha yeni gitti müfettişler...» dedi. «Sizin şu İmralı yazısından ötürü... Ne İmralı kaldı altüst edilmedik, ne bizim hastane.»</span></p>

  <p class="MsoNormal"><span>İçerdekilere söz verdiğim gibi, «Pamuk» yazısını çıkar çıkmaz yayınlamış, Posta Müdürü Zeki Bey kanalıyla on kadar gazeteyi cezaevine göndermiştim. Nasıl olmuşda müfettiş gelmişti bu yazılar üzerine bilmiyordum. Konuyu açacağa benzemiyordu Müdür:</span></p>

  <p class="MsoNormal"><span>«Hem o İmralı yazısından size ne?» dedim.</span></p>

  <p class="MsoNormal"><span>«Evet bana bir şey olmadı ama, sen İmralı Müdürü'ne sor!..</span><span style="font-size: 10pt;">Tam üç müfettiş... Sen gazetem okunmaz de dur, milletin işi yok! Hep böyle abuk sabuk yazıları okurlar nedense! Sizden son defa rica ediyorum, kesin bu yazıları!»</span></p>

  <p class="MsoNormal"><span>Gözlerini açmış, ağzımdan çıkacak yanıtı bekliyordu. Ben gecikince üsteledi:</span></p>

  <p class="MsoNormal"><span style="font-size: 10pt;">«Keseceksiniz değil mi, en uygun biçimde?.. Evet, değil mi?»</span><br/></p>

  <p class="MsoNormal"><span>«Özür dilerim Müdür Bey!» dedim. «Kendime göre doğru yanlış, bir gazetecilik anlayışım var. Gazetenin üstünde de adım yazılı... Kendime, okurların gözü önünde kötülük edemem. Sayın Savcı yazılarımda suç bulursa versin mahkemeye! İftira ediyorsam, siz de verin mahkemeye beni! O zaman mahkemede herkesin önünde açıkça söylerim, bu olaylar sırf Sultanahmet'te geçmiyor diye... Üç cezaevi gördüm, hepsinde aynı olaylar...»</span></p>

  <p class="MsoNormal"><span>Tam o günlerde İffet’in Boğaziçi'nde bir eczane açtığını basımevine gelen bir gazete dağıtıcısından öğrenmiştim. Onun da okurlarım arasında olduğunu söylemişti. Eczanesinin nerede olduğunu sormuş, yerini bellemiştim. Bir gün mutlaka gidip görecektim kendisini. Demek gazetemizi okuyordu. İlk gençlik yıllarında adımın sonunda «Ilgaz» yoktu. Tanıyamazdı Markopaşa'daki Rıfat Ilgaz'ın kim olduğunu!</span></p>

  <p class="MsoNormal"><span>Tanımasa da Markopaşa'yı okuması beni duygulandırmıştı. Yıllardan sonra uzaktan da olsa bir ilişki kurmuş gibi olmuştum onunla. Tam yirmi yıl geçmişti aradan. Artık orta yaşlı bir kadın sayılırdı, bense bakımsız kalmış, rahat yüzü görmemiş, yorgun, yaşlanmaya yüz tutmuş bakımsız bir hasta...</span></p>

  <p class="MsoNormal"><span>Bir hafta sonra basımevine gelen dağıtıcı, iffetle ilgili yeni haberler getirmişti. Evliydi, yaşlı bir kocası vardı, doktordu. Çocuğu yoktu henüz. Tek başına çeviriyordu işini. Çevresinde sevilip sayılıyordu. Eczanesinin üstünde yatıp kalkıyorlardı. Başka bir evleri de olabilirdi. Kuşkuyla bakıyordu yüzüme, bu bilgileri veren dağıtıcı...</span></p>

  <p class="MsoNormal"><span>Bir yakınım olduğunu, ailece aramızın açık olduğu için de uzun süredir karşılaşmadığımı söyledim. Önemli değildi inanıp inanmaması. Yıllardan sonra demek görebilecektim İffet'i bir gün. Ya arkadaşı Makbule ne olmuştu?</span></p>

  <p class="MsoNormal"><span>Bir akşam işimden çıkınca tek başıma Çemberlitaş'taki Ahmetler'in içkili lokantasına gitmiştim. Yorgundum. Hemen bütün yazılarımı yazıp bitirmiş, bir bölümünü şimdiden dizgiye vermiştim. Dizgici Muhittin bu gece çalışacağını söylediği için iki ayağımı bir pabuca sokmuş, gelip gidip dizebileceği kadar yazıyı gününden önce yazdırmıştı bana.</span></p>

  <p class="MsoNormal"><span>Muhittin mizah tiryakisiydi. Dizgi zamanı geldi mi, şarabını alır makinesinin başına geçerdi. Biraz da yazarlıktan anladığından, daha doğrusu kendini yazar sandığı için, beğenmediği yerleri değiştirme yetkisi bile bulurdu kendinde. Düzeltmeleri yaparken Muhittin'in baltayı taşa vurmaması için daha da uyanık davranmam gerekirdi düzeltirken.</span></p>

  <p class="MsoNormal"><span>Muhittin bizim yazıları keyifli keyifli dize dursun, ben yarım şişe rakıyla yorgunluğumu gidermek zorundaydım.</span></p>

  <p class="MsoNormal"><span>Hava erkenden kararmıştı. Benim her yemekte oturduğum köşeye bugün Küçük Ahmet bakıyordu. İkisinden birini beğenip de seçme durumunda kalmamam için, bu köşeyi önceden tapulamam, üçümüzü de zor durumdan kurtarıyordu.</span></p>

  <p class="MsoNormal"><span>Nasılsa açtım konuşmayı.</span></p>

  <p class="MsoNormal"><span>«Seni Karagümrüklü Salih aradı, az önce!» dedi, servis verirken.</span></p>

  <p class="MsoNormal"><span>Karagümrük Ortaokulu'ndaki öğrencilerimdendi Salih. Liseyi bitirmeden ayrılmak zorunda kalmıştı. Okuyamayan öğrencilerimin çoğu nedense çok severdi beni. Müdür yardımcılığıma rastlardı Salih'in son sınıf öğrenciliği. Çok çocuklu bir babanın oğlu olduğu için, üstü başı düzgün değildi. O kışpaltosu bile yoktu. Yapısı bütün arkadaşlarından önce gelişmiş, ilk gençlik bunalımları da erken başlamıştı bu yüzden.</span></p>

  <p class="MsoNormal"><span>Bir sabah sınıfları dolaşıyor, öğretmenlerin gelip gelmediğine bakıyordum. 3/B'den gürültü geldiğini duyunca kapısını açmış, önünde dolaşmaya başlamıştım. İzinleri kaldırdığım dönemdeydi. Salih birden karşıma çıkmış, kırmıştı boynunu:</span></p>

  <p class="MsoNormal"><span>«Eve kadar izin öğretmenim!» dedi. «Çok önemli benim için...»</span></p>

  <p class="MsoNormal"><span style="font-size: 10pt;">Anlamıştım bunun önemini. Tam Ortaokul kızlarının önümüzden geçme saatiydi. Salih mutlaka birini görecek, kendine göre çok önemli şeyler konuşacaktı. Sevdiği kıza, izin alıp çıkabildiğini göstermek bile önemliydi o yaşlarda.</span><br/></p>

  <p class="MsoNormal"><span>«Nedir bu senin için önemli olan?» diye kaşlarımı çatıp sordum.</span></p>

  <p class="MsoNormal"><span>«Önemli olan babamı görmek...» dedi.</span></p>

  <p class="MsoNormal"><span>«Ne işin olur senin babanla?»</span></p>

  <p class="MsoNormal"><span>«Babam motorcu benim!» dedi. «Seferden yeni geldi de... Çok önemli bir şey vardı, söylemeyi unutmuşum.»</span></p>

  <p class="MsoNormal"><span>İzin alamadan altmış çift gözün önünden geçip yerine oturması ölümdü onun için...</span></p>

  <p class="MsoNormal"><span>On beş dakika yeterdi ona... Zaten dersleri de boş geçiyordu...</span></p>

  <p class="MsoNormal"><span>«Peki Salih!» dedim. «Sana tam on beş dakika izin...»</span></p>

  <p class="MsoNormal"><span>Hızla kapıya doğru yöneldi. Harcayacak bir dakikası bile yoktu. Dışarda sulu kar başlamıştı.</span></p>

  <p class="MsoNormal"><span>«Salih!» diye seslendim arkasından. ¦</span></p>

  <p class="MsoNormal"><span>«Buyur Öğretmenim.»</span></p>

  <p class="MsoNormal"><span>«Kar yağıyor dışarda.»</span></p>

  <p class="MsoNormal"><span>Verdiğim izni geri alacağımdan korktuğu için:</span></p>

  <p class="MsoNormal"><span>«Zararı yok efendim!» dedi.</span></p>

  <p class="MsoNormal"><span>«Zararı olmaz olur mu? Islanacaksın! Hele gel bakalım sen!»</span></p>

  <p class="MsoNormal"><span>İstemeye istemeye döndü:</span></p>

  <p class="MsoNormal"><span>«Seç! Şu askıdaki paltolardan birini!» dedim.</span></p>

  <p class="MsoNormal"><span>Bir uçtan bir uca asılı duruyordu çocukların paltoları. 3/A'ların paltolarının önünde dikildi. Birini gözüne kestirmişti ama, uzanıp alamıyordu.</span></p>

  <p class="MsoNormal"><span>«Hadi al!» dedim. «Dönünce yerine asarsın!»</span></p>

  <p class="MsoNormal"><span>Ters yöne doğru yürüyüp gittim. Salih aldığı paltoyu yürürken giyiyordu.</span></p>

  <p class="MsoNormal"><span style="font-size: 10pt;">Yıllardan sonra Salih'le düpedüz arkadaş olmuştuk. Arkadaşları arasında çok sevilen bir şofördü, iki arabası vardı. Edebiyat sevgisini bir türlü yitirmemişti, arabalardan birini, gezici kitaplık haline getirmişti. En azdan beş gazete okur, reklamı yapılan bütün kitapları alırdı. Sık sık uğrardı çalıştığım basımevlerine. Hiçbir şey yapamazsa, beni çay içmeğe götürürdü Emirgân kahvelerine...</span><br/></p>

  <p class="MsoNormal"><span>Bir gün yine Emirgân'da çayımızı içerken:</span></p>

  <p class="MsoNormal"><span>«Abi!» demişti, «Hani okulda sizden izin istemiştim ya...»</span></p>

  <p class="MsoNormal"><span>«Evet!» demiştim, «Soğuk bir gün, dışarda sulu kar yağıyordu.»</span></p>

  <p class="MsoNormal"><span>«Nereye gitmiştim biliyor musunuz, o gün? Önemli bir işten söz etmiştim size... Babamın seferden </span><span style="font-size: 10pt;">döndüğünden!»</span></p>

  <p class="MsoNormal"><span>«Evet!» dedim. «Şu babanı görmek zorunda olduğun gün...»</span></p>

  <p class="MsoNormal"><span>«Oysa ben o gün, gösterdiğiniz paltoyu giymiş...»</span></p>

  <p class="MsoNormal"><span>«Çarpık bacaklı kızın peşine düşmüştün!»</span></p>

  <p class="MsoNormal"><span>Birden şaşırıp kalmıştı Salih:</span></p>

  <p class="MsoNormal"><span>«Demek biliyordunuz! Oysa ben... Oysa ben...» deyip duruyordu.</span></p>

  <p class="MsoNormal"><span>«Oysa sen yutturdum sanıyordun değil mi?»</span></p>

  <p class="MsoNormal"><span>«Hem de kaç kişiye anlatmıştım yutturduğumu...»</span></p>

  <p class="MsoNormal"><span>«Hep böyledir açıkgöz öğrencilerimiz! Boyuna yuttururlar öğretmenlerine! Oysa öğretmenler, öğrencilerinin geçtikleri yollardan geçmemişlerdir hiç! Yeryüzüne öğretmen olarak gelmişlerdir!»</span></p>

  <p class="MsoNormal"><span>Küçük Ahmet salatayı önüme koyarken, sordum:</span></p>

  <p class="MsoNormal"><span>«Bir şey söyledi mi Salih?»</span></p>

  <p class="MsoNormal"><span>«Şimdi Rıfat Bey'i alır gelirim dedi!»</span></p>

  <p class="MsoNormal"><span>«Demek beni arıyor şu anda... Az sonra gelir! Matbaadakiler biliyorlar nereye gittiğimi!»</span></p>

  <p class="MsoNormal"><span>Çok geçmeden de pardesüsü elinde girmişti lokantaya.</span></p>

  <p class="MsoNormal"><span>«Hocam!» dedi, «Okudum Hür Markopaşa'daki yazınızı. Rusçuk Köftecisi'nden söz etmişsiniz.</span></p>

  <p class="MsoNormal"><span>Komiteci Muharrem gösterdi yazıyı. Getir şu Hoca'nı artık, dedi! Eğer matbaada yakalasaydım, Karagümrük'e götürecektim sizi, Muharrem'in meyhanesine!»</span></p>

  <p class="MsoNormal"><span>«Gideriz bir gün!» dedim, «Otur hele! Maşallah pardesünü de hiç düşürmüyorsun elinden! As şunu </span><span style="font-size: 10pt;">çiviye!»</span></p>

  <p class="MsoNormal"><span>Ahmet gelmişti. Salih ne yiyeceğini önceden düşünmüş gibi hemen sıraladı:</span></p>

  <p class="MsoNormal"><span>«Bir büyük kulüp rakısı... Karışık salata... Turşu, karışık ızgara... Bir beyin salata, bir de Rus salatası!»</span></p>

  <p class="MsoNormal"><span>«Yeter be!» dedim. «Hele bir soluk al!»</span></p>

  <p class="MsoNormal"><span>«Buyrun, şimdi de siz söyleyin, Hocam!»</span></p>

  <p class="MsoNormal"><span>«Bana söyleyecek ne bıraktın ki...»</span></p>

  <p class="MsoNormal"><span>Ahmet gittikten sonra:</span></p>

  <p class="MsoNormal"><span>«Yeter çektiğimiz yokluktan,» dedi. «Kuru fasulyeyle geçti çocukluğum. Bir çift yumurtayı, bolluk günlerimizde bile bir arada göremedim.»</span></p>

  <p class="MsoNormal"><span>Annem gelmişti aklıma... Ceviz sandıktaki, boncuklu kesesindeki sarı sarı altınlar gelmişti gözümün önüne... Sonra en iştahlı günlerimde yalvar yakar, gene tek yumurta!..</span></p>

  <p class="MsoNormal"><span>«İkinci Dünya Savaşı'nın yokluğunu birlikte çektik!» dedim. «Benim Birinci Dünya Savaşı da var daha... Peşinden bir de Kurtuluş Savaşı...»</span></p>

  <p class="MsoNormal"><span>«Savaş deyince paltosuzluk gelir aklıma. Karda kışta önümden giden cıvıl cıvıl kızlar...</span></p>

  <p class="MsoNormal"><span>Bakacaksam bile, bakamam yüzlerine, konuşacaksam konuşamam!.. Demek ortaokulda o gün çok önemli işimin ne olduğunu anlamıştınız!»</span></p>

  <p class="MsoNormal"><span>«Eğer aynı denemeleri geçirmiş olmasaydık...»</span></p>

  <p class="MsoNormal"><span>«Bana palto ikram edemezdiniz, değil mi?»</span></p>

  <p class="MsoNormal"><span>Ahmet'in getirdiği ciğerden çatalın ucuyla almış, suratını buruşturmuştu:</span></p>

  <p class="MsoNormal"><span>«Sen bunları kedilere ver de afiyetle yesin, Ahmetçiğim! Biz yoktan yoksulluktan çıktığımızı söylüyoruz. Olmaz böyle, kart öküz ciğerleri yediremezsin bize! Yokken yedik... Daha mı yiyelim be! Üstelik de en azdan, bir haftalık bu! Neden mi bir haftalık, yiyen çıkmamışda ondan!»</span></p>

  <p class="MsoNormal"><span style="font-size: 10pt;">«Peki, peki,» dedi. «Masalardan duymasınlar, kuzu ciğeridir diye afiyetle yiyenler de var. Söyle ne istersen yaptırayım... Sote et... Nasıl?»</span><br/></p>

  <p class="MsoNormal"><span>«Hazırda ne varsa ondan getir. İlk kadehler ağız tadıyla gitsin! İki gündür ağzıma bir dirhem rakı koymadım. Konya'ya bir Hacı götürüp getirdim. Hep de bizi bulur, böyle nanemollalar!.. Babamın arkadaşı, hayır diyemezsin ki! Hadi Ahmetçiğim, barbunya fasulye tazeyse, hemen getir, bol limonla!»</span></p>

  <p class="MsoNormal"><span>«Eee!» dedi Ahmet. «Bugün çıkan Sonposta gazetesi mi bu? Zeytinyağlı dedin mi en azdan üç günlüğü göze alacaksın!»</span></p>

  <p class="MsoNormal"><span>«İki günlükten fazlasını iadeye veririm haaa!.. Getir de görelim!»</span></p>

  <p class="MsoNormal"><span>Ahmet'in getirdiğini beğenmişti. Izgaralar da istediği gibi olmuştu Salih'in:</span></p>

  <p class="MsoNormal"><span>«Hah!» dedi. «Böyle olacak işte. Hadi Hocam, sağlığınıza!»</span></p>

  <p class="MsoNormal"><span>«Sağlığımıza!»</span></p>

  <p class="MsoNormal"><span>Rakının üstüne iri bir parça bonfileyi aceleyle çiğneyip yutarken:</span></p>

  <p class="MsoNormal"><span>«Sağlık dedik de Hocam...» dedi, «Sizin için okulda ciğerlerinden hasta derlerdi de inanamazdım. Sözde sizi Karagümrük'e hastadır diye Adapazarı'ndan yollamışlar. Bu Rıfat Bey, hastayken böyle olursa, sağlamken kimbilir nasıldı, derdim. Karagümrük kızları sizi sordular mı, kör olayım kızardım size. Hem de benim yaşımdaki kızlar... Karşı evde bir kız vardı, biz arka bahçeye çıktık mı, o da balkona çıkardı. Siz bahçede dolaşırken girmezdi içeri, dur bakayım, adı da Naime mi, Saime mi neydi! Takılırdık kıza, Naime abla, diye seslenirdik. Bize dersi var Rıfat Bey'in derdik, senden selam söyleyelim mi? Kız açıktan açığa güler, söyleyin, derdi. Sonra taaa Sivas'a kadar tüymüşlerdi, İstanbul’u bize bırakıp da, Hitler korkusundan!»</span></p>

  <p class="MsoNormal"><span>Şişe bitmiş, Salih bana sormadan bir şişe daha söylemişti. Şişeyle birlikte çenesi de açılmıştı:</span></p>

  <p class="MsoNormal"><span style="font-size: 10pt;">«Aklımın kenarından geçmezdi, bir gün sizinle oturup rakı içmek... Bana gösterdiğiniz bu dostluğa ne kadar teşekkür etsem...»</span><br/></p>

  <p class="MsoNormal"><span style="font-size: 10pt;">«Teşekkür etmeden önce... Hele dur... Araban nerde senin, onu söyle bana!» dedim.</span><br/></p>

  <p class="MsoNormal"><span>«Arabam mı, garajda!.. Buraya bir arkadaşın arabasıyla geldim.»</span></p>

  <p class="MsoNormal"><span>«Eğer araba lâzım olursa, ne yaparsın?» dedim.</span></p>

  <p class="MsoNormal"><span>«Haaa! Araba mı? Kolayı var Hocam! Garajda ehliyetli balıkçılar var. Bir telefon ederiz getirirler...»</span></p>

  <p class="MsoNormal"><span>«Hemen telefon et getirsinler!»</span></p>

  <p class="MsoNormal"><span>Patronun masasındaki telefona kadar gidip geldikten sonra:</span></p>

  <p class="MsoNormal"><span>«Nereye kadar yolculuk?» dedi, «Ankara'ya kadar uzanacaksak, eve bir görüneyim!»</span></p>

  <p class="MsoNormal"><span>«Çok telâşlanma. Boğaz’ın yasak bölgesine kadar gidip döneceğim. Bir Boğaz havası...»</span></p>

  <p class="MsoNormal"><span>Gülüyordu Salih:</span></p>

  <p class="MsoNormal"><span>«Eğer bir casusluk işiyse gene gidip bir helâllaşmam gerekecek.»</span></p>

  <p class="MsoNormal"><span>«Evet, hemen hemen bir casusluk işi. Bir ailenin iç yüzünü öğrenmeye gidiyoruz!»</span></p>

  <p class="MsoNormal"><span>«Anladım Hocam,» dedi. «Nereye gittiğimizi anladım. Size de bir palto gerekirse. Yeni aldım terziden.»</span></p>

  <p class="MsoNormal"><span>«Gerekirse giymem demem! İçelim haydi, iyi günlere!»</span></p>

  <p class="MsoNormal"><span>«Şimdiden mutluluklar dilerim Hocam!»</span></p>

  <p class="MsoNormal"><span>«Mutluluk dilemekte tam yirmi yıl geciktin!»</span></p>

  <p class="MsoNormal"><span>«Yirmi yıl mı geciktim Hocam. Ben yirmi yıl önce sizi nerde bulup da mutluluk dileyebilirdim ki?»</span></p>

  <p class="MsoNormal"><span>«Canım, dilesen bile geçen yirmi yıla mutluluk mu dayanırdı... Bu toplum var ya bu toplum, yani bu düzen... Ömür törpüsü diye bir söz vardır ya... Ömür değil, mutluluk törpüsü!..»</span></p>

  <p class="MsoNormal"><span>«Hocam, benim dileyeceğim mutluluk bir porsiyonluk... Siz gene derslerinizde söylediğiniz gibi, toplumca mutlu olmazsak tek tek mutlu olmak kaç para eder diyeceksiniz. Bana bir porsiyonluk mutluluklar yetip de artıyor bile!»</span></p>

  <p class="MsoNormal"><span>«Seninki sanıyorum mutluluk değil de, rahatlık... Kişi olarak bir çok olanaklar sağlamanın rahatlığı... Doymuşluk... Hep tek başına... Sorsam sana, kendi karının mutluluğu üzerinde bile kafa yormamışsındır.»</span></p>

  <p class="MsoNormal"><span>«Bunda haklısınız Hocam! Ben kendimi karımın yerine koyup da onun adına mutluyum, diyemem!.. Neden mi, çünkü benim gibi bir kocası olduğu için... Ben ancak masa arkadaşlarıma, dostlarıma güven veririm, karıma değil! O her zaman tedirgin! İşte araba geldi, binip gideceğiz. Ne zaman döneceğim eve, ben bile bilmiyorum. Benim gibi bir adamın karısı nasıl mutlu olur, Hocam!»</span></p>

  <p class="MsoNormal"><span>«Ama sen, bir kadına iç huzuru bile vermeyen bir koca olarak gene de yetkiyle mutluluktan söz edebiliyorsun! Bu bile yeter sana! Sen başına buyruk adamsın!»</span></p>

  <p class="MsoNormal"><span>Farlarının lokanta camlarına vuran ışıklarından anlaşılıyordu arabasının, kapının önüne yanaştığı:</span></p>

  <p class="MsoNormal"><span>«Hadi Hocam, gidelim!» dedi.</span></p>

  <p class="MsoNormal"><span>Son hesabı toplayan Küçük Ahmet'in elindeki kâğıdı çekip aldı:</span></p>

  <p class="MsoNormal"><span>«Hocam!» dedi. «Hiç zorlanmayın, gelecek hafta da sıra sizin! En rahat günleriniz Perşembe günleri mi?»</span></p>

  <p class="MsoNormal"><span>«Pazartesi, gazete çıkıncaya kadar rahatlık yok!»</span></p>

  <p class="MsoNormal"><span>«Peki pazartesi akşamı, sizin konuğunuzum ben!»</span></p>

  <p class="MsoNormal"><span>«Söz!» dedim, Arabada yanına otururken.</span></p>

  <p class="MsoNormal"><span>Garaj işçisine bahşişini verip göndermiş, direksiyona yapışmıştı:</span></p>

  <p class="MsoNormal"><span>«Anladım Boğaz'a gideceğimizi!» dedi, «Kıyı kıyı mı gidelim, yoksa yukardan mı inelim!»</span></p>

  <p class="MsoNormal"><span>«Kıyı kıyı!.. Karaköy, Beşiktaş, Ortaköy, Bebek... Deniz havası alalım!»</span></p>

  <p class="MsoNormal"><span>Araba kalkar kalkmaz Salih de başlamıştı:</span></p>

  <p class="MsoNormal"><span style="font-size: 10pt;">«Bu şoförlük tıpkı berberliğe benzer Hocam! İnsan kendini galiba işinin başında daha rahat görüyor. Bütün şoförler de hep benim gibidir. Biz direksiyona geçtik mi çenemiz de açılır. Berber, dükkânından başka bir yerde alışkın değildir konuşmaya. Eline makas verip de önüne oturdunuz mu, durdurabilirsen durdur!</span><br/></p>

  <p class="MsoNormal"><span style="font-size: 10pt;">Ustura daha da gücünü arttırır sanki. Yenicami tıraşı deyimini bilirsiniz. Usturayla surat kazıma anlamına gelmez, Yenicami tıraşı!»</span><br/></p>

  <p class="MsoNormal"><span>«Yani sen de beni...»</span></p>

  <p class="MsoNormal"><span>«Yoook Hocam, bizim ne usturamız var, ne de makasımız... Şu direksiyon ne anlama gelir, arabaya yön vermek anlamına, değil mi? Yön veririz, yol gösteririz yalnız arabaya değil memlekete yön verir, dünyayı çekip çeviririz!»</span></p>

  <p class="MsoNormal"><span>«Salih be!» dedim birden. «Sen sınıfın en iyi yazarlarındandın. Çeşme adlı bir hikâyen, bugünkü gibi aklımda. Neden bu işi sürdürmedin?»</span></p>

  <p class="MsoNormal"><span>«Şöyle de sorabilirdiniz, Hocam, sen neden okumadın, okuyup da, neden doktor olmadın, mühendis olmadın diye... Bakın Hocam bütün şoför arkadaşlar güç belâ tek araba sahibi oluyorlar! Benim neden iki arabam var? Bunlardan bir tekine vereceğiniz cevap, hepsinin birden cevabı olur. Niçin okuruz, yani okula niçin gideriz demek istiyorum. Sizlerden öğrendiğimize göre «Hayata hazırlanmak» için değil mi? Eğer biri çıkar da yaşamanın kurallarını, yasalarını, kestirme yoldan öğrenirse fizik, kimya okumasının anlamı kalır mı? Bir de baktım ki Hocam fizik, kimya okumadan, sınavlara girmeden de yaşamanın bir çok kurallarını yasalarını öğrenmişim, yaşaya yaşaya... Siz bütün yazdıklarınızı çizdiklerinizi okulda öğrendiğinizi söyleyebilir misiniz?»</span></p>

  <p class="MsoNormal"><span>«Okulda öğrendiklerim mi? Bütün bu öğrendiklerimin, yaşamın gerçeklerine ters düştüğünü anlayınca okulda edindiklerim işime yaramaya başladı. Edindiklerimi ters çevirmekle bir çok sorunları çözümledim.»</span></p>

  <p class="MsoNormal"><span>«İşte Hocam, ben o yanlışları öğrenip tersinin ne olabileceğini bulup çıkarmak için hiç zaman harcamadım!»</span></p>

  <p class="MsoNormal"><span>«Bu arada bulduğun gerçeklere dayanarak yazarlığını geliştirmek...»</span></p>

  <p class="MsoNormal"><span>«Yooo Hocam, bu sözünüz derste bize anlattıklarınıza ters düşüyor. Sanat özgeci ister, sanat, kendini tutkuyla bağlanana verir, derdiniz. Boş zamanlarımda biraz da şiir yazayım, biraz da hikâyeyle uğraşayım, dedim mi, yürümez iş...»</span></p>

  <p class="MsoNormal"><span style="font-size: 10pt;">«Aferin, unutmamışsın!»</span><br/></p>

  <p class="MsoNormal"><span>«Öğretmenler, tam söz buraya gelince karakaplıyı çıkarırlar, aferin oğlum, on derler, değil mi, Hocam! Sizden öğrendiklerimi, unuttuğumu hiç sanmıyorum. Hatta bir gün derste, Çörçil gibi boş zamanları değerlendirmek için resim yapmak sanatçı olmak değildir, demiştiniz. Bu resimler para etse bile parayı resimlere değil Çörçil'in başbakanlığına verirler... Yorgunluk dağıtmak için sanat olmaz, diye sürdürmüştünüz konuşmanızı, sanat dinlenmek için değil, tam tersine yorulmak içindir! Unutmamışım değil mi?»</span></p>

  <p class="MsoNormal"><span>«Onları anımsamasam bile, bugün de aynı şeyleri doğru buluyorum, tam tersini düşünenlerin bulunabileceğini bildiğim halde...»</span></p>

  <p class="MsoNormal"><span>«Şu halde Hocam, kendini yaşamın tam akışına kaptırmış olan kişi bir de edebiyata kaptıramaz, hikâyeye, şiire, hele hiç!»</span></p>

  <p class="MsoNormal"><span>Bana tanımlanan eczaneye yaklaşıyorduk. İskelenin karşısında demişlerdi. Bir vapur yeni kalkmıştı iskeleden. Dumanlarını asfalta döşeyerek geçiyordu sağ yanımızdan. Karşı sırtlardan gelen Poyraz, Boğaz sularını kırıştırıyordu inceden. Kendimi bu işin duygusal havasına alıştırabilmek için önce Salih'in susması gerekirdi.</span></p>

  <p class="MsoNormal"><span>«Salihciğim!» dedim. «Şu saatine bakar mısın?»</span></p>

  <p class="MsoNormal"><span>«Saat...» dedi, «Onu yirmi geçiyor Hocam. Yoksa tarihsel an yaklaştı mı?»</span></p>

  <p class="MsoNormal"><span>«Eczanemiz bu gece nöbetçidir! Hele durdur arabanı şurda, bakalım!»</span></p>

  <p class="MsoNormal"><span>Arabadan iner inmez, geri geri gidip lastikleri gözden geçirmeye koyulmuştu:</span></p>

  <p class="MsoNormal"><span style="font-size: 10pt;">«Biliyordum namussuzun sağ lastiğinin indiğini!» dedi, «Ben stepneyi takarken siz gideceğiniz yere gidin, Hocam! Yoook!.. Durun, öyle değil!.. Hava oldukça serin. Boğaz havası bu!.. Giyin şu pardösüyü bakayım! Hah şöyle!..»</span><br/></p>

  <p class="MsoNormal"><span>Salih'in pardösü dediği palto, kişiliğimi gizlemişti dostun düşmanın gözünden. Bir kalkanın, bir zırhın gerisinde görür gibi oluyordum kendimi. Üstelik, bu pardösüyle, Salih'in kendisine özgü ataklığını da kazanmış gibiydim.</span></p>

  <p class="MsoNormal"><span>Eczanenin kapısı, havanın serinliği gözönünde tutularak kapatılmıştı. İçerdeki aydınlık, dükkânın açık olduğunu gösteriyordu. Güney memleketlerinden gelme geniş yapraklı bir bitki, dallarını çerçevelerin üstüne sarkıtarak içerisini gözden saklıyordu.</span></p>

  <p class="MsoNormal"><span>İçerde kimsenin görünmemesi bir yüreklilik kazandırmış olmalıydı bana. Yavaşça açtım kapıyı. Çıkardığım sesi ben bile zor duyduğum halde, tam karşıdaki ilâç dolabının arkasından yaşlıca bir kadın çıktı. Kısaya yakın orta boyluydu. Koyu kahverengi saçlarının arasında tel tel aklar görünüyordu. İffet bu olabilir mi, diye düşündüm bir süre.</span></p>

  <p class="MsoNormal"><span>«Buyurun!» diye sağ yanımdaki masanın önünde dikildi. Gözleri hiç de benden yana bakmıyordu. Sanki masanın üzerindeki kül tablasına dikilmişti, dökmediği için kendini suçlar gibi...</span></p>

  <p class="MsoNormal"><span>«Bir Visine rica edecektim,» dedim. «Göz damlası!..»</span></p>

  <p class="MsoNormal"><span>Gözlerime baktı birden. Son zamanlarda uykusuz kaldığım için kızarıp kaşınıyordu. Hele içince kıpkırmızı oluyordu. İlk bakışta anlamıştı, kendisinden uydurma bir ilaç istemediğimi. Sanki benim geleceğimi, «Visine» alacağımı bekliyormuş gibi hemen oracıktan uzanıp alıverdi. Sarmak için masaya doğru giderken:</span></p>

  <p class="MsoNormal"><span>«Zahmet etmeyin!» dedim, «Hemen kullanacağım!»</span></p>

  <p class="MsoNormal"><span>Yüzüme bakmadan uzattı:</span></p>

  <p class="MsoNormal"><span>«Geçmiş olsun!» dedi. «Buyurun!»</span></p>

  <p class="MsoNormal"><span>Bu ses onun sesiydi işte! Sıcaklığını unutamadığım bu duyulur duyulmaz konuşma, onun konuşmasıydı. Kendi gücüne güvenenlerin telaşsız konuşması...</span></p>

  <p class="MsoNormal"><span>Bu kadarını bile yeterli bulduğum için kapıya yönelmişken onu bir kez daha görmek isteğiyle durdum. Bir şey daha alabilirdim, diş macunu gibi çok kullanılır bir şey... Oysa diş macunum vardı da, sabunum bitmişti. Görüyordum, kullandığım sabunlar tam karşımdaki dolapta duruyordu. Ama isteyemezdim. Bana ilk sevgiyi, sevmenin ne demek olduğunu öğreten bir sevgiliden nasıl sabun isteyebilirdim. Diş macununa gelince... Diş ve macun kötü çağrışımı olan sözcüklerdi. Onun için uykusuz kaldığım gecelerde ağzımda tek çürük diş yoktu. Şimdi öyle miydi? Durduğumu görüyor, isteyeceğim ilâcın adını anımsayamadığımı sanarak sabırla bekliyordu. 'Bellergal' diye yatıştırıcı bir hap geldi aklıma, aydınların ceplerinden eksik etmediği İkinci Dünya Savaşı ilâçlarından biriydi. Daha çok sinirli kadınların, çantalarında gezdirdiği ilâçlardan... Aktedron istesem, o da bohemlerin hapıydı, kendime nasıl yakıştırır da isterdim. Bekliyordu, açıkçası gitmemi bekliyordu. Ben çıkar çıkmaz, hemen camlı dolabın arkasına rahat koltuğuna oturacak, belki de ihtiyar kocası için ördüğü kazağı alacaktı eline. Kim bilir konusu Pasifik adalarında geçen romanına dönecekti, belki de... Hiçbir zaman fukara ilkokul öğretmeni Rıfat Ilgaz’ın ne olduğunu, nerelerde kaldığını merak etmeyecek, hatta okuduğu Markopaşa'nın onunla bir ilgisi olup olmadığını aklının kenarlarından bile geçirmeyecekti! «Bir Novaljin, Hanımefendi!» dedim.</span></p>

  <p class="MsoNormal"><span>İki saat bunun için mi dikilip kaldın, der gibi bir an yüzüme baktıktan sonra, şu ilâç kalabalığının içinde aramak gereğini bile duymadan belli bir rafa kadar gitti. Eliyle bir küçük kutunun yerini değiştirdi. Başını geriye bile çevirmeden:</span></p>

  <p class="MsoNormal"><span>«Yok efendim! Bitmiş!..»</span></p>

  <p class="MsoNormal"><span style="font-size: 10pt;">Eli rafta kısa bir süre daha öylece kalmıştı. O eldi işte, benim sıktığım el, sadece bir kez bütün yaşam boyu!.. Belki de bir daha sıkamayacağım sağ el... Raftan ayrıldı İffet, masanın arkasına geçti. Masanın üstündeki açık takvimin bir gün sonraki not için ayrılan yerine, Novaljin diye yazdı. Depodan getirteceği Novaljin'lerden almak için, bir gün uğramak geçti içimden...</span><br/></p>

  <p class="MsoNormal"><span>«Hoşçakalın!» dedim. «İyi geceler! Göz damlasıyla yetinirim ben!»</span></p>

  <p class="MsoNormal"><span>Bu da ne demek oluyordu, yani göz damlasının anısıyla mı?</span></p>

  <p class="MsoNormal"><span>«Güle güle!»</span></p>

  <p class="MsoNormal"><span>Çok acele işim varmışda geç kalmışım gibi çıktım dışarı.. İlaç kutusu elimdeydi, cebime koyamıyordum. Acaba bu cepler, benim kendi ceplerim olmadığı için miydi? Pardösünün altında bir ceketim olduğunu bile düşünemiyordum. Dalıp gitmiştim yirmi yıl gerilere... Bu muydu, yirmi yıl gerilerdeki İffet? Nasıl olurdu? Doğa bu kadar acımasız, bu kadar eskitici, yıpratıcı, değiştirici olabilir miydi? Ne kalmıştı o, önceleri gri, sonraları sarı pardesülü İffet'ten? Kısa kısa adımlarla o çocuksu yürüyüşmü? İnsanın taaa içinde yankılanan o duyulur duyulmaz konuşma mı? Sesin o kadife yumuşaklığı mı? Eller mi? O küçücük ak pak eller... Tümüyle hiçbiri olmasa da, onlar, o becerikli eller olabilir işte!.. Bir ortaokul kızının, sıcak elleri... Hiç değişmeden, bozulmadan nasıl da kalabilmişti. Peki ya o anlamlı gözler? O gözler bugün de vardı da eskisi gibi bakmıyor muydu? Bakıyordu da görmüyor muydu? Görüyordu da tanımıyor muydu yoksa? Doğa, onu mu çok değiştirmişti, beni mi? Eğer ben ondan çok daha değişmişsem beni tanımamakta haklıydı! Görmeden bakan, bakıp da tanımayan göz, bir gün eskisi gibi başımı döndürecek kadar anlamlı olabilir miydi? Yirmi yılın değiştirdiği İffet'ten, yirmi yıl önceki İffet'i bulup çıkaramaz mıydım yeniden?</span></p>

  <p class="MsoNormal"><span>Ama ne olursa olsun onu bir daha görmek istiyordum. Yanına dönmeyi düşünüyor, daha şimdiden özlemini çekiyordum. Yalnız ondan isteyebilirdim, ilk gençliğimin İffet'ini!</span></p>

  <p class="MsoNormal"><span>Salih'in başucuna gelmiş dikiliyor, onun son cıvataları, İngiliz anahtarıyla nasıl sıktığına bakıyordum. Sanki ona yeniden dönebilmek için bir an önce işini bitirmesini bekliyordum Salih'in! «Tamam Hocam!» dedi. «Siz geçin yerinize! Ne o elinizdeki? İlâç mı aldınız yenge hanımdan? Kalp ilâcı olmasın sakın!»</span></p>

  <p class="MsoNormal"><span>«Ah!» dedim. «Bir kardiazol almak aklıma gelmedi. Bir saat ayakta beklettim kadıncağızı da!» Demek o güzelim kız, bir kadıncağız olmuştu, öyle mi? Ama ne olursa olsun, ben onun yüzüne baktığım zaman gene de o 'Güzelim Kız'ı görüyordum. Görmesem bile, onu düşünebiliyordum, düş gücümün yettiği kadarıyla... Onunla ilgili ne biliyorsam onları yeniden yaşıyorum her bakışta.</span></p>

  <p class="MsoNormal"><span style="font-size: 10pt;">Ben ondan daha mı çok değişmiştim? Kendimi tanıtmadığım için mi, tanımaz görünmüştü? Eski arkadaşlarımdan duyduğuma göre ben tanınmayacak kadar değişmemiştim. Demek onun belleğinde derin izler bırakmamıştım, anımsamasına yardımcı olacak. Beni ara sıra anımsamış bile değildi ki, silinmekte olan izler yenilenmiş olsun!</span><br/></p>

  <p class="MsoNormal"><span>«Şimdi Hocam, zekâtı mey verilen bir diyara dek gideriz!» dedi Salih. «Geçin yerinize!»</span></p>

  <p class="MsoNormal"><span>Önce şu emaneti al, geriye yerleştir. Anılarla birlikte, şu pardösü üstümden gitsin de biraz kendime geleyim! Ben yirmi yıl gerilerde yaşıyorum şimdi!» dedim.</span></p>

  <p class="MsoNormal"><span>«Durun Hocam, ben sizi yüz kilometre hızla taaa gerilerden alıp bu günün tam bu saatine getiririm!»</span></p>

  <p class="MsoNormal"><span>Eczanenin önünden, dediğinden de hızlı geçtik. Emirgân kıyılarına doğru yolumuzu sürdürdük.</span></p>

  <p class="MsoNormal"><span>İffet, gerilerde kalmıştı.</span></p>

  <p class="MsoNormal"><span>«Çınaraltında birer çay içeriz, değil mi Hocam?»</span></p>

  <p class="MsoNormal"><span>«Bırak çayı!» dedim, «Mardros'a gidelim, Büyükdere'ye! Kendime gelmem için şişeyi devirmem gerekecek!»</span></p>

  <p class="MsoNormal"><span>«Öyleyse biraz hızlanmam gerekecek!»</span></p>

  <p class="MsoNormal"><span>Kanatlanan arabanın önünden zor kurtulan iki yolcuya sesleniyordu açık penceresinden:</span></p>

  <p class="MsoNormal"><span style="font-size: 10pt;">«Çer çöp dedik, abiler! Siz bulmuşsunuz kafaları ama, biz bulmaya gidiyoruz!.. Hoşgörün bizi abiler!...»</span><br/></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_29" style="text-align: center;"><span><b>OTUZ</b></span></h2>

  <p class="MsoNormal"><span>Cide'ye geleli günü gününe iki ay oluyor. Eylül'ün yirmi beşinde gelmiştim, bugün kasımın yirmi beşi; Oteldeki odamın bir duvarını tüm kaplayan pencereden, köpüklü dalgalarıyla tam, on bir kilometrelik kumsalımıza saldıran öfkeli Karadeniz'i izliyorum.</span></p>

  <p class="MsoNormal"><span>Az önce Mehmet, tereyağıyla yapılmış omletimi getirdi odama. Yumurtanın kırmızıya yakın sarısını keçi peynirinin aklığı bile giderememiş. İçindeki maydanozlar, henüz koparılmış, Memişköy bostanlarından. Beton yoldan Rahime Kaptan’ın torunu geçiyor, Özel Saymanlık Memuru Hasan Demirel... Böyle her sabah ninesinin gelin gittiği Memişköyünden çıkar yola, işinin başında vaktinde bulunmak için. Bu bayram, köyüne alıp götürecek beni. Ninesinin gözünü ayırmadığı Karadeniz'e biraz da onun baktığı kıyılardan, onun gözüyle bakacağım. «Rahime Kaptan» adıyla yazacağım romanım için...</span></p>

  <p class="MsoNormal"><span>Daha dün kıble karışımı bir lodos esiyordu, süt limandı deniz... Karıncaların su içtiği durgunlukta... Karayel alt üst edivermişti ortalığı bu sabah... Deniz dipleri zifir karanlığındaydı. Dün odamın balkonuna sandalye atıp oturmuştum. Ortaokula, liseye giden öğrenciler geçiyorlardı, beton yoldan, kimisi yayan, kimisi bisikletli... Ellerini sallayıp selamlıyorlardı beni...</span></p>

  <p class="MsoNormal"><span>Lise son sınıf, Öğretmenler Lokali'nde toplanmışlardı geçen pazar günü. Hasan Sözen kent içi arabalarından birini göndermişti otele. Beni de çağırıyordu toplantıya. Gittim. Konu: Cide'nin geri kalmışlığı... Genç Kaymakamımız Sudi Bey, açıkça bunun nedenlerini dökmüştü ortaya... Alt yapı kuruluşları olmadan bir memleket nasıl kalkınabilir, demişti. Yol daha yeni yapılıyor, liman kuruluş halinde... Elektirik yeterli değil, üstelik de gece yarısına kadar yanıyor ancak. İşyerleri, üretim evleri açılamıyor bu yüzden. Suyumuz bol ama, istenildiği nitelikte değil... Üretimde yerini alacak olanlarsa Zonguldak'da, Almanya'da...</span></p>

  <p class="MsoNormal"><span>Ben de söyledim geri kalmışlık nedenlerini ama, memleketin üretim düzenini değiştirmekle çözümlenebileceğini söyleyemedim. Öylesine iyi niyetliydiler ki çocuklar, hemen bir yıl içinde teker teker bu zorlukları, bu aksaklıkları yeneceklerine inanıyorlardı. Kaymakam Sudi Bey'in söz arasında söylediği «İtici güç» deyimine sarıldım. Aydın gençlerin sorumluluğunu aldım ele... Kişi olarak yapacaklarımız da yok değildi. Tüketim kooperatifleri kurulmasında önayak olmalarını istedim gençlerimizden. Böyle bir düzende kooperatifler nereye kadar yararlı olabilirdi? Üretim olmadan kalkınma olmayacağını anlatırken ileride burası turistik bir kent olunca gelenlere memleketimiz ürünlerinden neler satabileceğimizi, her şeyini dışardan getirmek zorunda kalan bir kente, gelenlerin ne bırakacağını sordum. Hani, nerde dedim, yağ, yumurta, süt, peynir, et, balık gibi ürünler, kendimize yetiyor mu ki satalım, dedim. Ne yapacağımızı, üretimi nasıl arttıracağımızı düşündük birlikte.</span></p>

  <p class="MsoNormal"><span>Toplantıda okullardaki devamsızlıktan söz eden bir öğretmen arkadaşa takıldım:</span></p>

  <p class="MsoNormal"><span>«Geri kalmışlığın nedenleri arasında eğitimsizliği bulduk çıkardık,» dedim.</span></p>

  <p class="MsoNormal"><span>«Şimdi sıra geldi çocuklarımızın devamsızlığına! Köyde çocuklar okula devam etmezse nereye giderler, çelik çomak oynamaya mı, yoksa tarlaya, öküz hodaklığına, inek çobanlığına mı? Üretimdeki yerini almaya gitmezler mi? Ya üretime dönük bir eğitim getirelim, ya da köy çocuğunun devamsızlığından yakın</span><span style="font-size: 10pt;">mayalım!» Bunda biraz gerçek payı gören Töb-Der Başkanı Hasan Sözen, anlamlı gülüşüyle benim de yüzümü güldürdü.</span></p>

  <p class="MsoNormal"><span>Bu konuların tartışmasını, akşam memleketlilerimle de sürdürdük, sonuca varmaya çalıştık.</span></p>

  <p class="MsoNormal"><span>Cide'de ilkokuldan sonra okuyanlar yok muydu? Ortaokulu bitirenler, liseden, üniversiteden diploma alanlar? Hemen her köyümüzde okul vardı, dağınık köylerin dışında... Okuyanların kimisi memur oluyordu, kimisi şunun bunun yanında sekreter, sayman, yazıcı... Okuyup yazmasıyla, diplomasıyla iş tutanların hemen hepsi bugün dışardaydı. Cide'nin geri kalmışlığına ne gibi olumlu etkileri oluyordu bunların? Arada bir uğramıyorlar değildi Cidemize. Hemen hepsi de onur konuğumuzdu... Yediririz, içiririz, binip gidecekleri otobüsleri, arabaları bile düşünürüz! Arabasıyla gelenler de olmaz değildi ama, sırf kendi reklamlarını yapmak için dolaşırlardı beton yolda, bütün gün!</span></p>

  <p class="MsoNormal"><span>Bunlar hiç mi yararlı olmazlar, Cidemize. Eh olanları da vardır, olmayanları da... Cide'den kalkıp gidenlerin çıkmazdaki işlerini izleyip çıkarırlar. Bitmeyen işlerini bitirirler... Bu da bir yardım sayılır ama, tek tek yardımlarla gösterilen kolaylıklarla, Cide kalkınıp geri kalmışlığından kurtulabilir mi?</span></p>

  <p class="MsoNormal"><span>Hiç mi dışarı gitmesinler, öğrenim görenlerimiz? İşçilerimiz, emekçilerimiz, dışarda iş bulup çalışmasınlar mı?</span></p>

  <p class="MsoNormal"><span>Gitsinler, iş bulsunlar, çalışsınlar ama Cideleri'ni unutmasınlar, kazandıklarının bir bölümüyle de üretim kooperatiflerini desteklesinler, ya da kendileri yenilerini kursunlar. Yook, halkımız tembeldir, işçimiz gerçek işçi değildir, demekle, bütün bu sorunların içinden çıkabilir miyiz? Hemşerilerimin buldukları karşılıkları derledim, topladım, haftada bir çıkan Cide Postası'nda yayınladım.</span></p>

  <p class="MsoNormal"><span>Büyük yollardan, gelişti gidişli otobanlardan söz ettim. Sürücü, arabasıyla bu uygarca yola, çağın koşullarına denk düşen bu otobana girdi mi hızlı gitmek zorundadır dedim. Durdu mu, yavaşladı mı zincirleme kazalar başlar. Bu trafik düzeni kişiyi belli bir anlayışa, belli bir davranışa itecektir. İster istemez onu bu düzene uyduracaktır. Önce kişi selameti için uyacaktır bu düzene. Sonra da düzenin ayakta kalması, tıkır tıkır işlemesi için...</span></p>

  <p class="MsoNormal"><span>Cideli, keçi yolunda yavaş gidiyorsa, hattâ hiç gitmiyorsa bir otoban şeridi bulamadığındandır. Siz hiç Cidelinin Köln'de, Münih'te tembeldir, beceriksizdir diye işten atıldığını, İstanbul'da kalafat yerinde bir Cideli kaynakçının çalışmıyor diye işinden çıkarıldığını duydunuz mu?</span></p>

  <p class="MsoNormal"><span>Önce memleketimizde, çalışanı gönendirecek, güvenceli iş düzenleri kuralım ki, bu çalışma düzeni içinde işçimizin iş anlayışı, sınıf bilinci gelişsin!</span></p>

  <p class="MsoNormal"><span>Bu düzeni kim kuracak? Halkımızın içindeki üreticiler, emekçiler değil mi? İşçimiz ancak, iş kaynaklarının, üretim araçlarının, kendi iş çevresinin koşulları içinde değerlendirilir. Sorunları da bu ortam içinde incelenip çözümlenir. Cidelimizi suçlamakla, ancak sorumluluğumuzu üzerine yıkacak birini bulmaya çalıştığımızı göstermiş oluruz, dedim, yazımda.</span></p>

  <p class="MsoNormal"><span>Cidelinin iş ahlakı, çalışkanlığı, tembelliği üzerinde dururken suçu onun üzerine yıkmakla en azdan içinde bulunduğumuz düzenin işlemezliğini ortaya koyup aydın olarak kendimizi suçlamakla yetindiğimizi belirttim.</span></p>

  <p class="MsoNormal"><span>İşin en tuhaf yanı Cideli aydının, Cideli memurun kendi halkını suçlarken Cide'nin şu düzeye gelebilmesi için köylünün, işçinin gösterdiği çabayı gözlerinden kaçırmış olmalarıydı en acı yanı... Kentsoylular, burada kötü bir tüketici olmaktan ileri geçememişlerdi... Bütün becerisi, köylünün ürününü ucuza kapatmak olan alıcılar, biraz daha ölçülüydüler bu konuda. Yalnız yabancı memleketlerde işçilerin kazandıkları paraları arsaya yatırıp arsa fiyatlarını yükseltmelerini hoş görmüyorlardı. Tembellikle, işbilmezlikle suçlanan Cide köylüsü, Cide işçisi, işgücünü büyük kentlerde kadını kızıyla değerlendirmesini bilmiş, kazandığını getirip Cidesi'ne yatırmıştır, bu da bir gerçek...</span></p>

  <p class="MsoNormal"><span>Bütün bu konuşmalar, bu yazışmalar beni «Unutulmuş Memleket» adında bir oyun yazmaya zorlamıştı sonunda. Henüz geniş salonlarımız, sahnemiz yoktu oyun için. Orta oyunu türünde yazacağım bu piyesi harman yerlerinde, alanlarda oynatacağım. Liman istemeyen yalı ağalarını, yol istemeyen çıkarcıları yereceğim. Bu yalı ağaları deyimini, genç Kaymakam Sudi Bey, kıyı köylerine motorlarını yanaştırarak, köylülerin kara okkayla elmalarını, armutlarını, kestanelerini, cevizlerini ellerinden alıp İstanbul'da kiloyla satan açık göz motorcular için kullanıyordu. Yol istemeyiz diye seksen imzalı dilekçelerle Ankara'ya başvuranlar da vardı Cidelilerin içlerinde ama, bunlar daha çok siyasetlerini sürdürüp halkın geri kalmışlığından yararlananlardı.</span></p>

  <p class="MsoNormal"><span>Bu piyes işini lisenin edebiyat öğretmenleri ile de konuştum. Önce çok beğendiler. Yazmaya başlayınca çocuklarının bu oyunda yer alacak kadar gelişmiş olmadıklarını üzülerek belirttiler. Bu yaz mutlaka bu oyunu gene bu liseli gençlere oynatacağım, üniversitelerden gelen ağabeyleri, ablalarıyla birlikte.</span></p>

  <p class="MsoNormal"><span>Biraraya geldiğimiz zaman ortaklaşa konumuz, Cide'nin sorunlarıyla birlikte, kendi yazma, okuma sorunlarımız... Çok yararı oluyor benim için bu konuşmaların. Yazmakta olduğum roman için de güç veriyor. Konuşurken ilgilerini çeken anılarımı rahatça aktarıyorum kitabıma.</span></p>

  <p class="MsoNormal"><span>Öğrenciler çok uyanık çocuklar... Bir iki kez onlarla da dertleştim. Beşi altısı Cide'nin nüfus sayımında görev alıp köylere gitmişlerdi. Gördüklerini yazmalarını söyledim. Ali Rıza Sözen güzel bir fıkra çıkardı anılarından Cide Postası için. Yahya Biçer, röportaj türünden yazım serüvenini yazdı. 46 evlik bir köyde şunları gördüğünü belirtiyordu yazısında:</span></p>

  <p class="MsoNormal"><span>Aile başkanlarının bir çoğu evde değildi. Kimi evlerde on beş nüfus varsa, on beşi de dışardaydı. Sayım cetvelinde belirtilen tanımlamaya göre evlerde hela, mutfak, akarsu yoktu. Köyde yerleşme bakımından da özelliklerle karşılaştığını belirtiyor, iki odalı bir evde üç aile oturuyordu. Muhtarın topraksızlık yüzünden köylülerin göç ettiklerini, köyün nüfusunun 217, göç edenlerin de 178 kişi olduğunu bildiriyordu.</span></p>

  <p class="MsoNormal"><span>Yahya Biçer şunları da ekliyordu yazısına:</span></p>

  <p class="MsoNormal"><span>Mutfak'ın tanımlaması şöyleydi bize verilen çizelgelerde: </span></p>

  <p class="MsoNormal"><span style="font-size: 10pt;">Yemek pişirilen, yemek yenilen, yemek yaparken kullanılacak kapları koyacak yer...</span></p>

  <p class="MsoNormal"><span>Hela da şöyle tanımlanıyordu:</span></p>

  <p class="MsoNormal"><span>Künkle ve büzlerle toprağa, ya da kanalizasyona bağlanan yer...</span></p>

  <p class="MsoNormal"><span>Evlerde bu nitelikte bir yere rastlamadığım için, köyde tek bir hela yok demekti.»</span></p>

  <p class="MsoNormal"><span>Ali Rıza Sözen de bir odada on iki, on beş, on sekiz kişinin barındığını saptamıştı.</span></p>

  <p class="MsoNormal"><span>Önce bu konuların işlendiği bir piyes yazmayı düşündük. Sonra bu sayım izlenimlerini bir bölüm olarak, 'Unutulmuş Memleket'e eklemeği daha uygun bulduk.</span></p>

  <p class="MsoNormal"><span>Bir akşam üstü son sınıfın kızları da benimle görüşmek için otelin salonuna gelmişlerdi. Sorulara, yazarlığımdan, Cideliliğimden başladılar. Beni hemşeriliğe kabul edip etmediklerini sordum. Gelenlerin hepsi de buralıydı. Aralarında gözle kaşla konuştuktan sonra beni kendilerinden sayacaklarını açıkladılar.</span></p>

  <p class="MsoNormal"><span>Beş yaşında bir kızım oluşundan çok, adını Defne koyuşum, onları çok duygulandırmıştı. Defne, Cide'ye özgü, kıyı kesimlerinde gür olarak yetişen bir ağaçtı. Çok severlerdi defneyi. Hemen her fırsatta kapılarını, evlerini, arabalarını defnelerle süslerlerdi. Onlara defne esansı, defne kolonyası yapmaları için ilerde girişimlere geçmelerini önerdim.</span></p>

  <p class="MsoNormal"><span>Boş zamanlarımda kıyıdan Defnem'e düzgün çakıl taşları topladığımı anlattım. Defne'ye yazacağım ilk mektupta zarfın içine otelin çevresindeki defnelerden birkaç yaprak koparıp koyacağımı, pek yakında kızımı Cideli ablalarına tanıtacağımı söyledim. Sarı yazmaları, peştemalları, kırmızı paçalıkları için annelerinin, ablalarının beğenilerini övdüm. Hemen hepsinin yerli giysileri vardı, düğünlerde, derneklerde giyerlerdi. Bir gün bana da bu giysilerle geleceklerine söz verdiler. Cideli bir memurun kızı olan Cahide Sarı:</span></p>

  <p class="MsoNormal"><span>«Efendim !» dedi. «Sizi evimize davet etsem gelir misiniz?»</span></p>

  <p class="MsoNormal"><span>Cahide şiir de yazıyordu. Bu çağırışında şairce bir içtenlik vardı kuşkusuz. Ama bir genç kızın çok yaşlı da olsa bir erkeği konuk olarak evine çağırması hoş görülür müydü Cidemiz'de? Onu kırmamak için:</span></p>

  <p class="MsoNormal"><span>«Neden gelmeyeyim.» dedim. «Hele babanızla da tanışalım!»</span></p>

  <p class="MsoNormal"><span style="font-size: 10pt;">«Benimle tanıştığınıza göre...Şimdilik benim konuğum olarak gelirsiniz...İlerde babamla tanışır, onun konuğu olarak da buyurursunuz evimize.»</span><br/></p>

  <p class="MsoNormal"><span>Gelmeyeceğimi sanarak üzülmüştü. «Üzülmeyin!» dedim «Gelirim, hele yazdığım şu roman bitsin!»</span></p>

  <p class="MsoNormal"><span>Üç beş gün sonra kaldığım otelin lokantasına Cide Postası'nın sahibi Avukat Fuat Nazlı, bir arkadaşıyla gelmişti. Kalkıp gideceğine yakın bu genç adam:</span></p>

  <p class="MsoNormal"><span>«Cuma akşamı yemeğe çağırıyor Cahide sizi!...» dedi, «Ona söz vermişsiniz de...» Güldüm: «Demek siz babasısınız!» dedim. «Bu kadar çabuk olacağını sanmıyordum. Teşekkür ederim.» Tam çıkarken de:</span></p>

  <p class="MsoNormal"><span>«Söyleyin kızınıza...» dedim. «Bana, bir şiirin kaç günde yazıldığını sormuştu. Konusu, sarı yazmalılar memleketinden alınmış bir şiir yazsın! Daha iki üç gün var Cuma'ya... Şiir bitse de bitmese de kendi sorusunu yanıtlamış olur.»</span></p>

  <p class="MsoNormal"><span>«Söylerim,» dedi. «Okuruz o gece... Bakalım bana bir övünme payı çıkacak mı, bundan!» Cahide beni, girişken bir memur olan babasıyla da tanıştırmıştı böylece. Bir hemşerimin evinde sofraya oturmakla mutlu olacaktım.</span></p>

  <p class="MsoNormal"><span>Önümüzde Kurban Bayramı var. Cide köylerinin gerçek bayramıdır Kurban Bayramı...Konuk için varını yoğunu ortaya koyan Cide köylüleri, o gün evlerinde kurdukları sayısız sofralarla sanki cömertlikte yarışa çıkarlar. Bayramın dört gününü de bölüşürler köy köy... Her köy birbirine konuk giderek nesi var, nesi yok çıkarırlardı ortaya. Memurlar, tanınmış kişiler onurlu konukları olurdu. Şimdiden çağırmalar başlamıştı...Kim kimin köyüne gidecektir, on beş gün önceden lafı dolaşırdı köylerde. Şimdiden birkaç köyün çağırılısı arasında bulunmam sevindiriyordu beni de.</span></p>

  <p class="MsoNormal"><span>Çocukluğumda hiçbirini kaçırmazdım köy bayramlarının. Üç beş arkadaş bir olur, köy köy dolaşırdık. Yaşımıza bakmadan sofra kurup buyur ederlerdi. O evden kalkar, komşu eve giderdik. Dolaştığımız evin sayısına göreydi böbürlenmelerimiz. Bu konuda ev sahiplerimiz bizden hiç aşağı kalmazlardı. Onlar da kurdukları sofra sayısıyla övünürlerdi.</span></p>

  <p class="MsoNormal"><span>Aradan bir yarım yüz yıl geçmişti ama, bu gelenek daha da güçlenip gelişerek sürüp gidiyordu. Savaş yıllarının korkunç yoksulluğu kalmamıştı. Henüz taşlamasalar da köy yollarından önemli bir bölümü yapılmıştı. Yağmurlu, karlı günlerin dışında gidişgeliş oldukça kolaylaşmıştı. Kaymakam Sudi Bey ilçeye geleli, şu iki yıl içinde eski yolların tutarından daha çoğunun açılmasına önayak olmuştu.</span></p>

  <p class="MsoNormal"><span>Kadirli Kaymakamı Mehmet Çan'ı çok yakından tanıdığımı söylemiştim bir gün genç kaymakamımıza:</span></p>

  <p class="MsoNormal"><span>«Amacım...» demişti. «Onun gibi halktan yana, onun gibi işbilir bir kaymakam olabilmek.» İnanıyorum, daha şimdiden genç kaymakamımızın onun yolunda olduğuna.</span></p>

  <p class="MsoNormal"><span>Cide, memur kadrosu bakımından gerçekten talihli sayılabilirdi. Hemen hepsi gençti, ileri görüşlüydü, devrimciydi. Yakından incelemekteydiler, memleketin geri kalmışlık nedenlerini. İstanbul'a bir aylığına izinli giden Asliye Ceza Yargıcı Mustafa Aydın'dan bir mektup almıştım. Bir kızının doğduğunu müjdeliyordu. Doğulu bir işçinin oğluydu, genç yargıç arkadaşım. Babası Kırıkkale fabrikasında çalıştığı yıllarda bitirmişti üniversiteyi. Kültürüyle de aile bağlarıyla da halktandı, halktan yanaydı. Doğuyu yakından biliyordu, çocukluğu Elazığ'ın Keban'ında geçmişti. Ahmet Arifin şiirlerini onun ağzından dinlemek daha da etkilemişti beni. Sanki 'Otuz Üç Kurşun'dan biri, yakınları için atılmıştı. Kendi ciğerine işlemiş gibi okuyordu.</span></p>

  <p class="MsoNormal"><span style="font-size: 10pt;">Mektupta yazmamıştı ama, biliyordum kızının adını Elif koyduğunu.</span><br/></p>

  <p class="MsoNormal"><span>Şu son yıllarda çok Eliflerin babalarıyla tanışmıştım. Kanlı Pazar'larda devrimci bir arkadaş, kızı Elifin yanında öldürülmüştü. Son çıkan şiir kitabımda anısını bir şiirle yaşatmaya çalışmıştım, babasının. Bir torunum vardı, Elif adında...</span></p>

  <p class="MsoNormal"><span style="font-size: 10pt;">Cideli gençlerimiz, memleketlerinin geri bırakılmışlığını yakından izlemekteydiler. Hiç de eziklik içinde değildiler, eski Cideliler gibi. Bu geri kalmışlığın suçlularını değil, nedenlerini arayıp bulmak için didiniyorlardı. Yararlı olmaya çalışıyordum genç memleketlilerim için. İnanıyorduk Cidemiz'in bir gün gelişip kendini tanıtacağına. İtici bir güç yetişiyordu, üç bin beş yüz nüfusluk bir kentten...Dört yüz seksen öğrencili bir ortaokulla lisesi vardı. Öğretmen kadrosu eksik olsa da Cidesi'ni seven, kendi kendini yetiştirmenin bilincinde gençlerimiz az değildi. Şimdiden Kemal Paşayı tanıyan bir kuşak, üzerine düşen görevi almıştı.</span><br/></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_30" style="text-align: center;"><span><b>OTUZ BİR</b></span></h2>

  <p class="MsoNormal"><span>Cağaloğlu yokuşundan çıkıyordum soluk soluğa... Tam vilâyetin önünden kıvrılırken Avukat Vasık Balkış'a rastlamıştım. Karagümrük Ortaokulu'ndan tanışırdık. Yardımcı öğretmendi Hukuk'a gittiği yıllarda. Türkçe okutuyordu. Samim Karagöz'ün de İzmir’den arkadaşıydı. Onun ilk hikâyelerini daha basılmadan getirir, okurduk. Amansız bir eleştirmendi, ne Kocagöz'ün iler tutar yerini bırakırdı, ne benim şiirlerimin... Aynı pansiyonda yatıp kalktıkları için bizi birbirimize tanıştıran da Vasık olmuştu. Samim'in tanınmış bir öykücü oluşunda Vasık'ın büyük etkisi olduğunu yakından izlemekteydim. Birlikte İsviçre'de bile bulunmuşlardı bir iki yıl kadar. Vasık oralarda boş durmamış, iyi bir devrimci olarak döndüğü bir yana, bildiği dilleri daha da geliştirmişti.</span></p>

  <p class="MsoNormal"><span>O günlerde avukatlık yapıyordu. Benim de hemen hemen Vasık'ın dosyaları kadar dosyam vardı, mahkemelerde. Bu yüzden mahkeme koridorlarında karşılaştığımız da olurdu sık sık...</span></p>

  <p class="MsoNormal"><span>«Nereye böyle!» dedi. «Can burnunun ucunda, ha çıktı, ha çıkacak!»</span></p>

  <p class="MsoNormal"><span>«Bu yokuş öldürecek beni!»</span></p>

  <p class="MsoNormal"><span>«Çoklarını öldürmüş bu Babıâli ama seni kolay kolay öldüremez!» dedi.</span></p>

  <p class="MsoNormal"><span>«Öldürmediklerini de öldürenler çıkıyor. İşte Sabahattin Ali!»</span></p>

  <p class="MsoNormal"><span style="font-size: 10pt;">«Bırak siyaseti de, zamanın var mı onu söyle sen!»</span></p>

  <p class="MsoNormal"><span style="font-size: 10pt;">«İşine göre...»</span></p>

  <p class="MsoNormal"><span style="font-size: 10pt;">«Karşılıklı içsek...»</span></p>

  <p class="MsoNormal"><span style="font-size: 10pt;">«Seninle içmek için zamanım çok! Yalnız para bakımından hiç güvenilir durumda değilim!»</span></p>

  <p class="MsoNormal"><span style="font-size: 10pt;">«İkimize yetecek kadar param var, korkma!» </span></p>

  <p class="MsoNormal"><span style="font-size: 10pt;">«Şu yazıları dizgiye verelim önce...». </span></p>

  <p class="MsoNormal"><span style="font-size: 10pt;">Osmanbey Basımevi'ne uğrayıp yazıları bıraktık. Onun mahkeme kalemindeki işleri için Adliye'nin merdivenlerini çıktık. Gerçekten bir dost yüzünün özlemini çekiyordum son günlerde. Kendimi işe kaptırmıştım.</span><br/></p>

  <p class="MsoNormal"><span>Vasık her zaman için güvendiğim, sevdiğim arkadaşlarımdandı. Esat Adil'in partisine de girmişti. Partide buluşur, Cennet Bahçesi'nde geç vakitlere kadar otururduk. Cezaevinden çıktığım günlerde, İsviçre'ye gidene kadar yalnız bırakmamıştı beni.</span></p>

  <p class="MsoNormal"><span>Vasık teker teker mahkeme kalemlerine uğruyor, memurlarla, daktilocu bayanlarla görüşüyor, kâğıtlar alıp kâğıtlar bırakıyordu.</span></p>

  <p class="MsoNormal"><span>Birlikte koridordan yürürken ikinci Ağır Ceza salonunun kapısındaki listeye bir göz atayım diye yanaştım. Mareşal dediğimiz mübaşir:</span></p>

  <p class="MsoNormal"><span>«Vakit var sana daha!» dedi. «Şu bekleyenler girsin, arkalarından sen!» şaşkınlıkla:</span></p>

  <p class="MsoNormal"><span>«Ben mi?» dedim. «Duruşmam mı var bugün?» «Var tabii! Mahkeme için gelmedin mi sen?» «Yoook!»</span></p>

  <p class="MsoNormal"><span>Bu kez de o şaşkın şaşkın bakıyordu yüzüme: «Allah, Allah!...» diyordu. «Sana celp göndermedik mi?» «Celp mi?» dedim. «Hangi birini aklımda tutayım. Her hafta bir iki tane geliyor.» Kapıda bekleyenler girmişlerdi. «Şimdi sıra sende!» dedi, «Çıktılar mı hemen girersin!» Önce bırakıp gitmeyi düşündüm. Sıram gelince girer çıkar, arkadaşımı bekletmezdim.</span></p>

  <p class="MsoNormal"><span style="font-size: 10pt;">Vasık tüm işlerini bitirmiş gelmişti.</span><br/></p>

  <p class="MsoNormal"><span>«Gidebiliriz artık!» dedi.</span></p>

  <p class="MsoNormal"><span>«Benim duruşmam varmış,» dedim «İstersen bekle, sen de dinlersin!»</span></p>

  <p class="MsoNormal"><span>O da şaşırmıştı:</span></p>

  <p class="MsoNormal"><span style="font-size: 10pt;">«Peki!» dedi. «Çok var mı daha?»</span><br/></p>

  <p class="MsoNormal"><span>«Hemen şimdi!»</span></p>

  <p class="MsoNormal"><span>İçeridekiler çıkınca girmiştim. Yargıçlar Kurulu'nda hiçbir değişiklik yoktu. Saadet Hanım değişmişti yalnız. Salim Bey, özetledi durumu. Beraat ettiğim bir davaydı bu, Cumhurbaşkanı'na hakaret davası...Savcı yargıtaya göndermiş olacaktı kararı. Yargıtay esastan bozduğu için yeniden bakılacaktı davaya.</span></p>

  <p class="MsoNormal"><span>Yargıtay, yazıda hakaret görüyor, bu hakaretin de doğrudan doğruya Cumhurbaşkanı'na yönelik olduğunu belirtiyordu. Bir ara dinleyicilere dönüp baktım, gözüme Vasık ilişmişti. Yağıza yakın esmer yüzü, kül gibi olmuştu. Bu işin sorumluluğu, savunusu ona düşmüştü sanki... Ne vardı bunda korkacak? Beni beraat ettiren Yargıç, kararında direnir, yeniden beraat ettiremez miydi?</span></p>

  <p class="MsoNormal"><span>«Şu duruma göre...» dedi Yargıç, «Dava yeniden başlıyor... Yargılama Usulleri Yasası'ndaki özel meddesine uyularak sanığın tutuklanması gerekmektedir.»</span></p>

  <p class="MsoNormal"><span>Kapıda dikilen polisten yana başını çevirip yineledi:</span></p>

  <p class="MsoNormal"><span>«Sanık, şu andan itibaren tutukludur.»</span></p>

  <p class="MsoNormal"><span>Savcı'nın, duruşmanın gizli olmasını istemesi üzerine salon boşaltıldı. Vasık da çıktı dışarı ister istemez.</span></p>

  <p class="MsoNormal"><span>Korkulacak gene de bir şey yoktu ortada. Beraat kararı verilene kadar çıkmazdım şu salondan. Savunmamı da yapar, beraat kararını koparmadan tek adım atmazdım. Yazının bilirkişiye yeniden gönderilmesini istemem gerekmezdi, rapor istediğim gibiydi çünkü.</span></p>

  <p class="MsoNormal"><span>«Şu halde...» dedi Yargıç, «Duruşmaya başlıyoruz.»</span></p>

  <p class="MsoNormal"><span>Dosyadan dergideki yazı çıktı, okundu. Savcı beni yeniden suçladı. Bilirkişi raporuna dayanarak, suçlamasını çürütmem gerekirdi. Kalkıp konuştum. Neresinde suç vardı bu yazının, sertçe bir eleştriydi, hepsi o kadar!.. Madem ki demokrasi vardı, Başbakan da eleştirilebilirdi, </span><span style="font-size: 10pt;">Cumhurbaşkanı da... Sorular sıklaştıkça, sıklaştı, suçlamalar arttıkça arttı. Hiçbirini yanıtsız bırakmıyor, Aristo mantığından bol bol yararlanıyordum.</span></p>

  <p class="MsoNormal"><span>«Savunma için mehil ister misin?» diye sordu. Yargıç.</span></p>

  <p class="MsoNormal"><span>Kendimi savunmuyor muydum? Aradan soruları çıkarır, verdiğim parça parça yanıtları sıraladımmı, olurdu bir savunma!</span></p>

  <p class="MsoNormal"><span>«Mehil istemiyorum!» dedim. «Avukat da tutmayacağım. Hemen savunmamı yapmak istiyorum!»</span></p>

  <p class="MsoNormal"><span>Başlamıştım bile:</span></p>

  <p class="MsoNormal"><span>Yazıda hakaret yoktu. Olduğu bir an düşünülse bile, hiç kimseye yöneltilmiş değildi bu hakaret...Amaç, eleştiri yoluyla basın görevimizi yapmaktı. Savcı çok alıngan davranmıştı.</span></p>

  <p class="MsoNormal"><span>Aklımdan hiç geçmeyecek bir biçimde suçlanıyordum. Sayın Yargıçlar Kurulu'nun daha önce gösterdiği anlayışı benden esirgememesini diliyor, beraatimi istiyordum, diye kestim konuşmamı.</span></p>

  <p class="MsoNormal"><span>Sıra, karardaydı artık. Başkan, dışarı çıkarılmamı istedi polisten. Vasık kapıdaydı, karmakarışıktı yüzü:</span></p>

  <p class="MsoNormal"><span>«Güzeldi savunman!» dedi. «Ama Yargıtay bozduğuna göre sanmam ki beraat ettirsinler seni!»</span></p>

  <p class="MsoNormal"><span>«Asarlar mı dersin?» dedim gülerek.</span></p>

  <p class="MsoNormal"><span>«Asmazlar!» dedi. «Neden assınlar... En azdan bir yıl takarlar.»</span></p>

  <p class="MsoNormal"><span>«Şu halde... akşam bana ziyafet çekemeyeceksin! Gene de kurtulamazsın elimden!»</span></p>

  <p class="MsoNormal"><span>«Beni mi göndereceksin kendi yerine cezaevine?»</span></p>

  <p class="MsoNormal"><span>«Yok canım, insafsızlık etmem o kadar... Yalnız...»</span></p>

  <p class="MsoNormal"><span>«Anladım!» dedi. «Uzatma!»</span></p>

  <p class="MsoNormal"><span>Pantalonunun cebinden iç içe girmişbir tomar para çıkarıp elime tutuşturdu:</span></p>

  <p class="MsoNormal"><span>«Eğer yargıç yakanı bırakırsa sen bana ısmarlarsın bu paralarla, al şunları da... »</span></p>

  <p class="MsoNormal"><span>«Eh, artık gönderecekleri yere rahatça gidebilirim, eyvallah!»</span></p>

  <p class="MsoNormal"><span style="font-size: 10pt;">Mareşal, kararı dinletmek için dışarıda ne kadar adam varsa içeri çağırıyordu. Yerimizi aldık. Polis de içerden kapıyı tutmuştu.</span><br/></p>

  <p class="MsoNormal"><span>Oturmaya vakit bırakmadan Yargıç kararı okunmaya başlamıştı bile. Yargıtay'ın esastan bozması üzerine tutuklu olarak yapılan duruşma sonucu, yazıda hakaret olduğu kanısına varılmış, bir yıl süreyle tutuklu kalmama karar verilmişti. Yargıç, kararı okurken gözümün önüne hep Cezaevi Müdürü geliyordu. Ben kapı altına atılır atılmaz Başefendi, telefonla durumumu müjdeleyecekti ona! Arabadan iner inmez beni kapıda karşılayacak:</span></p>

  <p class="MsoNormal"><span>«Eee hoşgeldin, Rıfat Bey!» diyecekti. «Alın götürün, önce kesin saçlarını!»</span></p>

  <p class="MsoNormal"><span>Yargıç, beni polise göstermekle ilk adımı atmış oluyordu:</span></p>

  <p class="MsoNormal"><span>«Alın götürün!»</span></p>

  <p class="MsoNormal"><span>Artık hiçbir yere kendi isteğimle gidemeyecektim. Beni hep başkaları alıp götüreceklerdi. Otur diyecekler, oturacaktım, yat diyecekler, yatacaktım. Belki bir yıl, belki beş yıl sonra, çık diyecekler, çıkabilecektim! Sıradaki dosyalarımın yıl olarak değerlendirilmesi, belki de on yılı bulacaktı. Vasık, sanki suç kendisindeymiş gibi kucaklayıp öpüyordu beni! Bir daha görebilecek miydik birbirimizi.</span></p>

  <p class="MsoNormal"><span>«Haydi eyvallah!» dedim. «Umudunu kesme, gene görüşürüz! Hâkimlere güvendiğim kadar, hekimlere de güvenimin tam olduğunu unutma!»</span></p>

  <p class="MsoNormal"><span>Ne demek istediğimi anlamıştı.</span></p>

  <p class="MsoNormal"><span>«Ceza kaç günde kesinleşir?» diye sordum. «Yargıtaya gönderme süresi kaç gün?» Ceza kesinleşmeden sağlık kurallarına başvuramayacağımı biliyordum.</span></p>

  <p class="MsoNormal"><span>«On beş gün sonra yaz dilekçeni savcılığa!» dedi.«Hoşçakal iki ayı bulmaz dışardayım!» Mareşal üzgün üzgün bakıyordu arkamdan:</span></p>

  <p class="MsoNormal"><span>«Sen de hoşçakal!» dedim. «Bir iki dosyam var burda, gene görüşürüz, Sayın Mareşalim!» Başefendi beni karşısında görünce:</span></p>

  <p class="MsoNormal"><span>«Eee!» dedi. «Geçmiş olsun Rıfat Bey! Bu sefer uzun süreceğe benziyor.»</span></p>

  <p class="MsoNormal"><span style="font-size: 10pt;">«Hem de çok uzun!» dedim. Cezaevi Müdürü'nü uyarmasın diye.</span><br/></p>

  <p class="MsoNormal"><span>«Söyleyeyim de bizim çocuklara, fazla itip kakalamasınlar, bilmezler yazar olduğunu!»</span></p>

  <p class="MsoNormal"><span>«Sağ ol Başefendi!» dedim. «Sen bil de yeter. Bir de Cezaevi Müdürü bilsin!»</span></p>

  <p class="MsoNormal"><span>«Yani şunu demek istiyorum. İzmir'de Demokratlar'a kelepçe vurmuşlar, Demokrat gazetecilere...Emir var, gazetecilere kelepçe vurulmaması için...»</span></p>

  <p class="MsoNormal"><span>«Sağ olsunlar, sayelerinde bileklerimiz rahat edecek demektir.»</span></p>

  <p class="MsoNormal"><span>Bakalım gardiyanlar da müdürleriyle birlikte Başefendi gibi mi düşüneceklerdi?</span></p>

  <p class="MsoNormal"><span>Gerçekten de beni, sidik kokan kapı altı damına attırmamıştı Başefendi. Hemen oracığa, kapısının önüne bir sandalyeye oturtmuştu. Çok geçmeden bir jandarma eri, cezaevi arabasının geldiğini söyledi. Başefendi tutuklular listesini ona uzatırken:</span></p>

  <p class="MsoNormal"><span>«Önce bu Bey'i al!» dedi. «Gazetecidir, mahkemeye gelirken de giderken de kelepçe vurulmaycak.»</span></p>

  <p class="MsoNormal"><span>«Başüstüne Komutanım!»</span></p>

  <p class="MsoNormal"><span>«Buyur Bey, gidelim!» diye kapıdan çıkmamı bekledi. Ne olursa olsun götürülüyordum gene de... «Sağ ol Başefendi!» dedim. «Gene görüşürüz!»</span></p>

  <p class="MsoNormal"><span>«Hadi Allah kurtarsın!»</span></p>

  <p class="MsoNormal"><span>Büyük bir konserve kutusunu andıran arabada, istifteki yerimi almıştım. Oturulacak yerler dolmuş, ayakta dikileceklere yer kalmayınca, kucaklarımıza birer ikişer ilişmişlerdi. Arabanın tavanına yakın yerlerde gizli delikler bulunmasa havasızlıktan ölmemiz işten bile değildi. Bir süre asfalttan giden araba Arnavut kaldırımlı Sultanahmet yoluna sapmış olmalıydı. Kucağımdaki tutuklu kayıp kayıp yeniden oturuyordu yerine. Oturacak başka yer olsa beni rahatsız edeceğe hiç benzemiyordu. Araba durmuştu. En önce binenler inişte en geriye kalmışlardı. Cezaevi Müdürü sanki gurbetten dönen yolcularını beklermiş gibi dikiliyodu kapıda. Bana öfkesini püskürtmek için suratını asmış, kaşlarını çatmıştı:</span></p>

  <p class="MsoNormal"><span style="font-size: 10pt;">«Demiştim matbaada!» dedi. «Gene düşersin kürkçü dükkânına, diye. Eee geçmiş olsun bakalım!»</span><br/></p>

  <p class="MsoNormal"><span style="font-size: 10pt;">«Sağ olun!»</span><br/></p>

  <p class="MsoNormal"><span>«Önce nerden başlayalım.»</span></p>

  <p class="MsoNormal"><span>«Üzerimde esrar eroin bulunmadığına göre herhalde taş odadan başlamayacaksnız!»</span></p>

  <p class="MsoNormal"><span>Planlarının şaka yollu da olsa açıklanması hoşuna gitmemişti.</span></p>

  <p class="MsoNormal"><span>«Hele dur bakalım! Daha aramadılar ki üstünü başını gardiyanlar!»</span></p>

  <p class="MsoNormal"><span>Arabada cebime bir şeyler koydular mı acaba, diye düşündüm. Cebime konacaklara değil de cebimden alınacaklara karşı önlem aldığım için rahattım. Bir şey bulacaklarını sanmıyordum. Ama şu anda üstümü ararken gardiyanlardan birinin koyduğunu öbürü bulabilirdi. Peşinden de bir tutanak!..</span></p>

  <p class="MsoNormal"><span>«Arayın şunun üstünü!» dedi. Önce üstüm yoklanarak aranmış, sonra tek tek ceplerim boşaltılmıştı. Üstümdeki paranın tutarı, taşınması yasaklanan ölçüyü aşmadığı için geriye verilmesi uygun görülmüştü.</span></p>

  <p class="MsoNormal"><span>«Tamam, tamam!» dedi Müdür. «Uzatma, saçlar üç numarayla kesilecek! Tam âdembaba işi!» Bunların hepsi vardı hesapta. Sonra ne olacaktı? Hastaneye vermeyebilirlerdi, Karantina'dan geçecektim bu tutuma göre. Yedi gün orada kalmam gerekecekti. Bu süre sonunda belki hastaneye yatabilirdim. Kısımlardan daha rahattı hastane ne de olsa. İlk önce Sağlık Kurulu'na gönderilmem zor olurdu. Hasta olmayanı, neden göndersinlerdi Kurula!..Hemen her gün viziteye çıkmam için uğraşmalıydım. Sağlık durumum bu anda düzgün bile olsa bu koşullar altında ergeç bozulacaktı. Ne yapıp yapıp şu adama yenilmemeliydim. Açıktan açığa savaş açmıştı işte! Karantina'da da, hiç rahat bırakacağa benzemiyordu.</span></p>

  <p class="MsoNormal"><span>«Ne duruyorsun!» diye bağırdı gardiyana, «Tut götür, ne bekletiyorsun daha!»</span></p>

  <p class="MsoNormal"><span>Sırtımda, bir elin beşparmağının uçlarını ayrı ayrı duydum, beş temel çivisi gibi:</span></p>

  <p class="MsoNormal"><span style="font-size: 10pt;">«Yürü!»</span><br/></p>

  <p class="MsoNormal"><span>Yürümek bendendi ama, yürütmek onlardan...Nerdeyse beynime, düşüncelerime de el koyacaklardı. Onlar düşüneceklerdi yapacağım işleri, ben sadece buyrultularına ellerimi, kollarımı ayaklarımı uyduracaktım.</span></p>

  <p class="MsoNormal"><span>«O yana değil, bu yana!»</span></p>

  <p class="MsoNormal"><span>Onlar yön vereceklerdi yürüyüşüme bile.</span></p>

  <p class="MsoNormal"><span>Yerler saç içindeydi, iki koltuk vardı. Bu koltukları bu kadar eskitebilmek için ne yapmışlardı! Derilerin üst zarları soyulmuş, kimi yerleri delinmişti. İçinden kıtıkları, fırça fırça fırlamıştı dışarı. «Otur, bekle!»</span></p>

  <p class="MsoNormal"><span>Koltuklar doluydu, iki âdembabanın saçları makineye vuruluyordu. Benden önce arabadan çıkmış da olabilirlerdi. Koğuşlarda bitlenmiş olduklarından da kırpılabilirdi saçları... Arkadan, hamamla etüve gelecekti sıra... «Bey»lerin hamama, etüve gitme zorunluğu yoktu. Hele hastaneye yatacak soydan olanların karantinaya uğraması zorunluğu bile yoktu, geleneklere göre... Hüsnü Erkilet Paşa, berberden, hamamdan, karantinadan mı geçmişti? Ben artık ne Bey'dim, ne de Paşa!.. Hatta ne de hasta!.. Adembabalarla eşit bir yurttaştım, Müdür'ün buyrultusuna göre!.. Onların, en azdan kendim gibi olmasını istemiştim bu güne kadar. Belki de başaramadığım için böyle onlarla bir tutuluyordum. Az sonra da hamamda buluşacaktım bizimkilerle...</span></p>

  <p class="MsoNormal"><span>«Yeter!» dedi, gardiyan berbere. «Makası da eksik oluversin. İşimiz var bizim. Haydi sen geç, onun yerine!»</span></p>

  <p class="MsoNormal"><span>Çocuğu çektiği gibi, kaldırdı koltuktan. Boynundaki rengi atmış örtüyle birlikte kalakalmıştı ayakta, ak gömlekli idamlıklar gibi... Bir yaftası eksikti! Berber çekip aldı boynundakini, üstünkörü silkeledikten sonra benim boynuma bağladı. Makine, alnımın ortasından tepeme doğru yürümüş, henüz o sabah yıkadığım saçlarım önüme düşmeğe başlamıştı. Tüzük harfi harfine yerine getiriliyordu. Kimseye söylenecek sözüm olamazdı. Tozu günlerce alınmamış aynada ölü yüzü gibi bir yüz somurtuyordu. Bu somurtkan başın benimle bir ilgisi olup olmadığını düşünüyordum. Biraz daha sağlıklı gösteren saçlarım, yol yol başımdan eksildikçe yüzüm ufalıyor, gözlerim daha da derinlerde kalıyordu. Yüzümün bu kadar soluk, boynumun bu kadar ince olabileceğini hiç düşünmemiştim. Gerçekten böyleysem, hasta olmam gerekirdi! Bu yüz, girdiğim kuruldan boş çevirmezdi beni...içimi, ciğerlerimin son durumunu doktorlar bilirdi ama, şu görünüme göre, hastanede bile kalamazdım ben!</span></p>

  <p class="MsoNormal"><span>«Oldu olacak!» dedim. «Bir de sakal traşı.»</span></p>

  <p class="MsoNormal"><span>«Onu Çerkez İsmail'in otelinde yaptırırsın!» dedi. «Kendini öldürmeyeceğine akılları keserse, orda bir jilet verirler eline!»</span></p>

  <p class="MsoNormal"><span>«O da nesi?» dedim. «Traşmakinesi de mi yasak?»</span></p>

  <p class="MsoNormal"><span>«Herkese jilet verilmez Karantina'da. Seni efendiden sayarlarsa o başka!..»</span></p>

  <p class="MsoNormal"><span>«Belli efendiden saydıkları!» dedim. «Şu eşek traşından belli!»</span></p>

  <p class="MsoNormal"><span>Gülüyordu berber de... Ters ters bakıp yüzüne, kalktım önünden. Makasla kulaklarımın üstünü bile düzeltmesini beklemedim. Zaten düzelteceği de kuşkuluydu. Benden bahşiş beklemediği için boynuma tutturduğu bezi çekip sıyırdı.</span></p>

  <p class="MsoNormal"><span>Sessiz soluksuz sandalyede bekleyen gardiyan dirildi birden:</span></p>

  <p class="MsoNormal"><span>«Yürü gidelim hamama!» dedi. «Temiz bir banyo alır, rahatlarsın!»</span></p>

  <p class="MsoNormal"><span>Ağzımdan ters bir sözün çıkmasını istiyordu ama, çenemi kısıp önüne düştüm. Hamam, hastanenin oralardaydı. Kapısına doğru yöneldim. İçeri girer girmez:</span></p>

  <p class="MsoNormal"><span>«Soyun!» dedi gardiyan.</span></p>

  <p class="MsoNormal"><span>Peştemal verilmeyeceğini biliyordum. Az önce berberde rastladığım iki âdembaba meydancının zorlaması üzerine çırıl çıplak soyunmuşlardı. Gardiyanı görünce toparlandı hamam meydancısı.</span></p>

  <p class="MsoNormal"><span>Adembabalara:</span></p>

  <p class="MsoNormal"><span>«Ulan girin içeri!» dedi. «Ne duruyorsunuz!»</span></p>

  <p class="MsoNormal"><span>Betonun üzerine atılmış giysilerini eline almamak için ayağıyla ite ite kapının yanına kadar sürükledi, bir zahmet tutup etüvün içine atıverdi. Sıra benimkilerdeydi. Gardiyan buraya kadar geldiğine göre işin bahşişi mahşişi yok demekti. Gardiyan'ın uyarısına iş düşmesin diye ne varsa üzerimde, çıkardım. Fanilamı torba biçimine sokup giysilerimi tıktım içine. Meydancının eline verdim. Gardiyan söyleyecek bir söz bulamadığı için buyrultusunu meydancıya yöneltti:</span></p>

  <p class="MsoNormal"><span>«At içine, ne duruyorsun! İstimi bolca ver ki macarlar sarmasın, Karantina koğuşunu!»</span></p>

  <p class="MsoNormal"><span>Pek yalan da değildi söylediği, istimi bolca vermezse etüvdeki bitler önce giysilerimi sarabilirdi. Onların, gir içeri, demesini beklemeden daldım hamama. En az on kişi vardı içerde. Hiçbiri su dökünmüyordu. Kimisinin uzun süredir içerde beklemekten dudakları mosmor olmuştu. Su, ya kesikti, ya da ısıtılmamıştı. Kimseyle yüz göz olmamak için sıcak bir yer bulup oturmayı düşündüm. Taşlar buz gibiydi. Hamamı yakmamışlardı. Etüv işi bitene kadar, zoraki bekleyecektik. Sigara içmek, cezaevinin hastanesinde bile hiçbir zaman yasaklanmayan, yasaklansa da iki günde laçka olan ferman işlemez alışkanlıklardandı. Yeni tutuklular âdembabalarla birlikte değerli eşyalarını, sigara paketleriyle bir arada çıkınlayarak girmişlerdi hamama. Arkasını kesmeden içiyorlar, peştemal yerine bol sigara dumanlarının örtüsüne bürünüyorlardı. Hapçılar dışardan dolu gelmeseler bile, mahkeme koridorlarında omuzdaşlarının yetiştirdikleriyle kafayı buldukları için henüz harmanlık çekmedikleri belliydi. Pırıl pırıldı gözbebekleri. Tophane'den, Kılıçali Hamamı'ndan gelmiş olacaklardı. Onlar hamamın sulusundan çok kurusundan hoşlanırdı. Hamam onlar için yıkanma yeri değildi, konuttu. Kendi evlerinde gibiydiler burada.</span></p>

  <p class="MsoNormal"><span>Meydancı Rasim, yangından çıkmış gibi vıcık vıcık giysilerle girdi içeri. Yeni gelen çocuklardan birinin kucağına vermişti etüvden, dumanı üstünde sıcak sıcak çıkanları. Buruş buruştular. Yanarken söndürülmüş gibi ekşi ekşi de kokuyorlardı. Meydancı:</span></p>

  <p class="MsoNormal"><span style="font-size: 10pt;">«Ayırsın herkes kendi donunu, gömleğini!» dedi. «Açıkgözlük yok haaa!..Dağıtırım çenenizi sonra!»</span><br/></p>

  <p class="MsoNormal"><span style="font-size: 10pt;">Gardiyan dışarda bekliyor olmalıydı. Müdür bu giysilerle beni görmek isterdi her halde... İşin tadını çıkarabilmesi için her şey yerli yerindeydi.</span><br/></p>

  <p class="MsoNormal"><span>Basımevine geldiği gün yazı dizisini kesmek için söz vermiş olsaydım; hemen ilk çıkacak sayıda onun isteği gibi sonucu tatlıya bağlasaydım, şimdi hastanede, bıraktığım yatakta yatacak, özel olarak demlenmiş çaydan, bardak bardak içecektim. Belki de Sayın Müdür yatağıma kadar gelip geçmiş olsun diyecek, bir emrim olup olmadığını soracaktı. Şu gardiyan, şu meydancı, nedenini bilmeden müdür adına kızamayacaktı bana, bir kötülük edebilmek için fırsat kollayacaklardı. Çoğu böyle olurdu cezaevlerinde. Köpeklikten kurtulmalarını, onurlu kişiler olmalarını istediklerimiz, karşımıza çıkarlar, bizleri bir kaşık suda boğabilmek için kendilerine iş düşmesini beklerlerdi. Bunun daha da acı örneklerini Validebağı Sanatoryumu'nda görmüştüm. Bir iki zavallı öğretmen bile vardı beni tedirgin edenlerin arasında. Bir iki öğretmen için bütün bir topluluğu nasıl kötüleyemezsem, hiçbir şeyin farkında olmadan tutuklulara her fırsatta işkence yapmaya hazır, köylüsüne, komşusuna en yakınlarına bile başka bir sınıfın, başka bir ulusun adamı gibi davranan şu kimin adamı, neyin nesi olduğunu bilmeyen gardiyana, acımaktan başka ne yapabilirdim! Hamama girmiş, soyunmuş, vücuduma bir damla su deydirmeden de giyinmiştim. Giysilerim haşlanmış gibi sıcaktı. Biliyordum, beş on dakika sonra buz kesilecek, ıslaklığı kalacaktı yalnız. Azar azar kuruyacaktı üzerimde, derimden kemiklerime doğru yayılan ince bir sızıyı sürdürerek... «Bu işde bitti!» dedi gardiyan. «Yürü gidelim Çerkez İsmail'e!»</span></p>

  <p class="MsoNormal"><span>Karantina koğuşunun böyle bir dayısı bulunduğunu, bunun da Müdür'ün çok yakın adamı olduğunu biliyordum. Ufak bir suçtan(ki böyle suçları ve suçluları aşağılamak için hapishaneciler, tavuk hırsızlığından deyip geçerlerdi) cezaevine girmiş, içerde </span><span style="font-size: 10pt;">bir adam öldürdüğü (bir leş çıkardığı) için de dayı olmuştu. O yıllarda dayılık hapishanelerde çok geçerli bir makamdı. Bu aslanlar kitaba gelen ve gelmeyen bir çok işlere karışırlar, esrar, eroin sattırırlar, kumar oynatırlar, haberleşme işlerini yoluna koyup cezaevinin yönetiminde bile görev alırlardı. Bir dayı, çok palazlandı mı, eceli yaklaştı demekti. Karşısına ya başka bir dayı çıkartılacak, ya da Sinop kalesinde soluğu alacaktı, eğer temizlenmezse. Belki de iti ite boğduracaktı Müdür. Çerkez İsmail'in kılıcının her iki yüzünün de kestiği parlak yıllarıydı. O mu Müdür'ü avucunun içine almıştı, Müdür mü onu, belli değildi. Er geç Müdür, müdürlüğünü gösterecekti.</span></p>

  <p class="MsoNormal"><span>Karantina koğuşunda yatanların bahçe müsaadesi olmadığından, kapısı dışardan kilitlenirdi. Nöbetçi gardiyan cebinden çıkardığı anahtarla kapıyı açtı, beni itiverdi içeri. Kapının şangırtıyla açıldığını duyan voltacılar, başlarını çevirip baktılar. Üstümün başımın bumburuşuk, şırıl sıklam oluşundan pek itibarlı biri olmadığımı çakozlamışçasına voltalarını sürdürdüler. Öyle ya, hamamcı Rasim Abi'ye bir teklik bile toslamayacak bir tırıla adam mı derlerdi bu, gün görmüş kişiler! «Ulan savulun!» diye gürledi gardiyan, «Şunlara bakın, şu uyuzlara be! Ulan kaç paralık adamsınız ki voltaya çıkıyorsunuz siz!»</span></p>

  <p class="MsoNormal"><span>Elbet onlar da dayılarına güveniyorlardı. Veriyorlardı kantine sigaradır, zeytin peynirdir, çay kahvedir, haraçlarını. Has müşteriydiler, Çerkez'in gecekondu kantinine üç beş mangır uçlanacak kadar. Neden voltaya çıkmasınlardı.</span></p>

  <p class="MsoNormal"><span>Zıpka biçimi koyu pantolonu, kara ceket, kara kazağıyla Çerkez İsmail göründü karşıdan. Boyunun uzunluğu yetmiyormuş gibi, topuklarını köseleyle beslemiş daha da boylanıp uzamıştı.</span></p>

  <p class="MsoNormal"><span>«İsmail Efendi,» dedi, gardiyan. «Al şu emanetini!» Üzerimde durulmaya değmezmiş gibi:«Ne var ne yok,» dedi. «Dün gelenleri, soruyor. Efe Rıfat, yola geldiler mi diyor!»</span></p>

  <p class="MsoNormal"><span>Aşağılarcasına bir süzdü gardiyanı, Çerkez:</span></p>

  <p class="MsoNormal"><span>«Hele yola gelmesinler bakalım!» dedi. «Sabah, akşam, günde iki posta soğuk su! Çivi gibi oldular!»</span></p>

  <p class="MsoNormal"><span style="font-size: 10pt;">Bir iki eroinci âdembaba düşmüştü. Taş tutmadıkları için Çerkez'in tedavi yöntemine çarpılmış olacaktı. Bunlar hır çıkaran bir iki zorba da olabilirdi, ya da öbür kısımlarda dikine giden bir dayının fedaisi... Şimdiden burunlarının kırılması gerekirdi.</span><br/></p>

  <p class="MsoNormal"><span style="font-size: 10pt;">Gardiyan'a çevirdiği horlayıcı bakışın daha da ağırını bana çevirerek:</span><br/></p>

  <p class="MsoNormal"><span>«Nedir suçu bu adamın?» diye sordu. «Emanet» sözünün açık anlamını ortadan kaldırmak, Müdür'ün köpeği olmadığını belirtmek istiyordu. Gardiyan, sanki bilmiyorsun, der gibi bir baktıktan sonra, gene de oyunu sürdürmek için:</span></p>

  <p class="MsoNormal"><span>«Dil uzatmış büyüklere!» dedi.</span></p>

  <p class="MsoNormal"><span>«Büyüklerimize haa? Sakın Paşamız'a dil uzatmış olmasın!»</span></p>

  <p class="MsoNormal"><span>«Hakaretten!» dedi kısa kesmek için.</span></p>

  <p class="MsoNormal"><span>Çerkez İsmail kendisine sövülmüş gibi: «Az da olsa bulunuyormuş Paşamız'a söven itoğlu itler de, sakın onlardan biri olmasın, dedim. Sözüm ona gazeteciymiş bu inekler!.. Yürü bakalım, buluruz sana da yularını bağlayacak kadar bir yer!»</span></p>

  <p class="MsoNormal"><span>Önümüze düşmüş gidiyordu. En baştaki odaya kadar yürüdü. Arkasına bakmadan beni hızlıca itti, aralık duran kapıdan:</span></p>

  <p class="MsoNormal"><span>«Nah burası, odan!» dedi, yüzüme bir göz bile atmadan. «Şu üstteki ranza da senin! İster içine gir, ister dışında yat!»</span></p>

  <p class="MsoNormal"><span>Bitsin bir an önce bu iş hesabı, sağ ol bile demeden dikiliyordum. Bir iki adım gerileyip yol vermiş görünüyordu. Girdim içeri. Her ikisinin de kapıdan uzaklaşmalarını bekliyordum. Biliyordum ki bundan sonra her ikisi de yanımda ne konuşsalar bana önceden kurulan tuzağın bir açıklaması olacaktı. İster istemez çekip gittiler.</span></p>

  <p class="MsoNormal"><span>Öbür odalar gibi dört yataklı bir odaydı. Yatakların üçünde, üç tutuklu, üç ayrı biçimde oturuyordu. En üstteki karayağız delikanlı, kuşkuyla izliyordu, olanı biteni. Benim yatağım, onunkinin yanında, hemen bitişiğindeydi. Odamıza altlı üstlü dört yatak tıpa tıp iyi gelmiş, kapının önünde bir iki adımlık boşyer kalmıştı. Biz bize kaldığımızı anlayınca:</span></p>

  <p class="MsoNormal"><span>«Allah kurtarsın arkadaşlar!» dedim.</span></p>

  <p class="MsoNormal"><span>Üçü de yüzüme bakmaktan utanırmış gibi, başları önlerinde sustular. Bundan daha kesin bir belge olamazdı, İsmail'in önceden onlara racon kestiğini ispatlayan. Her türlü kötülük gelebilirdi, ellerinden. Bu tür tutukluların, deneyimlerime göre, en güvenilmezleri yankesicilerdi. Bu görünümde tek kişi de yoktu içlerinde.</span></p>

  <p class="MsoNormal"><span>İki elimi ensemde kenetleyip sırt üstü yatıyordum, ot minderimde. Ayak ucumda yıllardır su yüzü görmemiş bir beylik vardı. Bununla birlikte yatağımın kirliliği temizliği üzerinde düşünecek durumda değildim. Üstüm, başım, etüvden aldığı mide bulantısı veren kokudan henüz bir nefesliğini bile yitirmemişti. Ellerim, şurama burama değdikçe, tutkallanmış gibi yapışıyordu. Uyur uyanık bir iki saat böyle uzanıp kalmıştım. Bu süre içinde odadakiler çıkmış, beni yalnız bırakmışlardı. Kapının önünden konuşmalar geliyordu. Çanakkale şehitlerinden söz ediliyor, Mehmet Akif'in şiirleri okunuyordu. Hep aynı ses duyulduğuna göre bir miting havası vardı bu konuşmalarda. Kışkırtmayla karışık, iktidar partisine karşı hayranlıkla abartılmış ipe sapa gelmez övgülerle sürüp gidiyordu bu söyleşi... Çerkez İsmail'den başkası olamazdı meydan konuşmacısı da...</span></p>

  <p class="MsoNormal"><span>Konu Çanakkale Savaşı'ndan Kurtuluş Savaşı’na atlamış, İnönü Meydan Muharebesi'nde sona ermişti. İsmet Paşa büyük, çok büyük adamdı. İnönü olmasa, İnönü Savaşı olmazdı, İnönü Savaşı kazanılmasa «İstiklâl Harbi» asla kazanılmazdı!</span></p>

  <p class="MsoNormal"><span>«Biz Kuleli Askeri Lisesi'ndeyken...» diye başlıyordu konuşmasına, Aziz Nesin'de sona erdiriyordu.</span></p>

  <p class="MsoNormal"><span>Anlaşıldığına göre Aziz Nesin, ya onun sınıf arkadaşıydı, ya da bir sınıf aşağıydı. Mutlaka bir sınıf aşağı olmalıydı ki, Çerkez İsmail gibiler, bir sınıf üstün olsunlar!</span></p>

  <p class="MsoNormal"><span>Her gazeteciyim diye ortaya çıkan, gazeteci olamazdı. Önce ahlâk lâzımdı, öylesine ahlâk lâzımdı ki büyüklerimize «hürmet», küçüklere «şefkat»...</span></p>

  <p class="MsoNormal"><span>Söylüyor da söylüyordu! Sözlerin ucu gelip bana, benim gibi gazetecilere bağlanıyordu ama, bunlar karın doyurmazdı. Açlık, çok acı bir anı gibi yapışıvermişti, taaa içimden gelen bir güdüyle mideme! Biliyordum bugün tayın çıkmazdı bana. Gel gelelim, cezaevi geleneklerine göre biri çıkar, ödünç de olsa bir tayın, yarım tayın verirdi, ya da nerede satıldığını söylerdi. Geleneklerin de içine tükürülüyordu, burada! Ölmüştü hapishanecilik!</span></p>

  <p class="MsoNormal"><span>Karşısına çıkıp:</span></p>

  <p class="MsoNormal"><span>«Tuh sizin suratınıza! Ne biçim mahkûmsunuz siz!» demem gerekirdi, «Ulan casus bile olsam, ekmeği, sigarası sorulur bu zindanlarda ilkin! Hazreti Yusuf'tan beri bu böyle değil mi? Nasıl bozarsınız siz gelenekleri, sapı silikler! Biz böyle görmüş, böyle yapmıştık taaa 1944'lerde...Bulgar casusu denilen adama sigara bulmuştuk, cezaevlerinde... İnsanlık buydu, mahkûmluksa bundan da öteydi. Nitekim bu casus denilen adam sonraları bir yurtsever çıkmıştı. Alman Faşistleri'nden kaçıp topraklarımıza sığındığı anlaşılmıştı. Buna o dönemin yetkilileri bile inanmış, Almanlar yenilince geri göndermişlerdi adamı.»</span></p>

  <p class="MsoNormal"><span>Ama benim memleketlilerim bana, değil sigara, selam bile vermiyorlar, benden kaçıyorlardı! O kadar güçtü ki işim, bütün bunlara ıslaklığı iliklerime kadar işleyen giysilerimle boş midemle, delik ciğerimle dayanmalıydım!</span></p>

  <p class="MsoNormal"><span>Gelirken, kantin bozması bir banko görmüştüm, koridorun dibinde. Kapımın önündeki kalabalık dağılınca çıktım dışarı. Zeytin, peynir vardı, görünürde, bankonun üzerinde. Dipte çay tenekesi kaynıyordu. Üstündeki çaydanlıkta herhalde ıhlamur vardı. Akşam çoktan olmuş, hava adamakıllı serinlemişti. Çaydanlıkta kuru ot da kaynasa içerdim bir iki bardak.</span></p>

  <p class="MsoNormal"><span>Bir hafta sonra sübyan koğuşuna geçmesi gereken bir çocuk, bankonun arkasından kuşkuyla bir göz attı bana. «Buyur Abi!» demesi gerekirken susuyordu. «Tamam!» dedim içimden, «bu da öğretilmişlerden...hele dur bakalım şimdi anlaşılır:</span></p>

  <p class="MsoNormal"><span>«Oğlum!» dedim. «Önce bir çay ver de içeyim!»</span></p>

  <p class="MsoNormal"><span>«Sana yaramaz o çay!» dedi, yüzüme bakmadan. Dönüp gitmeliydim ya, getirdim gerisini:</span></p>

  <p class="MsoNormal"><span>«Bu zeytinleri satıyorsun ama,» dedim. «Yanına tayının da var mı, yeni gelenler için?»</span></p>

  <p class="MsoNormal"><span>«Yok!» dedi kısadan.</span></p>

  <p class="MsoNormal"><span>«250 gram kadar zeytin alsam..»</span></p>

  <p class="MsoNormal"><span>Acaba bana, zeytin, peynir de yasak edilmişmiydi, yarın nasıl olsa tayın çıkacaktı, daha olmazsa verilecek ekmeğime katık ederdim.</span></p>

  <p class="MsoNormal"><span>«Zeytin de yaramaz!» dedi çocuk.</span></p>

  <p class="MsoNormal"><span>Anlaşılmıştı.</span></p>

  <p class="MsoNormal"><span>Ertesi gün, tayın çıkmadı, daha ertesi gün de çıkmadı. Çocukların eline para sıkıştırıp tayın bulmaları için yolluyordum sağa sola... Çocuklar suratları kızarık dönüyorlardı.</span></p>

  <p class="MsoNormal"><span>Bir gece yanımdaki karayağız delikanlı karyolanın demirine astığı ekmek torbasını gösterip arkasını döndü. Nazlanacak durumda değildim. Uzanıp aldım.</span></p>

  <p class="MsoNormal"><span>Ertesi gün gardiyanı kıstırdım, kapının önünde:</span></p>

  <p class="MsoNormal"><span>«Hemen git Müdür'üne söyle!» dedim, «Benim tayınlarımı göndersin!»</span></p>

  <p class="MsoNormal"><span>Çerkez İsmail de gerimizde dikilmiş, bekliyordu. Ne söylüyor, tam üç gündür susan bu adam diye şaşkın şaşkın dinliyordu beni. Suçlamaya onu da katayım diye:</span></p>

  <p class="MsoNormal"><span>«Nasıl kesersiniz bir tutuklunun tayınını siz!» dedim.</span></p>

  <p class="MsoNormal"><span>Suçu üzerlerine almamak için çekilip gittiler.</span></p>

  <p class="MsoNormal"><span>Çok geçmeden üç tayın getirmişti gardiyan. Karayağız delikanlı gülüyordu. Güçlendiğim için, ezilmiş bir kişi olarak başkaldırmasını bildiğim için, sanki kendi başarısıymış gibi seviniyordu.</span></p>

  <p class="MsoNormal"><span>Herkesin yedi günde bitirdiği karantina süresini ben, sekiz günde doldurup çıkarken, kapının </span><span style="font-size: 10pt;">ağzında dikilen Çerkez İsmail, benden, «Allah kurtarsın!» deyip helâllaşmamı bekliyordu. Onun konuğu sayılırdım, burda. Hakkım olan herşeyi esirgemişti benden.</span></p>

  <p class="MsoNormal"><span>Kim bilir, daha kaç kişi benim gibi «Allah kurtarsın!» dememek zorunda kalmış olacak ki, Allah da onu buralardan kurtarmamıştı. Gelenekleri çiğnemekti tek suçu. Yığınların, çağlar değişse de kalıcı töreleri, gelişerek oluşan insanca görenekleri, gelenekleri vardı. Aç insanın hakkı olan ekmeğini, kimse kesemezdi.</span></p>

  <p class="MsoNormal"><span>Çerkez İsmail'in ölüsünün Malta'ya uzatıldığını duyduğum gün, belki sevinmedim ama, üzülmesine de hiç üzülmedim hele!</span></p>

  <p class="MsoNormal"><span>O, insanlığın değişmemesi gereken en güzel edinilerine el uzatmıştı, kirletmek, körletmek için. Bana yaptığını kim bilir kaç kişiye daha yapmaya kalkmıştı ki, biri çıkmış, dersini vermişti.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_31" style="text-align: center;"><span><b>OTUZ İKİ</b></span></h2>

  <p class="MsoNormal"><span>Bir süre de Beşinci Kısım'da yattıktan sonra, hastaneye geçebilmiştim.</span></p>

  <p class="MsoNormal"><span>Önce Erkilet Paşa gelmişti, geçmiş olsun demeye. Çerkez İsmail gibi cahil değildi Paşa. Burası cezaeviydi, aynı kafesin içinde sayılırdık. Başkalarının çıkarları, sandalyelerinde tutunmaları için, birbirimizi pençeleyip tırnaklayamazdık. Bundan yararlanacak mutlaka bir başkası olacaktı! Biliyorduk Paşa'yla, iki ayrı safın adamı olduğumuzu. Hapis damıydı burası. Ayrıca ikimiz de yazardık. Gerekirse bir gazete bulur, savaşmamızı orada yapardık.</span></p>

  <p class="MsoNormal"><span>«İmralı için yazdıklarınızı okuyunca, çok sevindim!» dedi, Erkilet Paşa. «Biz yürekli kişileri severiz. Yazılarınızı daha yayınlanmadan okumuştum. Yayınlanmayan yazı için bir şey konuşulmazdı. Ama çıkardığınız gazetede bu yazıları görünce iş değişirdi. Çok beğendim doğrusu!.. Burdan kurtulur kurtulmaz gazete çıkarmak, bu yazıyı yayınlamak, üstelik de cezaevine bu gazeteleri sokabilmek...»</span></p>

  <p class="MsoNormal"><span>Paşa çok duygulanmıştı yaptığım işten. Cephe savaşı değildi bu, biliyordu. Meydan savaşı da değildi. Ama ufak da olsa bir savaştı işte! Bir sokak savaşı, alt kattan üst kata açılan bir kent içi savaşıydı. Kendisi de şu üç beş ay içinde savaşın bir bölümünü, elinde dürbün izlemişti.</span></p>

  <p class="MsoNormal"><span style="font-size: 10pt;">Coşkuyla anlatıyordu Erkilet Paşa:</span><br/></p>

  <p class="MsoNormal"><span>«Çocuklar, dedim madem bu gazeteci arkadaş, surdan çıkar çıkmaz gazetesini hemen çıkarıp İmralı için yazdığını yayınlamış, bir de üstelik taaa cezaevinin içine kadar yollamış... Çocuklar, biz de bu yazıları yukardakilere duyuralım. Ne yaptık yaptık, gazetelerdeki yazıları kırmızı kalemle çizerek postaladık. Biri Sağlık Bakanlığı'na!.. Biri İçişleri Bakanlığı'na!.. Biri de Adalet Bakanlığı'na! Açıkçası yazıların bu kadar gürültü çıkaracağını ummazdım! Tam üç Müfettiş!.. Meğer Müfettişler, İmralı'ya gitmişler önce. Aradan çok geçmedi, hastalar İmralı’dan akın etmeğe başladılar bizim Sultanahmet Hastanesi'ne!»</span></p>

  <p class="MsoNormal"><span>Erkilet Paşa'nın sözlerini sanki doğrulamak için İmralı'dan gelen hastalar da bizim koğuşa girip yerlerini almışlardı. Şaşkınlıkla bakıyorlardı yüzüme. Bu muydu onları ölüm kertesine düşmeden şu hastaneye getirtebilen gazeteci? İyi ama üstü başı neden böyleydi? Urbaları neden buruş buruştu, bu kaleminden korkulan gazetecinin saçları kesilir miydi? Karantina'ya girmeden doğru hastaneye alınmaz mıydı bu gibileri?</span></p>

  <p class="MsoNormal"><span>Belki de şu durumda olduğum için inanıyorlardı gücüme, bu yüzden böyle içtenlikle konuşuyorlardı benimle.</span></p>

  <p class="MsoNormal"><span>«Ne olduysa arada Pamuk'a oldu!» diyorlardı. «Bizim gibi karavana yiyor artık! Onun bindiği motora biz de binebiliyoruz. Soğan kayıklarını beklemiyoruz, Sultanahmet Hastanesi'ne gelebilmek için! Başımız ağrıdı mıydı Revir! Ateşimiz çıktı mı Sultanahmet!»</span></p>

  <p class="MsoNormal"><span>Cezam kesinleştiği gün dilekçemi verdim. Ağır hastaydım. Cezaevinde yatmam, en azdan buradaki tutuklular için zararlıydı. Devlet hastanelerinden birinde durumumun saptanmasını istiyordum. Hava tebdiliyle çıkarılmam gerekirdi benim gibilerinin.</span></p>

  <p class="MsoNormal"><span>Aradan on, on beş gün geçmişti ki Guraba hastanesine gönderilmem için cevap gelmişti savcılıktan. Bir aydır içerdeydim, şu bir ay içinde bile yeniden hastalanabilirdi turp gibi bir tutuklu. Besinsizlik bir yana, yattığım kalktığım yerler tüm sağlığa aykırıydı. Şu Verem Koğuşu olarak yatırıldığımız oda, hastanenin en sağlığa aykırı koğuşuydu. Altındaki su deposu, yatanın yalnız ciğerini değil, bütün vücudunu çürütecek bir durumdaydı!</span></p>

  <p class="MsoNormal"><span style="font-size: 10pt;">Hastaneye gönderilmek üzere kapı altına götürülmüştüm. Üniversite öğretim kadrosunda çalışmış Şahap da vardı, mahkemeciler arasında. 141, 142'den yattığım yıllarda bile beni onlardan, «Siyasilerden</span><span style="font-size: 13px;">»</span><span style="font-size: 10pt;"> ayırırlardı nedense. Gazeteciydim, yöneticilere göre. Siyasi suçlu olamazdım! Genç asistan Şahabettin’i yanımdan çağırıp kelepçe vurdular. Aynı yöne gitseydik ben de bileğimi uzatabilirdim, ayrı gayrı olmasın diye. Cezaevine girerken Başefendi, yeni emirden söz etmiş, gazeteciler için kelepçenin kalktığını söylemişti. Bakalım bugün nasıl davranacaklardı. Alışmıştık başkalarının kolay kolay alışamadıklarına.</span></p>

  <p class="MsoNormal"><span>Müdür, sözde gidecekleri gözden geçirmek için odasından inmişti kapı altına. Beni uzaktan izliyor, jandarmanın kelepçe ile üzerime doğru geldiğini gördüğü halde yavaştan alıyordu. Sonunda Müdür'ün beklediği yanlışlık olmuş, kelepçe vurulmuştu. Kelepçenin yabancısı değildim. Beni Şahabettin’den ayırmadıkları için hoşuma bile gitmişti durum.</span></p>

  <p class="MsoNormal"><span>Müdür sinsice sokularak:</span></p>

  <p class="MsoNormal"><span>«E nasılsın bakalım!» dedi. «İyisin değil mi? Bir de dilekçe yazmışsın, muayenemi isterim diye. Hiç hastaya benzemiyorsun doğrusu? Ben savcılığa hemen gönderdim dilekçeni... Savcılık da Guraba'ya!»</span></p>

  <p class="MsoNormal"><span>«Anlaşılır Guraba'da...» dedim. «Sağlığımın derecesini onlar bilirler!»</span></p>

  <p class="MsoNormal"><span>«Neden temyiz etmedin verilen cezayı? Senin de aklın yattı, yazıda suç unsuru olduğuna, değil mi? Ben temyiz etsen iyi ederdin, derim gene de!»</span></p>

  <p class="MsoNormal"><span>«O zaman Sağlık Kurulu'na girmem çok gecikirdi!»</span></p>

  <p class="MsoNormal"><span>Katıla katıla gülmeğe başladı:</span></p>

  <p class="MsoNormal"><span>«Demek Kurul'a girip hemen dışarı çıkacağını sanıyorsun öyle mi? Ne kötülük gördün bizden canım! En az beş yıl beraberiz! Dosyalar girmiş sıraya! Maşallah, sağlığına da diyecek yok! Doktor Beşinci Kısım'dan hastaneye aldı ama, o da biliyor sapa sağlam olduğunu. Takıldım ona da geçen gün. Yahu doktor dedim, sen Kısım'dan aldın, o adamı hastaneye verdin ama, Kurul'a girince, kim gönderdi bu sapasağlam adamı, diye, seninle alay etmezler mi, dedim!» «Haklısınız! Ben de kendimi kötü bulmuyorum, ama bir umut... O da çıksın aradan, sonra rahatça yatacağımız kadar yatarız!»</span></p>

  <p class="MsoNormal"><span>Söylediklerim onu gerçekten sevindirmişti. İnanmıştı sağlığımın iyi gittiğine. Burada kalmam onu sevindirmekteydi açıkça. Kaldığım sürece gazetem çıkmayacak, cezaevinde oynanan kumardan, içilen eroinden, yutulan haptan söz edilmeyecekti. Bizden başka kim yazabilirdi bu konuları? O gün Guraba'nın önemli kliniklerine girememiştim. Gözle, kulakla bitmezdi, benim işim! İç hastalıkları uzmanı görmeli, beni laboratuara, röntgene yollamalı, ciğerimin filmi çekilmeliydi. Hele bir de tahlilde mikrop göründü mü, hiçbir güç tutamazdı beni cezaevinde.</span></p>

  <p class="MsoNormal"><span>Jandarmalar arkamda, onbaşı yanımda hastaneden dönüyordum, öğleden sonra. Onbaşı gazeteci olduğumu öğrendiği halde, gene de kelepçe vurmakta direnmişti, Ben de hiç üstüne varmamıştım. Kapıda Müdür'ün beklediğini görünce irkilmiştim birden. Kaçmamdan kuşkulanmış olamazdı. Geç kalmışda değildik. Hastane dönüşü tutuklular, Jandarmaların gönüllerini ederek şuraya buraya giderler, önemli işlerini görürlerdi. Cezaevi müdürü bile sorumlu değildi, bu gibi hoşgörülerden. O, Cezaevinin içine karışırdı. Peki, neden bekliyordu beni kapıda? Herzamanki alaycı haliyle: «Nasıl gidiyor muayeneler?» dedi. «Pek neşesiz gördüm seni!»</span></p>

  <p class="MsoNormal"><span>«Yorgunluktan!..» dedim.</span></p>

  <p class="MsoNormal"><span>«Hangi kliniklere girdin bugün?»</span></p>

  <p class="MsoNormal"><span>«Gözle, kulağa!..»</span></p>

  <p class="MsoNormal"><span>O da anlamıştı önemli bir muayeneden geçmediğimi... Bu durumda en az bir hafta gidip gelmem gerekiyordu:</span></p>

  <p class="MsoNormal"><span>«Hiç aceleye gelmez bu işler...» dedi. «Karpuz yata yata büyür, derler. Hele dur bakalım, dün bir, bugün iki!.. Gelmişken üç beş yıl yatmalı ki, yattığına değsin!»</span></p>

  <p class="MsoNormal"><span style="font-size: 10pt;">«Bir şey dediğimiz yok bizim de. Yatıyoruz işte!..»</span><br/></p>

  <p class="MsoNormal"><span style="font-size: 10pt;">«Haaa Arada böyle çıkar, hava alır gelirsin, için açılır!»</span><br/></p>

  <p class="MsoNormal"><span>Kapıdan içeri girmiş, jandarmalardan gardiyanlara aktarılmıştım.</span></p>

  <p class="MsoNormal"><span>«Sıkı arayın bunun üstünü, başını!» dedi. «Kitap, gazete varsa getirin bana da göreyim!»</span></p>

  <p class="MsoNormal"><span>Arama tarama başlamıştı. Gardiyanların önceden kulakları doldurulduğu için, eroin arar gibi didikdidik ediyorlardı üstümü başımı. Aradıklarını bulup göze girememenin üzüntüsü büsbütün sinirlendirmişti onları. Yatağımın başına kadar yakamı bırakmadılar.</span></p>

  <p class="MsoNormal"><span>Üçüncü gidişimde iç hastalıkları uzmanı Ahmet Kıcıman'ın önüne oturtulmuştum. Bir sırtımı dinliyor, bir yeni banyodan çıkmış filme bakıyordu. Hastalığım üzerinde bir şey sormasını beklerken:</span></p>

  <p class="MsoNormal"><span>«Söyle!» dedi.«Kaç yıla mahkumsun?»</span></p>

  <p class="MsoNormal"><span>«Bir!» dedim.</span></p>

  <p class="MsoNormal"><span>«Neden yatıyorsun?»</span></p>

  <p class="MsoNormal"><span>«Yazıdan.»</span></p>

  <p class="MsoNormal"><span>Doktorun öfkesini üzerime çekmemek için hakaretten diyemiyordum. Peşinden, «Kime hakaret ettin?» diye bir soru geleceğini düşündüğümden...</span></p>

  <p class="MsoNormal"><span>«Yani gazetecisin öyle mi?» diye sordu.</span></p>

  <p class="MsoNormal"><span>«Evet!» dedim. «Gazeteciyim!»</span></p>

  <p class="MsoNormal"><span>«Ne gazetesi bu?</span></p>

  <p class="MsoNormal"><span>«Hür Markopaşa diye bir mizah gazetesi!»</span></p>

  <p class="MsoNormal"><span>Adımı da sorup öğrendikten sonra:</span></p>

  <p class="MsoNormal"><span>«Be oğlum!» dedi. «İnsan bu ciğerle böyle işlere girer mi?»</span></p>

  <p class="MsoNormal"><span>Suçlu suçlu bakmam gerekirdi önüme. Cezaevi Müdürü gelmişti hemen gözümün önüne. Hava tebdili ile kapıdan çıktığımı görür gibi olmuştum, birden.</span></p>

  <p class="MsoNormal"><span>Doktor, bir filme, bir de yüzüme baktıktan sonra:</span></p>

  <p class="MsoNormal"><span>«Korkarım basil de çıkarıyorsundur?»</span></p>

  <p class="MsoNormal"><span>«Aldılar laboratuarda...»dedim. «Bir şey söylemediler henüz.»</span></p>

  <p class="MsoNormal"><span>İç telefona yapıştı. Ses o kadar yakından geliyordu ki doktordan önce laboratuarda çalışan bayanın s</span><span style="font-size: 10pt;">esini duymuştum.</span></p>

  <p class="MsoNormal"><span style="font-size: 10pt;">«Rıfat Ilgaz mı Efendim?» diyordu. «Bir dakka...»</span><br/></p>

  <p class="MsoNormal"><span>Raporumu arıyordu. İyi biliyordum ki, raporuma bakmadan da yanıtlayabilirdi, soruyu. Her şeyin yöntemine uygun olmasını istiyordu. Telefonda tıkırtılar duyuldu önce.</span></p>

  <p class="MsoNormal"><span>«Efendim!» dedi, durdu.</span></p>

  <p class="MsoNormal"><span>«Söyle, kızım!» dedi Doktor, «Müsbet mi?»</span></p>

  <p class="MsoNormal"><span>«Müsbet Efendim!»</span></p>

  <p class="MsoNormal"><span>Telefonu kapattı:</span></p>

  <p class="MsoNormal"><span>«Demedim mi?» dedi. «Basil görünmüş. Kendine, çok bakman gerekir bu durumda!»</span></p>

  <p class="MsoNormal"><span>«Bakarım, elimden geldiğince!»</span></p>

  <p class="MsoNormal"><span>«Bu bakım cezaevinde olur mu dersin?» dedi gülerek.</span></p>

  <p class="MsoNormal"><span>«Siz bilirsiniz, Sağlık Kurulu bilir!»</span></p>

  <p class="MsoNormal"><span>«Öyle!» dedi. «Sağlık Kurulu bilir! Ben yazarım raporumu, durumunu bildiririm! Peki oğlum, geçmiş olsun!»</span></p>

  <p class="MsoNormal"><span>«Sağ olun Doktor Bey!»</span></p>

  <p class="MsoNormal"><span>Kapının önünde bütün bunları dinleyen onbaşıya başını çevirdi:</span></p>

  <p class="MsoNormal"><span>«Bak Onbaşı!» dedi. «Bu hastayı Kurul günü getireceksin! Dosyadaki eksikler tamamlansın, </span><span style="font-size: 10pt;">Asabiye'ye, Bevliye'ye henüz girmemiş, onlara da girsin. Haydi bakalım!»</span></p>

  <p class="MsoNormal"><span>Guraba Hastanesi'nden caddeye çıkmak üzereydik. Onbaşı kelepçeyi vurup vurmamayı düşünüyordu. O da içerde doktoru dinlemiş, durumumu öğrenmişti. Benden çok, o sevinmişti, biliyordum. Terhis edilecekmiş gibi gülmüştü yüzü. Hastalığımın ortaya çıkışı, tehlikesi önemli değildi onun için. Ben cezaevinden mutlaka çıkıyordum, bu bir gerçekti. Böyle bir adama neden kelepçe vursundu. Kaçması için hiçbir neden yoktu ki. Onun bu ikirciğini çözmek, onu rahatlatmak için:</span></p>

  <p class="MsoNormal"><span>«Nerelisin Hemşerim?» dedim.</span></p>

  <p class="MsoNormal"><span>«Ünyeliyim!»</span></p>

  <p class="MsoNormal"><span>«Sana hemşerilikten söz edeceğim ama, kelepçeden kurtulmak için değil. Önünden kaçacak olsam, bu ciğerle zaten kaçamam. Duydun, öğrendin Doktor'un, durumum üzerinde konuştuklarını!»</span></p>

  <p class="MsoNormal"><span style="font-size: 10pt;">Önüne bakarak dinliyordu:</span><br/></p>

  <p class="MsoNormal"><span>«Şunu bil ki Onbaşı!» dedim. «İnsana işkence olsun diye kelepçe vurulmaz. Kelepçe suçluyu kaçırmamak için vurulur. Üç gün sonra çıkacağım için neden kaçayım!»</span></p>

  <p class="MsoNormal"><span>İki jandarma, biraz ileride bekliyorlardı bizi. Birinin elinde kelepçe sallanıyordu. Onbaşının kendisini çağıracağını sandıkları için tetikteydiler.</span></p>

  <p class="MsoNormal"><span>«Yürü Bey!» dedi. «Gidelim yavaş yavaş! Biliyordum bu kelepçeyi sana fazladan vurduklarını!</span></p>

  <p class="MsoNormal"><span>Ama ne yaparsın, askerlik!»</span></p>

  <p class="MsoNormal"><span>Guraba'dan, Sultanahmet'e kadar yol, oldukça uzundu. Bir taksi de tutabilirdim. Kırmazdı Onbaşı, benimle birlikte kendileri de binecekleri için... Neden kırsınlar? Bu durumlarda arabayla dönmek gelenek haline bile gelmişti. Gel gelelim, arabaya verecek param yoktu. Olsa bile çıkarken verilecek bahşişlere saklamalıydım.</span></p>

  <p class="MsoNormal"><span>Mayıs bütün güzelliği, diriliğiyle yayılmıştı İstanbul sokaklarına. Özgürlüğün kıyısında dolaşmak, ortasında ayak ayak üstüne atıp uzanmaktan daha tatlıydı. Yavaş yavaş, ilkyazın güzelliğini içimize sindire sindire yürüyorduk.</span></p>

  <p class="MsoNormal"><span>Uzaktan görmüştüm, Müdür cezaevinin önüne çıkmış havanın güzelliğinden o da yararlanmak ister gibi kısa adımlarla dolaşıyordu. Beni kelepçesiz görünce aldığım iki paralık hava da burnumuzdan gelirdi.</span></p>

  <p class="MsoNormal"><span>«Onbaşı!» dedim. «Sen hemen tak şu kelepçeyi!»</span></p>

  <p class="MsoNormal"><span>«Takmasak da olur Bey!» dedi umursamazlıkla.</span></p>

  <p class="MsoNormal"><span>«Anlar Müdür muayenelerin iyi geçtiğini sonra! Anlamasın!»</span></p>

  <p class="MsoNormal"><span>«Peki nasıl istersen!»</span></p>

  <p class="MsoNormal"><span>Becerikli elleriyle hemen geçiriverdi kelepçeyi bileklerime.</span></p>

  <p class="MsoNormal"><span>Yol bayır aşağı kıvrılınca yeniden cezaevinin önünde voltaladığını görmüştük Müdür'ün.</span></p>

  <p class="MsoNormal"><span>«Bak!» dedi Onbaşı, «Bizi bekliyor kapıda Müdür Bey!»</span></p>

  <p class="MsoNormal"><span>Kuşkulanacak bir şey yoktu. Havayı koklamış, en küçük bir çıkma umudu sezinleyememişti, yüzümün çizgilerinde.</span></p>

  <p class="MsoNormal"><span>«Eee?» dedi. «Bugün Dahiliye'deydin değil mi?»</span></p>

  <p class="MsoNormal"><span style="font-size: 10pt;">«Evet! Dahiliyeci'ye girdim!»</span><br/></p>

  <p class="MsoNormal"><span>«Ne dedi, Dahiliyeci?»</span></p>

  <p class="MsoNormal"><span>«Ne desin, eskiden hastalık geçirmişsin dedi.»</span></p>

  <p class="MsoNormal"><span>«Bugüne kadar sağ kaldığına göre yeni bir şey yok demek istemiştir.»</span></p>

  <p class="MsoNormal"><span>«Öyle demeğe getirdi her halde!»</span></p>

  <p class="MsoNormal"><span>«Söylüyorum sana, demir gibisin! Bu sağlık sendeyken daha beş on yıl yatarsın burda!»</span></p>

  <p class="MsoNormal"><span>Ne öksürüğümden haberi vardı, ne ateşimden.</span></p>

  <p class="MsoNormal"><span>Beklenen gün gelmişti. Ünye'li Hüseyin Onbaşı beni Sağlık Kurulu'na götürmek için beklediği saate kadar işler yolunda gitmişti. Müdür'ün Guraba Hastanesi'nde gelişmekte olan hava tebdili işlemimin yolunda gittiği üzerinde en küçük bir bilgisi de yoktu, kuşkusuz.</span></p>

  <p class="MsoNormal"><span>Onbaşı, yanına bugün jandarmaları almamıştı. Kelepçesiz, jandarmasız çıkmak üzereyken arkamızdan seslendi Müdür:</span></p>

  <p class="MsoNormal"><span style="font-size: 10pt;">«Hüseyin Onbaşı!»</span></p>

  <p class="MsoNormal"><span>«Nereye böyle? Nerde jandarmalar?»</span></p>

  <p class="MsoNormal"><span style="font-size: 10pt;">Hüseyin Onbaşı durakladı. Jandarmalar kapının dışında bekleyebilirdi. Kelepçe de çoğu zaman erlerin elinde olurdu, onbaşı gerekirse alır takardı. Onbaşı bir dönüş yapabilirdi rahatça bu durumda. Ama bu dönüşü hiç gerekli görmemişti:</span><br/></p>

  <p class="MsoNormal"><span>«Jandarma yok Müdür Bey!» dedi. «Jandarmasız gideceğiz bugün!»</span></p>

  <p class="MsoNormal"><span>«Üstelik de kelepçesiz, öyle mi?</span></p>

  <p class="MsoNormal"><span>«Öyle Müdür Bey! Yüzbaşı'ya söyledim, gazetecidir bu adam, dedim. Boşuna kelepçe vurmuşuz, bir haftadır. Başefendi yasak olduğunu biliyor, dedim. Vurma öyleyse dedi, Yüzbaşı, neye vurdun bugüne kadar öyleyse diye beni azarladı!»</span></p>

  <p class="MsoNormal"><span>Bugün Sağlık Kurulu'nun son günüydü, biliyordu Müdür. İlk kez raporla çıkmam olasılığından, kuşkulanmıştı. Baktı kaldı yüzüme:</span></p>

  <p class="MsoNormal"><span>«Eh, pekâlâ!» dedi. «Bildiğin gibi yap! Sorumluluk senin!»</span></p>

  <p class="MsoNormal"><span>Onbaşı çevirdi başını:</span></p>

  <p class="MsoNormal"><span>«Yürü, Bey!» dedi.</span></p>

  <p class="MsoNormal"><span style="font-size: 10pt;">Yürüdük. Arkama dönüp bakmamıştım ama, biliyordum ki Müdür dikildiği yerde uzun bir süre kalmıştı, hem de kıpırdamadan.</span><br/></p>

  <p class="MsoNormal"><span>«Eee Bey!» dedi, Onbaşı «Bugün dananın kuyruğu kopuyor. Bana kalırsa, dışardasın akşama!»</span></p>

  <p class="MsoNormal"><span>«Umutlusun demek?»</span></p>

  <p class="MsoNormal"><span>«Öyle görünüyor. O dahiliyeci yok mu, o dahiliyeci!.. Çıkaracak o adam seni!»</span></p>

  <p class="MsoNormal"><span>«Bana da öyle geliyor ama, Kurul'a giriyoruz, hiç belli olmaz! Sen bilmezsin bu Kurul'u. Sekiz, on kişi birbirlerine inat en akla gelmedik işleri yaparlar. Senden yana görünen Doktor bile o gün girmeyiverir Kurul'a... Biz hasta oluruz da, onlar olmaz mı sanki!»</span></p>

  <p class="MsoNormal"><span>«Ne diyeyim...» dedi, Onbaşı. «Sen her çeşidini görmüşsün! Vardır böyleleri de. Amma içime doğuyor senin çıkacağın!..»</span></p>

  <p class="MsoNormal"><span>Ilık bir mayıs sabahıydı, ilk kez paltosuz çıkıyordum cezaevinden.</span></p>

  <p class="MsoNormal"><span>«Onbaşı be!» dedim. «Sen çıkacağımı Yüzbaşı'ya da söyledin değil mi?»</span></p>

  <p class="MsoNormal"><span>«Söyledim Bey?» dedi.</span></p>

  <p class="MsoNormal"><span>«Bak Onbaşı, sen şu Bey sözünü kaldır! Benim bu tek başına söylenen Bey, hiç hoşuma gitmez.</span></p>

  <p class="MsoNormal"><span>Diyeceksen Rıfat Bey de, hiç olmazsa!..»</span></p>

  <p class="MsoNormal"><span>«Abi desem nasıl?»</span></p>

  <p class="MsoNormal"><span>«Çok severim bu kelimeyi. Hep cezaevlerinde böyle derler. Benim Karagümrüklü öğrencilerim de Rıfat Abi derlerdi bana!»</span></p>

  <p class="MsoNormal"><span>«Peki Abi!» Şimdi söyle!»</span></p>

  <p class="MsoNormal"><span>«Sen Yüzbaşı'ya çıkacağımı söyleyince o da sana, bildiğin gibi yap dedi, öyle mi? İster kelepçe takarsın dedi istersen kelepçesiz götürüp getirirsin!»</span></p>

  <p class="MsoNormal"><span>«Öyle Abi!»</span></p>

  <p class="MsoNormal"><span>«Demek onun da aklı yattı çıkacağıma!»</span></p>

  <p class="MsoNormal"><span>«Yatmaz olur mu?»</span></p>

  <p class="MsoNormal"><span>«Peki.Öyleyse söyle bakalım, cezaevinden çıkacak tutuklu.kaçmaz değil mi?»</span></p>

  <p class="MsoNormal"><span style="font-size: 10pt;">«Kaçar mı hiç!»</span><br/></p>

  <p class="MsoNormal"><span>«Madem kaçmayacağıma aklın yatıyor gel seninle Gülhane Parkı'na gidip biraz oturalım. Çaycı açıksa bir de çay içeriz, nasıl?»</span></p>

  <p class="MsoNormal"><span>Hiç sesini çıkarmadan bir kaç adım attı:</span></p>

  <p class="MsoNormal"><span>«Darılma Abi amma...» dedi. «Nasıl gönlün rahat eder senin böyle günde orda oturmaya?»</span></p>

  <p class="MsoNormal"><span>«Ne gibi?»</span></p>

  <p class="MsoNormal"><span>«Yani gönül rahatlığıyla nasıl oturur da çay içersin orda? Bak inanmazsın, şimdi sen jandarma ol, ben tutuklu olayım. Sen beni zorla götürsen o parka, ben gitmeyelim diye direnirim!»</span></p>

  <p class="MsoNormal"><span>Güldüm. Susmasının nedeni, düşündüğüm gibi kötü anlamda değildi demek.</span></p>

  <p class="MsoNormal"><span style="font-size: 10pt;">«Böyle söylemekte haklısın!» dedim. «Benim gibi duvarların gerisinden gelmiyorsun ki! Ben de şöyle düşünüyorum, Onbaşım. Ya Sağlık Kurulu beni bugün çıkarmazsaaa...Hiç olmazsa Gülhane Parkı'nda hiç yoktan bir çay içmiş olurum, gönül rahatlığıyla... Bu rapor olmazsa bir daha tam beş yıl, on yıl Gülhane Parkı yok!»</span><br/></p>

  <p class="MsoNormal"><span>Tramvay yoluna çıkmıştık. Ya aşağı gidecektik, ya yukarı... Yolu seçmeyi Onbaşı'ya bırakmıştım. Bu kez «Yürü!» diye arkamdan itmeden kendisi, donuverdi parktan yana.</span></p>

  <p class="MsoNormal"><span>Kemerlerin altından geçene kadar ikimiz de konuşmadık. Demir parmaklıklı kapının önüne gelince: «Üst yoldan yürüyelim!» dedim. «Ağaçların altından!»</span></p>

  <p class="MsoNormal"><span>Denizi görene kadar yürüdük. Ağaçlar zincirden, kelepçeden kurtulmuş gibi geriniyordu sabah sabah.</span></p>

  <p class="MsoNormal"><span>Kuş cıvıltıları, mevsim başlangıcının coşkusuyla daldan dala sıçrıyor, sıralarda mayalanıp kalmış işsizleri kendileri gibi cümbüşe çağırıyorlardı. Bir süre, karşıya, Şemsi Paşa sırtlarına bakan parmaklıklarla çevrilmiş şıralardan birine oturduk.</span></p>

  <p class="MsoNormal"><span>Adalara giden vapurlara dalıp kalmıştım. Bu vapurları içine alacak kadar büyük bir şilep, dümenini Ahırkapı'dan yana kırmış gidiyordu. Bayrağını seçemediğim başka bir vapur, Karadeniz'den gelmiş, uzak denizlerin yolunu tutmuştu. İşte barış buydu. Savaşın bittiğine bu gemilerden başka, kim inandırabilirdi beni! Özgürlük kavgası sürüyordu. Benim, kendi yurdumda tek başıma girmiş gibi göründüğüm bu kavgada yalnız değildim, demek. Kuşağım adına, çağın sorumluluğunu, bütün bilinciyle omuzlarına alan 1940 kuşağı adına savaşıyordum. Biliyordum, bugün bizi her vesileyle karalamaya çalışanlar ileride gerçeklerle yüz yüze gelince şaşıracaklar güneşli günler gözlerini kamaştıracaktı. Gelecek günlere inanıyorduk, çağdaşlarımla birlikte. İnanmasam bunca çileye nasıl göğüs gererdim, bu çürük ciğerle?</span></p>

  <p class="MsoNormal"><span>Ciğerlerime çektiğim bu umutlu özgürlük havası beni daha da dinçleştirip güçlendirmişti. Onbaşı sabırsızlanıyordu. Kalkıp kalkıp oturmasının anlamı buydu. Biliyordum nedenini, tedirgindi, hem de benim adıma...Sorumluluk duygusundan değildi. Zamanı gelince bu erlerin, sorumluluğu insanca kullanma yürekliliğini gösterdiklerini cezaevlerinde çok görmüştüm. Bir Bayburtlu Necati vardı, bize kitap getirdiği için taşodaya atılmıştı. Oysa Necati'yi taşodaya atanlar o kitabın yasak olmadığını bilmiyorlardı. Necati'yi ele verenler sadece kitaba düşman değildiler. Olumlu, tüm eylemler, insanca ilişkilerdi onları tedirgin eden.</span></p>

  <p class="MsoNormal"><span>«Peki Onbaşım!» dedim, «Gidelim artık!»</span></p>

  <p class="MsoNormal"><span>Benden izin koparmış bir tutuklu kadar sevinmişti birden.</span></p>

  <p class="MsoNormal"><span>«İstersen çayı sonra içelim» dedi. «Söz! Hastahaneden dönerken seni ben getireceğim buraya. Rapor almasanda söz!»</span></p>

  <p class="MsoNormal"><span>«işte o zaman da ben gelmek istemem!» dedim.</span></p>

  <p class="MsoNormal"><span>«Anlıyorum.» dedi. «Beni düşünürsün de ondan, gelmezsin!</span></p>

  <p class="MsoNormal"><span>Bu kez geniş yoldan dönmüştük, parkın çıkış kapısına doğru yürürken:</span></p>

  <p class="MsoNormal"><span>«Bak Rıfat Abi!» dedi. «Surdan bir taksi çevireceğim ben. Paran yoksa bende var. Tramvayla gidilmez böyle günde.»</span></p>

  <p class="MsoNormal"><span>«Var param ama...»</span></p>

  <p class="MsoNormal"><span>Kuruldan hava tebdili koparanların, kendisini götürüp getirenlere içinden geleni vermeleri gerekirdi. Bu mutlu an için saklıyordum son paramı. Bir süredir tuttuğu soluğu boşalttı açıkça:</span></p>

  <p class="MsoNormal"><span style="font-size: 10pt;">«Darılma ama!..» dedi gülerek, «Çok geniş adamsın!»</span><br/></p>

  <p class="MsoNormal"><span>Oysa hiç de öyle değildim. Söz verdiğim toplantıya bile bir iki saat önce varır, kapı önünde dolaşırdım. Bilmiyordu, bilemezdi içinde bulunduğum durumu.</span></p>

  <p class="MsoNormal"><span>Ama gene de haklı olduğu ortaya çıkmıştı, Hüseyin Onbaşı'nın. Kalemde, iki saatlik bir iş bekliyordu bizi. Dosyamızın hazırlanması için kalemdekileri zorlamamız gerekiyordu. İşlerimizi bitirip de Kurul kapısının önüne dikildiğimizde girip çıkmalar çoktan başlamıştı.</span></p>

  <p class="MsoNormal"><span style="font-size: 10pt;">Sırası bizden önce olan üç beş memur, bir an önce bir iki aylık rapor alabilmek için birbirlerini dirsekleyip duruyorlardı. Sanki raporlar içende hazırdı da kim önce girerse ona verilecekti. Hiçbiri de düşünmüyordu yanlarında özgürlüğe bir an önce kavuşması gereken bir tutuklunun bulunduğunu. Ama Hüseyin Onbaşı burada da göstermişti sabırsızlığını:</span><br/></p>

  <p class="MsoNormal"><span>«Biraz yavaş olun!» dedi. «Sıra bizde olmasa da müsaade edin biz girelim. Cezaevinden geliyoruz!»</span></p>

  <p class="MsoNormal"><span>Bir jandarmanın ağzından çıkan cezaevi sözcüğü onları ürkütmüştü. Kapının en dibindeki kravatlı bile yapıştığı tokmağı bırakıvermişti.</span></p>

  <p class="MsoNormal"><span>«Girin!» dedi. «Size girmeyin diyen mi var, hemşerim!»</span></p>

  <p class="MsoNormal"><span>İçerideki çıkar çıkmaz yerini almıştık hemen. Onbaşı tam kapının önünde kalmış, beni hafifçe çekmişti kolumdan.</span></p>

  <p class="MsoNormal"><span>İç hastalıkları uzmanı başını çevirip de beni görünce:</span></p>

  <p class="MsoNormal"><span>«Bu hasta cezaevinden!» dedi. «Bir gazeteci!»</span></p>

  <p class="MsoNormal"><span>Ortada oturan, tombulca, kırmızı yüzlü orta yaşlı birine dönüktü yüzü. Başhekim olmalıydı, bu sağlıklı adam. Önündeki kâğıtlardan başını kaldırıp baktı yüzüme uzun uzun. Sordu beni tanıtan Uzman'a:</span></p>

  <p class="MsoNormal"><span>«Gazeteci mi? Ne gazetesi bu?»</span></p>

  <p class="MsoNormal"><span>Başhekimin bu ilgisi iç hastalıkları Uzmanı Ahmet Kıcıman'ı sevindirmişe benziyordu. Gülümseyerek:</span></p>

  <p class="MsoNormal"><span>«Hani var ya bir mizah gazetesi...» dedi. «Onun sahibi işte, Rıfat Ilgaz...»</span></p>

  <p class="MsoNormal"><span style="font-size: 10pt;">Başhekim yüzüme dostça bakıyordu:</span><br/></p>

  <p class="MsoNormal"><span>«Sizsiniz haaa Rıfat Ilgaz?.. Tam düşündüğüm gibi... Hiç yanılmamışım! Yalnız düşündüğümden daha genç...»</span></p>

  <p class="MsoNormal"><span>«Biraz da hasta...» dedi Uzman.</span></p>

  <p class="MsoNormal"><span>«Yoo!» dedi. «İftira etme Rıfat Bey'e, hiç de hasta görünmüyor!»</span></p>

  <p class="MsoNormal"><span>«Doğru! Az kaldı beni de aldatacaktı. Film çekilince iş çıktı ortaya, ayan beyan!»</span></p>

  <p class="MsoNormal"><span>Elindeki filmi başhekime uzattı. Aldığı filmi gözüne uydurmak için ileri geri ayarlarken:</span></p>

  <p class="MsoNormal"><span>«Hımm» dedi. «Sağ, sol her iki taraf da yüklü... Basil çıkar bu kavernlerden. Nasıl, laboratuar raporu?»</span></p>

  <p class="MsoNormal"><span>«Müsbet? Hem de mezbul miktarda...»</span></p>

  <p class="MsoNormal"><span>«Demek Rıfat Ilgaz’ı bir sanatoryuma yatırmamız gerekecek, Adalet Bakanlığı hesabına, öyle mi?»</span></p>

  <p class="MsoNormal"><span>Öbür doktorlara bir göz gezdirdim. Bu olmayacak duaya amin diyecekleri yerde gülüyorlardı.</span></p>

  <p class="MsoNormal"><span>Adalet Doktoru Kâmil Bey, geçen sefer tam tersini yapmış, Heybeli Sanatoryumu'ndan alıp cezaevi hastanesine yatırmıştı beni bu durumda. Dilimin ucuna gelmişken sustum. Pişmiş aşa su katmanın ne anlamı vardı.</span></p>

  <p class="MsoNormal"><span>«Ne dersiniz Rıfat Bey?» dedi Başhekim. «Sizi cezaevinden çıkarsak da kendiniz bir sanatoryuma tedavi için başvursanız?»</span></p>

  <p class="MsoNormal"><span>«Siz bilirsiniz!» dedim gülümseyerek...</span></p>

  <p class="MsoNormal"><span>«Bizim bildiğimiz, altı aylık bir hava tebdili görünüyor bu işin ucunda!»</span></p>

  <p class="MsoNormal"><span>Altı ay güzeldi ya, bir yıla çıkarılamaz mıydı? Teşekkürde acele etmemeliydim. Ağzımdan bu anda çıkacak bir söz doktorlardan bir kaçını şaşırtabilirdi. Susmak biraz daha çoğunu istemek anlamınada gelirdi.</span></p>

  <p class="MsoNormal"><span>«Yani..» dedi. «Altı ay az mı gelir demek istiyorsunuz? Bir yıl mı yapalım yoksa?»</span></p>

  <p class="MsoNormal"><span>Eh lafa karışabilirdim artık:</span></p>

  <p class="MsoNormal"><span>«Çok teşekkür ederim!» dedim, sözünü perçinlemek için.</span></p>

  <p class="MsoNormal"><span>Kurul üyelerini bakışlarıyla bir taradı:</span></p>

  <p class="MsoNormal"><span>«Ne dersiniz arkadaşlar?»</span></p>

  <p class="MsoNormal"><span style="font-size: 10pt;">İç hastalıkları uzmanı:</span><br/></p>

  <p class="MsoNormal"><span style="font-size: 10pt;">«İsabetli olur,» dedi.</span><br/></p>

  <p class="MsoNormal"><span>Bu işin uzmanı olarak, ortaya attığı tezi onaylamış oluyordu Sağlık Kurulu.</span></p>

  <p class="MsoNormal"><span>«Tamam!» dedi Başhekim.</span></p>

  <p class="MsoNormal"><span>Onbaşıya döndü hemen:</span></p>

  <p class="MsoNormal"><span>«Buralarda boşuna oyalanmayın! Sen götür Rıfat Bey'i. Öğleden sonra gelip alırsın Kurul raporunu, </span><span style="font-size: 10pt;">Cezaevi Müdürlüğü'ne götürürsün!»</span></p>

  <p class="MsoNormal"><span>«Başüstüne!»</span></p>

  <p class="MsoNormal"><span>Onbaşı en saygılı selamlarından birini verdi, toparlanarak. Bu saygı biraz da benim adımaydı.</span></p>

  <p class="MsoNormal"><span>«Haydi geçmiş olsun!» dedi, Başhekim.</span></p>

  <p class="MsoNormal"><span>«Size ve Kurul üyelerine çok teşekkür!» diye selamlayıp çıktım.</span></p>

  <p class="MsoNormal"><span>Lambaların «Allah Kurtarsın»la yandığı saatlerdeydi. Kapı altından tahliye sesleri geliyordu. Bütün paralarımı verilecek olanlara rahatça verebilirdim. Elimde bir gazete imtiyazı vardı nasıl olsa.</span></p>

  <p class="MsoNormal"><span>Siyasal mizah türündeki işçiliğimi tek başıma yürüttüğümü 19 sayıyla ispatlamıştım okurlarıma.</span></p>

  <p class="MsoNormal"><span>Gazete bayilerinden istediğim kadar para alır, yayına geçebilirdim. Gazetemi dağıtan eski öğrencim </span><span style="font-size: 10pt;">Nail, Yokuş'un sayılı kişileri arasına girmişti. Sağlık durumum yayına geçmeye elverişli değilse birkaç hastahanede sıram vardı, yatacak. Bu kez daha güvenle çıkıyordum cezaevinden. Ses yaklaşa yaklaşa verem koğuşunun kapısına dayanmıştı:</span></p>

  <p class="MsoNormal"><span>«Rıfat Ilgaz, tahliye!..»</span></p>

  <p class="MsoNormal"><span>Yenmiştim Cezaevi Müdürü'nü!</span></p>

  <p class="MsoNormal"><span>Tam dışkapıdan çıkarken Başgardiyan beni saygıyla selamladıktan sonra sokuldu yanıma:</span></p>

  <p class="MsoNormal"><span>«Rıfat Bey!» dedi. «Müdür Bey bir dakka sizi görmek istiyor, odasında.»</span></p>

  <p class="MsoNormal"><span>«Doktorlar tam bir yıl onun yüzünü görmemi yasak ettiler!» dedim. «Bir yıl sonra nasıl olsa görüşeceğiz, hem öyle bir dakika falan da değil, beş yıl, on yıl. Bilir müdürünüz, tilkinin er geç dönüp dolaşıp geleceği yerin kürkçü dükkânı olduğunu! Haydi eyvallah!..»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_32" style="text-align: center;"><span><b>OTUZ ÜÇ</b></span></h2>

  <p class="MsoNormal"><span>Dergi hazırlıklarına başlamıştım, çıkar çıkmaz. Hukukçu arkadaşlar, raporlu olarak cezaevinden çıkan bir kişinin, cezalılık yanının kalkmadığını, bir gazetenin sorumlusu olamayacağını ileri sürüyorlardı. Tek başıma gazetenin bütün işleriyle, sorunlarıyla uğraşacak güçte değildim. Üstelik hastaydım da...Devrimci arkadaşlar Nuhun Gemisi adında bir mizah dergisi çıkarıyorlardı. Dergi, dizgi baskı bakımından başarılıydı. Yayınladığı yazılar devrimci, gerçekçi yazılardı. Gel gelelim, okurunu bulamamış bir mizah dergisiydi. Ne olursa olsun böyle bir dergi çıkarken benim yeni bir mizah dergisi çıkarmaya kalkışmam yersiz bir tutum olmaz mıydı? Rasih Güran , Şevki Akşit, Abidin Dino derginin yöneticileri arasındaydılar.</span></p>

  <p class="MsoNormal"><span>Onlara katılmam ne dergiye bir şey katardı, ne de beni gönendirirdi. Tümüyle almalıydım işi üzerime. Kendi mizah anlayışımın ürünlerini vermeliydim. Okuyucuyu alıştırmıştım yazılarıma. Bu anlayış Markopaşa'nın Sabahattin Alili, Aziz Nesin'li havasının sürüp gitmesi, gelenekleşmesiydi. Kişiliğim ne olursa olsun, Markopaşa ekolünün ortaklaşa mizah anlayışını sürdürenlerden biri olmuştum. Bu okulun yöneticiliğini yapmış olan Halûk Yetiş bile asker olarak bulunduğu Ankara'da çıkardığım Hür Markopaşa'yı görmüş, yazıları hangimizin yazdığını söyleyememişti bir gün. Halkı bu tür dergiye alıştırmıştık. Bizden imza sormuyor, alıştığı yazıları istiyordu. Ona aradığını veremeyen Nuhun Gemisi, temiz baskısına, nitelikli yazılarına karşın beş yüzden çok satamıyordu.</span></p>

  <p class="MsoNormal"><span>Mahmut Zeki'nin magazinlerinde imzasız yazılar yazarak geçimimi sağlamaya çalışıyordum, ilk günlerde. Mustafa Uykusuz'la hemen her gün bir aradaydık. Allaha Adanan Toprak'la Tütün Yolu'nu çeviren Mühendis Fikret Uray'la o günlerde tanışmıştım. Kolej'in Mühendislik bölümünde öğretim görevlisiydi. Taksim'de ortaklaşa bir ev tutmuştuk. O dönemin aydın sanatçıları, geceleri meyhane dönüşü mutlaka bizim eve uğrarlardı.</span></p>

  <p class="MsoNormal"><span style="font-size: 10pt;">Lombo'nun meyhanesinin en hızlı yıllarıydı. Bardak hesabı sulu şarabını içer, biraz içimiz ısınınca soğuk evimize gelir yatardık. Eğer Heybeli'deki sıram gelmiş olsaydı, bu düzensiz yaşayıştan kaçmayı düşünebilirdim. Sağlığımın gün geçtikçe bozulduğunu görüyor, kışı geçirecek bir hastahane köşesi arıyordum. İzmir'deki Tepecik Hastahanesi'ne, Hukuk Fakültesi'nden Düzceli Memduh'la sıra vermiştik bir zamanlar. Daha ne kadar bekleyeceğimi bir mektupla soramaz mıydım?</span><br/></p>

  <p class="MsoNormal"><span>Gündüzleri Mim Uykusuz'un Tan basımevindeki odasında buluşuyorduk. Buraya gelip gidenler arasında Nebahat'la, Gönül adında iki de Üniversiteli genç kız vardı. Nebahat, Merkez Bankasında çalışıyor, kimi akşamlar Mustafa'ya uğruyordu. Gün geçtikçe daha da ilerliyordu dostlukları. Gönül Kolej çıkışlı olduğuna göre Fikret için gelip gittiğini doğal buluyordum. Her iki çiftin de arasında bir karaçalı olmamak için ayağımı kesmem gerekiyordu. Bu yüzden daha seyrek görüyordum onları.</span></p>

  <p class="MsoNormal"><span>İzmir'e yazdığım mektubun yanıtı o günlerde gelmişti. Sıramın geçtiğini, hemen gelirsem yatabileceğimi bildiriyorlardı. İlkel bir hastahane olduğunu biliyordum ama, çare yoktu gitmekten başka.</span></p>

  <p class="MsoNormal"><span>Mustafa'dan yol parasını denkleştirip Bandırma'ya vapur biletimi almıştım. Gideceğimi öğrenen arkadaşlar Mustafa'nın Tan'daki odasında toplanmışlardı. Vapur, ertesi gün sabahtan kalkacağı için teker teker sıktım odadakilerin ellerini. Gönül elimi bırakmıyor, içeridekilerden bile çekinmeden dostluktan, sevgiden söz ediyordu. Bir ara:</span></p>

  <p class="MsoNormal"><span>«Peki,» dedi. «Ne yapacağım şimdi ben!»</span></p>

  <p class="MsoNormal"><span>«Kolayı var...» dedim, şakayı sürdürmek için. «kalkar İzmir'e gelirsin beni görmek için!»</span></p>

  <p class="MsoNormal"><span>«Nerde kalırım İzmir'de?»</span></p>

  <p class="MsoNormal"><span>Mustafa, çizdiği karikatürden başını kaldırmadan:</span></p>

  <p class="MsoNormal"><span>«Annemle, ablam İzmir'de...» dedi. «Onlarda kalırsın!»</span></p>

  <p class="MsoNormal"><span>«Peki Rıfatçığım öyleyse bu sömestir İzmir'deyim.»</span></p>

  <p class="MsoNormal"><span>«Eh!» dedim. «Beklemesi de benden!»</span></p>

  <p class="MsoNormal"><span>İki eliyle birden yapıştı elime, avuçlarının arasına aldı. Bir çocuk gibi oynuyordu parmaklarımla.</span></p>

  <p class="MsoNormal"><span>Vücut yapısıyla, kısa çoraplarıyla bir çocuktu gerçekten de... Düşünüyordum söylediklerinin içtenlik payını. Benim gibi birini sevebilir miydi? Ancak okuduğu kitaplarla birbirimize yaklaşabilirdik. Şiir de yazıyordu üstelik. Bir ara kulağıma eğildi:</span></p>

  <p class="MsoNormal"><span>«Hadi çıkalım burdan!» dedi.</span></p>

  <p class="MsoNormal"><span>Odadakilerin bizi unuttukları bir sırada birlikte çıktık. Adımlarımı onun isteğine uydurarak yürüyordum yanında. Güzelliğinden çok, oyunsuz içtenliği çekiyordu beni. Uzun süredir uzak kalmıştım bu tür ilişkilerden. Koleji bitirip üniversiteye girdiğine göre yirmiden az değildi yaşı...</span></p>

  <p class="MsoNormal"><span>Bense tam iki katı... Nasıl arkadaşlıktı bu?</span></p>

  <p class="MsoNormal"><span>«Gelip gidiyorum Uykusuz'un yanına da hiç oralı olmuyorsun!» dedi, köprüyü yürüyerek geçerken.</span></p>

  <p class="MsoNormal"><span>«Yani...» dedim. «Bir kusur mu ettim? Soğuk mu davrandım sana?»</span></p>

  <p class="MsoNormal"><span>«Ben daha çoğunu istiyordum. Az geliyordu gösterdiğin ağabeyce yakınlık...»</span></p>

  <p class="MsoNormal"><span>Demek istediğini anlıyordum ama, ne ona, ne kendime yakıştırabiliyordum, bu anlamını birden değiştiren içtenliği. Beni nasıl sevebilirdi, sağlığı alt üst olmuş, neredeyse sokakta kalmış bir adamı, bu genç kız?.. Genç kız demeğe bile dilim varmıyordu. Kısa çorapları, topuksuz ayakkabılarıyla ortaokul öğrencisini andırıyordu, üniversiteli de olsa. Yüzüme bakarken gözlerinin içi gülüyordu kadınsı bir sevecenlikten. Yarın sabah hastahaneye gidecek bir hastaya ancak bu içleri ıslak ıslak ışıklı gözlerle bakılabilirdi, onu güçlendirmek için. Bir oyun da olsa, güzel bir davranıştı bu. Aradığım istediğim, ne zamandır yoksun kaldığım insanca bir yakınlıktı.</span></p>

  <p class="MsoNormal"><span>Hava kararıyordu. Biz nereye, niçin gittiğimizi düşünmeden yürüyorduk. Karaköy'e ne zaman gelmiş, geçmiştik? Tünele binmişmiydik? Tünel başından Taksim'e kadar nasıl yürümüştük?</span></p>

  <p class="MsoNormal"><span style="font-size: 10pt;">Yoksa kumbaracı yokuşundan aşağı mı sapmıştık? Buğdaysı yüzünde silik bir pembelikle önüne bakarak duruyordu bir apartımanın ışığında:</span><br/></p>

  <p class="MsoNormal"><span>«Götür beni,» diyordu. «Taksim'deki evine götür!»</span></p>

  <p class="MsoNormal"><span>Anahtarlardan birinin cebimde olduğunu ilk kez anımsıyordum. Sakın aldanmış olmayayım diye dıçardan yokladım. Evet, cebimdeydi anahtar:</span></p>

  <p class="MsoNormal"><span>«Peki canım!» dedim. «Gidelim!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_33" style="text-align: center;"><span><b>OTUZ DÖRT</b></span></h2>

  <p class="MsoNormal"><span>İzmir'in Tepecik Hastahanesi bakımsızlığı, unutulmuşluğuyla tam bir halk hastahanesiydi. Bizim gibilerini ne aç bırakırdı, ne açık...</span></p>

  <p class="MsoNormal"><span>Filmler çekildi, sedimantasyonlar ölçüldü, mikroplara bakıldı, tartışılmaz bir hastaydım. Bu hastalığımı saptayan sayılar, harfler göstergeler arasında Başhekim Ömer Lütfi Bey'i kuşkulandıran bir yanım olacak ki:</span></p>

  <p class="MsoNormal"><span>«Olmaz!» diye kaşlarını devirdi, genç Asistanı'na. «Olamaz! Basil çıkaran bir hastanın kan çökümü bu kadar düzgün olamaz! İki... Dört... Dokuz... Yarın sabah, sen bakacaksın bu hastanın sedimantasyonuna! Laboratuardakilere bırakmayacaksın!»</span></p>

  <p class="MsoNormal"><span>«Başüstüne!» dedi genç asistan.</span></p>

  <p class="MsoNormal"><span>Sabahleyin koğuşa girdi, hemşireye beni göstererek:</span></p>

  <p class="MsoNormal"><span>«Kahvaltı yapmayacak bu hasta!» dedi.</span></p>

  <p class="MsoNormal"><span>Aç karnına kolumdan kan alındı. Hemşire Hatice Hanım'la başbaşa verip sedimantasyonumu iki saat içinde sonuçlandırdılar. Başhekim vizitede sordu. Asistan suçlu suçlu:</span></p>

  <p class="MsoNormal"><span>«Bir... Üç... Sekiz!» dedi.</span></p>

  <p class="MsoNormal"><span>Başhekimin kaşları çatıldı yeniden:</span></p>

  <p class="MsoNormal"><span>«Olamaz!» dedi. «Yahu, bu adam basil çıkarmıyor mu?»</span></p>

  <p class="MsoNormal"><span>«Çıkarıyor efendim!»</span></p>

  <p class="MsoNormal"><span>«Nasıl olur! Sen bugüne kadar basil çıkaran bir hastanın kan çökümünün bu kadar mükemmel olduğunu gördün mü hiç?»</span></p>

  <p class="MsoNormal"><span>«Görmedim Efendim!»</span></p>

  <p class="MsoNormal"><span>Hemşire'ye döndü Başhekim:</span></p>

  <p class="MsoNormal"><span>«Sen?»</span></p>

  <p class="MsoNormal"><span>«Ben de görmedim Efendim!»</span></p>

  <p class="MsoNormal"><span>«Öyleyse bu hasta, ya basil çıkarmıyor, ya da sedimantasyon ilaçlarınız bozuk!»</span></p>

  <p class="MsoNormal"><span>«Bütün sedimantasyonları aynı ilâçla yapıyoruz.» dedi Hemşire. «Onlarda bir anormallik yok!»</span></p>

  <p class="MsoNormal"><span>«Verin filmini bana!»</span></p>

  <p class="MsoNormal"><span>Verdiler. Yaklaştıra, uzaklaştıra baktı yeniden.</span></p>

  <p class="MsoNormal"><span>«Bu ciğer basil çıkarır!» dedi Başhekim. «Sağda zirvede kavern! Sol berbat, geniş enfiltrasyon!</span></p>

  <p class="MsoNormal"><span>Basil çıkarınca da sedimantasyon yükselir!»</span></p>

  <p class="MsoNormal"><span>«Efendim şu halde basilde yanlışlık yok, kavern olduğuna göre!»</span></p>

  <p class="MsoNormal"><span>«Ama bu kan çökümü... Şaşılacak şey!.. Bir hafta sonra tekrarlayın sedimantasyonu!»</span></p>

  <p class="MsoNormal"><span>Bir hafta sonra basil yeniden inceleniyor. Aradıklarını buluyorlar, hem de sayılamayacak çoklukta!</span></p>

  <p class="MsoNormal"><span>Sedimantasyon gene eskisi gibi: Üç... Beş... Sekiz!</span></p>

  <p class="MsoNormal"><span>Başhekim hastanede ne kadar doktor varsa on beş gün sonra topladı başıma. Asistan boş durmamış, </span><span style="font-size: 10pt;">yattığım hastanelerden sağlık durumumla ilgili notları getirtmiş, bunlara dayanarak konuşmalar başladı başucumda.</span></p>

  <p class="MsoNormal"><span>«Şu durumda...» diye girişti Başhekim. «Bu basil çıkaran hastanın, hepimizden daha sağlam olması </span><span style="font-size: 10pt;">gerekiyor! Eğer kan çökümü on üç, yirmi sekiz, kırk altı olsaydı, normal deyip geçerdik. Sağlam </span><span style="font-size: 10pt;">kişide bile kan çökümü bu kadar düzgün olmaz. Şu halde kan çökümü böyle olan hastaların </span><span style="font-size: 10pt;">toparlanması da o kadar hızlı olacaktır, sanıyorum. Göreceksiniz bu hasta şu koşullar içinde bile </span><span style="font-size: 10pt;">kavernini kapatacak en kısa zamanda basil çıkarmaz hale gelecektir! Durumunu yakından izleyelim!»</span></p>

  <p class="MsoNormal"><span style="font-size: 10pt;">Başhekim'in haklı çıkabilmesi için bakımıma da özel biçimde önem verilmesi gerekirdi. Bunu ne ben isteyebilirdim, ne de onlar sağlayabilirlerdi. Paralı Uludağ Sanatoryumu değildi, burası! Bir gerçek payı olmalıydı Başhekim'in sözlerinde. Her iki ciğerimde de yaşayış çetinliğinden ötürü boyuna yaralar açılmış, uygun koşullarda en kısa zamanda da kapanmıştı. Eğer yeme içme işleri yolunda giderse gene kapanacak, sapasağlam bir insan olacaktım. Buna Başhekim'den çok, benim güvenim vardı.</span><br/></p>

  <p class="MsoNormal"><span>Koğuşta, eski hastaların ne yapıp yapıp geçtikleri pencere önündeki yatağımdan gecekondulara bakıyordum bir akşam üzeri. Radyo, Malatyalı Fahri'nin keklik türküsünü çalıyordu. Bir de baktım, başucumda, elindeki portakallarla Samim Kocagöz dikiliyor. Faiz Turhan'dan öğrenmiş burada yattığımı. Temizliğinden benim bile kuşkulandığım sandalyelerden birine oturdu. On yıllık dostumuz türlü öykülerinden, ortak dostlarımızdan, Gedikpaşa'daki Mıgırdıç pansiyonundan konuştuk. Samim, fakültedeyken yatıp kalktığı bu pansiyonu sonraları bana bırakmıştı. Oğlum Aydın ilk emeklemelerini bu pansiyonda yapmıştı. Ben de daha sonraları Nahit Eren'e geçmesini sağlamıştım, üniversitedeyken.</span></p>

  <p class="MsoNormal"><span>Öğretmenlikten, çok şeyler bekliyordum o yıllarda. Yazı yazmayı seven, okumak için kitapların iyisini arayıp bulan akıllı uslu öğrencilerim vardı. Yaşımın gereği, Samim'den çok önce başlamıştım yazıya. Orhan Kemal, Yürüyüş'e ilk öykülerini Bursa Cezaevi'nden o günlerde göndermişti.</span></p>

  <p class="MsoNormal"><span>Ortak arkadaşımız Vasık Balkış'tan konuştuk Kocagöz'le...İleri düşünceli bir gençti 1946'larda Vasık. İsviçre'de Samim'le birlikte okumuşlardı. İki dili de çok iyi biliyordu. Türkiye Sosyalist Partisi'nin Merkez Komitesi'ne seçilmişti, sonraları... Samim'le ne zaman karşılaşsak hep Vasık'la Nuri'den konuşurduk, İzmirli arkadaşlarından...</span></p>

  <p class="MsoNormal"><span>Duyulmuştu Tepecik Hastanesi'nde kaldığım demek... Bir iki gün sonra da Doğan gelmişti beni görmeye, Pınar Dergisi'nin ilk sahibi... İzinli çıktığım günler Avukat Faiz'i buluyordum Kardiçalı Hanında.</span></p>

  <p class="MsoNormal"><span style="font-size: 10pt;">Bir gün Mustafa Uykusuz'un annesi de gelmişti hastaneye... Mustafa'dan mektup almıştı, yılbaşında İzmir'e gelecekti.</span><br/></p>

  <p class="MsoNormal"><span>Mustafa'nın biraz da benim için geleceğini kurarak bir süre avundum. Bir sabah viziteden sonra onu karşımda görünce sevinçten pijamalarımı fırlatıp atmak istemiştim sırtımdan. Hastalığımı unutmuş, öğleden sonra aldığım izinle köftecide şişe şişe şarap içmiş, böylece geleneğimizi, buralarda da sürdürmüştük. Akşam, otele dönen bir turist canlılığıyla pijamalarımı yeniden geçirmiştim sırtıma. Bütün gün dergiden, gazeteden, Nebahat'ten, Gönül'den konuşmuştuk köftecide. Mustafa Uykusuz'un Tan Basımevi'ndeki tekkesi benden sonra daha da gelişmiş insan içine pek az çıkan A. Kadir bile gelip gitmeye başlamıştı, Uykusuz'un anlattıklarına bakılırsa. Gönül bir gün uğruyor, benden söz ediyor, İzmir'e gelebileceğini bile söylüyordu.</span></p>

  <p class="MsoNormal"><span>Ertesi gün Gönül'den uzun bir mektup almıştım. Fakülteler arasında düzenlenen tartışmalardan söz ediyor, Vatan gazetesinden kestiği çift sütun resmini gösteriyordu bana. Özlemiştim Gönül'ü doğrusu.</span></p>

  <p class="MsoNormal"><span>Ben de hastalar gibi, etajerimin yatağıma bakan yanına yapıştırmıştım gazeteden kesilmiş resmini. Mustafa kimi sarhoş, kimi ayık hemen her gün uğruyordu. Karar vermişti, Nebahat'le evlenmeye. Ona tel çektiğini söylüyordu. Ne yazmıştı, ne istiyordu bu tel yazısında? Belliydi, seviyordu onu. Ama Mustafa iyi bir koca olabilir miydi? Şu koşullar içinde iyi bir koca olmak kolaymıydı bizim için. Gene de iki kez evlenmiştim. Artık böyle bir şey düşünemezdim, işsiz güçsüz bir adamdım. Bir yatağım cezaevindeydi, bir yatağım hastanede! Benimle evlenmek isteyen kişinin, çok şeyleri göze alması gerekirdi, önce bensiz kalmayı!</span></p>

  <p class="MsoNormal"><span style="font-size: 10pt;">Bir öğle üzeri lâcivert paltosuyla Gönül'ü yatağımın başında görünce şaşkına dönmüştüm. Dilim dolaşa dolaşa: «Hiç inanmamıştım geleceğine...» dedim. «Hoşgeldin Gönülcük!» Oturtacak sandalye bulmak için yatağımdan kalkmaya çalışırken, geldi battaniyemin üstüne oturdu. Her zamanki içtenliğiyle, elime yapıştı.</span><br/></p>

  <p class="MsoNormal"><span>«Nasılsın Rıfatçığım, çok iyi gördüm seni! Bayağı toplamışsın!»</span></p>

  <p class="MsoNormal"><span>«Öyle» dedim. «Doktorun dedikleri doğruysa, çok iyi olmam gerekir.»</span></p>

  <p class="MsoNormal"><span>«Doktoru bırak! Sen nasıl buluyorsun kendini? Alıp götürmeğe geldim seni!»</span></p>

  <p class="MsoNormal"><span>«Sen mi alıp götüreceksin?» dedim. «Ne yapacaksın beni?»</span></p>

  <p class="MsoNormal"><span>Yedi yataktan yedi baş bizden yana dönmüş, sanki onun vereceği yanıtı bekliyordu:</span></p>

  <p class="MsoNormal"><span>«Benim gibi bir kız, senin gibi delikanlıyı ne yaparsa!..»</span></p>

  <p class="MsoNormal"><span>«Doktor Amca'nın izin vereceğini sanmıyorum. Seni mikroplayacağımı düşünerek bir odaya kapatırlar beni!»</span></p>

  <p class="MsoNormal"><span>«Ne mikrobu?» dedi.«Anlayamadım?»</span></p>

  <p class="MsoNormal"><span>«Gizli sevda çektiğim için mi verem olduğumu sanıyorsun!»</span></p>

  <p class="MsoNormal"><span>«Ya neden hastalandın, sevgilim?»</span></p>

  <p class="MsoNormal"><span>«Üşütmekten!.. Başka neden olabilir!»</span></p>

  <p class="MsoNormal"><span>«İyi ya ıhlamur kaynatırım sana... Terletirim, bir şeyciğin kalmaz! Götüreceğim seni!»</span></p>

  <p class="MsoNormal"><span>Hastalar da onunla birlikte gülüyorlardı.</span></p>

  <p class="MsoNormal"><span>«Ihlamur hiç iyi gelmez bizlere...» dedim. «Damarları açar, kanama başlar sonra!»</span></p>

  <p class="MsoNormal"><span>«Amaan!» dedi. «Çok da nazik şeylermişsiniz!»</span></p>

  <p class="MsoNormal"><span>«Öyleyizdir! O kadar nazik insanlarızdır ki başkasına zararımız dokunmasın diye ödümüz kopar.»</span></p>

  <p class="MsoNormal"><span>Bizim bu nazikliğimizi anlamak istemiyor, sokuldukça sokuluyordu bana.</span></p>

  <p class="MsoNormal"><span>«Seni burdan üç beş saatliğine de olsa çıkaramayacak mıyım ben?» dedi, elimi acıtırcasına sıkarken.</span></p>

  <p class="MsoNormal"><span>«Canım!» dedim. «Doktor Amca o kadarlığına izin verir her halde... Sen surdan geldiğin yerden hele sokağa bir çık bakalım. Orda beni bekle!..»</span></p>

  <p class="MsoNormal"><span>İnanamıyordu, hemen çıkabileceğime.</span></p>

  <p class="MsoNormal"><span style="font-size: 10pt;">«Doktorlar izin vermekten çekinmezler ama...» dedim. «Onları da zor durumda bırakmamamız gerekir... Hastaya sevgilisiyle sokaklarda gezmek için hiçbir doktor izin vermez ama, Noter'e gitmek için izin vermeyen doktor da yoktur.»</span><br/></p>

  <p class="MsoNormal"><span>Az önce çıkarıp karyolanın demirine katlayıp koyduğu paltosunu yeniden giydi. Parlak teneke düğmelerini sıkı sıkı ilikledi. Kısa kesilmiş saçlarıyla kız mı oğlan mı olduğu belirsiz, ortaokullu bir çocuk çevikliğiyle toparlandı. Hastaların gönüllerini alacak sözlerle güldü, güldürdü. Sonra topuksuz pabuçlarının kısacık adımlarıyla yürüdü gitti.</span></p>

  <p class="MsoNormal"><span>İzin alıp çıktığım zaman saçları çiselemeğe başlayan yağmurla büsbütün yapışmıştı başına.</span></p>

  <p class="MsoNormal"><span>«Ağacın altında durmak da mı aklına gelmedi?» dedim.</span></p>

  <p class="MsoNormal"><span>«Neden ağacın altında duracakmışım!» diye baktı gülerek.;.</span></p>

  <p class="MsoNormal"><span>«Yağmur çiseliyor da...»</span></p>

  <p class="MsoNormal"><span>«İzmir'in yağmuru da yağmur mu sanki?»</span></p>

  <p class="MsoNormal"><span>«Bilen bilmeyen de seni Hindistan'dan gelmiş sanacak...»</span></p>

  <p class="MsoNormal"><span>«Ah Hindistan'da olsak seninle şimdi...»</span></p>

  <p class="MsoNormal"><span>«Hindistan'da böyle sokak ortasında mı?»</span></p>

  <p class="MsoNormal"><span>«En azdan bir çadırın altında.»</span></p>

  <p class="MsoNormal"><span>Birden durdu:</span></p>

  <p class="MsoNormal"><span>«Bir evimizin olmasını hiç düşündün mü?» dedi.</span></p>

  <p class="MsoNormal"><span>«Bizim, olsa olsa ancak bir gecekondumuz olabilir. O da hemen değil!»</span></p>

  <p class="MsoNormal"><span>«Evet bir gecekondu... İkimizin yatıp kalktığı bir gecekondu... Bizim gecekondumuz.»</span></p>

  <p class="MsoNormal"><span style="font-size: 10pt;">«Bu gidişle çok zor değil mi? Gecekonduyu falan bırak da önümüze ilk çıkacak lokantaya sığınıp...»</span><br/></p>

  <p class="MsoNormal"><span>«Birkaç bardak şarap içsek değil mi?»</span></p>

  <p class="MsoNormal"><span>Böyle bir yer bulana kadar yürüdük. Sonunda bulmuştuk aradığımız lokantayı.</span></p>

  <p class="MsoNormal"><span>«Haydi sevgilim iyi günlere!» diye kaldırıyordu şarap bardağını.</span></p>

  <p class="MsoNormal"><span>İlk bardağı yorgunluk çıkarmak için sonuna kadar içtim. Özlemiştim şarabı, şarapla birlikte oturup dertleşmeyi, candan bir arkadaşla...</span></p>

  <p class="MsoNormal"><span>«Şaşıyorum sana...» dedi Gönül. «Nereye gidersen git, oralı olan bir halin var, hastahanedeki o adamlarla sanki on yıldır bir arada onlarla birlikte yaşıyormuşsun gibi. işin daha tuhafı onlar da seni yadırgamıyorlar, amcası, dayısı, kardeşisin sanki. Neden ileri geliyor bu, anlayamıyorum!» «Diyelim ki onlar yok yanımda... Hiç kimse yok! Tek başıma...»</span></p>

  <p class="MsoNormal"><span>«Gene de yalnızlık çekmezsin sen! Yatağa, yorgana, masaya, sandalyeye hemen alışırsın. Dost olursun onlarla... Hayır hayır, masaları, sandalyeleri, yatağı yorganı da kendine alıştırırsın. Onlar senin dostun olur... Daha ileri giderek şunları da söyleyebilirim. Öylesine alıştırırsın ki kendine onları, sensiz yapamazlar!..»</span></p>

  <p class="MsoNormal"><span>«Sevmez miyim sanıyorsun onları? Sevmeden mi başarıyorum sanıyorsun?»</span></p>

  <p class="MsoNormal"><span>«Seversin... Sevmeden bu başarı sağlanamaz. Seversin onları, yatağını seversin, battaniyeni seversin! Sandalyeni, masanı seversin... Kâğıdını, kalemini... Ne var ki onlar seni daha çok severler, sensiz yapamayacak, yaşayamayacak kadar... Sonra onları bırakır... Ama mutlaka bırakırsın!»</span></p>

  <p class="MsoNormal"><span>«İsteğimle mi bırakırım sanıyorsun?»</span></p>

  <p class="MsoNormal"><span>«Dur, savunmaya geçme! Onları bırakır yeni sandalyeler, yeni masalar, yeni yataklar...»</span></p>

  <p class="MsoNormal"><span>«Bıkar da mı bırakır giderim onları?»</span></p>

  <p class="MsoNormal"><span>«O hiç önemli değil!.. İster bıkarak ayrıl, ister bıkmadan... Önemli değil, senin için. Belki de günü, süresi dolmuştur da öyle ayrılmışsındır. Hiç özlemini çekmezsin bıraktıklarının. Yeniden masa sandalye, yeniden yatak, yorgan... Kitap defter... Aynı tutkuyla onları da alıştırırsın kendine...»</span></p>

  <p class="MsoNormal"><span>«Neden mi böyleyim, onu da düşündün mü?»</span></p>

  <p class="MsoNormal"><span>«Yok, hayır suçladığımı sanma... Böylesin sen!»</span></p>

  <p class="MsoNormal"><span>«Doğru, öyleyim! Başka çarem var mı? Oturup ağlayayımmı? Asker oldum, subay yapmadılar... Öğretmen oldum, şair oldum, hapislere attılar, âdembaba koğuşlarına, taşodalarına. Daha önce hep halk okullarında okudum. Öğretmenliğim de öyle geçti. Nereye gitsem kaldığım yerlerde konuk olarak bulundum. En çok kaldığım yer, kentlerden İstanbul. Hiçbir İstanbullu kendinden saymaz beni... Bunu da açıkça yüzüme karşı söyleyen İstanbul Belediyesi olmuştu. Hayır, demişti, bu hastanelerde kalamazsın sen, bunlar İstanbullular için!.. Hiçbir yeri, hiçbir şeyi olmayan kişi, köy, kent, otel, han, kahve, masa, sandalye, yatak yorgan, giderek, insan ayırt etmeden onlara alışmak, onları sevmek zorundadır. Ben Özbek'leri Taşkent'te nasıl sevdimse, Parislileri de kendi memleketlerinde öyle severim.»</span></p>

  <p class="MsoNormal"><span>«Tepecik hastanesindeki İzmir'li, Aydın'lı hastaları da öyle değil mi?»</span></p>

  <p class="MsoNormal"><span>«Evet, öyle!»</span></p>

  <p class="MsoNormal"><span>«Ben de onu demek istiyorum.»</span></p>

  <p class="MsoNormal"><span>«Benim de onlardan hiçbir farkım yok biliyorum. Bir gün, ister sen benden ayrıl, ister ben senden ayrılayım, kendimi helak etmemem için böyle gerekmez mi? Benim bildiğim tek bir gerçek var. İnsanların bu toplumda kendi hallerinde rahat bırakılmadıkları... Böyle bir ortamda bir şeye sahip olmak için tepinmenin, ölmenin, hiçbir anlamı kalmıyor!»</span></p>

  <p class="MsoNormal"><span>«Evet! Nasıl olsa alıyorlar elimizden...»</span></p>

  <p class="MsoNormal"><span>«Çoğu zaman bağırta bağırta... Bağımsızlığımızdan sağlığımıza, özgürlüğümüze kadar...» «Alıyorlar diye bunları da mı çıkaralım, elimizden?..»</span></p>

  <p class="MsoNormal"><span style="font-size: 10pt;">«Hayır! Yalnız bunlar için direneceğiz! Sandalye için, masa için, direnen yatak için, yorgan için gücünü yitiren kişi, özgürlüğü, bağımsızlığı için direnecek gücü bulamaz kendinde. Boşuna harcamış, boşuna tüketmiştir çünkü.»</span><br/></p>

  <p class="MsoNormal"><span>İkinci şişeyi açan garson, konuştuklarımıza kulak verip ilişkimizin türünü çıkarmaya çalışıyordu. Başaramadığı da belliydi. Tedirgindi bu yüzden... Bir baştan çıkarma anlamı olamazdı bu sözlerde... İyi ama neden bardak bardak şarap veriyordum bu kızcağıza?</span></p>

  <p class="MsoNormal"><span style="font-size: 10pt;">«Tam yirmi bir yaşındayım!» dedi Gönül. «Senin yaşının görmüş geçirmişliği yanında çok uzun bir süre değil ama, çok arkadaşlarım geldi geçti.</span><br/></p>

  <p class="MsoNormal"><span>«Kolej arkadaşları mı?» diye sordum, gülerek. «Sen de kraliçe oldun mu yıl sonlarında?»</span></p>

  <p class="MsoNormal"><span>«Hiç özenmezdim böyle şeylere!..»</span></p>

  <p class="MsoNormal"><span>«Bunun da bir nedeni olsa gerek...»</span></p>

  <p class="MsoNormal"><span>«Nedeni, çocukça şeylerden pek hoşlanmam.»</span></p>

  <p class="MsoNormal"><span>«Hep yaşından da, boyundan da büyük işleri başarmaktan hoşlanırsın sen, bilirim! Fakülte tartışmalarını izledim gazetelerden. Çok akıllıca laflar etmişsin! Yakıştırmışsın ağzına üretim araçlarını, üretim kaynaklarını. En çok puanı da sen toplamışsın böylece!»</span></p>

  <p class="MsoNormal"><span>«Hepsi bu kadar değil... Orhan Veli'ye mektup yazdım, şiir gönderdim Yaprak dergisi için!»</span></p>

  <p class="MsoNormal"><span>«Yutmadı Mehmet Yutmadı, şiirini gönderdinse mutlaka yayınlar Orhan Veli... Gerçeküstücü bir </span><span style="font-size: 10pt;">biçimde yazılmış, gerçekçi toplumcu bir şiir o... Sakın benden söz etmeseydin mektubunda...Yayınlayacak bile olsa cayar!»</span></p>

  <p class="MsoNormal"><span>«Beğendiğin her iki şiiri de yolladım, senden hiç söz etmeden. Her ikisi de yayınlandı. Neyse, anlatmak istediğim bunlar değildi.»</span></p>

  <p class="MsoNormal"><span>«Ya neydi?»</span></p>

  <p class="MsoNormal"><span>«Demek istiyordum ki, çok arkadaşlarım oldu benim de.»</span></p>

  <p class="MsoNormal"><span>«Alev İpekçi de bunlardan biri, anlatmıştın... Belki en başta geleni...»</span></p>

  <p class="MsoNormal"><span>«O da iyi arkadaşımdı okulda... Hâlâ da öyle! Biliyor musun, sende, sevdiğim her arkadaştan bir bölüm, bir köşe var... Ne bileyim, bir benzer yön, bir hava... Kim bilir onlarla bir gün tanışırsan anlarsın doğruluğunu... Diyelim ki Alev'le...»</span></p>

  <p class="MsoNormal"><span>«Onunla da arkadaş olabilir miydim?»</span></p>

  <p class="MsoNormal"><span>«Sanıyorum. Geçen gün rastladım Alev'e, Burgaz da... Anlattım arkadaşlığımızı.»</span></p>

  <p class="MsoNormal"><span style="font-size: 10pt;">«Suçlamadı mı seni?»</span><br/></p>

  <p class="MsoNormal"><span>«Ne suçlaması... Beni tek anlayacak okul arkadaşım odur diyebilirim!»</span></p>

  <p class="MsoNormal"><span>«Çok mu karmaşık sanıyorsun kendini öyle anlaşılmayacak kadar?..»</span></p>

  <p class="MsoNormal"><span>«Tam tersine... Ben göründüğüm gibiyim. Beni karmaşık görenler, hep senin toplumcu arkadaşların. Kolejli olduğum için mi nedir, bana kökü dışarda bir kız olarak bakanlar olduğu gibi, polisliğimden kuşkulananlar bile var içlerinde.»</span></p>

  <p class="MsoNormal"><span>«Toplumcu arkadaşlar dediğin, benim değil de, senin toplumcu arkadaşların olmasın sakın? Aziz </span><span style="font-size: 10pt;">Nesin'le tanıştığını, benden önce onunla arkadaş olduğunu söylüyordun. Demek Aziz benim olduğu kadar senin de arkadaşın. Amacın tüm toplumcuları mı, yoksa sadece benim arkadaşlarımı mı suçlamak?»</span></p>

  <p class="MsoNormal"><span>«Ben kimseyi suçlamıyorum hatta benden kuşkulananları bile!»</span></p>

  <p class="MsoNormal"><span>«Biz birbirimizi suçlaya suçlaya, çoğalacak yerde azalıyoruz. Bu işin özünü hücreye dayadıklarından olacak, boyuna bölüyorlar.»</span></p>

  <p class="MsoNormal"><span>Garson üçüncü şişe için benden bir işaret bekliyordu. İçtikçe içmek istiyordum bugün... Ama hesabın içinden çıkamamak tehlikesi baş göstermişti. Gönül'ün dolu bardağındaki şarabı garsona göstererek:</span></p>

  <p class="MsoNormal"><span>«Bir bardak şarap da bana getir!» dedim. «Son kadehleri birlikte içelim!»</span></p>

  <p class="MsoNormal"><span>Önce, açık şarap yok diyecek oldu, garson. Birden yumuşadı:</span></p>

  <p class="MsoNormal"><span>«Başüstüne Abi!» dedi. «Hemen!»</span></p>

  <p class="MsoNormal"><span>Şarap gelmişti:</span></p>

  <p class="MsoNormal"><span>«İşte!» dedi Gönül, «Senin bu yanlarını söylemek istiyordum! Adam şişeyi açtı da verdi şarabı! Senden başka kim isterse istesin vermez bu garson!»</span></p>

  <p class="MsoNormal"><span>«Verir!» dedim. «Benim gibilere vermesi işbilirliğinden... Göreceksin en sonunda geriye kalan şarabı da verecek bize!»</span></p>

  <p class="MsoNormal"><span style="font-size: 10pt;">Sonra garsona döndüm:</span><br/></p>

  <p class="MsoNormal"><span>«Arkadaşım!» dedim. «Şu hesabı getirir misin?»</span></p>

  <p class="MsoNormal"><span>Garson sayıları toplarken:</span></p>

  <p class="MsoNormal"><span>«Uykusuz'un annesi saat kaçta bekliyor seni evde?» dedim.</span></p>

  <p class="MsoNormal"><span>«Akşama üniversiteli arkadaşlarıma gideceğimi söylemiştim, beklememeleri için... Mustafa hastaneye gelecekti, hemen peşimden. Belki de gelmiştir. Artık yarın sabah görürüm onu!»</span></p>

  <p class="MsoNormal"><span>Garson hesabı getirmişti. Şaraplara ne yazdığına bir göz attıktan sonra, endişemin boşuna olduğunu anladım:</span></p>

  <p class="MsoNormal"><span>«Arkadaşım!» dedim. «Ben bu bardaktan bir şey anlamadım, hele sen şişenin tümünü getir de ağız tadıyla içelim!»</span></p>

  <p class="MsoNormal"><span>Gönül gülüyordu:</span></p>

  <p class="MsoNormal"><span>«Para yetmez diye korktun değil mi önce?»</span></p>

  <p class="MsoNormal"><span>«Biliyorum, İzmir'e gelirken babandan çok para aldığını. Adamcağız bu parayı meyhanelerde sarhoşlarla yiyesin diye vermedi sana!»</span></p>

  <p class="MsoNormal"><span>«Sen ne yapacaksın şimdi, hastaneye tığ teber gideceksin bu durumda!»</span></p>

  <p class="MsoNormal"><span>Bu «tığ teber» deyimini benden kapmıştı. Tam yerinde kullanmıştı doğrusu.</span></p>

  <p class="MsoNormal"><span>«Sen hiç hastanede yatmamışsın ki...» dedim.«Evde köşe bucak kurur ama, hastanede kimse parasız kalmaz, insan ölü söğüşlese geçinir! Para ne işe yarar ki hastanede... Korkuların en büyüğü olan aç kalma korkusu yok!»</span></p>

  <p class="MsoNormal"><span>«Öyle şeyler söylüyorsun ki, bunları iki yıl önce dinleseydim, inanmazdım. İnsanlar, hele okur yazar kişiler nasıl açlıktan söz edebilirler, derdim.»</span></p>

  <p class="MsoNormal"><span>«Bilmezdin bu gerçekleri... Ama özgürlükten söz edebilirdin rahatça. Bizim soyut devrimcilerimizde, demokrasi isterler, özgürlük isterler... Bunlara fırsat eşitliği dedin mi, sosyal adaletten söz ettin</span><span style="font-size: 10pt;">mi, apışıp kalırlar, ilerici geçinen birkaç yazar var ki «sendika»nın, «grev»in lafını etsen milli şeflerine raporu kendi elleriyle yazarlar. Ama, bir gün sendikalar da açılsa, solcu partiler de kurulsa onlar açmış, onlar açtırmış olacaklardır.»</span></p>

  <p class="MsoNormal"><span style="font-size: 10pt;">Hava iyiden iyiye kararmıştı:</span><br/></p>

  <p class="MsoNormal"><span>«Uykusuz'lar Eşrefpaşa'da oturuyorlar, aldanmıyorsam...» dedim. «Seni bırakayım artık.» «Bırakmak...» dedi. «Biz ailece bırakılmaya alışkınız. Babam annemi bırakmış... Sonra...»</span></p>

  <p class="MsoNormal"><span>«Ama baban seni bırakmadı, öyle alıngan olma!»</span></p>

  <p class="MsoNormal"><span>«Bir arada olmalarını çok isterdim.»</span></p>

  <p class="MsoNormal"><span>«Her şey bizim isteğimizce olmuyor ki... Toplumun düzensizliğinden bilgiç bilgiç laf ederiz. Bütün kurulların düzensiz işlediğini kürsülerde bile söyleme yürekliliğini gösteririz. Aile düzeni tıkır tıkır işlemedi mi, anamızı, babamızı suçlamaya kalkarız. Böyle bırakılmalardan yakınırız. Hiçbir reformunu yapamamış toplumumuzun derebeylik döneminden kalan kurallarla üretim ilişkilerini sürdürüp çağdaş uygarlık düzeyine yükselmesini düşleriz. Medrese kültürüyle ağır endüstriye girmeye kalkıştığımız gibi...»</span></p>

  <p class="MsoNormal"><span>«Canım...» dedi gülerek. «Bırak beni suçlamayı... Hiç olmazsa zamanın bir bölümünü de sevişmeye ayır...»</span></p>

  <p class="MsoNormal"><span>«Söylemek istediğim de bu!.. Aile düzeni kalmazsa insanlar sokağa dökülecektir, bizim gibi... Ama o çok sağlam evlerde oturanların gözleri eksik olur mu üzerimizden. Hep bizleri gözetleyeceklerdir, kendi mutlulukları adına. Seni şuracıkta öpmek istersem kıyametler koparacaklardır!»</span></p>

  <p class="MsoNormal"><span style="font-size: 10pt;">«Başarabilecekler mi bu isteğimizi yasaklamayı?»</span><br/></p>

  <p class="MsoNormal"><span>«Katolikler aile düzenini ayakta tutabilmek için boşanmayı yasaklamışlardır ama, İtalya'da da, Fransa'da da öpüşmek serbesttir... Gel gelelim Türkiyemiz'de... Herkesin gözü önünde...» «Evet canım!»</span></p>

  <p class="MsoNormal"><span>Sarmaşdolaş Eşrefpaşa yokuşunu tırmanıyorduk. Yokuşun bir yanını çeviren ağaçların sıklaştığı kuytu bir yer arıyordum. Hemen hiç kimse kalmamıştı caddede... Birbirimizi ite ite sokaktan çıkmış, keçi yoluna girmiştik. Ağaçlar sıklaştıkça korkum artıyor, korkuyla birlikte daha da yürekleniyordum.</span></p>

  <p class="MsoNormal"><span>«Yeter!» dedi. «Oturalım artık.»</span></p>

  <p class="MsoNormal"><span>Durduk, kolumdan hâlâ çıkmıyor, sokuldukça sokuluyordu. Titrediğini kendi vücudumda sezinliyordum.</span></p>

  <p class="MsoNormal"><span style="font-size: 10pt;">Bir ağaca yaslanmıştım. Göze alamıyordum oturmayı. Bir baskın karşısında daha da güvenli olacağımı düşünüyordum, ayakta olursam.</span><br/></p>

  <p class="MsoNormal"><span>Birden kolumdan çıktı, iki eliyle boynuma sarıldı, ellerini ensemde kenetledi. Ayaklarının burnuna basarak yükselmek istiyor, başaramıyordu. İki elimle belinden yakalayıp kaldırdım yukarıya. Dudaklarımız bir hizaya gelmişti artık. Öpebilmek için hiçbir engel kalmamıştı. Ama nasıl olurdu, körpecik bir kızı bir veremlinin öpmesi? Üstelik, durumu üç gün önce laboratuarda belgelenmiş bir hasta olarak...</span></p>

  <p class="MsoNormal"><span>Geçirdiğim duraklamanın nedenini anlamışa hiç benzemiyordu.</span></p>

  <p class="MsoNormal"><span>«Hadi!» diyordu, «Öpsene beni!»</span></p>

  <p class="MsoNormal"><span>Başımı birden kaldırınca saçları dudaklarımın hizasına gelmişti. Çenemi saçlarına bastırıp bir süre kaldım. Titriyordu bütün vücudu. Kenetlediği ellerini ensemden indirdi. Belime sarılıp başını göğsüme yapıştırdı. Yüzünü, daha da göğsümün sıcaklığıyla ısıtmak için, paltomun düğmelerini açtı. Yeniden sarıldı bana. Paltomun iki kanadını üstüne örtmüştüm, onu ısıtmak için... Bir süre öylece kaldıktan sonra ayaklarımın dibine çöküverdi. İki elimden yapışmış, bütün gücüyle çekiyordu beni.</span></p>

  <p class="MsoNormal"><span>«Demek öpmeyeceksin, öyle mi?» dedi. «Sağlığımı bu kadar düşünüyorsun demek! Seviyor musun yoksa beni?»</span></p>

  <p class="MsoNormal"><span>Susuyordum.</span></p>

  <p class="MsoNormal"><span>«Toprak, buz gibi...» dedi. «Eğer sağlığımı düşünüyorsan, kucağına al da ısıt beni, üşütme!» Dediğini yaptım. Gerçekten de toprak çok soğuktu. Gönül kucağımda sıcacıktı. Sıcaklığımız birbirine karışmıştı. Artık üşümüyorduk. Bizimle birlikte altımızdaki toprak, sığındığımız soğuk kış gecesi, gökyüzü, tüm yeryüzü ısınıvermişti.</span></p>

  <p class="MsoNormal" style="text-align: center;"><span><b>SON</b></span></p><!--EndFragment-->
</body>
</html>