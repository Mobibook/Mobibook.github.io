<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet1.css" rel="stylesheet" type="text/css"/>
</head>

<body>
<h2 class="MsoNormal" id="sigil_toc_id_25" style="text-align: center;"><span><b>YİRMİALTI</b></span></h2>

  <p class="MsoNormal"><span> </span><span style="font-size: 10pt;">Soruşturmaların en güzeli, yüzleştirecek suç ortağından uzak yapılan soruşturmalar olsa gerek... Hele suçlunun yanında tek tanık bulunmazsa... Kurgu öykücülüğüne dayanan başarılı bir sorgu döneminden sonra, kendimi Türkeşle Tevetoğlu'nun arasındaki bir odada bulmuştum Tophane Askeri Cezaevi'nde...</span></p>

  <p class="MsoNormal"><span>Ne yapmıştım, ne yazmıştım? Kişi yaptığının, yazdığının hesabını verdiği günlerde, daha da güçlü buluyor kendini. Ortada bir düzen var... Bir de bu düzeni ayakta tutan bütün kuralları inceden inceye bildiğine inanan yetkililer. Bu yetkili kişiler, bir tek kişiyi, yani ciğerleri dökülen bir şairi, tutup bir sınıfı yıkmak için başka bir sınıfı kışkırttığından ötürü çekiyorlar karşılarına! «Sen iki sınıftan söz ediyorsun ama, bu toplumda sınıf yoktur,» diyorlar. Ben, «Yok da Ceza Yasası'nın 142'nci maddesinde neden bir sınıfın başka bir sınıfın üzerinde egemenlik kurmasından söz ediliyor,» diyorum. «Suçun önce Ceza Yasası'nın bu maddesinde aranması gerekmez mi?» Cumhuriyet'in onuncu yıl marşında geçen «imtiyazsız sınıfsız bir milletiz.» sözlerine öylesine inanmışlardı ki.</span></p>

  <p class="MsoNormal"><span>Sanıyorum ben bunları savunmam için söylerken, ikinci kez suç işliyordum ama, ne var ki savunmada ne söylersem söyleyeyim, suç olmayacağına da inanıyordum. İnsanın, özgürlüğünün tadına varabilmesi için ömrü boyunca savunma hakkını kullanacağı geliyor mahkemelerde!</span></p>

  <p class="MsoNormal"><span style="font-size: 10pt;">Bu savunmamın «İtiraf» bölümüne girdiğini öğrenmiştim çok geçmeden.</span><br/></p>

  <p class="MsoNormal"><span>Altı aylık bir ceza benim gibi bir şaire çok azdı ama, o dönemin ceza kanunu henüz çok partili «Demokrasiyi tutan milletvekillerinin elinden geçmemişti.</span></p>

  <p class="MsoNormal"><span>Bir oturumda şiirlerimde geçen bir iki dizeyi biraz daha açmamı istemişlerdi. «Orta Asya'dan konuştuk, laf kıtlığında...» demekle milliyetçiliği yermiş olmuyor musun?» demişlerdi. «Ne yapsaydım,» diye sordum, «Orta Asya'yı övse miydim?», «Sana öv diyen mi var» diye bir de çıkıştılar bana! Ne Orta Asya'ymış bu! Övmek de suç oluyordu o dönemde, yermek de... Bütün bunlar Milli şefin 19 Mayıs nutkundan alıyordu kaynağını. Sağcılık suçlanırken, solculuk suç olmaktan kurtulamazdı. İkisinin tanımlanması o kadar gelişmişti ki, Karagümrük çocuklarının pabuçlarından başlıyordu, coğrafyanın Orta Asya'sına kadar gidiyordu da gidiyordu. O gün ilk kez acımıştım, hücremin iki yanında yatan iki Turancı'ya!</span></p>

  <p class="MsoNormal"><span>Bir cezaevine giren siyasi suçlu için altı ay, gün değildi o dönemlerde. Üç ay bir yanına yatar, üç ay da öbür yanına, tavuk gibi yer bitirirdin cezayı! Biz de öyle yapmıştık. Parmaklarımızı yalaya yalaya çıkmıştık Tophane'den. Öyle bir dönemdi ki, cezaevine yemek getiren kişi, bir ay kalıyordu içerde, derdini anlatana kadar.</span></p>

  <p class="MsoNormal"><span>Şimdi ne yapacaktık?</span></p>

  <p class="MsoNormal"><span>Bizim elektrikçi Muzaffer gibi olmalıydı kişi, böyle günlerde... Yapacak hiçbir iş olmasa bile, işi kendisi yaratmalıydı. Dolmabahçe Stadyumu'nun elektrik donanımını yapan Muzaffer, işini bitirdiği gün resmen işsiz kalmış, yüzlerce kilo biber satın alıp turşuculuğa başlamıştı. Ben o kadar becerikli değildim. Ayrıca ülkemizde de ufak ayrımlar vardı. Ben her işi yapmasına yapardım ama, işin içinde biraz mürekkep kokusu olmalıydı. Basımevlerinin mürekkep kokusu defne esansı gibi geliyordu bana. İlk kez Samsun'da koklamıştım bu esansı, kumpası almış elime, on iki yaşımda yazı dizmiştim. «Vilâyet Matbaasının</span><span style="font-size: 13px;">»</span><span style="font-size: 13px;"> </span><span style="font-size: 10pt;">negatifli havasını ciğerlerime çekmiştim Kastamonu'da. Makineden yaş yaş çıkan Açıksöz'lerin, Nazikter'lerin, Çalçene'lerin mürekkeplerini bulaştırmıştım parmaklarıma.</span></p>

  <p class="MsoNormal"><span>Heybeli'de son günlerimdi. iyileşmiştim.</span></p>

  <p class="MsoNormal"><span>Cezaevinden çıkar çıkmaz girecek yer bulamayınca Heybeliada Sanatoryumu'na girmiştim. Cezaevinde hastalığımı geliştirmiş, sağımdan soluma sıçratmıştım veremi. Veli Behçet Kurtoğlu’nun parmağından röntgen filminde öykümü izleyince hemen yatmaya razı olmuştum. Tevfik İsmail diye gerçekten insan yüreği taşıyan bir veremci hekim tanımıştım, bu yatışımda,İhsan Rıfat'a benzemeyen değerli, hastasını seven gerçek bir hekim... İlk kez bir düz yazıyla izlenimlerimi yazmak geçmişti içimden, bu sanatoryumda. Cezaevinden çıktığım gün ekmek karnem bile yoktu. Almanlar ortaktı ekmeğimize. Şu demekti ki hâlâ Saraçoğlu iktidarda, adamları köprü başlarındaydı. Üniversite, Halk Partisi diktatörlüğünün komutası altındaydı. Parti yurtlarındaki gençlere, «Kalkın ey ehli vatan, marş!» dendi mi ortalığı kırar geçirirlerdi. Bir paltoya bir basımevini bile alt üst ederlerdi.</span></p>

  <p class="MsoNormal"><span>Dizi halinde «Sanatoryum'dan Mektuplar» yazıyordum, kendi kendime. Ben Heybeli'deyken hazırlığını yaptığımız «Gün» dergisi çıkmıştı. Görüşler için şiir istenmişti benden. «Kahveler, Gazeteler» adlı şiirimi göndermiştim, ikinci sayısı için. Dizildiğini bile öğrenmiştim. Sanatoryum'dan çıkar çıkmaz katılacağım bir iki dergi vardı elimizde. Ankara'da çıkan Ant da bu dergiler arasındaydı. Sesimizi duyurmaya başlamıştık yeniden. Her ne kadar Yurt ve Dünya, daha önce de bizim Yürüyüş'le Adımlar kapanmıştı ama, yenilerini de çıkarabilirdik. İşte CHP'den ayrılan Menderes'ler, Köprülü'ler, Kenan Öner'ler, hattâ Fevzi Çakmak'lar bile yaklaşıyorlardı bize. iş, sağlıkla şuradan çıkabilmekteydi.</span></p>

  <p class="MsoNormal"><span>Üçüncü ayımı 4 Aralık'ta doldurmuştum Heybeli'de. Kitaplarımı paketlemiş, notlarımı yazılarımı genişçe bir zarfa tıka basa doldurmuştum.</span></p>

  <p class="MsoNormal"><span>Tevfik İsmail son kez sırtımı dinlemiş, filmimi gözden geçirmişti:</span></p>

  <p class="MsoNormal"><span style="font-size: 10pt;">«Ameliyatsız atlatamaz, demiştim ama aldanmışım. Bir hasta üç ayda ancak bu kadar düzelebilir!» Bu sözler bir doktor avutması olsa bile, bir gerçeği unutuyordu Başhekim. Heybeli'ye cezaevinden gelmiştim ben. Nişantaşı, Şişli, Maçka'daki kaloriferli dairelerden değil...</span><br/></p>

  <p class="MsoNormal"><span>Yaşanması, yiyip içilmesi, soluk alınması bile zor bir ortamdan gelmiştim. Elbet kısa zamanda düzelmem gerekirdi bu düzenli sanatoryumda.</span></p>

  <p class="MsoNormal"><span>İşte gene böyle bir ortama dönüyordum. Paketim elimde iskeleye inince vapurların köprüye işlemediğini söylediler. Deniz de dalgalı değildi, lodos fırtınası da yoktu ama, neden işlemiyordu, Köprü'ye vapurlar?</span></p>

  <p class="MsoNormal"><span>Akşama doğru belli olmuştu nedeni. Üniversiteliler Tan Basımevi'ni basmışlardı. Olayın ayrıntılarını da öğrenmekte gecikmemiştim:</span></p>

  <p class="MsoNormal"><span>Tan gazetesini alt üst edip makineleri kırmışlar, bobinleri denize yuvarlamışlardı. ABC Kitabevi'nin tüm kitapları caddelere saçılmış, ayaklar altında çiğnenmişti. Tan Vatan cephesinin bir kanadı olan Vatan gazetesi, başyazarı Ahmet Emin'in beyaz bayrak kaldırmasıyla saldırıdan kurtulmuştu. Artık Zekeriya Bey'in, Sabiha Hanım’ın, birbirinden güzel, yürekli fıkralarını, başyazılarını, Sadrettin Celâl Antel'in, Esat Adil'in, N. Berkes'in, Cami Baykurt'un inceleme yazılarını, Aziz Nesin'in yeni bir tür getiren mizah fıkralarını okuyamayacaktık.</span></p>

  <p class="MsoNormal"><span>Akşam geç vakit vapur, Köprü'ye bırakmıştı bizi. Üniversiteliler köprüden geçmiş, Sovyet Başkonsolosluğu'nun hemen arkasındaki, Cami Baykurt'la Sabahattin Ali'nin çıkardığı Yeni Dünya gazetesinin idare evini de dağıtmışlardı, solculuğa küfürler savura savura. Ama Sovyet Başkonsolosluğu'nun önünden çıt çıkarmadan geçmişlerdi. Taksim'de bir kitabevinin altın dolmakalemlerini, pahalı koleksiyonlarını, sahibi Rus asıllıdır diye, yağmalamaktan da kendilerini alamamışlardı, ulusal coşkuya kapılarak.</span></p>

  <p class="MsoNormal"><span>Ne olduysa Burhan Arpat'la iki arkadaşının ortaklaşa kurdukları ABC kitabevine olmuştu, bir daha kolay kolay toparlanamazlardı.</span></p>

  <p class="MsoNormal"><span style="font-size: 10pt;">Akşam bütün bunları yerli yerinde izleyip eve dönerken düşünüyordum, nereden başlayabilirdim, böyle bir ortamda diye. Savaş nerede verilirse, orada olmam gerekirdi. Yani Babıâli Yokuşu'nda... Sapasağlam bir adamdım, hiç bir şey yapamasam 'tashih' yapabilirdim ama, nerede? Gün dergisi vardı. Arkadaş olarak Esat Adil'i bulur, buradan başlayabilirdim. Ben de bu derginin kurucularından değil miydim?</span><br/></p>

  <p class="MsoNormal"><span>Dergi imtiyazı almak çok zordu o günlerde. Herkes dergi çıkaramazdı, hele siyasi dergi... Bizim gibilerin çıkarması olanaksızdı. Adalet Bakanlığı'nda Müfettişlik görevinden solculuğundan ötürü o günlerde uzaklaştırılan Esat Adil, elindeki beş on kuruşla dergi çıkarmak istiyor, hazır imtiyaz bulamıyordu. Ben Hasan Tanrıkut'ta Gün Dergisi'nin imtiyazı olduğunu biliyordum. Şefik Hüsnü'nün isteğiyle aralarına girmiş derginin çıkmasını gerçekleştirmiştim. Görevim yalnız dergiyi çıkarmakla bitmiyordu. Bu derginin istenilen biçimde çıkabilmesi için, kadroda bulunmam da gerekiyordu. İş işti, görev görevdi.</span></p>

  <p class="MsoNormal"><span>Gün dergisi üniversitelilerin yıktığı Cami Baykurt'un basımevinde dizilip basılıyordu. Avadis adında bir Ermeni arkadaşımız diziyordu dergiyi. Esat Adil sekreter olarak görevlendirmişti beni. Bir gün kapağa koymak istediğim klişe büyük gelmiş, kestirmem gerekiyordu. Tan basımevinin klişe işlerini yapan Jirayr'e gidip kestirmeliydim. Derginin teknik işlerindeki sorumlusu da ben olduğum için ayak işleri de benim üzerimdeydi ister istemez.</span></p>

  <p class="MsoNormal"><span>Tünel başından girmiştim yola. Yüksek Kaldırım'dan vurmuş, köprüyü yayan geçmiş, elimdeki klişeyi kestirip gene aynı yoldan yürüye yürüye dönüyordum. Yüksek Kaldırım merdivenlerini kan ter içinde çıkarken Ahmet Haşim'in şiirini okuyordum: «Ağır ağır çıkacaksın bu merdivenlerden...» Hızlı hızlı çıkacak halim de kalmamıştı, ikindi sıcağında. Önce bir postacı yerine koyuyordum kendimi. Elimdeki klişeyle bu merdivenlerden çıkmak işmiydi sanki? Bir çanta dolusu gazeteyle çıkmalıydı ki bu sıcakta, çıktığına değmeliydi. Başlamıştım yeni şiirimi yazmaya... Postacı çantayla çıkıyor, mektupları dağıttıkça çanta hafifliyor, aldığı bahşişlerle de içi serinleyip yorgunluğu dağılıyordu:</span></p>

  <p class="MsoNormal"><span style="font-size: 10pt;">«Bir düşün, ne demiş Haşim Amcan! Vermişde tatar böreğini gövdeye! Ağır ağır çıkacaksın, demiş, bu merdivenlerden. Böyle soluk soluğa değil!»</span><br/></p>

  <p class="MsoNormal"><span>Yolumun üstünde, tam önümde biri durmuştu. Ben de dikilip baktım. Arkadaşımız Sarı Mustafa'ydı!</span></p>

  <p class="MsoNormal"><span>«Pek de neşeli çıkıyorsun merdivenleri!..» dedi, «Nerden böyle?»</span></p>

  <p class="MsoNormal"><span>«Klişeyi kestirdim de Tan matbaasında. Gün'ün kapağı için...» dedim.</span></p>

  <p class="MsoNormal"><span>«Yahu tramvayla gitsene, bu sıcakta bu merdivenler çıkılır mı?»</span></p>

  <p class="MsoNormal"><span>«Çıkıyoruz işte!.. Bir kusur mu ettik çıkarken!..»</span></p>

  <p class="MsoNormal"><span>«Kusur mu? Yahu yeni çıktın sanatoryumdan, tramvaya binemez misin sen!»</span></p>

  <p class="MsoNormal"><span>«Binemem!» dedim. «Tramvaya binmek için ilk şart para verip bilet almak!»</span></p>

  <p class="MsoNormal"><span>«Yahu o kadar da mı parasızsın?»</span></p>

  <p class="MsoNormal"><span>«O kadar param olsa, yanına üç beş kuruş daha ekler işkembeciye girerdim.»</span></p>

  <p class="MsoNormal"><span>Bir süre düşündükten sonra:</span></p>

  <p class="MsoNormal"><span>«Yürü gidelim çorba içmeye! Bende var o kadarlık!» dedi.</span></p>

  <p class="MsoNormal"><span>Durdum, bu kez de ben düşündüm, bizim Karadenizli takacı gelmişti aklıma:</span></p>

  <p class="MsoNormal"><span>«Seni yolun üst başına tekrardan çıkarsam sana yazık, seninle aşağı doğru gitsem, yeniden bu yolları yürüyeceğim için bana yazık! iyisi mi, doğru yoluna git de şu dergi kalmasın! Hemen baskıya girecek çünkü.»</span></p>

  <p class="MsoNormal"><span>Bu konuda takasına parasız binmek isteyen Karadeniz'li hemşerimin önerisi daha da insancaydı.</span></p>

  <p class="MsoNormal"><span>«Ya çık şu şamandıraya daaa!» demişti.</span></p>

  <p class="MsoNormal"><span>Benim çıkacak şamandıram bile yoktu o günlerde. Taaa Tünel başlarından Aksaray'daki evimize kadar yayan gidip geliyordum. Oğlum beş yaşlarındaydı. Ona bir tek simit bile götüremiyordum.</span></p>

  <p class="MsoNormal"><span>Önce simit çıkarma müsaadesi verilmemişti fırıncılara. Bereket ki verilmemişti. Hadi bir gün para buldum, aldım getirdim diyelim, ikinci, üçüncü gün alışacaktı! O uyuduktan sonra dönüyordum bu gibi nedenlerden eve... Bunun anlamı ne olursa olsun, iki türlü yararı vardı, biri geç döndüğüm için dışarda yemek yemiş oluyordum, diyelim ki Elektrikçi Muzaffer'in Yenikapı'daki meyhanesinde... Biri de Aydın'ın savaş sonrası satışa çıkan yeni gereksinmelerine yanıt bulamamaktan...</span></p>

  <p class="MsoNormal"><span>Harman veresiye defter açmıştım, Muzaffer'de. Bizimki içkiden çok, dost yüzü görüp nefis köreltmekti. Tanırdı beni taaa Öğretmen Okulu'ndan. Hemşeriydik bir bakıma. Bana dükkânı bile bırakıp gittiği olurdu. Sigara kibrit satardım, o gelene kadar. Şarapçılara bardak hesabı şarap verirdim!</span></p>

  <p class="MsoNormal"><span style="font-size: 10pt;">Eve geç gitmek için burada öldürürdüm zamanımı. Geç gitmenin başkaca da yararları vardı. Mahalleliden çekinirdim, üstüm başım için... Eli boş dönmemi görmelerini istemezdim her akşam. Hak etmediğim bir sofraya oturmak ağır gelirdi. Bir sığıntıydım kendi evimde. Ne yemek tuzsuzsa tuzsuz diyebilirdim, ne soğuksa ısıtılmasını isteyebilirdim. Dışarıda yemişde dönmüş görünmem, sağlığımı olmasa da kişiliğimi kurtarırdı bir bakıma.</span><br/></p>

  <p class="MsoNormal"><span>Ara sıra Esat Adil'in toplantılarına katılırdım. Değer verdiğim arkadaşlar gelirdi, akşamları... Sabahattin Ali gelirdi, İstanbul'da olduğu günler. Edremit'ten, Balıkesir'den söz ederlerdi. Mansur Tekin de karışırdı aralarına arada bir, Balıkesir'den eski bir arkadaş olarak.</span></p>

  <p class="MsoNormal"><span>Aziz Nesin'le bu toplantılardan birinde olmasa da bu günlerde tanışmıştık. Sanki daha önceleri tanışmış gibiydik. O da ilk gün yadırgamamıştı beni, sanıyorum. Yarenlik'i bir gün kitapları arasında görünce bu yakınlığın nedenini anlamıştım. Bense onu fıkralarından tanırdım. Tan gazetesinden. Meğer şairliğimi çok önceden biliyormuş.</span></p>

  <p class="MsoNormal"><span>Cumartesi adlı magazinin hazırlıklarını sürdürüyordu o günlerde, iki de ortağı vardı. Haluk Yetiş idare müdürüydü, Adil Yağcı da para işlerine bakacaktı. «Sanatoryumdan Mektuplar» adlı dizimin yayınını uygun bulmuştu Aziz Nesin. Yazıma paha bile biçilmişti. Dergi çıktığı sürece haftada beş lira alacaktım yazı başına. Bu para çok önemliydi, benim için... Bazı aylar beş yazı da çıkar, eder yirmi beş lira...</span></p>

  <p class="MsoNormal"><span>Rikkat iki gündür Haseki Hastanesi'ndeydi, bekliyorduk. Her sabah geçerken hastanenin arka penceresine bakıyordum kitap konmuşmu diye, henüz konmamıştı. Aramızdaki anlaşmaya göre, doğum yok, demekti henüz. Son yıllarda Yenikapı Ortaokulu'nda müdür yardımcılığı da yapıyor, çok yoruluyordu. Doğum bir dinlenmeydi onun için.</span></p>

  <p class="MsoNormal"><span>Öğleden sonra onu görecektim, koğuşunda. Görecektim ama, ona birşeyler götürmem gerekirdi.</span></p>

  <p class="MsoNormal"><span>Akşam eve eli dolu gitme alışkanlığı edinememiştimse de, hiç olmazsa iki portakal olsun götürebilmeliydim hastaneye.</span></p>

  <p class="MsoNormal"><span>Cumartesi dergisine bir uğrayayım dedim. Aziz Nesin harıl harıl kesip biçiyor, kestiklerini kolalayıp yapıştırıyordu. Bir ara yazı parasını istemek geçti içimden. Daha yazı çıkmadan ayıp olmaz mıydı para istemek?</span></p>

  <p class="MsoNormal"><span>Öğlen olmak üzereydi, alışkın değildim öğlenleri bir şey yemeğe. Ama görüşme günüydü, hastane zamanı gelmişti. Tam ağzımı açıp isteyeceğim sırada:</span></p>

  <p class="MsoNormal"><span>«Yazını gönderdim dizgiye!» dedi, Aziz Nesin.</span></p>

  <p class="MsoNormal"><span>Rahat bir soluk almıştım:</span></p>

  <p class="MsoNormal"><span>«Demek giriyor dergiye, öyle mi?» dedim.</span></p>

  <p class="MsoNormal"><span>«Girecek demiştim ya sana! Her hafta bir yazı, bu diziden!»</span></p>

  <p class="MsoNormal"><span>«Yani girdiğine göre, yazım...»</span></p>

  <p class="MsoNormal"><span>«Parası mı?»</span></p>

  <p class="MsoNormal"><span>Cebinden beş lira çıkarıp koydu masanın üstüne. Elindeki fotoğrafa bir makas atıp uçurdu yarısını.</span></p>

  <p class="MsoNormal"><span>Ben artık kolalayıp yapıştırmasını bekleyemezdim:</span></p>

  <p class="MsoNormal"><span>«Hadi hoşçakal!» dedim. «Ben Haseki'ye gidiyorum!»</span></p>

  <p class="MsoNormal"><span>Yeni tanışmanın resmiliği vardı. Bir iki ay sonra olsaydı şöyle söylerdi peşimden:</span></p>

  <p class="MsoNormal"><span>«Ha Haseki mi? İyi kadındır. Selam söyle benden.» Eğer aradan üç beş ay daha geçseydi, rahatça seferden söz ederdi. O gün sadece:</span></p>

  <p class="MsoNormal"><span style="font-size: 10pt;">«Güle güle!» demekle yetinmişti.</span><br/></p>

  <p class="MsoNormal"><span>Cağaloğlu'dan Haseki ne kadarcık yerdi. Vurmuştum Kapalıçarşı'dan. Çoktan beri beş lirayı bir arada görmemiştim. Altın bilezikler daha bir ışıl ışıl, daha cana yakındılar. 1944 yılının Mayıs ayından beri, kendi emeğimle ilk kez para kazanmıştım. Yıl 1946'ydı, Şubat'ın 13'ü... Dünyaya bir kızımız geldiğinden habersiz yürüyordum. Oğlum, İkinci Dünya Savaşı'nın, kendi yaşında bir çocuğun çekebileceği bütün çilelerini çekmişti. Sıcak bir oda yüzü gördüğü kış günleri bile sayılıydı. Ankara'nın Eskişehir'in kuru soğukları çul yorganının altından girip üstünden çıkmıştı, tek başına yattığı sobasız odasında... Veremli bir babanın oğluydu. Anasının, babasının yattığı odada yatamazdı. Yeterince beslenemediğinden tüm çocuk hastalıklarına yakalanmıştı. Dirençsizdi. Gene de prevantoryuma düşmekten kurtulamamıştı. Ama bu doğacak çocuğumuz, hiçbirini bilmeyecekti sıkıntıların. Annesinin aylığı artacak, babası yazıdan hep böyle beş beş paralar kazanacaktı.</span></p>

  <p class="MsoNormal"><span>Öyle daldırmıştım ki, Aksaray pazarına, hangi sokaktan sapıp, hangi caddeden indiğimin farkında değildim. Bu ne bolluktu pazarda!.. Limonlar, greyfurtlar, portakallar, elmalar, armutlar... Portakal ne işe yarar diye sormuşlardı bir ankette, Altındağ çocuklarına. Hastaneye götürülür demişlerdi, çoğunlukla...</span></p>

  <p class="MsoNormal"><span>Öyleydi, bizim gibiler için. Hastaneye götürülürdü portakal... Arada sırada, bayramlarda da yenirdi... Ama kim yiyecekti, portakalı, hangi mutlu çocuk?</span></p>

  <p class="MsoNormal"><span>Elimde bir kesekâğıdı portakalla çıktım doğum koğuşuna. Rikkatin Yenikapı'daki öğrencisi Osman, bu hastanede hademe kadrosunda çalıştığı için, iki yataklı bir odaya yatırmıştı öğretmenini. Yanına girdiğimde Rikkat halsiz yatıyordu ama, mutluluğu da yüzünden okunuyordu:</span></p>

  <p class="MsoNormal"><span>«Nerde kızımız?» diye sorunca oyunu bozulmuş çocukların küskünlüğüyle:</span></p>

  <p class="MsoNormal"><span>«Söylediler mi?» dedi.</span></p>

  <p class="MsoNormal"><span style="font-size: 10pt;">Yüzüne örttüğü örtüyü kaldırdı bebeğin:</span><br/></p>

  <p class="MsoNormal"><span>«İşte kızımız. Yıldız!»</span></p>

  <p class="MsoNormal"><span>Hiç de bir Yıldız'a benzemiyordu. Çirkin mi çirkindi. Üstelik gözlerine damlatılan ilâçlar yanaklarında izler bırakarak çenesine doğru akmıştı. Ama sağlıklı görünüyordu. Tombul tombuldu yanakları... Rikkat, kucaklamış, bir türlü bırakmıyordu. Nesini seviyordu bu çirkin kızın? Onun ilerde çok güzel bir kız olacağını sezinlemiş gibi dalıp kalıyordu çipil gözlerine!</span></p>

  <p class="MsoNormal"><span>Benim kucağım da boş değildi hani. Tereciye, tere beğendirme hesabı, bir yazarın değer biçtiği yazıma karşılık, aldığım portakallar vardı. Artık hep böyle portakallar, mandalinalar getirebilecektim evimize. Bolluk içinde büyütecektik çocuklarımızı.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_26" style="text-align: center;"><span><b>YİRMİYEDİ</b></span></h2>

  <p class="MsoNormal"><span>Çıkardığımız Gerçek gazetesinin tasarıları gün geçtikçe inandırıcı bir biçime giriyordu. Esat Adil, beni Gün'de denediği için bu güncel gazetenin kadrosuna yüz lira aylıkla atamıştı. Aziz Nesin, hem gazetenin fıkra yazarı, hem sekreteriydi. Bu fotoğraf kesip biçmeler onu sekreterliğe hazırlamıştı demek.</span></p>

  <p class="MsoNormal"><span>Her ne kadar alacağım aylık henüz işler durumda değildi ama, ilk sayı çıktığı günden yürürlüğe girecekti. Ufaktan ufaktan avans alma olanakları çıkmıştı.</span></p>

  <p class="MsoNormal"><span>Cumartesi dergisi, istenilen satışa erişememişti. Paraca destekleyen Adil Yağcı gelip gidiyor, satışını arttıracak çareler düşünüyordu. Haluk Yetiş oldukça tecrübeli bir idareci sayılırdı. Henüz çocuk denilecek yaştaydı ama, daha Ticaret Lisesi'nde okurken Halil Lütfü'nün yanına girmiş, gazeteciliğin çeşitli dallarında denenmişti. Saik Faik'i yanına alıp bir stajyer gazeteci gibi mahkeme salonlarında gezdirmişti Tan’ın son aylarında. Ona haber yazmasını öğretmişti. Sait, arada sırada, «Benim ustamdır o!» diye takılmaktan hoşlanırdı.</span></p>

  <p class="MsoNormal"><span>Yaşar Kemal'le Arif Damar Ankara'dan şiir göndermişlerdi bana, Cumartesi dergisine koymam için... Yaşar Kemal'in ilk yazısını yayınlamak, bizim Cumartesi'ye nasip olmuştu. Dergi bir magazindir diye, Aziz Nesin, her tür yazının girmesinde sakınca değil, tam tersine yarar görürdü. Ne olduğu pek belli olmayan</span></p>

  <p class="MsoNormal"><span style="font-size: 10pt;">Rıza Çavdarlı diye bir yazar vardı Babıâli'de. «Beyoğlu Fahişeleri» diye bir dizi yazı getirmişti. Aziz Nesin'in bu yazıları geri çevireceğini sanırken yayınlandığını görünce şaşmış kalmıştım. Adil Yağcı bunu hiç hoş görmemişti. Yazıların bir seçimden geçmesini koşula bağlamış, beni de seçeceklerin arasına almıştı. Hattâ daha da ileriye giderek beni de ortak etmişti. Ben neyin ortağıydım? Zararına çıkan bir derginin ortağı mı olurdu? Sekiz sayı çıkabilen Cumartesi çıkamaz hale gelmişti. Dergiyle birlikte benim «Sanatoryumdan Mektuplar» dizisi de sona ermiş oluyordu. Bu denemem bana şiirden başka yazılar da yazabileceğimi öğretmiş oluyordu. Dergi haftada beş lira kazandırmakla kalmamıştı, Adil Yağcı gibi bir arkadaşla sürüp gidecek bir dostluk kurmuştum. Cumartesi dergisinden artan kâğıtları sahibi bulunduğu Çavuşbaşı Hanı'na kaldırırken bir öneride bulunmuştum:</span><br/></p>

  <p class="MsoNormal"><span>«Bununla bir kitap çıkarabilir miydim?» demiştim.</span></p>

  <p class="MsoNormal"><span>«Ne kitabı?» dedi, biraz da şaşırarak.</span></p>

  <p class="MsoNormal"><span>«Bir şiir kitabı.»</span></p>

  <p class="MsoNormal"><span>«Sınıftan sonra iyi cesaret seninki de...»</span></p>

  <p class="MsoNormal"><span>«Yeni şiirlerimden çekinirsen, Yarenlik'in ikinci baskısını yaparız,» dedim.</span></p>

  <p class="MsoNormal"><span>«Bak bu olabilir işte.»</span></p>

  <p class="MsoNormal"><span>«Kitap için yapılmış eleştirileri de ekleriz başına.»</span></p>

  <p class="MsoNormal"><span>Hemen kalemi çıkarıp hesaplara girişti. Yüksek Ticaret'ten çıkmaydı. Parçalı buçuklu hesaplardan hoşlanırdı. Dizgi, baskı ücretini sordu benden. Söyledikçe çarptı, topladı. Çok para tutmuyordu. Bastıracaktık kitabı. Satıştan gelen paralarla ödeyecektim borcumu. Ana para çıkınca geriye kalanı da bölüşecektik.</span></p>

  <p class="MsoNormal"><span>Her gün Çavuşbaşı Hanı'na gidip geliyor, kitabın basılmasını sağlıyordum. Bu arada Adil'e bir öneride daha bulundum. Bir sanat dergisi çıkarması için durumunun çok elverişli olduğunu söyledim, imtiyaz almak çok zordu ama bir han sahibi kolayca alabilirdi. Kâğıtları doldurmaya başladık. Dergiye bir ad gerekiyordu. Verem'den ölen Ali Tokuç'un hiç dilinden düşürmediği bir sözcüğü anımsamıştım: YIĞIN!.. Devrimci bir kunduracıydı Ali.</span></p>

  <p class="MsoNormal"><span style="font-size: 10pt;">Her konuşmasında bu sözcüğü dilinden düşürmezdi. O günlerde ben de benimsemiş, sevmiştim bu sözcüğü... Adil'e de sevdirdim. En kısa zamanda imtiyaz alınmış, dergimizin adı «Yığın» olmuştu. Yarenlik de çıkmıştı satışa... Önsöz yerine geçen eleştirilerin çeşitliliği dikkati çekmişti. Ne kadar da eleştiri yazılmıştı bu kitabım için... Ne yazık ki aceleye geldiğinden bir çoğunu bulup koyamamıştım. Muzaffer Tayip'in, Şevket Rado'nun, Vâla Nurettin'in, Zahir Güvenli'nin, Cahit Tanyol'un eleştirileri de girmeyen yazılar arasındaydı.</span><br/></p>

  <p class="MsoNormal"><span>Gerçek gazetesi dar bir bütçe ve oldukça geniş bir kadroyla çıkmıştı. İstanbul'daki solcu yazarlarla birlikte sürgündeki arkadaşlar da değişik adlarla yazılar, incelemeler gönderiyorlardı. Gazetenin güncel fıkralarını Sabahattin Ali, Aziz Nesin, Hasan Tanrıkut, başyazısını da Esat Adil yazıyordu. Gazetede benim yapmadığım iş, yazmadığım yazı türü yoktu. Herkesten önce geliyor, sabahın alaca karanlığında dönüyordum. Okuyucu, işçi mektuplarını düzeltip biçime sokuyor, boş yer kalınca hemen bir röportaj hazırlıyor, kısa haberler çıkarıyordum. Gazetenin tüm tashih işlerini de yürütüyordum. Gazete basıldıktan sonra sabaha doğru dağıtıcılara vermek de yine benim görevimdi.</span></p>

  <p class="MsoNormal"><span>Eve birkaç saatliğine uyumaya gidebiliyordum ancak. Öğlenleri, Aziz Nesin'e bırakılan yedek paradan bir iki lira çekip peynir ekmekli, helva ekmekli şölenler veriyordum kendime. Avans işlerine Aziz bakıyordu. Yüz lira aylığım vardı. Çekeceğim parayı çalıştığım günlere denk getirmeye çalışıyor, tutarı yirmibeş lira olan bir pantalon almayı düşlüyordum.</span></p>

  <p class="MsoNormal"><span>Pantalon gereksinmesi gün geçtikçe kendini daha da önemle belli ediyordu. Şurası burası eriyip gittiği için onarım bile kabul etmez duruma gelmişti Aziz de bu gereksinmenin sağlanması yanlısıydı. Gazete çıkalı on dokuz gün olmuş, yirmi, yirmi beşlira kadar avans çekmiştim ancak. O sabah Aziz, yedek paranın elli lira olduğunu söyleyince:</span></p>

  <p class="MsoNormal"><span>«Bugün pantalon alabiliriz artık,» dedim. «Ne dersin?»</span></p>

  <p class="MsoNormal"><span style="font-size: 10pt;">Bir düşündükten sonra:</span><br/></p>

  <p class="MsoNormal"><span>«Evet!» dedi. «Alırız! Şimdi ben bir yere gidip geleceğim. Gelince, sen gider alırsın! Boş bırakmayalım burayı!»</span></p>

  <p class="MsoNormal"><span>Haklıydı tekkeyi boş bırakmaya gelmezdi, Aziz kalkıp gidince ben neşeli bir röportaja başladım. Aksaray pazarı için topladığım notları biçimliyordum. Yazının en dokunaklı yerine gelmiştim ki karşımda bir erin, elinde defterle dikildiğini gördüm. Yazımdan başımı kaldırdım kuşkuyla: «Buyur hemşerim!» dedim.</span></p>

  <p class="MsoNormal"><span>«Gerçek gazetesi için bir emir var da...» dedi.</span></p>

  <p class="MsoNormal"><span>«Ne emri bu?»</span></p>

  <p class="MsoNormal"><span>Elindeki defteri açmış, içinden çıkardığı zarfı uzatmıştı bana. İmza edeceğim yeri parmağıyla gösteriyordu, imzaladım. Verdiği zarf açık olduğundan okumakta sakınca görmemiştim. Sıkıyönetim bir haberden ötürü gazeteyi süresiz kapatıyordu. Elim ayağım tutulmuştu. Atmıştım kalemi elimden!</span></p>

  <p class="MsoNormal"><span>Hangi yazıydı bu? Açtım gazeteyi, bir gün önce düzelttiğim yazıyı bir kez daha okudum. Celâl Bayar'ın İzmir’deki konuşmasını yayınlamamızdı, kapatılma gerekçesi. Bu tür konuşmalar tüm gazetelerde sürüp gidiyordu o günlerde. Ne olduysa bize olmuştu arada. Kanımca önemli işler yapıyor, halka emekçiye yararlı oluyorduk. Bu arada kendimi de yetiştiriyor, ilk gazetecilik deneylerimi yapıyordum. Gazeteciliğin en zor bölümü olan haber yazma alışkanlığını kazanmıştım artık. Sait Faik söylerdi o günlerde... Şu kadar yıldır hikâye yazarım derdi. Tan gazetesine muhabir olarak girdiğimde haber yazmasını bile beceremezdim.</span></p>

  <p class="MsoNormal"><span>Gerçek gazetesi benim gibi daha bir çok genç arkadaşın yetişmesine yardımcı olacak olumlu bir gazeteydi. Yazık olmuştu!</span></p>

  <p class="MsoNormal"><span>Kara haberi öğrenmeye ilk gelen Aziz Nesin olmuştu. Hiçbir şey söylemeden verdim mektubu, hızla okudu.</span></p>

  <p class="MsoNormal"><span>«Tamam!» dedi, «Buraya kadar!»</span></p>

  <p class="MsoNormal"><span>«Esat Adil ne kadar üzülür kim bilir!»</span></p>

  <p class="MsoNormal"><span>«Bir an önce öğrensin. Evine mi götürelim, dersin!»</span></p>

  <p class="MsoNormal"><span style="font-size: 10pt;">Sonra gene kendi verdi karşılığını:</span><br/></p>

  <p class="MsoNormal"><span>«Ne fark eder, nasıl olsa gelecek!»</span></p>

  <p class="MsoNormal"><span>Karşılıklı oturmuş düşünüyorduk kara kara...</span></p>

  <p class="MsoNormal"><span>Kendimizi avutmak için işin tatlı yanını aramaya çalışıyor, bulamıyorduk.</span></p>

  <p class="MsoNormal"><span>«Ne düşünüyorsun!» dedi, «Geceleri masaların üstünde yatmaktan kurtuldun!»</span></p>

  <p class="MsoNormal"><span>Bu girişten sonra sıra pantalona gelmişti.</span></p>

  <p class="MsoNormal"><span>«Eee pantalon alacak bol zamanımız var artık! Sen bir yirmibeş lira ver de hemen alıp geleyim!» Öyle ya, otururken pek pantalona İş düşmüyordu ama boşta kalıp kahve kahve sürterken sağlamca bir pantalon gerekirdi.</span></p>

  <p class="MsoNormal"><span>«Veremem!» dedi, «Para yok!»</span></p>

  <p class="MsoNormal"><span>«Yahu az önce bütün elli lira vardı ya!»</span></p>

  <p class="MsoNormal"><span>«Yok!»</span></p>

  <p class="MsoNormal"><span>Demek harcamıştı!</span></p>

  <p class="MsoNormal"><span>Esat Adil çok geçmeden gelmiş, öğrenmişti durumu. Yöneticilerin böyle durumlarda çok soğukkanlı olması gerekirdi. Aziz Nesin'le başbaşa verip gazetenin alacağını vereceğini, içinde bulunduğu son durumu gözden geçirmeğe başladılar. Benim yapacağım hiçbir iş kalmamıştı burada. Onları başbaşa bırakıp köşebaşındaki İkbal Kahvesi'ne indim, doğru Amca Muhittin'in yanına. Ancak onunla günün olayları üzerinde dertleşip avunabilirdim. Kendi deyimine göre Muhittin «Horoz dövüşlerinde yan hakem»di. Önemli adamdı Muhittin. «Migros Türktür, Türk kalacaktır.» «Ne sağcıyız, ne solcu, futbolcuyuz, futbolcu,» özdeyimini bulan adamdı! Beni ancak o avutabilirdi bugün.</span></p>

  <p class="MsoNormal"><span>Esat Adil, «Türkiye Sosyalist Partisi»ni kurmuştu. Gazete işleriyle geceli gündüzlü çalışırken Sıraselviler'deki yönetim merkezine uğrayacak zamanı bulamamıştım. Bir gün Aziz'le buluşup şöyle bir parti binasına uğradık. Bizim boşta kalmamızı işçi arkadaşlar doğru bulmamış olacaklardı ki, hemen bir gazete, hiç olmazsa bir mizah dergisi çıkarmamızı önermişlerdi bize. Aziz, hak ettiği ününün ilk meyvelerini toplama yıllarındaydı. Daha çok Tan'daki fıkralarıyla yakından tanınıyordu. Ben ancak Yarenlikle Sınıf adlı kitaplarımdan sonra Gün'de çıkan şiirlerimle partili arkadaşların yabancısı değildim. Düz yazı yazabileceğime önce kendimi olsun inandırmıştım. Hiçbir şey yazamasam, mizah şiirleri yazardım bu dergide. Amaç işçi sınıfının dertlerini dile getirmek değil miydi? Yazarlıkta, yetenek kadar yüreklilik de gerekiyordu. Gerçekten yazarlık yürek işçiliği olmuştu bu dönemde.</span></p>

  <p class="MsoNormal"><span>Gel gelelim bu sakat ciğer beni birkaç aylığına bile taşıyacağa benzemiyordu. Son aylarda insan gücünün üstünde çalışmış, yitirdiğimi yerine koyamamıştım, hele helvayla, peynirle... Bu gidişle koyacağım da kuşkuluydu. Üç öğün yemek zorunda olduğum halde, şöyle yeterli bir öğün yemeği zor buluyordum. Bereket iştahım kesilmişti de, açlık dayanılması bir sorun olmaktan çıkmıştı. Evin durumu hiç de iyi değildi. Rikkat iki çocuğun bakımı için okulu aksatmamak zorundaydı. Bir kadın tutması gerekiyordu bu yüzden. Ben ancak yük olmamakla eve yararlı olabiliyordum. Aziz Nesin, Beyazıt'ta oturduğundan bana uğruyor. Unkapanı yolundan Beyoğlu'na çıkıyorduk geze geze. Türkiye Sosyalist Partisi'yle bir iki kahve, sığınabileceğimiz en önemli buluşma yerlerimizdi. Partinin oturma salonunda, Rızalar, Zeki'ler, Hüsamettin'ler, Sarı Mustafa'lar, Alaattin Hakgüder'ler bir mizah dergisi çıkarmamız üzerinde duruyorlar, para toplayacaklarını söylüyorlardı. Bir gün söylediklerini yürürlüğe de koydular. Bir solukta yüz liraya yakın para toplayıverdiler. Gazetenin adını bile bulmuşlardı. İşçilerin derdini dile getirecek bir dergi adı, ne olabilirdi? Markopaşa'ydı buldukarı dergi adı. Yazılıp asılmıştı duvara, pek yakında çıkıyordu Markopaşa! Sabahattin Ali'ye de açmışlardı bu isteklerini bir gün. O, bir işe düşünmeden hemen katılacak kişilerden değildi. Kaça çıkardı bu mizah dergisi? Kâğıdın topu kaç liraydı? Boyuna dizgi, baskı parası vermekle olur muydu? Bir makine getirtilse sözgelimi? Bu işler arkadaşlar arasında ileri geri konuşula dursun, ben bir sabah kanama yüzünden Haseki'ye kaldırılmıştım. Rikkat'in Tıp Fakültesi'ndeki kardeşi Vecdi, ilk doktorluğunu benim üzerimde göstermiş, bana bir yatak sağlamıştı, hastanede. On beş, yirmi gün kalmış kanama kesilince de çıkarılmıştım.</span></p>

  <p class="MsoNormal"><span>Tehlikenin çevremde dolaştığı anlaşılıyordu. Bizim genç doktor, gene mesleğinin koşullarına uyarak ablasını da uyarmayı yararlı buluyordu. Veremliden korunulması gerekirdi. Bunu yıllardır bize de öğretmişlerdi sanatoryumda. İlk yapılacak iş, evden uzaklaşmaktı, nerede olursa olsun, sığınacak bir yer bularak.</span></p>

  <p class="MsoNormal"><span>Bunaldığım bir gün arkadaşlardan Alaattin Hakgüder'e:</span></p>

  <p class="MsoNormal"><span>«Gidiyorum ben!» dedim.</span></p>

  <p class="MsoNormal"><span>«Nereye?» dedi, kuşkulu kuşkulu yüzüme bakarak.</span></p>

  <p class="MsoNormal"><span>«Ankara'ya! Hasan Ali Yücel, uzaklaştırıldı Milli Eğitim Bakanlığı'ndan!»</span></p>

  <p class="MsoNormal"><span>«Yoksa onun yerine mi geçeceksin?» dedi gülerek.</span></p>

  <p class="MsoNormal"><span>«Onun yerine değil ama, biraz daha aşağısına!»</span></p>

  <p class="MsoNormal"><span>«Müsteşar olmayı mı düşünüyorsun?»</span></p>

  <p class="MsoNormal"><span>«İn biraz daha! Öğretmen, bir Türkçe Öğretmeni!»</span></p>

  <p class="MsoNormal"><span>«Sabıkalıları işbaşına mı çağırıyorlar?»</span></p>

  <p class="MsoNormal"><span>«Canım benim sabıkalı oluşum anlaşılıncaya kadar bir iki ay hocalık yapar, Validebağı'ndaki Milli </span><span style="font-size: 10pt;">Eğitim'in sanatoryumuna kapağı atarım. Bir daha kolay kolay da kovamazlar.»</span></p>

  <p class="MsoNormal"><span>Alaattin'in kafası büsbütün karışmıştı:</span></p>

  <p class="MsoNormal"><span>«Yahu!» dedi, «Milli Eğitim Bakanı, sağcıların sağcısı Şemsettin Sirer! Seni yanaştırır mı bakanlık sınırlarından içeri!»</span></p>

  <p class="MsoNormal"><span>«Yanar yakılırım ona, beni Hasan Ali Yücel attı, derim. Hasan Ali kimleri atar? Onların anlayışına göre, sağcıları! Durmaz bile üzerimde... Hem Hasan Ali Bey, beni atarken, solculuğumdan söz etmedi ki, izinsiz görevden ayrıldığımdan ötürü attı. Encümenin kararı böyle! Şemsettin Sirer, bana inanmazsa Encümene sorsun!»</span></p>

  <p class="MsoNormal"><span>Hakgüder arkadaşımız hukuk çıkışlıydı, kanunlara biraz aklı yatardı.</span></p>

  <p class="MsoNormal"><span>«Doğru!» dedi. «Haklısın!»</span></p>

  <p class="MsoNormal"><span>«Sen hak verdikten sonra Şemsettin Sirer de haksız çıkarmaz beni. İş Hakgüden olmakla bitmiyor, biraz da para ver, yol| parası da, yola çıkayım. İlk aylığımdan ödemek koşuluyla...»</span></p>

  <p class="MsoNormal"><span>Bir süre güldükten sonra:</span></p>

  <p class="MsoNormal"><span>«Peşin parayı gördüm de gülüyorum, değil mi?» dedi. «Nasıl gülmeyeyim. Senin sağcı bakandan alacağın aylıkla bana borç ödemene gülünmez mi? Hoca Nasrettin'in borç ödemesi bile daha akla uygun geliyor, seninkinden!»</span></p>

  <p class="MsoNormal"><span>Alaattin'den yolluğumu almış, cezaevinde yarısını altıma, yarısını üstüme çektiğim emektar çulaki paltoma sarınıp yola çıkmıştım. Doğru Akşehir Hanı'na inmiştim Ankara'da. Amca Muhittin'ler, Patriyot'lar, Köylü İbrahim'ler, Enver Gökçe'ler, Siyami'ler bu handaydılar... Biraz daha sıkışarak veremlidir, meremlidir demeden beni aralarına aldılar. Her ne kadar Esat Adilcilikle, şefik Hüsnücülük o günlerde hızlandıysa da, beni saf dışı kalmış bir gazi sayarak aralarında konuklanmamda bir sakınca görmediler.</span></p>

  <p class="MsoNormal"><span>Ne var ki, bu konuda en çok titizlik gösteren Enver Gökçe olmuştu. Hemen Şevki Akşit'le ilhan Başgöz'e koşmuş, biraz da kendi görüşünün yumuşaklığını, Şevki'nin sertliğiyle uzlaştırmıştı. İlhan'ın da gösterdiği yakın ilgiyle handa kalmam için, her arkadaşa gösterilmesi gereken kolaylığın bana da gösterilmesinde sakınca görülmemişti.</span></p>

  <p class="MsoNormal"><span>Necati Cumalı, Güzel Sanatlar Genel Müdürlüğü'nde orta halli bir memurdu o yıllarda. Milli Eğitim Müdürlüğü'nün tabldotunda geçerli yemek karneleri vermişti bana. Çoğu zaman birlikte bakanlığa giderek bu karnelerden yararlanıyorduk. Cumalı bir pansiyonda kalıyordu. Cahit Sıtkı'yla birlikte... Akşehir Hanı'nda sıkışıklık olduğu geceler bu pansiyondan yararlanma olanaklarım da doğmuştu. Ankaralılar konuksever kişilerdi doğrusu... Ercüment Behzat Lav'lar, Erol Güney'ler, Abidin Dino'lar, Nahit Hanım'lar, Orhan Veli'ler benden dostluklarını esirgemiyorlardı. Suphi Taşhan'sa eski arkadaştı.</span></p>

  <p class="MsoNormal"><span>Yürüyüş şairlerinden Fethi Giray'la, Suat Taşer de olacaktı Ankara'da ama, onları bıraktığım gibi bulamamıştım.</span></p>

  <p class="MsoNormal"><span style="font-size: 10pt;">Bakanlık beni «müstafi» saydığı için «encümen» yeniden göreve almakta düşündüğüm gibi, sakınca görmemişti. Boşyer olarak Sinop, Silifke, Boğazlayan, Zonguldak vardı listede. Zonguldak Çelikel Lisesi'ne atamışlardı önce. İstanbul’dan beni, Milli Eğitim Müdürlüğü'nden çok iyi tanıyan Halil Vedat Fıratlı, Zonguldak gibi işçisi bol olan bir yere atanmamı, biraz da sağlığım bakımından hiç doğru bulmamış, bir kuytu okula verilmemi önermişti, encümende. Cumhuriyet bayramına bir iki gün kala geçiyordu bu önemli tartışmalar. Ayın otuz birinci günü işimin başında bulunmazsam, kasım aylığını alamazdım. Nereye çabuk gidebileceksem, oraya atanmamı istedim. Hemen Boğazlayan için kararnamem çıkarılmıştı. Erol Güney'den aldığım yetmiş lirayla trene bindiğim zaman aylık alabilmem için gereken sürenin son dakikasını doldurmaktaydım.</span><br/></p>

  <p class="MsoNormal"><span>Öğretmenlikten ayrıldıktan tam iki buçuk yıl sonra mesleğe dönebilmiştim böylece. Hiçbir şey değişmemişti sağlığım bakımından; ayrılırken de hastaydım, döndüğümde de... Sanki bu meslek benim nazımı çekmek içindi. Böyle olmadığını ortaya koymam gerekirdi.</span></p>

  <p class="MsoNormal"><span>Çocuklarımı sıkmadan günü gününe tam iki ay öğretmenlik yapmıştım Boğazlayan'da. Hiçbir şey yapamadımsa onlara tiyatroyu, şiiri, bildikleri, söyledikleri halk türkülerini sevdirmiştim.</span></p>

  <p class="MsoNormal"><span>Akıllı çocuklardı Boğazlayanlı öğrencilerim, iyi çocuklardı. Özendiğim öğretmenliğe doyurmuşlardı beni. ilkokuldan jimnastiğe gelen bir öğretmenden başka da anlamsız bir direniş gösterenle de karşılaşmamıştım.</span></p>

  <p class="MsoNormal"><span>Bir de Mehmet Talaş vardı. Bir gün lokantada garsonu çağırmış:</span></p>

  <p class="MsoNormal"><span>«Al şu tekliği!» demişti, gözümün içine baka baka.</span></p>

  <p class="MsoNormal"><span>«Ne olacak bu lira Ağam?» diye soran garsona:</span></p>

  <p class="MsoNormal"><span>«Git o sırtındaki kazağı boyat!» demişti. «Bu memlekette kırmızı kazak giyilmez. Anladın mı?»</span></p>

  <p class="MsoNormal"><span>«Peki Ağam!» demişti garson, bir şey anlamadan.</span></p>

  <p class="MsoNormal"><span>Kırmızı gitmezdi de Musolini'nin karası mı giderdi? Yoksa</span></p>

  <p class="MsoNormal"><span style="font-size: 10pt;">Hitler'in kahverengisi mi? Mehmet Talaş bu kadar öğrenmişti Kurulan Demokrat Parti henüz fazlasını öğretmemişti onlara. Çıkarları gereği daha çoğunu da öğretirdi ileride. Bize düşen iş, bütün demokratların çaktıkları yanlış çivileri söküp, halkın gelişmesini sağlayacak gerçekleri göstermekti. Halk doğruyu anlayacağı biçimde anlatabilenlere kulağını çevirmesini bilirdi. Memleketlileri, bunu hemen o günlerde gene Boğazlayan'da Mehmet Talas'a göstermekte gecikmemişlerdi.</span><br/></p>

  <p class="MsoNormal"><span>Ankara'dan geçerken Sabahattin Ali'yle konuşmuştuk uzun uzun... Markopaşa için tasarılarını anlatmıştı. Gereken parayı kendisi bulacaktı, dergi yayını için. Sahibi olacaktı Markopaşa'nın. Gerekirse makine de getirecekti. Başyazıları kendisi yazacaktı. Benim öğretmen olacağıma hiç inanmıyordu. Gün'de, Gerçek'te bir arada toplanmıştık. Biran önce İstanbul’a dönmeliydim, boşuna dolaşmamalıydım, Ankara'larda...</span></p>

  <p class="MsoNormal"><span>Öğretmenliğe atanacağıma inanmadığı halde gene de Bakanlık'taki arkadaşlarıyla konuşmuştu benim için. Sabahattin Eyüboğlu da bunlardandı. Bu iş için uğraşanlar arasında Ercüment Behzat, Orhan Veli, Nahit Hanım da başta geliyorlardı. Halil Vedat Fırtınalı'nın karısı olan Nahit Hanım, çok önemliydi bu bakımdan.</span></p>

  <p class="MsoNormal"><span>Boğazlayan'a gider gitmez Markopaşa için olumlu mektuplar almıştım, İstanbul'dan. Çok geçmeden de adresime on beş tane Markopaşa gelmişti. Bir iki tanesini arkadaşlara vermiş, geriye kalanları da gazete satıcısı Muharrem'e bırakmıştım.</span></p>

  <p class="MsoNormal"><span>Daha yeni tanıştığım Muharrem, gazeteleri istemeyerek almış, şöyle bir göz attıktan sonra da: «Okumazlar Rıfat Bey, böyle gazeteleri,» demişti, «Gazete okuyan, şurada üç beş memur var... Halk hiç gazete okumaz burada!»</span></p>

  <p class="MsoNormal"><span>Hatırım için tuttu, birini camekâna koydu.</span></p>

  <p class="MsoNormal"><span>Hava soğuk mu soğuktu. Girdim kahveye, sıcak bir çay söyledim. Baktım karşımda Mehmet Talaş... Onunla dalaşmamak için en çıkar yol, kitap okumaktı... Çıkardım «Zoraki Tabip»i cebimden, başladım göz gezdirmeye. Bu piyesi çocukların anlayacağı dile uyarlayıp, tiyatroya benzer bir yapı olmadığından harman yerinde oynatacaktım. Bir ara başımı kaldırıp baktım. Muharrem karşımda dikiliyor.</span></p>

  <p class="MsoNormal"><span>«Otur bir çay iç!» dedim.</span></p>

  <p class="MsoNormal"><span>«Dükkâna yalnız, gideceğim! O Markopaşa var ya...» dedi, «Yaz da her sayı için yirmi beş tane göndersinler!»</span></p>

  <p class="MsoNormal"><span>«Ne oldu sattın mı verdiklerimi?»</span></p>

  <p class="MsoNormal"><span>«Bir tane bile kalmadı. Birinci sayıdan da daha on beş tane isterim!»</span></p>

  <p class="MsoNormal"><span>Mehmet Talaş dinliyordu konuştuklarımızı... Bekledim gazeteyi siyaha boyatmam için bir önerisini. Ama bir ses çıkmadı. Ses, Boğazlayan halkından çıkmıştı. Okumak istiyorlardı solcuların çıkardıkları Markopaşa'yı.</span></p>

  <p class="MsoNormal"><span>Hemen Aziz'e bir mektup yazmış, Muharrem'in isteklerini bildirmiştim.</span></p>

  <p class="MsoNormal"><span>O günlerde Boğazlayan için Zoraki Tabip'i yeniden yazmıştım. Ancak birinci perdesini oynatabildim öğrencilerime. Kattıklarımla o kadarı bile yetmişti. Ayrıca çocukların bildikleri Boğazlayan türkülerinden seçmeler yapmış söyletmiştim düzenlediğim gecede. Öyle içten söyleyişleri vardı ki. O gece çocuk babalarından biri:</span></p>

  <p class="MsoNormal"><span>«Bir daha benim oğlanı türkü söylüyorsun diye dövmiyeceğim!» demişti. «Bize bu oynadıkları oyunla, doktorların iç yüzünü gösterdiğin gibi kendi türkülerimizi de sevdirdin!»</span></p>

  <p class="MsoNormal"><span>Boğazlayan, türküleri kadar, türkücüleriyle de adını duyurabilirdi. Hele çocuklarının yaşlı kişiler gibi, içlerini çeke çeke memleketin çekmişliğini dile getirişleri... Türkünün dizeleri arasında soluk alıp, soluk verişleri...</span></p>

  <p class="MsoNormal"><span>Çok sürmemişti, Boğazlayan'la bu anlaşıp kaynaşmamız. İki ay sonunda kucaklaşıp ayrılmıştım. Bir Müdürümüz vardı, Şemsettin Akdağ... Kaldırıldığım sanatoryuma mektup yazıyordu, sık sık... Hazırladığım Zoraki Tabip'in tümüyle köylerde, harman yerlerinde oynandığını müjdeliyordu. Beni en kısa zamanda işimin başına çağırıyordu, yenilerini yazmam için.</span></p>

  <p class="MsoNormal"><span style="font-size: 10pt;">Oysa, bana ayrılan altı aylık hastane ödeneğimi bile dolduramadan Milli Eğitim Bakanlığı'nın sanatoryumundan taburcu edildiğim bir yana öğretmenlikten de atılmıştım.</span><br/></p>

  <p class="MsoNormal"><span>Bir Hasan Ali Kenan Öner davası çıkmıştı o günlerde. Öner, Milli şefin bakanlıktan indirilip Demokrat Parti'nin önüne, gagalamaları için attığı Hasan Ali Yücel'e, «Komünist Bakan» demişti. Yücel de Öner'i hakaretten mahkemeye vermişti o günlerde... Böylece de yaşamının en büyük yanlışını yapmıştı.</span></p>

  <p class="MsoNormal"><span>Halk Partisi yöneticileri de, Demokrat Parti de, bu partilere bağlı olan basın da davayı tersine çevirmeyi başarmıştı. Suçlu olan Öner değil, Yücel'di artık. Hasan Ali, kendisini savunmak zorunda kalmıştı kamuoyu karşısında!</span></p>

  <p class="MsoNormal"><span>Öner'in saldırılan, Hasan Ali'nin bakanlığı süresince solcuları koruması tezi üzerine kurulmuştu. Sabıkalı Rıfat Ilgaz’ı bile almış, Sorgun'a atamıştı bu Yücel. Ben biraz toparlanıp kendime gelince duruşmaların yapıldığı Ankara Asliye Ceza Mahkemesi'ne bir dilekçe yazmış, işin doğrusunu bildirmiştim. Söylenenin tam tersi geçmişti başımdan. Hasan Ali zamanında görevden uzaklaştırılmış, Şemsettin Sirer zamanında, Sorgun'a değil, Boğazlayan'a atanmıştım. Gel gelelim mahkemeye başvururken kurallara aykırı davranıp kayıt pulu yapıştırmamıştım mektubuma. Bu yüzden de uzun süre dosya dışı bırakılmıştı. Pul göndermem için uzun yazışmalar geçmişti mahkeme kalemiyle aramda. Hasan Ali'nin eline ancak dosyayı yayınlattığı sıralarda geçebilmişti mektubum.</span></p>

  <p class="MsoNormal"><span>Gel gelelim atanmamızın gerçek serüvenini öğrenen Şemsettin Sirer, el çabukluğu yapıp encümenden bir karar çıkarttırmış, ödeneğimi bile kullanamadan taburcu ettirmişti beni. Çok geçmeden de görevden alınmıştım. Ne yapalım, atayan da aynı encümendi, atan da!</span></p>

  <p class="MsoNormal"><span>Bu kez fazla bir sıkıntımız yoktu. Yayınlanmakta olan bir Markopaşa vardı. Haluk Yetiş idare müdürüydü, ben de yüz lira aylıklı bir yazardım artık... Aşmalı Mescit'teki Çinili Han'da başladım işe... Kadromuz iyiydi. Patronlarımız, başka patronlara benzemezdi. Zaten ikisi bir arada pek az bulunabiliyorlardı. Hapiste olmadığı zaman Sabahattin Ali'yle Aziz Nesin'le idare yerimizde bir aradaydık.</span></p>

  <p class="MsoNormal"><span>Görevim gereği tam bir büro sekreteri gibi çalışıyordum. Sekizde gelip, sekizde çıkıyordum, ilk aylarda düzgün gelip giden yalnızca bendim. Bir ara karikatüristimiz Mim Uykusuz bile on günlüğüne içeri düşmüş, üzerinden kalkmadığı sandalyesini kısa bir süre soğutmuştu. Markopaşa her ad değiştirişinde kadroda bir değişiklik oluyordu. Malum Paşalar, Merhum Paşa oluyor, Sabahattin Ali'ye dönük Ali Baba çıkarken haftasında, bir sayılık Hür Markopaşa boy gösteriyordu. Halk böyle istiyor diye, yerine göre aruzla da manzumeler yazıyorduk, heceyle de... Daha olmazsa halk türkülerini ters yüz edip içine biraz politika kattıktan sonra yeniden halkımıza sunuyorduk!.. Sorumlu müdürler sık sık değişirken Orhan Erkip adında sarı saçlı, çakır gözlü güleç bir sorumlu müdürü de bu arada tanıdık. Çok şakacı bir gençti, galiba mizahla ilgisi de o kadardı. Ben o günlerde Yaşadıkça adlı şiir kitabımı hazırlıyor, Sabahattin Ali Sırça Köşk'ün son formasını tamamlıyordu. Kurtla Kuzu adlı bir hikâyeydi bu günlerde yazdığı. Emniyet müdürlüğünde geçirmek istiyordu olayı. Başımdan geçen birkaç olayı dinledikten sonra yazmıştı bu hikâyeyi... Hikâyede geçen gencin adı Rıfat'tı, Aksaray'da oturuyordu, benim gibi. Her ikimizin de kitabı aynı günlerde çıkmış, zamanı gelince de Bakanlar Kurulu'nun aynı kararıyla toplatılmıştı. Reşat Enis'in Toprak Kokusu adlı romanı da eklenmişti bizim toplatılan kitaplara.</span></p>

  <p class="MsoNormal"><span style="font-size: 10pt;">Bir sabah idare yerine geldiğimizde birçok şeylerin altüst edilmiş olduğunu gördük. Kapı bile açık kalmıştı. Birkaç haftalık yazı birikimimiz, olduğu gibi götürülmüştü, karikatürlerimiz de öyle... Sorumlu Müdür, tüm sorumluluğu ele alarak el koymuştu bütün stoklara.</span><br/></p>

  <p class="MsoNormal"><span>O gün Orhan Erkip'in sağcı yazarlarla işbirliği ederek Markopaşa'yı çıkaracağını öğrenmiş, çok üzülmüştük. Markopaşa bizim herşeyimizdi. Savaşım alanımız, savaşım aracımız, savaşım yöntemimizdi. Bir firmaydı Markopaşa, işimiz, görevimiz, ekmek paramızdı ayrıca. Halk bu firmayı kimde, nerede görürse görsün hemen alıştığımız gibi benimseyecekti. Ya da biz öyle sanıyorduk!</span></p>

  <p class="MsoNormal"><span>Derken Markopaşa da çıkmıştı, hemen o günlerde. Önemli bir bölümü yazılarımızdan oluşan gazetede ancak birkaç küçük fıkra vardı, bizim olmayan. Bir başyazıyla gazetenin milliyetçilerin eline geçtiği açıklanıyor, bundan sonra sola karşı cephe alındığı belirtiliyordu. Başka hiçbir değişiklik olmayacaktı, mizah gücü bakımından. İşte sorumlu müdür, gene eski sorumlu müdürdü, başlıksa, aynı başlık! Biçimse eski biçim... Köşelerin başlık klişeleri bile aynı klişelerdi.</span></p>

  <p class="MsoNormal"><span>Bütün bu benzetişlere ek olarak Bedü Faik gibi isim yapmış bir iki fıkracıyı da aralarına aldıkları halde, yirmi beş bin baskı yaptığını izlediğimiz Markopaşa, ancak beş bin satabilmişti. İkinci sayı ise sadece bin! Doğal olarak baskıyla birlikte gazetenin basımı da duruyordu. Demek halk öyle kolay kolay kandırılamıyordu.</span></p>

  <p class="MsoNormal"><span>Aşmalı Mescit artık sadece bizim buluşma yerimiz haline gelivermişti, birkaç gün içinde. Okuyucunun karşısına yeniden çıkmaktansa bu işi ertelemeyi daha uygun bulmuştuk. Markopaşa'yı elimizden kaçırmadan önce basım sıkıntısı başlamıştı. Son sayılarımızı bastıracak basımevi bile bulamamış, baskı parasını arttırmak koşulu ile ancak Necip Fazıl'in basımevinde bastırabilmiştik. Getirtilen baskı makinesini bir türlü çıkaramamıştık gümrükten. Bir hesaplaşma sonucu makine Sabahattin Ali'de kalmış, o da bu makineyi satıp Mehmet Ali Cimcoz'la ortak bir Desoto kamyon almıştı. Sabahattin Ali yük taşıma işlerinde çalışacak, memleketi bir uçtan bir uca dolaşacaktı böylece. Artık yeşil mürekkepli Pelikan kalemle hesaplar yapılacak, kilolar, kuruşlar çarpılıp, toplanacaktı. Sabahattin Ali'nin çizmeleri, gözlükleri, kasketleri, eldivenleri de olacaktı fazladan. Arada bir Aşmalı Mescit'te görünüyor, bizim gidemediğimiz pahalı yerlerde iş adamlarıyla buluştuktan sonra, çoğu zaman ortağının evinde geceyi geçiriyordu.</span></p>

  <p class="MsoNormal"><span>Bir gün masamın başında oturuyordum. Basıma ara vermemiştik henüz. Ara sıra buluştukları bir arkadaşı gelip onu sormuştu benden. O günlerde İstanbul’daydı Sabahattin Ali, konuğu onu sorduğunda:</span></p>

  <p class="MsoNormal"><span>«Bugün uğramadı,» demiştim.</span></p>

  <p class="MsoNormal"><span>«Gelir mi acaba?» diye kuşkuyla yüzüme bakıyordu.</span></p>

  <p class="MsoNormal"><span>Geleceğini bildiğim halde gözüm tutmadığı için:</span></p>

  <p class="MsoNormal"><span>«Bilmem,» dedim, «Bir şey söylemedi bana!»</span></p>

  <p class="MsoNormal"><span>Yakışıklı, esmer, briyantinli kapkara saçlı, orta yaşlı iyi giyimli biriydi. Arada bir geldiği olmuştu.</span></p>

  <p class="MsoNormal"><span>Nereli olduğunu kesin bilmiyordum. Olsa olsa ya Adanalıydı, ya da Mersinli... Urfalı Mardinli de olabilirdi. Son zamanlarda sık sık Tokatlayan, Park otel gibi yerlerde buluşuyorlardı sanırım.</span></p>

  <p class="MsoNormal"><span>Sabahattin Ali'nin bu tür kişilerle ne tür işi olur, diye düşünür, ikisini birbirine uygun bulmadığım için de kızardım. Kim bilir, başka nedenlerle de olabilirdi ona karşı kızgınlığım.</span></p>

  <p class="MsoNormal"><span>«Demek geleceğini kesin bilmiyorsun, öyle mi?» diye üsteledi. Hemen çıkıp gitmesi gerekirken, şöyle masaların üstüne bir göz gezdirdikten sonra geçti karşıma, oturdu.</span></p>

  <p class="MsoNormal"><span>«Eee! Sen nasılsın bakalım?» dedi.</span></p>

  <p class="MsoNormal"><span>Önümdeki işimle oyalanıyor, sorduklarını kısa kesip savuşturuyordum. Tam bu sırada Hasan </span><span style="font-size: 10pt;">Tanrıkurt gelmiş, bir yanıma da o oturmuştu.</span></p>

  <p class="MsoNormal"><span style="font-size: 10pt;">Nasılsından sonra onun da soruları başlamıştı. Hasan, öğretmenlikten, fakülteden, dergilerden, kahvelerden arkadaşımdı. Onunla konuşacak o kadar çok konu vardı ki... Gel gelelim, gözümün tutmadığı bu adamın yanında içli dışlı konuşmanın ne anlamı olabilirdi. Susuyordum ister istemez. Hasan hoşuma gitmeyen bir soru daha bulup, çıkarmıştı:</span><br/></p>

  <p class="MsoNormal"><span>«Musa'yı görüyor musun, bu günlerde, Musa Anter'i?»</span></p>

  <p class="MsoNormal"><span>Ters ters baktım yüzüne. 'Musa Anter Aksaray'dan komşum, arkadaşımdı. Fırat Öğrenci Yurdu'nun sahibiydi. Gerekirse ben de kalırdım yurdunda. Kahvesini çayını da içmeye giderdim:</span></p>

  <p class="MsoNormal"><span style="font-size: 10pt;">«Kim bu Musa?» dedim.</span><br/></p>

  <p class="MsoNormal"><span>«Yahu şu bizim Musa be! Musa Anter?»</span></p>

  <p class="MsoNormal"><span>«Ben bir bakkal Musa tanırım. Herhalde onu sormuyorsun?»</span></p>

  <p class="MsoNormal"><span>Hasan, benim bu tersliğime bir anlam veremediği için, biraz da kızarak kalktı. Bir şeyler sezinlemişde olabilirdi.</span></p>

  <p class="MsoNormal"><span>Biz gene kalmıştık yakışıklıyla.</span></p>

  <p class="MsoNormal"><span>«Çok tuhaf birine benziyor?» dedi. «Kim bu?»</span></p>

  <p class="MsoNormal"><span>«Öyledir.» dedim uzatmamak için.</span></p>

  <p class="MsoNormal"><span>Sorusunu üsteledi:</span></p>

  <p class="MsoNormal"><span>«Kim bu delikanlı?»</span></p>

  <p class="MsoNormal"><span>«Bir şair, Hayri Yıldırım!»</span></p>

  <p class="MsoNormal"><span>Çok meraklıysa dergilerde arasın dursundu. Tam bir soruşturmaya tutmuştu beni. O günlerde sık sık böyle soruşturmalarla karşılaşıyorduk. Bir de Orhan Kızılkaya denemesi geçirmiştim arkadaşlarla birlikte. Açık vermemeliydim.</span></p>

  <p class="MsoNormal"><span>Gene de inanmıyordum yüzde yüz, Sabahattin Ali gibi zeki bir adamın yakın arkadaşının ajan olabileceğine. Benim yakıştırmam da olabilirdi.</span></p>

  <p class="MsoNormal"><span>İçimden, «Eğer bu adam, soruyu evirip çevirip yeniden Musa Anter üzerine getirirse, artık hiç kuşkum olmamalıydı.» diyor bir yandan da surat asarak kalkıp gitmesini kolaylaştırıyordum.</span></p>

  <p class="MsoNormal"><span>Bir süre dereden bükten lafı dolaştırdı, durdu. Yeni başlayan İsrail Arap gerginliğine getirdi sözünü. Arapların nasıl ata bindiklerini, kılıcı nasıl başlarının üstünde sallayarak saldırıya geçtiklerini anlattı. O anlattıkça ben onun memleketini çıkartmaya çalışıyor, acaba Antepli, Hataylı olmasın diye, düşünüyordum. Bu adam ajan olsa Arap olabilirdi. Arap olsa ajan olabileceği gibi diye düşünürken kafasını tırmalayan soruyu patlattı:</span></p>

  <p class="MsoNormal"><span>«Demek sen de tanırsın Musa Anter'i, öyle mi?»</span></p>

  <p class="MsoNormal"><span>Ondan bu soruyu beklediğim için bir süre soğukkanlılığımı bozmadan durdum.</span></p>

  <p class="MsoNormal"><span style="font-size: 10pt;">«Söyledim giden o arkadaşa tanımadığımı...» dedim.</span><br/></p>

  <p class="MsoNormal"><span>«Ben tanırım da... Ya, böyle işte!.. Çok gönüllüler gidiyor Araplara. Bu Yahudiler'in kökünü kazımalı Orta Doğu’dan»</span></p>

  <p class="MsoNormal"><span>Bir süre sonra benim adıma yanıtını verdi:</span></p>

  <p class="MsoNormal"><span>«Desene ki, onların kökünü Almanlar bile kazıyamadı!»</span></p>

  <p class="MsoNormal"><span>Kimden yanaydı bu yakışıklı? Hiç de Araplardan yana olacağa benzemiyordu. Arap soylu göründüğü halde... Bu işler çok karışıktı. Yahudiler'in bile ajanı olabilirdi, ya da Amerika'nın!</span></p>

  <p class="MsoNormal"><span>Kalktı oturduğu yerden, masaların üzerindeki kitaplara, dergilere baktı. Şerif Hulusi'nin masasına oturdu. Fransızca kitaplarını karıştırdı bir süre.</span></p>

  <p class="MsoNormal"><span>«Bu kadar kitaba nerden para yetiştirir bu adam, anlamıyorum!» dedi.</span></p>

  <p class="MsoNormal"><span>«Ne var anlamayacak,» dedim. «Yeni kitaplar alabilmek için, nah surda, Yüksek Kaldırım’ın başında, eski kitaplarını satıyor!»</span></p>

  <p class="MsoNormal"><span>Güldü. Yaptığım suratsızlıkların ceremesini Şerifçiğim'i harcayarak ödemiştim. Bu dereden bu kadar balık avlanır hesabı kalktı:</span></p>

  <p class="MsoNormal"><span>«Hadi eyvallah, dostum!» dedi.</span></p>

  <p class="MsoNormal"><span>Tam bulmuştu dostunu! Çekip giderken de:</span></p>

  <p class="MsoNormal"><span style="font-size: 10pt;">«Geldiğimi söyleyiver, anlar o!» dedi, «Hoşçakal!»</span><br/></p>

  <p class="MsoNormal"><span>Çok geçmeden birinin önünden kaçıyormuş gibi, girdi kapıdan Sabahattin Ali.</span></p>

  <p class="MsoNormal"><span>«Merhaba!» dedi, «Ne var, ne yok?»</span></p>

  <p class="MsoNormal"><span>«Senin yakışıklı geldi,» dedim, «Oturdu, oturdu gitti!»</span></p>

  <p class="MsoNormal"><span>«Eee?»</span></p>

  <p class="MsoNormal"><span>«Geldiğimi söyle, anlar o, dedi.»</span></p>

  <p class="MsoNormal"><span>«Anladım. Akşam Tokatlıyan'da beni bekleyecek!»</span></p>

  <p class="MsoNormal"><span>Sorsam mı, sormasam mı, diye düşündüm. Kuşkumu belirtmeliydim hiç olmazsa.</span></p>

  <p class="MsoNormal"><span>«Bu seni arayan adam var ya, bu yakışıklı adam...»</span></p>

  <p class="MsoNormal"><span>Kuşkuyla yüzüme baktı.</span></p>

  <p class="MsoNormal"><span>«Eee? Polis mi diyeceksin?»</span></p>

  <p class="MsoNormal"><span style="font-size: 10pt;">«Olamaz mı?»</span><br/></p>

  <p class="MsoNormal"><span>«Olur, bal gibi olur, neden olmasın! Böyle olduğunu ben bildikten sonra mesele kalır mı?»</span></p>

  <p class="MsoNormal"><span>Sustum bir süre. Anlayışına, zekâsına öylesine güvenim vardı ki tek tek onunla başa çıkmak kolay değildi. Ama karşısındaki bir tek ajan bile olsa kalabalık bir örgütün desteğindeydi. Kimlerle savaşmak zorunda kalacaktı bu tek kişi?</span></p>

  <p class="MsoNormal"><span>Sanki aklımdan geçenleri düşünmüş gibi:</span></p>

  <p class="MsoNormal"><span>«Benim ondan akıllı olduğumu bilirsen endişeye hiç lüzum kalmaz,» dedi.</span></p>

  <p class="MsoNormal"><span>«Evet!» dedim. «Biliyorum senin akıllı, zeki bir adam olduğunu... Bununla biter mi iş? Hiç olmazsa kuşkunu belirtseydin de ona göre davransaydım.»</span></p>

  <p class="MsoNormal"><span>«Canım, akılda sen de aşağı kalmazsın benden, işin içinden çıkarsın, nasıl olsa!»</span></p>

  <p class="MsoNormal"><span>Düşüncelerimin içine tükürmek için musluğa girip kapıyı çekti, uzun süre içeride kaldıktan sonra dikildi karşıma.</span></p>

  <p class="MsoNormal"><span>«Yalnız şundan hiç kuşkun olmasın!» dedi, «Bize kim ne derse desin... Kimi kökü dışarda desin isterse, kimi kanı bozuk desin. Sen inanma sakın! Türküz biz, halis Türk!.. Aklıma içerde geldi.</span></p>

  <p class="MsoNormal"><span>Yahu sen sobanın parasını ne yaptın? Borcun kaldı mı sobadan?»</span></p>

  <p class="MsoNormal"><span>«Hatırlamam için benim de senin gittiğin yere gitmem gerekir!» dedim, «Yalnız şu kadarını söyliyeyim. Haluk sobaya otuz beş lira paha biçmişti. Her ay aylığımdan beşer lirayı, ara vermeden kestiğine göre...»</span></p>

  <p class="MsoNormal"><span>«Daha kış bitmediğine göre...»</span></p>

  <p class="MsoNormal"><span>«Hemen taksitler kesilmeğe ilk aydan başladığından... Çıkar sen şu yeşil mürekkepli kalemi de hesapla!»</span></p>

  <p class="MsoNormal"><span>«Tamam, borcun yok! Bütün bunları ben içerde buldum çıkardım!»</span></p>

  <p class="MsoNormal"><span>İdarehanemizin ardiyesinde hantal bir soba vardı. Çocukları üşütmemek için ilk kez kömür almaya </span><span style="font-size: 10pt;">karar vermiş, bu sobayıda idare müdürümüzün biçtiği değer üzerinden taksitle eve kaldırmıştım! Sabahattin Ali'yi nezaman sıkıştırsam böyle bir soba hesabı çıkarırdı.</span></p>

  <p class="MsoNormal"><span>«Bakıyorum, tüm alacaklarını, borçlarını tasfiyeye geçiyorsun artık!» dedim.</span></p>

  <p class="MsoNormal"><span>«Bakalım bir süre nakliyecilik yapalım, beşon para sahibi olalım. Şu demokratlar geçsin iktidara hele...»</span></p>

  <p class="MsoNormal"><span>«Demek güveniyorsun onlara?»</span></p>

  <p class="MsoNormal"><span>«Geçenlerde Menderes'e rastladım Karpiç'te... Adnan dedim, meydanlarda söylediklerine bakıyorum, hep bizim iki üç yıl önceki söylediklerimiz... Güldü. İşte dedi, bizim sizden farkımız bu! Sizin acele edip söylediklerinizi biz tam zamanında söylüyoruz!»</span></p>

  <p class="MsoNormal"><span>«Yani...» dedim. «Güveniyorsun onlara...»</span></p>

  <p class="MsoNormal"><span>«Canım, bunlar sadece Menderes'in dedikleri... Her halde yeniden bir yayın imkânı buluruz, iktidara geçerlerse. O zaman gösteririz onlara, aramızdaki önemli farkları!»</span></p>

  <p class="MsoNormal"><span>«Hiç olmazsa bir özgürlük havası getireceklerine inanıyorsun demek?»</span></p>

  <p class="MsoNormal"><span style="font-size: 10pt;">«Eğer onlar demokrasiden, iktidara geçince de söz edeceklerse neden inanmayalım! Biz onlarla anlaşmak, onları kendimize uydurmak istemiyoruz. Saraçoğlu boşuna telaşlandı Aralık'ta! Biz o zaman da inanmamıştık, onlarla işbirliği yapılacağına! Ne olduysa arada bizim Yeni Dünya gazetesine oldu! Beş on kuruşumuz da öyle gitti, Cami Baykurt'la!»</span><br/></p>

  <p class="MsoNormal"><span>Yazıhanede boyuna yer değiştirmekten hoşlanırdı. Tam yerleşti derken kalkıp giderdi. Birden doğruldu gene. Kapıya doğru giderken, biraz da alayla:</span></p>

  <p class="MsoNormal"><span>«Yaptığın uyarıya teşekkürler,» dedi, «Bir daha aklında olsun ona açılmazsın!»</span></p>

  <p class="MsoNormal"><span>Aşmalı Mescit'teki yerimiz çok geçmeden kapanmıştı. Daha doğrusu benim orada işim bitmişti. Düşmüştüm Muzaffer'in Yenikapı'daki meyhanesine. Eski defterler silinmişti. Yaşadıkça'dan beş on kuruş girmişti elime.</span></p>

  <p class="MsoNormal"><span style="font-size: 10pt;">Kitap, Bakanlar Kurulu kararıyla toplatılmıştı ama, polis geniş ölçüde bir arama tarama yapmamış, bir iki kitabevinden kitapları alıp götürmekle yetinmişti. Toplamadığı yerlere yeniden kitap bırakıyor, birkaç tanıdığa da elden sattırıyordum. Bu kitap hiç birşey sağlamasa, Muzafferin dükkânında karın doyurma olanaklarını sağlamış oluyordu yeniden. Üç beş kitap bırakıyor, «Okur, yazar müşterilerine satar, borcumu kapatırsın» diyordum.</span><br/></p>

  <p class="MsoNormal"><span>Tatlı dilli olan Muzaffer bu işte de çok başarılı oluyordu. Kendi şarap parasını bile çıkarıyordu kitaplardan. Daha olmazsa dokunaklı sesiyle bir şiir tutturdu mu, almayacak olanlar bile alıyorlardı. Bir gün, bir iki bardak şarap çektikten sonra oturmuş tezgâhın başına, benim «Kuş misali» adlı şiirimi okumaya koyulmuştu. Okudukça içleniyor, içlendikçe de daha etkili okuyordu. Benim bile gözümü yaşartmıştı.</span></p>

  <p class="MsoNormal"><span>«Boşuna böyle, dokunaklı dokunaklı okuyacağım diye kendini zorlama!» dedim. «Para verip kitap alacak halim yok benim!»</span></p>

  <p class="MsoNormal"><span>Okuduğu şiir, benim vakitsiz sekiz aylık doğan çocuğum için yazdığım şiirdi. Annesi bir kış günü okula giderken ayağı kaymıştı. Doğumla düşük arası dünyaya gelmişti kızımız. Belki kurallara uygun biçimde bakabilseydik, yaşayabilirdi de. Dört gün yaşamıştı çocuğumuz. Dört gün yaşayan çocuk, neden daha çok yaşamasındı?</span></p>

  <p class="MsoNormal"><span>«Bırak şiiri de sen şu bardakları doldur,» dedim, Muzaffer'e, «Gün geçecek, devran geçecek, Keloğlan murada erecek. Yıkılacak has bahçenin çitleri, ağlayan nar gülecek!»</span></p>

  <p class="MsoNormal"><span>Bu da ölen kızımızdan sonra hemen doğan Yıldız için yazdığım şiirdendi.</span></p>

  <p class="MsoNormal"><span>Bir Faiz Turhan vardı arkadaşlar arasında, Hukuk Fakültesi'nin son sınıflarındaydı. Savruk günlerimizde bizi toplar, boza içmeye götürürdü, Yeşil Hoca'nın Beyazıt'taki şekerci dükkânına. Niyazi Akıncıloğlu, A. Kadir, Ömer Faruk, Suphi Taşhan, Sabri Soran katılanlar arasındaydı. Kimi sürülmüş, kimi askere gitmemişti arkadaşların henüz. Gidenlerden armağan bir Faiz kalmıştı İstanbul'da...</span></p>

  <p class="MsoNormal"><span style="font-size: 10pt;">Rikkat Ankara'ya gitmişti, anasını, babasını görmeye... Giderlerken Aydın, yavru kedisini bırakmıştı bana, can yoldaşı olsun diye. Kim bilir, şunu demek istiyordu Aydıncık. Şu kediyi olsun, açlıktan öldürmeden biz dönene kadar yaşat! Onu yaşatmam için, Muzaffer'e sevdirmem gerekirdi. Bir gün eve çağırıp gösterdim yavru kediyi. Parlak tüylerine, fıldır fıldır yanıp sönen anlayışlı gözlerine bayıldı, görür gürmez. Yeryüzüne sevmek için gelmişti Muzaffer. Güzel olarak bildiği, gördüğü ne varsa severdi. Öyle bir çiçek sevgisi, kuş sevgisi, insan sevgisi vardı ki onda... Artık kedi kurtulmuş demekti sefaletten, yaşamından o sorumluydu.</span><br/></p>

  <p class="MsoNormal"><span>Bir gün kedi için ciğer almış, peşime takılıp eve gelmişti benimle. Kediyi görmek, okşayıp sevmek istiyordu.</span></p>

  <p class="MsoNormal"><span>Bir eline kedi yavrusunu almıştı, bir eline de bir kilo ağırlığındaki ciğeri.</span></p>

  <p class="MsoNormal"><span>«Bak Rıfat!» demişti. «Bu kedi bu ciğeri yirmi dört saate varmaz tüketir. Yarın unutturma haaa!..» «Sahi bu kadar ciğeri bir günde yiyip tüketebilir mi bu kedi?»</span></p>

  <p class="MsoNormal"><span>«Verirsen yemem demez.»</span></p>

  <p class="MsoNormal"><span>«Demek bir kedi yavrusu, ağırlığı kadar yiyeceği bir günde bitirir öyle mi?»</span></p>

  <p class="MsoNormal"><span>«Bitirir, kör olayım!»</span></p>

  <p class="MsoNormal"><span>«Ben kendi ağırlığımdaki yiyeceği bir düşün kaç ayda yiyip bitirebilirim?»</span></p>

  <p class="MsoNormal"><span>«Yahu biz insanız be!» demişti, «Biz kediyle bir miyiz? Bizim görevimiz her şeye dayanmak! Açlığa da!.. Ne sandındı hemşerim, kolay mı sanıyorsun insan olmayı!»</span></p>

  <p class="MsoNormal"><span>En az altı yedi yıl kalmıştı Muzaffer cezaevinde. Hasan Basri'nin en yakın arkadaşıydı, Hasan İzettin Dinamo'nun da... Çektiklerine yanmıyordu da, sınava girip aldığı elektrikçilik ruhsatını yırtmışlardı içerde. Yenisini alamıyor, bu yüzden de belediyelerde donatım işlerine giremiyordu. Ancak onu iyi bilen uzman elektrikçiler az parayla çalıştırıyorlardı yanlarında. Kendi başına iş alıp adam çalıştıramazdı bundan sonra.</span></p>

  <p class="MsoNormal"><span>«İyi yapmışlar!» derdim, «Eksiltmelere, arttırmalara girip yanında adam çalıştıracaksın da ne olacaktı... Patron olup sınıf değiştirecek değil miydin!..»</span></p>

  <p class="MsoNormal"><span>«Doğru!» dedi gülerek «işçi olup sizlere meze hazırlamak dururken!»</span></p>

  <p class="MsoNormal"><span>Hep böyleydi Muzaffer. Okulda, Öğretmen Okulu'nda da böyleydi o! Gündüzcü öğrenciler gibiydi. Ne yapar yapar, izin alır, kendine dışarıda iş bulurdu. Fotoğraf çeker, bisiklet onarır, şoförlük yapar, araba yıkardı. Biz okulu bitirdikten sonra, bizim Öğretmen Okulu'nun küçük sınıfları Balıkesir Mustafa Necati Öğretmen Okulu'na verilince, Muzaffer bu kadar işi yüz üstü bırakıp oralara gidemezdi. Askerliğe kadar iyi bir elektrikçi olarak kalmıştı Kastamonu'da. Ankara'da İmalât Harbiye fabrikasında çalışırken tutuklanmıştı üç beş yıl sonra. Dinamo'yla bu sıralarda tanışmış, Cebeci Cezaevi'nde birlikte yatmışlardı. İşçiliğiyle atbaşı giden bir kültür de edinmiş iyi bir devrimci olarak yetişmişti.</span></p>

  <p class="MsoNormal"><span>Ben arkadaşları toplayıp dükkânına getirdim mi bayram ederdi. Meyhane patronları gibi başköşeye geçip kasılmaz, bizleri ağırlamaya çalışırdı, gücünün yettiğince.</span></p>

  <p class="MsoNormal"><span>O günlerde yakasında Hukuk rozeti olan, İngiliz kumaşı kostümlü biri dadanmıştı meyhanesine. Toplandığımız akşamları öğrenip aramıza karışmaya başlamıştı. Böyle kişilerden kuşkulanmamız gerekirdi, ama bu temiz kılıklı kentsoyludan hoşlanmıştık üstelik.</span></p>

  <p class="MsoNormal"><span>«Yengeniz Hanımefendi fazla kalmama izin vermezler,» diye birden kalkar, istemeye istemeye Yenikapı İstasyonu'na doğru yürürdü.</span></p>

  <p class="MsoNormal"><span>Bir gün gene katılmıştı aramıza. Niyazi Akıncıoğlu'nun verdiği şiir şölenine karşılık o da kendi kültürünü sergileyecekti bize. Galiba o gün yengemiz hanımefendiden uzun süreli bir de izin koparmış olacaktı. İzin süresine uyan bir konuya girmesi gerekirdi. Tarihten önceki dönemden başlamış, taş devrine saplanıp kalmıştı. Bir çağın bilimsel adını düşünüyor, düşünüyor çıkaramıyordu bir türlü. Belleğini işletsin diye kadehine yapışıyor, gene de o unuttuğu sözcüğü anımsayamıyordu.</span></p>

  <p class="MsoNormal"><span>Muzaffer, geç vakitlere kadar kalmamızdan yararlanarak, ertesi günün işlerine başlamıştı bile. Bir ara çömeldiği yerde tencere ovuyordu. Bu kibar müşteri yanında, o güne kadar durumunu açığa vuracak bir tek söz etmeyen Muzaffer, eğildiği tencereden başını bile kaldırmayı gerekli bulmadan kentsoylunun bulup çıkaramadığı o sözcüğü birden söyleyivermişti.</span></p>

  <p class="MsoNormal"><span>«Mezozoik!»</span></p>

  <p class="MsoNormal"><span>Bu yanıtın Muzaffer'den geleceğine inanmayan o soylu kişi:</span></p>

  <p class="MsoNormal"><span>«Efendim?» diye içimizden birinin yüzüne baktı. Bu yanıt kimden gelmişti acaba? Muzaffer duyulur duyulmaz bir sesle o sözcüğü yineledi:</span></p>

  <p class="MsoNormal"><span>«Mezozoik!»</span></p>

  <p class="MsoNormal"><span>Söyleyeni, bu kez yakalamıştı, kentsoylu:</span></p>

  <p class="MsoNormal"><span>«Beyler!» dedi. «Meyhanecisi Mezozoik'i bilen bir meyhanede tutmuş, tarih öncesi laf ediyorum sizlere! Taş devri adamından ne farkım var benim. Bağışlayın beni beyefendi kardeşlerim! Siz de sayın dostum!»</span></p>

  <p class="MsoNormal"><span>Adını henüz bilmiyordu Muzaffer'in, biz tanıtınca albaştan etti:</span></p>

  <p class="MsoNormal"><span>«Muzaffer Bey kardeşim!» dedi, «Bağışlayın beni!»</span></p>

  <p class="MsoNormal"><span style="font-size: 10pt;">Bir «Pınar» dergisi çıkarmıştık Faiz Turhan'la o yıllarda... Pınar dergisi önceleri İzmirli arkadaşımız Doğan tarafından yayınlanmış, imtiyazı Faiz'de kalmıştı. Sorumlu müdürlüğünü, bizim Muhittin'e aktarıp yeniden çıkaramaz mıydık, diye düşünüyor, Muzaffer'in de görüşlerine başvuruyorduk.</span><br/></p>

  <p class="MsoNormal"><span>Hüsamettin Bozok askerden dönmüştü, ilkin Yürüyüş'ün çıkışında aramızdaydı. Dergiden, dergicilikten anlardı, Bozok. Baltacıoğlu'nun Yeni Adam dergisinde uzun süre çalışmış, dergiciliğin inceliğini kavramıştı.</span></p>

  <p class="MsoNormal"><span>A. Kadir, Hüsamettin'e Kırşehir'den yeni şiirler göndermişti. Bu şiirleri Pınar'da Karasu adıyla çıkarabildik. Şolohof'un Durgun Don adlı romanından bir parçacık da verebilirdik, İlya Ehrenburg'un Kardelen Çiçekleri şiirinin çevirisi de elimizdeydi. Faris Erkman bir kapak kompozisyonu hazırlardı. Ya da desenlerinden birini alır kapağa korduk. Basımevini bulmuştuk. Bir paraya kalıyordu iş. O da beş on toplanırdı aramızda.</span></p>

  <p class="MsoNormal"><span>Yazılar dizgiye verilmişti bile... Basımevi, para istiyordu. Ankara'ya giden karımın aylığını okulundan alıp bu işe yatırdım. Sonra arkadaşlar verdikçe yerine konurdu. Elbet satıştan da para geçecekti elimize!</span></p>

  <p class="MsoNormal"><span>Dergi çıkmıştı. Derginin parasal bakımdan sözcüsü ben olunca, dağıtımını, satışını yola koymak da bana düşüyordu. Yanıma aldığım arkadaşlarla başladık dağıtmaya...</span></p>

  <p class="MsoNormal"><span>Beğenilmişti dergimiz, satışı da kötü gitmiyordu. Ne var ki bu tür işlerde olduğu gibi hiçbir zaman toptan verilen para tüm olarak ele geçmezdi. Hele ikinci sayısı çıkmayacak dergilerin satışı daha da batağına olurdu. Para bölük pörçük yerine konsa bile hiçbir işe yaramazdı. Rikkat'in aylığı da böyle olmuştu işte!</span></p>

  <p class="MsoNormal"><span>Her başarı da, başarısızlık da ciğerlerimden birşeyler alıp götürüyordu. Yaz bütün güzelliğiyle başlamıştı. Bizim gibiler için deniz de, güneşde yasaktı. Bu sosyal zorunluluktan olduğu kadar, sağlık zorunluluğundan da ileri geliyordu.</span></p>

  <p class="MsoNormal"><span>O günlerde arkadaşlar Alaattin Hakgüder'in yazıhanesinde toplanırdı. Darda kalanların ona başvurması, hiç olmazsa yazıhanesinde oturup çay içmesi geleneklerimiz arasındaydı. Bir de Mustafa Uykusuz'un Tan Basımevi'nde bir kulübesi vardı, oturup çay içilecek bir köşe olarak... Dergiler, partiler, sendikalar kapanmıştı. Halk Partisi, Demokrat Parti'nin saldırılarına hedef olmamak için elimizde kalan son özgürlükleri de almış, onlara armağan etmişti.</span></p>

  <p class="MsoNormal"><span>Oyun büyüktü. Milli şef, kendini ancak böyle kurtarabilirdi! Bir seçim denemesi olmuş, beğenmeyince, bunu saymıyorum, demişti. Suçun büyüğü her halde işçiyi de köylüyü de kışkırtan solculardaydı.</span></p>

  <p class="MsoNormal"><span>Sabahattin Ali'yi bu arada yitirmiştik. Arkadaşımız olduğu devrimci olduğu bir yana, bir sanatçı, bir hikayeci olarak bile yerine bir yenisi kolay kolay konamazdı. Bizim Markopaşa cephesi de onunla birlikte yıkılmıştı kuşkusuz. Acaba bir sınav daha verilemez miydi halkımıza. Bir mizahçı olarak ilk denemelerimi yapmış, kendime güvenim artmıştı. Sabahattin Ali'yle birlikte, Aziz Nesin içerdeyken, hazırladığımız Kırk Haramiler'e Karşı Ali Baba, pek başarılı olmasa da, gene de olumlu bir atılımdı. Genellikle bu dergi için yaptığımız öz eleştriden, herkesten çok ben yararlanmıştım.</span></p>

  <p class="MsoNormal"><span>Aziz Nesin'le arasıra buluşuyor, tatlı bir anı gibi Markopaşa'lardan, Merhum Paşa'lardan, Malum Paşalardan konuşuyorduk. Hayır böyle durmak olmaz, bir atılım daha gerekirdi. Gel gelelim Markopaşa'nın da imtiyazı Orhan Erkip'te kalmıştı. Ali Baba'nın imtiyazı bendeydi ama, Ali Baba, Sabahattin Ali'yi anımsatır, kötü çağrışımlara yol açabilirdi. Ortam tam mizahlık, dergilik ortamdı. Halk Partisi'ne karşı direniş arttıkça önce Saraçoğlu gitmiş, yerine gelen Recep Peker bizim birinci dönem Markopaşa'nın çıkardığı patırtının tozundan toprağından kurtulamamıştı.</span></p>

  <p class="MsoNormal"><span>İşsizlik yeniden kıskaçları arasına almıştı bizleri... Bütün acımazlığıyla sürüp gidiyordu. Validebağ Prevantoryumu'nda yattığım sürece aylığımın çoğunu eve bırakabilmişim. Ne var ki şimdi Aşmalı Mescit'in bir yıllık aylıklı süresi de sona ermişti. Evin bütçesine birşey katacak yerde evden götürmeğe başlamıştım. Üstelik Rikkat'in annesi de vardı evde. Çocuklar için yararlı olsa da geçiminden biz sorumluyduk. Ağırlık, olduğu gibi Rikkat'in omuzlarına binmişti. Bütün bunlar, çok üzüyordu beni. Biraz sıkıntıdan, biraz bakımsızlıktan gene hastanelik olmuştum.</span></p>

  <p class="MsoNormal"><span>Yıllar geçtikçe toplumsal durumuma uyarak hastanelerin niteliği de değişiyordu. En halk işi hastaneye yatmam bile zorlaşıyordu. Artık bir asistan durumunda olan Rikkat'in kardeşi, hastaneye kaldırılmam için çok uğraşmış, ancak Haydarpaşa'daki intaniye'yi bulabilmişti. Tam zamanında yatmıştım. Bir kaç gün sonra arkası gelmeyen kanamalar başlamıştı.</span></p>

  <p class="MsoNormal"><span>İntaniye Hastanesi, bulaşıcı hastalıkların harman olduğu bir ortamdı, verem hastanesi bile sayılmazdı. Üstelik istasyon çevresinde bulunduğu için de bizim gibilere havasının iyi gelmemesi gerekirdi. Kömür dumanları bir yana, çığlık çığlık öten trenler sinirleri sağlam hastalara bile rahat bir uyku yüzü göstermiyordu, geceli gündüzlü.</span></p>

  <p class="MsoNormal"><span>Ben burada mı dindirecektim boyuna kanayan ciğerlerimi? Bu kez ciğerlerim Emetin'lere, Ergotin'lere, Manetol'lere de aldırmıyordu. Hele sabahları, durdurak bilmiyordu. Yapılacak bir şey yoktu, hava verip de baskı bile yapamazlardı, tüm sağ yanım yapışmıştı. Bu kez gidiyor muydum yoksa? Öyle tavuklar gibi ölmek yoktu! Dayanmalıydım!</span></p>

  <p class="MsoNormal"><span>İkinci Dünya Savaşı sona ermişti ama, kırım da kıyım da sürüp gidiyordu. Bakımsız, ilaçsız, yoksul bir dönem geçiren genç kuşak, verem gibi uzun süren bir hastalıktan kurbansız kurtulamayacaktı. Çektiklerinin acı sonuçları sergileniyordu bu yıllarda. Gençlik uzun çileli bir askerlik dönemi geçirmişti. Köy Enstitülü gençler yağmurda, karda kendi okullarını, kendileri yapmışlardı. İşçiler besinsiz bir üretim dönemi atlatmışlardı. Hemen her hastanede bu kesimlerden gelen hastalara bol bol rastlıyordum. Bir de dar gelirli memurlar vardı. İşte ben biraz da bu kesimin hastane hastane dolaşan örnek bir yaralısıydım.</span></p>

  <p class="MsoNormal"><span>İntaniye Hastanesi'nde geniş bir koğuşta yatıyordum. İki yanımdaki yatakta da yirmi beşer, otuzar yaşlarında iki ağır hasta vardı. İlk kez geliyorlardı hastaneye, İbrahim’di birinin adı, ama biz İbram diyorduk. Vizitede bir doktorun «Nasılsın?» diye sorduğu alışılmış soruya:</span></p>

  <p class="MsoNormal"><span>«Nafileyim Toktur Bey!» demişti, ibram eğer gerçekten «Nafile» olmasa böyle demezdi. Çişini bile kimseyi rahatsız etmeyeyim diye, uzun süre tutuyor, utandığı için, ördek bile isteyemiyordu. Zamanı ben hesaplıyordum, vakti gelince gönderiyordum hastabakıcılarla ördeğini.</span></p>

  <p class="MsoNormal"><span>Ördek süresini geçirdiğini düşünerek, «Nasılsın?» diye soracak olmuştum, bir gece. Ses gelmiyordu İbrahim’den, «İbrahim! İbrahim!» diye birkaç kez seslendim, ses yok. İbrahim, ölümü bile kendisine uydurmuştu. Sessiz soluksuz gitmişti aramızdan.</span></p>

  <p class="MsoNormal"><span>Durumu yanımdakine anlatayım diye seslendim:</span></p>

  <p class="MsoNormal"><span>«Yusuf!»</span></p>

  <p class="MsoNormal"><span>Yusuf sabaha doğru hiç uyuyamaz kıvranır dururdu öksürükten. Ama hiç kıpırdamıyordu. «Yusuf, sen nasılsın?» diyecek oldum...</span></p>

  <p class="MsoNormal"><span>Yusuf'ta ses yok!.. Uzanıp baktım, başı sol yanına düşmüş, sesi soluğu çoktan kesilmişti. Belki bir şeyler yapılabilir, diye fırladım yerimden. Gececiyi bulmak için koğuştan çıktım. Gece lambasının alaca karanlığında kıpırdamalar görüyordum, karşı koğuşta. Gececi olduğunu ak gömleğinden çıkarıyordum bir karaltının. Yanında da bir hademe... Sokuldum yanlarına. Bir ölüyü soyuyorlardı, hiç konuşmadan. Kim olduğuma bile başını çevirip bakmadan:</span></p>

  <p class="MsoNormal"><span>«Ne dolaşıyorsun!» diye bağırdı gececi. «Görmesinler diye kaldırmaya çalışıyoruz, üzerimize, üzerimize geliyorlar! Gidip yatsana rahatça yatağına!»</span></p>

  <p class="MsoNormal"><span>«Peki!» dedim, «işiniz bitince bizim koğuşa da uğrayın, iki kişi de bizde var!»</span></p>

  <p class="MsoNormal"><span>«Kim?» diye sormamışlardı bile. Ben çok iyi biliyordum ki, gececi nöbeti alırken ikisine de 'yolcudur' diye mim koymuş olmalıydı akşamdan. Doktorun bilmediğini, yerine göre onlar bilirdi. Hele ölecekler konusunda hemen hiç şaşmazlardı. «Sabahı bulmaz!» dediler mi, korkulurdu o hastadan.</span></p>

  <p class="MsoNormal"><span style="font-size: 10pt;">Ölüm kalım savaşını kazanmış, kefeni yırtmıştım bu kez de. Kendime gelip toparlandığım için kanamalılara uygulanan yasağı kaldırarak, balkona kür yatağına almışlardı. Gelen giden trenlere bakıyor, salıverdikleri dumanları ciğerlerime çeke çeke yaşayıp gidiyordum.</span><br/></p>

  <p class="MsoNormal"><span>Dışarıda ne olup bitiyordu? Bir gün kadınlar koğuşunda bir hastayı görmeye gelen Esat Adil bana da uğramıştı. Başka bir gün de Kemal Sülker gelmişti, Tokat'tan, sürgünden döndüğü günlerde... Oralardan gönderdiği yazıları, dergilerde Asım Sarp imzasıyla yayınlamıştık. Komşumdu Aksaray'dan. Bizim eve gidip beni önce Rikkat'ten sormuştu. Taşınıyorlarmış bizimkiler. Annesi onları alıp Çengelköy'de babasından kalma eve götürecekti. Okullar tatile giriyordu, iyi olurdu çocuklar için... Belki biraz da Ankara'da babasının yanında kalacaklardı. Nereye giderlerse gitsinler, evimiz, ocağımız dağılıyordu. Acı tatlı günler geçirdiğimiz evin kapısı kapanıyordu. İlerde Ankara'da toplanacaklardı kardeşler... İki kardeşi vardı Rikkat'in, Fikret Hukuk'u bitirmişti. Vecdi de doktor olmuş sayılırdı. Ne mutluydu bunları okutup yetiştiren ana babaya. Gel gelelim, iş onların okuyup diploma almasıyla bitmiyordu. Bir bakıma kolaydı diploma almak... İyi kötü bir diploma da benim vardı, geçmiyordu ne yazık ki! Özel bir okulda bile Türkçe öğretmenliği yapamazdım.</span></p>

  <p class="MsoNormal"><span>Vecdi iyi bir doktor olmak üzereydi, askerdi, doktorluk görevine mikroplu bir hastayı evden uzaklaştırıp hastaneye kaldırmakla başlamış oluyordu. Bu insanca görevinden ötürü teşekkür etmeliydim ona. Evde iki yaşında kıvır kıvır saçlarıyla sapsarı bir kızım, dayısına benzeyen yakışıklı uslu, akıllı bir de oğlum vardı ki, geleceği şimdiden belliydi. Bol besinle büyütememiştik onları.</span></p>

  <p class="MsoNormal"><span>Dirençsiz, dayanıksız vücutlarına mikrop almaları onların ölümü demekti. Annesi haklı olarak ikisini de kaçırıyordu benden. Neden kaçırdığını bildiğim halde, gönlüm razı olmuyordu benden uzaklaştırılmalarına. Bütün çocuklukları süresince daha çok benim isteğimle, odalarını ayırmıştık. Aydın, Ankara'da doğmuş, İstanbul'a geldiği günden beri tek başına yatmıştı, soğuk odalarda... Gene de prevantoryuma düşmekten kurtulamamıştı, yedi sekiz yaşlarında.</span></p>

  <p class="MsoNormal"><span>Kemal Sülker'e ilk gelişinde söylemiştim, evden çıkarlarken, eşya olarak benimle ilgili ne varsa kendisine bırakmalarını. Hastaneden çıkınca alacaktım. Şu kadar yıllık arkadaşımdı Kemal, zahmetime katlanacaktı. İkinci gelişinde öğrenmiştim:</span></p>

  <p class="MsoNormal"><span>«Yarım şeker sandığı kitap!» demişti, Kemal Sülker. «Aldım, bizim eve götürdüm!»</span></p>

  <p class="MsoNormal"><span>Yarım sandık kitap! Bütün varım, yoğum buydu artık. Kür yatağında bunları düşünürken karşımda Aziz Nesin'i görünce, birden kendime güvenim tazelenmişti. Demek beni hastanelerde bile yalnız bırakmayan arkadaşlarım vardı.</span></p>

  <p class="MsoNormal"><span>«Kalk!» dedi. «Ne yatıp duruyorsun!»</span></p>

  <p class="MsoNormal"><span>Kalktım. Sarılıp öpüşemezdik, yasaktı.</span></p>

  <p class="MsoNormal"><span>«Başdan diye bir dergi çıkarıyorum, haberin yok mu senin?»</span></p>

  <p class="MsoNormal"><span>«Var!» dedim. «Esat Adil söyledi!»</span></p>

  <p class="MsoNormal"><span>Getirdiği arkadaşı, elindeki makineyle boyuna resmimizi çekiyordu. Makineyi yaklaştırıp uzaklaştırıyor, pozların çeşitli olmasına önem verdiği belli oluyordu. Anlıyordum. «Hastane hatırası» değildi bu resimler. Kalem elinde karşımda Aziz Nesin'i gördükçe Mim Uykusuz'un </span><span style="font-size: 10pt;">Markopaşa'da Aziz'in Recep Peker'le yaptığı düşsel röportaj karikatürleri geliyordu gözümün önüne. Kendimi Başbakan Recep Peker'e benzetip gülüyordum:</span></p>

  <p class="MsoNormal"><span>«Demek biz de röportajı yapılanlar arasına girdik, öyle mi?»</span></p>

  <p class="MsoNormal"><span>Bütün sırt üstü yatanlar gibi ben de göbeklilerden sayılabilirdim!</span></p>

  <p class="MsoNormal"><span>"Bir dizi hazırlıyorum!» dedi, Aziz Nesin. «İktidarın gadrine uğrayıp hapse atılanlar, sürgüne gönderilenler dizisi...»</span></p>

  <p class="MsoNormal"><span>«Güzel!» dedim. «Seninle kim röportaj yapacak?»</span></p>

  <p class="MsoNormal"><span>«Kalkınca onu da sen yaparsın!»</span></p>

  <p class="MsoNormal"><span style="font-size: 10pt;">Çok geçmeden Aziz bu derginin sorumlu müdürlüğünü de, sahipliğini de bana bırakmıştı. Kendisiyle röportajı da ben yapmıştım, dediği gibi...</span><br/></p>

  <p class="MsoNormal"><span>Yazı yazabileceğim bir dergimiz vardı demek. Aziz'in söylediği doğruydu, miskin miskin ne yatıp duruyordum hastane köşelerinde?</span></p>

  <p class="MsoNormal"><span>Artık ne evim kalmıştı, ne köyüm, Rikkat çocukları yetiştirme sorumluluğunu da üzerine almış oluyordu. Ben ancak olanaklar elverdiği sürece onu paraca destekleyecektim! Geceli gündüzlü çalışmak istesem bile kim iş verecekti bana? Ama para getirsin, getirmesin, sütun sütun, sayfa sayfa yazı yazabilirdim. Elverir ki yayınlanacak bir gazete, bir dergi, çıkacak bir kitap olanağı geçsindi elime!</span></p>

  <p class="MsoNormal"><span>Aziz Nesin, sorularını sormuş, bilmediklerinin dışında anlatabileceğim ne varsa yazmıştı. Giderken:</span></p>

  <p class="MsoNormal"><span>«Hemen!» demişti. «Yazı isterim senden! Ne yazarsan yaz!»</span></p>

  <p class="MsoNormal"><span>Başdan'a ne yazabileceksem onu yazmıştım. Hastane olayları, öğretmenlik anıları... Sabahattin Ali'nin ölümü üzerine ilk dostça yazıyı yazmıştım. Boğazlayan'ı anlatmıştım. Boğazlayan'ın karanlıklar içinde kalışını, her bakımdan... Sokaklarında tek bir kandil, tek bir gemici feneri bile yanmadığını... Köylünün ahırdaki öküzüne, doğuran ineğine bile bakmak için idare lambası bulamadığını, saç üzerinde saman yaktığını yazmıştım. Ahır diye belli bir yeri de yoktu üstelik. Ahır, evin bir bölümüydü. Yattıkları yer, «Ahır sekisi»yle ayrılmıştı, ineğinin öküzünün barındığı yerden. Boğazlayanlı, tezeğin tazesinden ayrı yararlanıyordu, bayatından ayrı... Boğazlayanlı'nın evi yoksa ahırı, ahırı yoksa evi vardı! İkisi de aynı kapıya çıkardı. Aynı kapıdan işlenirdi çünkü. Böyle bir memleketin ağası, daha doğrusu kendini ağadan sayan biri, aynı biçim evlerde yatıp kalktığı halde benimle uğraşmayı iş edinmişti. Oysa onu öbürlerinden ayıran, bir iki dönüm toprakla bir tek kamyonuydu.</span></p>

  <p class="MsoNormal"><span>Önce en yakın çevremden başlamalıydım Başdan'a yazmaya. En yakın çevrem neresiydi? Mahallem, sokağım, evim kalmamıştı. Hastaneden, koğuşumdan başlamalıydım.</span></p>

  <p class="MsoNormal"><span>Hastalar koğuşta varlıklı birinden yakınıyorlardı. Onun Boğaziçi'ndeki konağından söz ediyorlardı. Peki, öyle hali vakti yerinde bir hastaydı da bu hastaneye nasıl girmişti? Oysa buraya muhtardan çıkartılan fakirlik kağıdıyla yatılırdı.. Fakirliği mahallece onaylanmayan bir yurttaş, gerçekten yoksul da olsa bu hastanede yatamazdı. Soyadı İdil'di onun. Büyük bir adamın babası olduğu söyleniyordu. Peki böyle büyük bir adam babasını bir halk hastanesinde, yoksulların arasında nasıl yatırırdı? Çok mu halkçıydı bu büyük adam? Yoksa babası mı alçak gönüllüydü? İkisi de değildi de muhtar mı halkçıydı, zenginleri fakirlerden ayırmayacak kadar?         :</span></p>

  <p class="MsoNormal"><span style="font-size: 10pt;">Hepsi hoştu hepsi güzeldi, biz de onu kendimizden ayırmayabilirdik ama, bu her öğün önüne konan haşlanmış tavuk da ne oluyordu?</span><br/></p>

  <p class="MsoNormal"><span>Bir iki gün sonra Sağlık Bakanı Kemali Beyazıt gelecekti hastaneye. Dertlerimizi isteklerimizi dinleyecekti. Bekçi'nin oğlu Mahmut biz de tavuk isteyelim Bakan'dan demişti. Memduh, hastanede bakım yok, bakım isteriz diyecekti. Ali Gündüz, hastaneye girmek kolaylaştırılsın diyecekti. Haklıydı, yatmak kolay değildi. Gene de altımızda bir yatak bulunduğu için mutlu sayılırdık. Dışarıda sıra bekleyen yüz binlerce hasta vardı. Biz İkinci Dünya Savaşı'na girmemiştik ama en azdan girenler kadar kurban vermiştik. Onlar savaşı kazanıp kurtulmuşlardı yoksulluktan, biz hâlâ sapır sapır dökülmekteydik.</span></p>

  <p class="MsoNormal"><span>Yanımdaki yatakta yatan Memduh, üniversiteliydi. Düzceli Memduh... Turancı olarak girmişti bu hastaneye. Çevresinde diz boyu yoksulluğu görmüş, nedenlerini düşünüp aramaya başlayınca toplumcu olmuştu kısa zamanda.</span></p>

  <p class="MsoNormal"><span>Bir Hamdi Yılmaz vardı o yıllarda. Açıkgöz doktorun biriyle işbirliği yapmış, kendi bulduğu verem ilâcını satışa çıkarmıştı el altından. Gazetelerde sütun sütun yazılar yazılıyor, röportajlar yapılıyordu. Zengin, fakir, akın akın Aksaray'daki evinin kapısını çalıyordu. Adam, çok eski zamanlarda yazılmış bir kitaptan yararlandığını söylüyordu. Gerekirse bu kitabı tıp dünyasına açıklayacaktı. Henüz sırası değildi. Milyoner olamamıştı daha, doktor besliyordu, gazetecilere para yediriyordu. Vur patlasın yaşıyordu, fedaileri doyuruyordu!</span></p>

  <p class="MsoNormal"><span>Bir gün Aksaray'daki evimize beni görmeye gelen bir öğretmen arkadaş:</span></p>

  <p class="MsoNormal"><span>«Rıfat!» demişti. «Böyle yatıp duracağına yatağını sat da al bu Hamdi Yılmaz'in haplarından! Otuz kırk lira da para mı?»</span></p>

  <p class="MsoNormal"><span>Doğruydu, bizim yatak, eğer ederse otuz kırk lira hiç para değildi! Gerçekten seviyorlardı beni, ben istersem aralarında üç beş kuruşda toplayabilirlerdi, bir kezliğine.</span></p>

  <p class="MsoNormal"><span>«Yapamam!» diye diretmiştim, «Ben bu hapları alıp da içemem!»</span></p>

  <p class="MsoNormal"><span>«Neden?» diye sormuşlardı.</span></p>

  <p class="MsoNormal"><span>«İçemem! Oğlumdan, kızımdan utanırım ilerde. Babalarının bu hapları yuttuğunu öğrenirlerse bana ne güvenleri kalır, ne saygıları!»</span></p>

  <p class="MsoNormal"><span>Aydın olmak zor işti, sorumluluk isteyen bir işti. Olumlu bir görüşü, davranışı olmalıydı aydının. Laboratuar deneylerinden geçmeden ne hap yapılırdı, ne ilâç üretilirdi. Sağlık kurallarından, profesörlerin gözleminden geçip bir raporla yararı da, zararı da saptanmayan ilâç, nasıl hastalara verilir, nasıl sattırılırdı? Adam araya parayla bir doktor sokmuştu. Hastaları muayeneden geçirterek, ilâçları onun önerisiyle veriyor, görünüyordu ama, kimi kandırıyordu?</span></p>

  <p class="MsoNormal"><span>Yanımdaki yataklar sağlı sollu bir gecede boşalınca ertesi gün sağımdaki yatağa Parker kalemli, altın çerçeve gözlüklü bir hasta gelmişti. Hastanelerde en çekindiğim bu nanemolla tiplerdi, Bihruz Bey tipleri... Ne kadar geç tanışırsam o kadar iyi olacağını düşünerek, bir geçmiş olsunla on gün idare etmiştim. Okuduğu kitaplar, gazeteler hiç güven vermiyordu bana. Hastalarla konuşmalarında bile çelişkiler vardı. Ama zeki çocuktu, okuduğu yazıların daha çok akıl hocalarının kurbanı olmuşa benziyordu. Ufaktan ilişki kurmaya, onu kırmadan çelişkileri üzerinde düşündürmeye çalışıyordum. Peşin yargılarında keçiler gibi direniyor, bana hak vermemek için bin dereden su getiriyordu.</span></p>

  <p class="MsoNormal"><span>Son günlerde bir alışkanlığına dikkat etmiştim. Ağır hasta olduğu için yemeği yatağına geliyordu. Çok iştahsızdı. Yemekten sonra yataktan kalkıyor, dışarı çıkıp geliyordu hemen. Önce elini yıkamaya gittiğini sanmıştım. Peki ama, giderken eline aldığı bu bardak da ne oluyordu? Bardağını musluklarda yıkıyor muydu? Ama yemekte kullanmıyordu ki yıkasın!</span></p>

  <p class="MsoNormal"><span>Döndüğü zaman ne havlusuna elini kuruluyordu, ne yüzünü siliyordu. Yoksa bu bardakla öbür koğuşlardaki hastaların birinden şarap gibi, bira gibi bir şey mi alıp içiyordu? Madem iştahsızdı, bunları önceden içse daha yararlı olmaz mıydı?</span></p>

  <p class="MsoNormal"><span style="font-size: 10pt;">İlâç içiyordu mutlaka, yemek üzerine bir ilâç! İyi ama neden gizliyordu benden bunu? Okuyorduk gazetelerde, verem ilâcı bulunmuştu. Streptomicin deniliyordu adına. Fakat iğneydi, hap değildi bu ilâç. Böyle bir ilâç da içemezdi bu yeni hasta. En sonunda anlamıştım ne içtiğini Memduh'un, Hamdi Yılmaz'ın haplarını içiyordu!</span><br/></p>

  <p class="MsoNormal"><span>Sıcağı sıcağına kendi serüvenimi anlatmalıydım ona. Hamdi Yılmaz için ne düşündüğümü, evime gelen öğretmen arkadaşlara neler söylediğimi bir bir anlatmalıydım. Yazıktı bu gence. Ne olduğu bilim adamlarınca ortaya çıkarılmayan, yararlı ya da zararlı olduğu belirsiz iri iri güllaçları göz göre göre yutturamazdım Memduh'a.</span></p>

  <p class="MsoNormal"><span>Hiç karşılık vermeden dinledi anlattıklarımı:</span></p>

  <p class="MsoNormal"><span>«Hocam!» dedi, «Ya yararlıysa bu haplar?»</span></p>

  <p class="MsoNormal"><span>«Peki ya zararlıysa? iştahını kesiyorsa! Sindirim organlarını bozuyorsa... Yararı saptanan ilâçların bile yan etkileri varken, yararı henüz saptanmayan bir ilâcın kim bilir ne sayılmaz yan etkileri vardır!»</span></p>

  <p class="MsoNormal"><span>Uzandığı yatağından kalktı:</span></p>

  <p class="MsoNormal"><span style="font-size: 10pt;">«Peki Hocam!» dedi. «Atıyorum bunları helaya! Annemin hatırı için içiyordum zaten... Herkesten utanarak... Yararlı bile olsa, herkesin alıp içemediği bir ilâcı ben içmemeliyim, diye düşünerek... Senin de böyle düşüneceğinden hiç kuşkum yok! Geldiğim günden beri hep seni izliyorum şurda... Her davranışınla kafamın içini alt üst ettin benim!»</span><br/></p>

  <p class="MsoNormal"><span>Sağlık Bakanı Kemali Beyazıt'in geldiğini haber aldığımız gün Memduh, Bakan'dan bir şeyler istemeyi düşünüyordu. Aydınca, bir üniversiteliye yakışır bir istek olmalıydı bu! Önce bir hasta olarak hangi konuyu ele almalıydı?</span></p>

  <p class="MsoNormal"><span>«Hocam!» dedi, «Sen konuşacak mısın Bakan'la?»</span></p>

  <p class="MsoNormal"><span>«Sen dururken bana düşer mi konuşmak,» dedim.</span></p>

  <p class="MsoNormal"><span>«Peki! Ne konuşayım öyleyse?»</span></p>

  <p class="MsoNormal"><span>«Kendi tezini al ele! Nasıl anlatmıştın bana, o hapları yutarken herkesten utandığını söylemiştin! Neden utanıyordun, başka</span><span style="font-size: 10pt;">ları bu hapları alıp içemedikleri için, değil mi? Bugün Streptomicin'in gramına on üç lira verip de kaba etine vurduran hastaları düşün, üstelik doktorun izniyle! Paralılara iyi geliyor da, parasızlara kötü etki mi yapıyor bu ilâç? Sorarsın Bakan'dan!»</span></p>

  <p class="MsoNormal"><span>«Anladım tedavi eşitliğinden söz etmemi istiyorsun!»</span></p>

  <p class="MsoNormal"><span>«Güzel özetledin? Şunu da sorabilirsin sayın Bakan'dan? Streptomicin'in bir gramından kaç lira gümrük alıyorlar diye?»</span></p>

  <p class="MsoNormal"><span>Aklı başında bir arkadaşımız olan Arif Kalemcioğlu sinsi sinsi gülüyordu:</span></p>

  <p class="MsoNormal"><span>«Beni çekiştireceksiniz Bakan'a, anladım!» diyordu.</span></p>

  <p class="MsoNormal"><span>Bir milletvekilinin oğluydu Arif. Doktorumuz ilk Streptomicin denemelerini onun üzerinde yapıyordu. Paralı olmanın böyle sakıncalı yanları da vardı işte! Üç günde bir gram yapılmasının gerektiği anlaşılan Streptomicin, Arife bir günde üç gram üzerinden uygulanıyordu. Mikroplarla birlikte Arif de sersemlemişti. Ayağa kalktığı zaman duvarlara çarpıyor, izinli çıktığı günler de tramvayların altına gitmemek için, yanına aldığı arkadaşın koluna girmek zorunda kalıyordu. Bakan, bir yanında Başhekim Yakup Bey, bir yanında da doktor Saadet Hanım'la girmişlerdi koğuşa... Yakup Bey'in eski hastasıydım, beni Validebağı'ndan daha bir iki hastaneden tanırdı. Gözlerini dikmiş, bir ordubozanlık yapar mıyım diye, kuşkuyla beni inceliyordu.</span></p>

  <p class="MsoNormal"><span>Bekçinin oğlu Mahmut:</span></p>

  <p class="MsoNormal"><span>«Biz de isteriz!» dedi Bakan içeri girer girmez.</span></p>

  <p class="MsoNormal"><span>«Ne istersiniz?» diye sordu Bakan, gülerek.</span></p>

  <p class="MsoNormal"><span>«Yeni çıkan verem ilâcından!»</span></p>

  <p class="MsoNormal"><span>Bu gibi sorular için hazırlıklıydı. Belki bütün gezdiği hastanelerde veremliler yeni çıkan ilâçtan istemişlerdi. Öğrenmişlerdi hemen bütün hastalar antibiyotikleri. Ne var ki bu gibi halk hastanelerinde kullanılmazdı antibiyotikler, ancak doktorlar reçete verebilirlerdi! Reçete alan hastaların, Sağlık Müdürlüğü'nden para verip almaları gerekirdi.</span></p>

  <p class="MsoNormal"><span>Gramı, gümrük parasıyla birlikte on üç liraydı. 1948'lerin onüç lirası, reçetesi olmayanlar alamazlardı. Doktorlar, daha çok Devlet Hastaneleri'nin doktorları, hastalarını iyice muayene ediyor, eğer bu Streptomicinle, iyi olabileceğine güvenirlerse reçetelerini yazabiliyorlardı. Bu konuda çok titizlik gösteriyorlardı.</span></p>

  <p class="MsoNormal"><span>İşin en tuhaf yanı Devlet Hastaneleri'nde fakir fukaraya reçete yazan tek doktor çıkmıyordu. Nasıl ilâçtı ki, hep milletvekili çocuklarına, hep para durumu yolunda olanlara, işini uydurup yardım kurullarından para koparanlara iyi geliyordu!</span></p>

  <p class="MsoNormal"><span>Böyle istekler karşısında hazırlıklı olan Sağlık Bakanı:</span></p>

  <p class="MsoNormal"><span>«Bu ilâç henüz deneme devresinde!» diye başlayacak olmuştu.</span></p>

  <p class="MsoNormal"><span>Memduh, Bakan'dan bu sözleri beklermiş gibi, verem mikrobunun toksinlerinden gelen sinirlilikle: «Biraz da bizde deneseniz!» dedi, «Belki daha iyi sonuç alırsınız!»</span></p>

  <p class="MsoNormal"><span>«Siz kimsiniz?» dedi, «Anlayamadım!»</span></p>

  <p class="MsoNormal"><span>«Biz, para verip de alamayacak olanlar... Devlet bir fon ayırsın bizler için de!.. Şunu yanlış anlamayın, ben para verip alabilirim ama, para verip de bu ilâcı kullanmayı hem devlete, hem de arkadaşlarıma hakaret sayarım! Utanırım onlardan! Henüz annemin, babamın bu ilâçtan haberi yok. Bir gün öğrenip de gelecekler, hastaneye! Onlara ne cevap vereceğim, bilmem!»</span></p>

  <p class="MsoNormal"><span>«Anladım demek istediğini! Eğer doktor sana bu ilâcı uygun görürse... Yani ciğer durumuna göre uygun görürse... Anneni, babanı servis doktoruna yollarsın... Doktorunuz uygun görürse yani...» «Af buyurun, doktor uygun görse de ben uygun görmüyorum. Şu hastaneye yatanların eşit tedavi görmelerini, ayrılık, gayrılık gözetilmeden beslenmelerini istiyordum!»</span></p>

  <p class="MsoNormal"><span>Bakan’ın biraz sertleşmesi gerekirdi:</span></p>

  <p class="MsoNormal"><span>«Bu hastaneleri açan devlet, yatırdığı hastaları tedavi etmek için ne yapmak gerekirse yapacaktır.» dedi, «Deneme devresindeki bir ilâç için devlet parasını sokağa atamaz! Hepinize geçmişolsun!»</span></p>

  <p class="MsoNormal"><span style="font-size: 10pt;">Geldikleri gibi gitmişlerdi, yalnız bütün teftişlerde olduğu gibi çarşaflar sabahtan değiştirilmiş, yemekler de alışılmamış bir çeşitlilikte verilmişti, bol kepçe tarafından!</span><br/></p>

  <p class="MsoNormal"><span>Bizim Başdan dergisine konu çıkmıştı. Memduh'un söyleyemediklerini de ben yazmıştım. Aziz Nesin'in benimle yaptığı röportajdan sonra ilk yazım çıkmıştı. İdil Amca'nın tavuğu için yazdıklarım hastaları çok eğlendirmişti. Bütün hastaneye bir canlılık gelmiş, gazete elden ele dolaşmıştı. Okuma bilenler, bilmeyenlere okuyor, onları neşelendiriyorlardı.</span></p>

  <p class="MsoNormal"><span>Günümüz bu hastanede daha dolmadan, sokakta kalmamak için Cerrahpaşa Hastanesi'ne, Memduh'la birlikte başvurmuş, rapor gönderip sıraya girmiştik. Tam o günlerde de çağırılmıştık. Artık bir bakanın dediği gibi, profesyonel hasta olmuştuk. Bu ciğer bizdeyken kolay kolay sokakta kalmazdık. Bütün verem hastanelerine sıra verir, sıramız geldikçe, eğer ölüm izin verirse, gidip yatardık... Sıra Heybeli'ye ancak on üç ayda geliyordu. Bir iki kıtıpiyos hastaneden sıra alıp, süreyi doldurduk. Üç beş günlük bir açık kalırsa, gider yatak işlerine bakan Leman Hanım'dan rica ederdik. Dürüst kadındı Leman Hanım, kimsenin hakkını yemezdi ama sıradaki hastaların üçüne mektup yazacağına, altısına yazar, eğer biz altıncı isek bir ayağımız Heybeli'de olduğu için beş kişiden önce gelir, yatardık. Uzaktakiler geç de gelseler, yataksız kalacak değillerdi. Profesyonel veremli olmak için buna benzer daha çok şeyler bilmek zorundaydık. Amacımız ekmek elden yaşamak değil, sadece ölmemekti. Verem'den ölenlerin sayısının en kabarık olduğu yıllardı, o yıllar... Yayınladığımız dergileri, bu yüzden sık sık «Verem Sayısı» olarak çıkarırdık. Bu konuda çok iş düşerdi benim deneyimlerime. Bir tasarım bile vardı o yıllarda. «Sarı Gazete» adlı bir gazete çıkarmaktı tüm veremliler için... Tam uygulamaya kalktığım sıralarda türlü engeller çıkmış, onun yerine başka tasarılar yürürlüğe geçmişti.</span></p>

  <p class="MsoNormal"><span>Cerrahpaşa'ya, oldukça sağlam gittiğimizi sanmıştık ama acı gerçek hemen giriş muayenelerinde ortaya çıkıvermişti. Hastalığım süresince hemen hemen basil görülmediği halde, Memduh'la ikimizde de «Mebzul» terimine uygun biçimde basil görülmesi, kara kara düşündürmüştü bizi.</span></p>

  <p class="MsoNormal"><span>Üniversiteli arkadaşım, bu sonuç karşısında acı acı gülmüş:</span></p>

  <p class="MsoNormal"><span>«Hoca!» demişti, «Ben de kendimizi adamdan saymaya başlamıştım son günlerde. Meğer iki para etmezmiş ciğerlerimiz!»</span></p>

  <p class="MsoNormal"><span>Hemen ilk görüşme günü her ikimizin de yüzünü güldürecek bir olayla karşılaşmıştık. İntaniye hastanesinden, bizi görmek için bir hastalar grubu gelmişti. Hastane bahçesinden araklanmış çiçekleri bize sunarlarken, her ikimize de teşekkür etmişlerdi. Teşekkürün tek nedeni çıktığımız hastanede yemeklerin düzelmesiydi. Yemekler rastlantı olarak da düzelebilirdi ama ne kadar düzelirse düzelsin, hastaların tümüne yarımşar tavuk verilemezdi! Memduh'un Bakan geldiği gün hastalara eşit davranılmasını istemesi, benim de dergide İdil Amca'nın tavuğundan söz etmem, onlara iki kez tavuk ziyafeti çekilmesini sağlamıştı. Bugüne kadar hastane yaşamlarında rastlamadıkları, belki bundan sonra da rastlamayacakları bir olaydı bu! Bizim eski arkadaşlar, bu tavukla yetinmiyorlardı. ilk çıkacak Başdan'da parasız verem ilâcından, hiç olmazsa ilâçların gümrüksüz girmesinden söz edilmesini de istiyorlardı. Ben yazarsam, bir gün tavuk yedikleri gibi </span><span style="font-size: 10pt;">parasız ilâca da kavuşacaklarına inanıyorlardı.</span></p>

  <p class="MsoNormal"><span>Memduh artık ikimizin adına, konuşacak düzeye gelmişti.</span></p>

  <p class="MsoNormal"><span>«Merak etmeyin!» dedi. «Hoca yazmazsa, ben yazarım!»</span></p>

  <p class="MsoNormal"><span>Memduh'un böyle güvenle konuşması son yazdığı iki öyküyü çok beğenmiş olmamdan ileri geliyordu. İnce buluşları, şakacılığı onu iyi bir güldürü öykücülüğüne götürmekteydi.</span></p>

  <p class="MsoNormal"><span>İntaniyeden gelen arkadaşları kapıya kadar geçirmiş, dönüyorduk. Film işlerinde çalışan,</span><span style="font-size: 10pt;">Taşköprülü Şevket, Memduh'un ufak bahşişlerle iş gördürdüğü bir hademeydi. Merdiven'in başında yolumuzu bekliyordu. Aralık duran kapıyı gösteriyordu bize:</span></p>

  <p class="MsoNormal"><span>«Hemen girin içeri!»</span></p>

  <p class="MsoNormal"><span>Düşünmeden girmiştik. Telde askıda duran filmleri dosyalarına koymadan önce bize göstermek istemişti.</span></p>

  <p class="MsoNormal"><span>Memduh, ünlü Parker kalemini çıkarıp doktorun film raporunu kopya etmeye başlamıştı bile.</span></p>

  <p class="MsoNormal"><span style="font-size: 10pt;">Şevket benim raporumu da çıkarmış, önüme koymuştu. Biliyordum ciğerlerimde önemli bir değişme olduğunu. Askıdaki filmime şöyle bir göz attım. Solda büyücek bir kavern görünüyordu. Oysa başlangıçtan beri hastalık sağ ciğerimdeydi. Bir ara sola sıçradığını duymuştum doktorlardan ama, böyle «ceviz cesametinde» bir kavernle karşılaşacağımı hiç sanmıyordum. Acaba aldanıyor muydum? Tam on yıl yüzlerce film gelip geçmişti elimden. Aldanmış olamazdım. Bir de rapora baktım ki, aynı deyim... Ceviz büyüklüğünde bir kavern! Memduh'un durumu da benden pek ayrı değildi. Basillerin görünme nedeni böylece çıkmıştı ortaya.</span><br/></p>

  <p class="MsoNormal"><span>Rikkat'in hastanelere gelmesini hiç istemezdim oldum olası. Çocukları birlikte getirmese bile, taşıyıcı olması hiç de olanak dışı değildi. Üç beş günlüğüne kısa bir dinlenme değildi tüberküloz hastalarının yatması. Haklı olarak toplumdan uzaklaştırılmış kişilerdik. Güçlü görünmesi gereken kişilerin yanında ayrıca acınacak bir sayrı olarak boyun bükmek üzerdi beni. Hastalanınca, ya da çok yaşlandığına inanınca kulübesini geride bırakarak çıkan, buzulların arasında kakırdayan bir Eskimo'lu olmasını bilmeliydim. Son saatine kadar insanca yaşamalı, ölürken bile küçük düşürücü davranışlara karşı direnmeliydim.</span></p>

  <p class="MsoNormal"><span>Cerrahpaşa'nın ilk günleri bir görüşme saatinde Rikkat, hastanemize gelmişti. Ankara'dan yeni dönmüş, Yıldız'ı, bir arkadaşına bırakmıştı bana gelirken. Ankara'ya naklini yaptıramamıştı. Yenikapı'da okula devam edecek, gerekirse Çengelköy dolaylarındaki okullardan birine sözgelimi Kandilli Kız Lisesi gibi bir okula verilmesini isteyecekti. Tasalıydı, annesinden beklediği yakınlığı bulamamıştı. Biliyordu bulamayacağını ama ne yapsındı. Ona destek olmadığım bir yana, ayrıca yük de oluyordum. Şu getirdiği portakalları yiyebilecek miydim, gönül rahatlığıyla... Bugün için yapabileceğim hiçbir şey yoktu. Yarın için, belki çok ileriki yarınlar için... Eğer direnebilir de sağ kalırsam, çocuklarımız için...</span></p>

  <p class="MsoNormal"><span>Hemen arkasından kapandım sekiz yataklı koğuşa. Yatağımın ayak ucundaki tabelâ tahtasını çözdüm. Arkama yastıkları yığarak girdim yatağıma. Yatak bir yazı masası olmuştu. Son çıkışımda Babıâli'den getirdiğim bobin artıklarından kesilmiş kâğıtları koydum, tahtanın üstüne. Yazdım da yazdım. Tek yapacağım işbuydu, sağlam olsam da buydu, hasta olsam da... Ne güzel bir uğraşıydı ki, beni şu durumumda bile yalnız bırakmıyordu. Önce bir şiir yazdım. Bilsem ki diye başladım, bilsem ki kimsenin parmağı yok, bu sürüp giden işkencede, dedim. Kılım bile kıpırdamadan bir sabah, çekerdim darağacına kendimi, bilsem ki suç bende! Yetinmedim yazdığımla. Hastanenin bize verdikleri kapkara çürük yumurtaları da yazdım. Biz bu toplumun en bakıma gereksinmesi olan, elden ayaktan düşmüş insanlarıydık. Bize bu çürük yumurtaları nasıl verirlerdi! Bu yumurtalar bayatlığı yüzünden Avrupa pazarlarından çevrilmemiş miydi? Uzun bir süre buzhanede bekletilip böyle kapkara çürütülmedi mi? Bütün bunlara, düş ürünü yersiz suçlama diyelim, her yumurtanın üstüne lâstik mühürle vurulan bu «Türk» damgası da ne oluyor? Dışarı göndermek için uygulanan bir yöntem değil mi bu damgalama? Demek Avrupalardan geri çevrilen yumurtaları bula bula biz hastaları mı buldunuz, sürecek? Türk yumurtası haaa? Çürüyen, kokusu burunların direğini kıran, bu çürük yumurtalar mı, yoksa bu yumurtaları bizlere veren yöneticiler mi?</span></p>

  <p class="MsoNormal"><span>Bir görüşme günüydü. Bahçeye çıkmamız için birer pelerin vermişlerdi bize. Yorgan gibi şeylerdi bu pelerinler... Omuzlarımıza atıp da dolaşmaya çıktık mı, havanın elverişli olup olmadığına aldırmazdık, meğer ki pavyon kapıları açılmış olsun, özgürlüğümüze kavuşmuş olalım! Görüşme günlerinin açık kapı özgürlüğünden yararlanarak içeri dışarı dolaşıp duruyordum. Hastalarını görmek için gelenler üzgün üzgün yanımdan geçip gidiyorlardı.</span></p>

  <p class="MsoNormal"><span>Bir ara karşımda yatılı kız liselerinin lâcivert ceketli öğrencilerinden birini gördüm. Bir şey soracak olmalıydı bana. Çoğu kez kızlar, kadınlar koğuşuna giden kapıyı sorarlardı bizlere.</span></p>

  <p class="MsoNormal"><span style="font-size: 10pt;">«Efendim!» dedi, Kandilli Kız Liseli olduğunu cebinin üstündeki sırma işlemeli harflerden</span> <span style="font-size: 10pt;">anladığım genç kız, «Rıfat Ilgaz Bey'in nerde yattığını biliyor musunuz?»</span></p>

  <p class="MsoNormal"><span>«Evet!» dedim, «Biliyorum! Ne yapacaksınız Rıfat Ilgaz Bey'i?»</span></p>

  <p class="MsoNormal"><span>«Görmeye geldim. Ben kızıyım onun?»</span></p>

  <p class="MsoNormal"><span>Biliyordum onun yabancım olmadığını. Belki kızım da anlatılanlara göre bir şeyler sezinleyerek bu soruyu soruyordu bana.</span></p>

  <p class="MsoNormal"><span>Tuttum elinden hemen:</span></p>

  <p class="MsoNormal"><span>«Benim o hayırsız baba!» dedim, gülerek.</span></p>

  <p class="MsoNormal"><span>Gözleri dolu doluydu.</span></p>

  <p class="MsoNormal"><span>«Kızım Gönül, sensin, öyle mi?» Bir ağacın altına oturduk. On beş on altı yaşlarında olması gerekirdi. Lisenin henüz birinci sınıfında... Ortayı Edirne'de okuduğunu biliyordum. Babalığı, onu öbür kardeşlerinden ayırmadığı için Kandilli'ye gelene kadar gerçek soyadı gizlenmişde olabilirdi kendisinden. Nüfus cüzdanı Kandilli'ye gelirken eline geçince ilk işi beni arayıp bulmak olmuştu, sonradan öğrendiğime göre.</span></p>

  <p class="MsoNormal"><span>Her hafta gelip görüşmemizi istiyordu.</span></p>

  <p class="MsoNormal"><span>Verem hastanesine körpecik kızımın gelip gitmesine nasıl izin verebilirdim:</span></p>

  <p class="MsoNormal"><span>«Bunu ayda bir yapsak, nasıl olur?» diyecek oldum.</span></p>

  <p class="MsoNormal"><span>«Nasıl olur!» dedi, «Nasıl dururum sizi görmeden bir ay?»</span></p>

  <p class="MsoNormal"><span>Nasıl durdun, şu kadar yıldır, demedim. Bugüne kadar baba yerine geçen, sevgisini kendisinden esirgemeyen birini bulmuştu. Bundan sonra daha mı dursundu? Ne var ki bundan sonra da her istediği zaman göremeyecekti babasını. Acımasızlığını bilmiyordu yaşamın. Yerine göre babasının bile acımasızlaşmak zorunda kalacağını!</span></p>

  <p class="MsoNormal"><span>Sonunda on beş günde bir görüşme üzerinde bir sözleşme yaptık.</span></p>

  <p class="MsoNormal"><span>Dersleri üzerinde konuşuyorduk. Türkçe öğretmenini tanıyordum. Bizim okulun «Seksiyon»undandı. Seksiyonundan ne olgun arkadaşlarda yetişmişti. Mehmet Uluğ adındaki öğretmeninin, hadi sağcılığı bir yana, Edirne'de çıkardığı «Damla Damla» adlı dergisinde ünlü ilâç yapımcısı Hamdi Yılmaz için övgülerini okumuştum. Bu öğretmende okuyan kızımın Türkçe'sine nasıl acımazdım! Kızım Edebiyatı sevmezlik yapmıyordu gene de... Öyle güzel romanlar bulup okumuştu ki! Ama en çok matematiği seviyordu. Sertliğiyle tanınan öğretmeni Nihal Hanım bile beğeniyordu onu. Mühendis olmak istiyordu kızım. Neden olmasındı. Böyle gitmezdi ya bu düzen. Bir gün onu mühendis yapacak olanaklara sahip olabilirdim.</span></p>

  <p class="MsoNormal"><span>Benden ayrılmak istemiyordu Gönül. Görüşmeciler için çalınan son kampanaya kadar kalmıştı yanımda. Günlerden pazardı. Okul idaresince henüz bir sakınca olmayabilirdi, okuluna geç dönmesinde. Sakıncaların ilerde başlayacağını sezinliyordum.</span></p>

  <p class="MsoNormal"><span>Beni birçok sorunların içinde bırakıp gitmişti en sonunda. İki kızım, bir oğlum vardı. Bunlar büyüyecekler, okuyacaklardı. Ben böyle evsiz barksız hastanlerde mi ömür tüketecektim!</span></p>

  <p class="MsoNormal"><span style="font-size: 10pt;">Hafta içinde Aziz Nesin'den bir mektup almıştım. Markopaşa'yı yeniden çıkarıyoruz, Orhan Erkip'le imtiyaz için anlaştım, diyordu, bize geri veriyor, imtiyazı senin alman koşuluyla... Gazetenin sahibi de sen olacaksın, Sorumlu Müdürü de!</span><br/></p>

  <p class="MsoNormal"><span>Buna karşılık o da ortak olacaktı bizimle. Ne kazanırsak beraber diyordu Aziz. Hemen kabul ettiğimi bildirmiş, başlamıştım yazı yetiştirmeye. İlk sayı o günlerde çıkmıştı. Bu kez ilgi daha da artmıştı. Duman ediyorduk ortalığı. Kimse kurtulmuyordu kalemimizin sivriliğinden. İçerdekilerle yetinmiyor, dışardaki kralları da benzetiyorduk. Ali Karcı</span><a href="../Text/Section0004.xhtml#dn6" id="bn6"><sup>(6)</sup></a><span>  27 Mayıstan sonra hastaneye gelip gidiyor, yazılarımı alıyor, on beş yirmi kadar da kendi gazetemizden getiriyordu. Bunları hastanenin Adembaba'larına verip kendi hesaplarına sattırıyordum. Hastalar arasındaki ilgi bile olağanüstüydü. Verem pavyonu için haberler, yazılar eksik olmuyordu. Belediye Başkan Yardımcısı'nın yeğeni, özel odaya nasıl yatırılır, nasıl özel bir tedavi görürdü? Bu ve buna benzer yazılar nasıl okunmazdı hastalar arasında! Bizim Türk yumurtası gazeteye geçince, nasıl altüst olmazdı ortalık! Servis doktoru Sami Bey pek oralı değildi ama, Başhekim özel olarak çağırtmıştı beni. Halk Partisi il Başkanı'ydı, Başhekim Esat Duru aynı zamanda. Eğer ayağımı denk almazsam, taburcu edileceğimi de açıklamakta bir sakınca görmemişti. Tedavi için yatan bir hastanın kendini yormaması gerekirdi en azdan.</span></p>

  <p class="MsoNormal"><span>Gazetenin kırk bin basıldığını sevinerek öğreniyordum. Dördüncü sayının satışa çıktığı günlerde, Asistan Cemal'le bir mektup göndermiştim Aziz Nesin'e. Bu arada bir de on lira istemiştim. Henüz gazetenin para getirmediğini, gönderdiği on lirayı da birinden ödünç aldığını yazıyordu Aziz. Üzülmüştüm gazetenin para getirmediğine. Yazıları biraz daha vurgulayalım diye yazmıştım ona. Sorumlu Müdür ben değil miydim! Ha Cerrahpaşa'da yatmıştım, ha Sultanahmet Cezaevi revirinde! Ne değişirdi.</span></p>

  <p class="MsoNormal"><span>Bu mektuptan sonra Rikkat'in İstanbul’daki yargıç dayısına da bir mektup göndermiştim, Necmettin Ülgen'e. Yeğenini benden ayırmasını rica ediyordum. Avukat olan karısı Sabiha Ülgen bu işi üzerine alırsa beni büyük bir üzüntüden kurtarmış olurdu. Mimlenmiş bir gazetenin sorumluluğunu üzerime almakla karımın öğretmenliğine de zararlı olacağımı belirtiyordum. Anlayışlı birer hukukçu olan Ülgen'ler, en kısa zamanda isteğimi yerine getirmişlerdi. Son gemiler de böylece yakılmış oluyordu. Artık yasalar karşısında tek başımaydım!</span></p>

  <p class="MsoNormal"><span>Ama siyasal yasalarla, yasanın uygulayıcıları peşimi bırakmıyorlardı. Bir gün Cerrahpaşa Hastanesi'nin Verem Pavyonunu motorsikletli polisler sarmıştı. Çember darala darala yattığım odada çöreklenip kalmıştı. Çemberciler, etajerimi aradılar ilkin. Ne aradıklarını bilmiyordum ama dolabımdaki iki parça giysimi çıkarıp silkeliyorlar, defterlerin, kitapların arasını karıştırıyorlardı. Beni yataktan kaldırdıktan sonra pijamamın ceplerini, yatağın içini araştırmaya başlamışlardı. Battaniyeyi kılıfından çıkarıp silkelediler. Arama taramacıların başındaki yetkili kişi, bana soruyordu:</span></p>

  <p class="MsoNormal"><span>«Nerde, yazdığın yazılar?»</span></p>

  <p class="MsoNormal"><span>«Yazdıklarım gitti, yazmakta olduklarım da şunlar işte!..» dedim.</span></p>

  <p class="MsoNormal"><span>Az önce bakılanlara bir göz attıktan sonra:</span></p>

  <p class="MsoNormal"><span>«Yazdıklarının müsveddeleri nerde?..»</span></p>

  <p class="MsoNormal"><span>«Müsveddesiz yazarım ben yazılarımı!»</span></p>

  <p class="MsoNormal"><span>Anlaşılıyordu artık, çıkmış olan yazılardan birini kimin yazdığını bilmek istiyorlardı. Ama hangi yazıydı bu? Ben mi yazmıştım, Aziz Nesin mi, bilmiyordum ki... Onlar, bulamadan gidiyorlardı ama ben gene de üzülüyordum gerçekten. Eğer bu yazıyı ben yazdıysam, bulamadıklarına göre </span><span style="font-size: 10pt;">Aziz'i suçlayacaklar demekti. Eğer yazıyı o yazdıysa ben nasıl olsa Sorumlu Müdür olarak okkanın altına gidecektim!</span></p>

  <p class="MsoNormal"><span style="font-size: 10pt;">Çok geçmeden Krallar yazısından ötürü suçlandığımız anlaşılmıştı. Biraz rahatlamıştım. Krallara hakaret maddesinden tutuklu olarak yargılanmazdı sanık. Duruşmalar başlamıştı. Hastanedeki arkadaşlar yazıyı benim yazdığımı, dergide çıkmadan önce kendilerine okuduğumu mahkemede söyledikleri halde biz başta Kral Faruk olmak üzere bütün krallar yüzünden cezalanıyorduk. Aziz'den iki ay fazlasıyla yedi aya hüküm yemiştim.</span><br/></p>

  <p class="MsoNormal"><span>Bu arama taramanın gürültüsü sürüp giderken Memduh'la hastanedeki günümüz de dolmuştu. Burada geçen üç ay onun için verimli olmuş, iyi bir yazar olarak gelişmişti. Bir hukukçu olarak da eski metinleri incelemek için benden eski harfleri de öğrenmişti. Ömer Seyfettin'in sahaflardan aldığı ne kadar eski harflerle kitabı varsa okumaya başlamıştı bile.</span></p>

  <p class="MsoNormal"><span>Çıkış işleminin yapıldığı gün, paralı olarak yatmamı gerekli görmüştük Aziz Nesin'le.</span></p>

  <p class="MsoNormal"><span>CHP il Başkanı olan Başhekim, sağlık durumum hiç iyi olmadığı halde hemen taburcu edilmemi servis doktoruna bildirmişti. Ne yapabilirdi günü dolmuş bir hastaya Sami Bey? Parayı ona verip yatamazdım ya!</span></p>

  <p class="MsoNormal"><span>Kış ortasında paketimizi elimize alıp çıktık Verem Pavyonu'ndan! Nereye? Doğru Cağaloğlu'ndaki Mahmudiye Oteli'ne! Aziz Nesin'e bir yardımcı gerekirdi ama, bana kim yardım edecekti? Bir gün sorumluluktan çekinip de yarıda bıraktığı bir yazısını gördüm masanın üstünde. «Güzel başlamışsın!» dedim. «Neden bitirmedin?»</span></p>

  <p class="MsoNormal"><span>Tahtakılıç'ın Meclis'te yediği bir tokatın taşlamasıydı bu yazı. Gazetelerde geçen bir olay, neden bizim Markopaşa'ya geçmezdi? Hele parantez içinde, «Bu olay bir iktisat kongresinde geçmiştir.» dedikten sonra kim duracaktı üzerinde? Başladık başbaşa verip fıkrayı yeniden yazmaya. Meclis'te üç parti vardı artık. Biz biraz da kafiyeli olsun diye, muhalifler, muvafıklar, münafıklar demiştik bu gruplara. Fıkramız, çok neşeli bir yazı olmuştu. Önce okuyup okuyup güldükten sonra koyduk Markopaşa'ya...</span></p>

  <p class="MsoNormal"><span>Basın savcısı gazetemizi topaltmak için vesile arıyordu o günlerde. Sevildiğini, okunduğunu bilen savcı, bizi parasal bakımdan da çökertmeyi düşündüğünden, satışa geçmeden bile toplattığı olurdu gazetemizi. Hurda makinelerde gazetemizi zor basıyor, baskı sayısını bile bilmiyorduk. Gündüzleri biz veriyorduk kapıdan dağıtıma, geceleri makineciler pencereden veriyorlardı, kendi hesaplarına... Osmanbey Basımevi'nin baştan kara gittiği yıllardı. Ne başı belliydi, ne kuyruğu!</span></p>

  <p class="MsoNormal"><span>İktisat kongresinden söz eden sayımız da bu talihsiz sayılardan biri olmuş, sıcağı sıcağına toplatılmıştı. Osmanbey Matbaası'ndaki yönetim odasına gelen bir sivil polis beni savcılığa çağırmıştı. Basın savcısı, hastanelerden kolay kolay aldıramıyordu beni; doktor çıkmama izin vermediği için. Eh, bu kez dışarda kıstırılmıştım.</span></p>

  <p class="MsoNormal"><span>«Eee Rıfat Bey!» demişti, odasına girer girmez, «Bakalım nasıl kurtulacaksın elimden bu sefer?» Hastalığımı göz önünde tutarak yer göstermişti. Oturunca sağımda kalan uzunca masada ellerindeki kırmızı kalemle üç dört stajyer bayanın, gazeteleri tarayıp satırların altlarını çizdiklerini gördüm. Demek en sadık okuyucularımız bu hukukçu bayanlardı. Tek satır kaçırmadan okuyorlar, kuşkulandıkları bölümlerin altlarını çizerek Basın Savcısı Hicabi Dinç'e sunuyorlardı. Onlar, hem vefalı okurlarımızdı, hem ilk suçlayıcılarımız. Ama bugün nedense pek çekici bulmuyorlardı işlerini, bizi dinlemek istiyorlardı. Her ne kadar satırların üstlerinde kırmızı kalem dolaştırıyorlarsa da, durumu kurtarmak içindi çabaları.</span></p>

  <p class="MsoNormal"><span>Önce yazıyı okumuştu Hicabi Bey, kaşlarını çatarak:</span></p>

  <p class="MsoNormal"><span>«Meclisteki olay anlatılıyor bu yazıda, değil mi?» diye ilk suçlamasını yapmıştı.</span></p>

  <p class="MsoNormal"><span>«Bu olayın nerde geçtiği, yazının üstünde belirtiliyor!» dedim.</span></p>

  <p class="MsoNormal"><span>«Yani İktisat Kongresi'nde geçiyor, öyle mi? Peki İktisat Kongresi'nde muhalifler, muvafıklar, münafıklar olur mu?»</span></p>

  <p class="MsoNormal"><span>Önce yazıyı ben üzerime almalıydım:</span></p>

  <p class="MsoNormal"><span>«Ben olabilir diye düşünmüştüm yazarken!» dedim.</span></p>

  <p class="MsoNormal"><span style="font-size: 10pt;">«Hayır olamaz...»</span><br/></p>

  <p class="MsoNormal"><span>«Yazının başında açıkça belirttiğime göre başka yerde geçtiği nasıl düşünülebilir? Bu yazı iktisat </span><span style="font-size: 10pt;">Kongresi'nde geçmiştir, Meclis'te değil!»</span></p>

  <p class="MsoNormal"><span>«Hayır Meclis'te geçen bir olay anlatılıyor burada. Meclis'te geçmiştir, bilindiği gibi!»</span></p>

  <p class="MsoNormal"><span>«Yani Meclis'te muvafıklar, muhalifler, münafıkların üçü de var mı demek istiyorsunuz?»</span></p>

  <p class="MsoNormal"><span>Birden yüzü karmakarışık olmuştu:</span></p>

  <p class="MsoNormal"><span>«Kim kimi sorguya çekiyor! Bu yazı Meclis'te geçmiştir, o kadar! Konu herkesçe bilinen bir olaydan alınmış, kesin! Amacınız da Meclis'i tahkir!»</span></p>

  <p class="MsoNormal"><span>«Bu olay Meclis'te geçmemiştir, iktisat Kongresi'nde geçmiştir. Hele amacım değil Meclis'i, kongredekileri bile tahkir değildir.»</span></p>

  <p class="MsoNormal"><span>«Yaz kızım. Sanık Rıfat Ilgaz’a soruldu. Bu yazının Meclis'te geçtiği açıkça ortada olduğuna göre, </span><span style="font-size: 10pt;">İktisat Kongresi'nde geçtiği açıklansa bile bu davranışı suçun gizlenmesi anlamına gelip gelemeyeceği sorulduğunda... Buyurun, söyleyin o anlama gelmez mi bu?»</span></p>

  <p class="MsoNormal"><span>«Bu tokat Meclis'te atılsa bile ben yanlış anlayışları önlemek için açıklamışım, kongre demişim. Siz ne amaçla ısrar ediyorsunuz anlamıyorum!»</span></p>

  <p class="MsoNormal"><span style="font-size: 10pt;">«İnkâra kalkmayın, bu olay Meclis'te geçmiştir çünkü...»</span><br/></p>

  <p class="MsoNormal"><span>«Hayır efendim, Kongrede... Açıkladığıma göre Meclis düşünülemez.»</span></p>

  <p class="MsoNormal"><span>«Meclis'te geçmiştir... Çünkü bu üç parti de vardır Meclis'te!..»</span></p>

  <p class="MsoNormal"><span>Stajyer bayanların kalemleri satırlar üzerinde yürümez olmuştu. Direnişim biraz da onların hoşuna gidiyor gibi gelmişti bana. Belki de kırmızı kalemin yaptığı kazanın, tatlıya bağlanmasını istediklerindendi. Vicdanlarının ufak bir zorlaması sonucu... Bir anda onları tedirgin etmek isteği geçti içimden:</span></p>

  <p class="MsoNormal"><span>«Efendim!» dedim. «Bu olayın Meclis'te geçmesini neden bu kadar ısrarla bana kabul ettirmek istiyorsunuz? Eğer Meclis'te geçmesini gerekli görüyorsanız sizi yormak istemem... Bu olay Meclis'te geçmiş olabilir.»</span></p>

  <p class="MsoNormal"><span>Karşı masada bir kırmızı kalem birden havaya kalkıp indi. Gerçekten tedirgin olmuştu bayan stajyer. Hayır, onu bu kadar üzmeğe hakkım yoktu. Gel gelelim Hicabi Bey bu son sözüme sıkı sıkı sarılmışa benziyordu:</span></p>

  <p class="MsoNormal"><span>«Yaz!» dedi. «Sanık Rıfat Ilgaz olayın Meclis'te de geçebileceğini söylemek suretiyle, tevile bile kaçmadan itirafta bulunmuş, böylece olayın Meclis'te geçtiği gerçeğini kabul etmekle hakaretin de Meclis'e müteveccih olduğu sonucuna varılmıştır.»</span></p>

  <p class="MsoNormal"><span>Kapıda dikilen Amber Bacı'ya sözün burasında bir kahve söylemesi gerekirdi. İçemeyeceğimi düşünerek sadece sigara paketini uzatabilirdi bana da... Aldanmamıştı, ciğer hastaları sigara içmezdi. Ama savcılar böyle başarılı anlarında kendilerini bir kahveyle mutlaka ödüllendirirlerdi. «Eveeet...» dedi, «Neden üzersin adamı! Böyle olacak işte! Olay bal gibi Meclis'te geçmiştir!» «Efendim bir dakika!» dedim, «Sözümü bitirmemiştim henüz. Eğer bu olayın mutlaka Meclis'te geçmesi gerekiyorsa, bu Meclis Ceza Yasası'nın kapsamı dışında kalan Belediye Meclisi'nde geçmiştir. Bu üç partinin de bulunduğu Belediye Meclisleri yok değildir. İşte İstanbul Belediye Meclisi...»</span></p>

  <p class="MsoNormal"><span style="font-size: 10pt;">Stajyerler masasından tek heceli, çocukça bir gülüş duyuldu. Hicabi Bey'in başı tam o yana hışımla çevrilmişti ki:</span><br/></p>

  <p class="MsoNormal"><span>«Sayın Savcı!» dedim, «Son sözlerimin olduğu gibi tutanağa geçmesini rica ediyorum. Sözlerimi olduğu gibi yazdırın, lütfen!»</span></p>

  <p class="MsoNormal"><span>Soruşturma bitmiş, gene de dosyam Ağır Ceza'ya verilmişti. Davanın başlaması için önce tutuklanmam gerekiyordu, yürürlükteki yargılama yöntemleri yasasına göre.</span></p>

  <p class="MsoNormal"><span>Oteldeki odam sıcak değildi. Havalar da çok kötü gidiyordu. Hemen her gün kar yağıyordu İstanbul'a. Giyeceklerim de bu soğuğa hiç elverişli değildi. Ateşim otuz sekizden aşağı düşmediğinden olacak, daha da üşüyordum. Parayla olsun yatacak bir hastane bulamaz mıydık? Otel parasına beş on lira eklenirse bir hastane bulmak olanağı yok muydu?</span></p>

  <p class="MsoNormal"><span>Veremlilerin Heybeli'deki Leman Ablası bu işte de yardımcı olmuş, parayla da olsa bir yer bulabilmişti bana.</span></p>

  <p class="MsoNormal"><span>Tevfik İsmail Bey bu kez pek beğenmemişti ciğerlerimin durumunu.</span></p>

  <p class="MsoNormal"><span>«Seni böyle mi taburcu etmiştim ben?» demekten kendini alamamıştı, giriş muayenesinde. Ben de beğenmiyordum kendimi ama, gene de yazı yazmaktan geri kalmıyordum. Bu kez aydın hastaların arasına yatmıştım. Konu boldu. «Keklik Geliyi Pırrr!» diye bir fıkra yazmıştım ki, sanatoryumda okuyup da beğenmeyen kalmamıştı. Oysa gene hastalardan dinleyip yazdığım bir fıkraydı. İçine biraz politika kattıktan sonra gene onlara sunmuştum. Hasta hallerinde onları güldürüp düşündürmesini bilmiştim. Ortaklığımızca yayınlanan bir de magazinimiz vardı, Gelincik... Artan zamanlarımda bu dergiye de yazı yetiştiriyordum.</span></p>

  <p class="MsoNormal"><span>Ne var ki sağlığım yolunda gitmiyordu. Ateşim düşmüştü ama, kavern durumunda hiç bir değişme olmadığı filmlerden anlaşılıyordu. Paralı yattığım sürece korkulacak bir şey olmayabilirdi. Gel gelelim bu saltanat ne kadar sürecekti? Taksit yatırılmazsa kapı dışarı edilmem çok doğaldı. Heybeli'nin kuralları değişmezdi, herkesten önce değişmesini ben istemezdim. Tutup beni açıktan yatırsalar en güvendiğim Başhekim'e saygımı yitirmiş olurdum.</span></p>

  <p class="MsoNormal"><span>Bir gün sanatoryuma gelen gazetelerde benim tutuklanıp cezaevine yatırıldığımı okuduk. Nasıl olurdu? Krallara hakaretten yargılanmam sonuçlansa bile daha yargıtayı vardı işin. Meclis'e hakaret dosyası Ağır Ceza'ya verildiği gün tutuklanmam gerekirdi. Sanatoryumda yatan mikroplu bir hastayı tutuklayıp cezaevine götürebilirler miydi?</span></p>

  <p class="MsoNormal"><span>Bunları benden çok daha derin inceden inceye düşünen başsavcılık, sanatoryuma hemen adliye hekimini göndermişti. Durumumu olduğu gibi bütün açıklığıyla inceleyecekti. Ne değişirdi? Tevfik İsmail gereken raporu vermişti önceden. Durumum cezaevinde kalmaya elverişli değildi. Başsavcılık Sultanahmet Cezaevi Başhekimliği'ne sormuştu: «Bu durumda bir hastayı kabul eder misiniz?» diye.</span></p>

  <p class="MsoNormal"><span>Niçin kabul etmesinlerdi! Tam kuruluşlu bir hastaneydi. Burada gerekirse «Sadır Ameliyatı» bile yapılabilirdi!</span></p>

  <p class="MsoNormal"><span>Böyle bir yetkili, yetenekli başhekimliğin raporu üzerine başsavcılık ne yapsındı? İster istemez hastayı, Heybeli Sanatoryumu'ndan kaldırıp, Sultanahmet Cezaevi'nin tam kuruluşlu hastanesine gönderecekti!</span></p>

  <p class="MsoNormal"><span>Bir gün yatağımın çevresinde, görmeğe alıştığım Hereke kumaşından yapılmış kırçıl paltoluları görünce hiç yadırgamadım. Nöbetçi doktorumuzu da almışlardı aralarına. Her şey yönetmeliğe uygun olarak oluşturulup geliştirilmişti.</span></p>

  <p class="MsoNormal"><span>Böyle anlarımda, nerden geldiğini bilmediğim bir güçle, yatağımdan çıkmıştım:</span></p>

  <p class="MsoNormal"><span>«Peki!» dedim. «Götürün beni!»</span></p>

  <p class="MsoNormal"><span>Onlar da işlerinin adamıydı doğrusu:</span></p>

  <p class="MsoNormal"><span>Neredeyse pijamalarımla götüreceklerdi, omuzlayıp! Daha pabuçlarımı bile bağlamadan: «Yürü!» dediler.</span></p>

  <p class="MsoNormal"><span>«Doktorlar yürüyemeyeceğimi bildirdiler sanıyorum, size!» dedim.</span></p>

  <p class="MsoNormal"><span>«Bir araba tutun, yürüyemezseniz!»</span></p>

  <p class="MsoNormal"><span style="font-size: 10pt;">«Siz!» dedim. «Şu kadar yıllık memursunuz... Böyle kendi isteğiyle, kendi parasıyla, kendini zindana attırmak isteyen suçluya rastladınız mı?»</span><br/></p>

  <p class="MsoNormal"><span>Durdular... Çok bilmiş bir gülüşle beni güzel hemşirelerin, aydın asistanların ve ücretli hastaların önünde bozum etmeden tepeden tırnağa bir süzdüler. Sözlerimin bir şaka olduğunu belirtmek için gülüştüler. İçlerinden biri, ne düşündüyse düşündü:</span></p>

  <p class="MsoNormal"><span>«Rıfat Bey!» dedi, «Kapıya kadar bir davransanız... Araba hazır!..»</span></p>

  <p class="MsoNormal"><span style="font-size: 10pt;">«Buyurun gidelim!» dedim «Araba hazırsa!»</span><br/></p>

  <p class="MsoNormal"><span>Üzerimde (hep böyle söylenir, ama benimki doğruydu.) beş kuruş para yoktu. Hastanede tanıştığım Karacabey'li Nuri:</span></p>

  <p class="MsoNormal"><span>«Sanıyorum, paran yok,» dedi. «Eğer olsaydı, sen bu adamlara bu lâfları da söyletmezdin! Al şunu, sağ kalırsam ödersin, sonra bana!»</span></p>

  <p class="MsoNormal"><span>Böyle düşünmekte haklıydı. Bu verem öyle pis hastalıktır ki, cebinde bir dosta verecek kadar üç beş kuruşu olan hali vakti yerinde kişileri bile alır götürürdü, hele o yıllarda!</span><a href="../Text/Section0004.xhtml#dn7" id="bn7"><sup>(7)</sup></a></p>

  <p class="MsoNormal"><span style="font-size: 10pt;">Sultanahmet Cezaevi'nin kapısından içeri girdiğimde hava kararmıştı. Hastaneden getirdikleri için karantina koğuşlarında yedi gün bekletilmem gerekmezdi. Hastalığımın adı belliydi. Cezaevinin, dediklerine bakılırsa tam kuruluşlu hastanesi vardı, «Sadır Ameliyatı» bile yapabilirdi! Başhekim Kemal Bey, öğrendiğimize göre operatördü, üstelik.</span><br/></p>

  <p class="MsoNormal"><span>Gardiyanlar beni tavanından yirmi beş mumluk çıplak bir ampul sarkan verem koğuşunun kapısından içeri salıverdiler. Alaca karanlıkta, başlı bacaklı iki demirinin nerdeyse birbirine değdiği karyolanın önüne getirdiler. Yatağın ortasına oturur oturmaz, bu iki demir, bir kapan gibi kıstırdı beni arasına.</span></p>

  <p class="MsoNormal"><span>«Hadi Allah kurtarsın!» demeyi de unutmamışlardı, bırakıp giderken. Bu koğuşta tek başıma mı kalacağım, diye düşünürken boş sandığım yataklarda kıpırdanmalar oldu. Çulların arasından, duyulur duyulmaz bir ses:</span></p>

  <p class="MsoNormal"><span>«Allah kurtarsın Abi!» diye vızıldadı.</span></p>

  <p class="MsoNormal"><span>«Sizi de kurtarsın arkadaşlar!» dedim. Göz göze gelecek bir baş arıyordum.</span></p>

  <p class="MsoNormal"><span>Taaa dip yatakta bir hasta fenerle işaret verir gibi üç kez sigarasını çekti alacakaranlığın içinden.</span></p>

  <p class="MsoNormal"><span>Demek bu puslu karanlığın hepsi kirli ampulün işi değildi, daha çoğu sigara dumanından oluşuyordu. Tam bulmuştuk «tedavi» olacak koğuşu! Burda ne verem kalırdı insanda, ne bronşit!</span></p>

  <p class="MsoNormal"><span>Param parça bir battaniyenin yırtığından kömür karası bir el sallandı boşlukta:</span></p>

  <p class="MsoNormal"><span>«Hoşgeldin Abi! Nerden böyle?»</span></p>

  <p class="MsoNormal"><span>Öbür köşeden biri benim adıma verdi cevabını:</span></p>

  <p class="MsoNormal"><span>«Camiden!»</span></p>

  <p class="MsoNormal"><span>«Camilik bir suçumuz yok!» dedim. «Beni sanatoryumdan getirdiler buraya.»</span></p>

  <p class="MsoNormal"><span>«Nasıl şey abi bu sanatoryum dediğin?»</span></p>

  <p class="MsoNormal"><span>Gene benim «tercüman» açıkladı:</span></p>

  <p class="MsoNormal"><span>«Üçü bir çeyreğe satılır, yemiş iskelesinde. Göstermesi ayıp nah böyle her biri, ilik gibi olur, mangalın üstüne koydun mu?»</span></p>

  <p class="MsoNormal"><span>«O senin dediğin kemer patlıcan!» dedi başka biri. «Mamçak mı sanıyorsun beni hırtlambo, kendin gibi!»</span></p>

  <p class="MsoNormal"><span>«Ne çakalsın seeen! Kim bilmez sövüşçü İlhami'yi Tophane'de!»</span></p>

  <p class="MsoNormal"><span>«Söğüşçü senin yeğenin olur. Hem de baba tarafından!»</span></p>

  <p class="MsoNormal"><span>«Doğru! İlhami söğüşçülerin feriştahıdır, hakkını yemeyin çocuğun!»</span></p>

  <p class="MsoNormal"><span>«Ulan susun!» dedi, yatağın üstüne oturan bir hasta. Üstü başı derli topluydu. En önemlisi altı üstü bir örnek pijaması vardı. Uyandırılmışa benziyordu. Benden yana çevirdi başını:</span></p>

  <p class="MsoNormal"><span>«Demek sanatoryumdan geliyorsun, öyle mi?» dedi.</span></p>

  <p class="MsoNormal"><span>«Evet!» dedim. «Heybeli'den!»</span></p>

  <p class="MsoNormal"><span>«Nasıl alırlar, sanatoryumdan, bir hastayı bu ahıra! Yoksa cezan, Temyiz'de tasdik mi edildi?»</span></p>

  <p class="MsoNormal"><span>«Daha mahkemeye bile girmedim!» dedim.</span></p>

  <p class="MsoNormal"><span>«Allah Allah Nasıl iştir bu, aklım ermedi. Yoksa siyasimisin, Abi? Benim aklım bir bu işe ermez işte!»</span></p>

  <p class="MsoNormal"><span>«Yazı yazmak siyasilik mi bilmem. Benim aklım da senin kadar eriyor doğrusunu ararsan!»</span></p>

  <p class="MsoNormal"><span style="font-size: 10pt;">«Bal gibi siyasi! Mevkuten muhakeme şu halde... Eee müsaade et bizim de bu kadarına ersin aklımız! Eski hapishanecilerdeniz ne de olsa! Yaralamadan... Bu sefer bitsin şu ceza dedim. Bir dilekçe yazsam, Guraba'dan bir seneliğine hava teptili alırım ya, bitsin artık! iki buçuk ayım kaldı. Yaşanır yer değil burası ama, direneceğim. Biliyor musun Abi, bu koğuşun altı su deposu?» «ilk defa senden duyuyorum!»</span><br/></p>

  <p class="MsoNormal"><span>«Bizi bu su deposunun üstüne yatırıyorlar ki fazla tayın harcanmasın diye. Haaa!.. Yarın doktor viziteye gelecek olursa, köfte yazdırmayı unutma sakın!»</span></p>

  <p class="MsoNormal"><span>«Size köfte çıkmıyor mu?»</span></p>

  <p class="MsoNormal"><span>«Ara sıra asılırız doktora, yazar! O da ne yapsın, hepimize birden yazsa, Kemal Bey okur canına! Sıkmaz bizi, doktor. Ne sigaraya karışır, ne hapa! İyi adamdır. Demek muharrirsin sen, öyle mi?» «Öyle!»</span></p>

  <p class="MsoNormal"><span>«Hangi gazetede? Sakın şu Markopaşa falan olmasın?»</span></p>

  <p class="MsoNormal"><span>«Markopaşa!»</span></p>

  <p class="MsoNormal"><span>«Diyorum, bugün yarın içerdedir, bunun yazarı. Demek kısmet bugüneymiş. Ulan hırbolar, herif bakanlarla, başbakanlarla dalgasını geçiyor, siz de tutmuş böyle adamı tiye alıyorsunuz. Gidi it oğlu itler! Yumulun ulan! Yoldan geliyor Abi, düşün yakasından da, bir uyku çeksin!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_27" style="text-align: center;"><span><b>YİRMİSEKİZ</b></span></h2>

  <p class="MsoNormal"><span>Ali Karcı'yı erkenden göndermişti Aziz Nesin. Benim içeri girmemle Markopaşa kapanmış oluyordu. Bir dilekçeyle başka bir arkadaşa aktarmalıydım Markopaşa'yı.</span></p>

  <p class="MsoNormal"><span>Hesabı görülecek beş altı dosya daha vardı geride. Nasıl olsa içerdeydik, kapatırdık bu dosyaları da. Her biri için teker teker tutuklama kağıdı kesilmesi bile gerekmezdi artık.</span></p>

  <p class="MsoNormal"><span>Aziz soruyordu, «Neye ihtiyacın var?» diye. İhtiyaç mı? Biter miydi saymakla? Yaralamadan yatan Hakkı'nın verdiği örtüyü kullanıyordum. Bir yatak istesem, gönderebilir miydi? Çok mu işin lüksüne kaçmış olurdum, iyi kötü kayış gibi bir ot minder vardı altımda.</span></p>

  <p class="MsoNormal"><span>Yazdım, yüzümü kızartıp, bir yatak isterim dedim, hepsi bu kadar. Beyler koğuşundan gelip, bir şişe de kolonya iste, dediler, belki efendisin, diye izin verirler. Boş bulunup yazdım, neden istediklerini sezinlediğim halde. Ali Karcı, Aziz'in evinden bir yatak sırtlayıp getirdi, Beyazıt'tan, Derin Kuyu sokağından. Aziz o gece kerevetin üzerinde yatacak demekti, yenisini alamazsa. Okulda güreşe çalışmış turp gibi adamdı, vız gelirdi ona.</span></p>

  <p class="MsoNormal"><span>Beyler koğuşundakilerin şaşkınlığı arasında kolonya şişesi de geldi. Meğer hap bulunmuyormuş içerde. Esrar giriyormuş kısımlara ama, hastaneye aktarması zor oluyormuş. Dayıların işine gelmediğinden olacak, sulu içkiler büsbütün yasakmış! Misafirdir diye ilk kez hoş görmüşler, kolonyayı kapıdan.</span></p>

  <p class="MsoNormal"><span style="font-size: 10pt;">Akşama başıma çullandılar öbür koğuştakiler. Az kaldı, taş odaya gidiyorduk, ayağımızın tozuyla... Helalar bütün gece kolonya koktu sayemde.</span><br/></p>

  <p class="MsoNormal"><span>Ben Heybeli'de yatarken bizim ortak Orhan Erkip, Aşmalı Mescit'te bir sayı çıkıp da toplatılan «Hür Markopaşa» dan hapis cezasına çarptırılmıştı. O da bu cezaevindeydi. Ben cezaevinin hastanesinde yatarken izin alıp beni görmeğe gelmişti.</span></p>

  <p class="MsoNormal"><span>Beşinci Kısım dayısı Köfte Mustafa'nın yardımcısıydı. Üç dört ayı kalmıştı çıkmaya. «Hiç korkma,» diyordu. «Hür Markopaşa'yı çıkarırız, daha olmazsa. Ben günümü doldurayım, gerisi kolay. Yazarsın içerden yazıları, yollarsın bana!»</span></p>

  <p class="MsoNormal"><span>Aziz Nesin'i dışarda rahat bırıkmamışlardı.</span></p>

  <p class="MsoNormal"><span>Markopaşa'yı çıkarmıyordu. Aydın ili çevresinde bir çiftliğe gittiğini duymuştum.</span></p>

  <p class="MsoNormal"><span>YediSekiz Hasan Paşa diye bir derginin hazırlıklarını yapıyordu Ali Karcı, Aziz ona yazı gönderecekti. Benden de yazı istiyordu, her sayı için.</span></p>

  <p class="MsoNormal"><span>Sorumlu Müdür Orhan Müs'tü. İlerisi için tasarılar parlaktı ama sağlığım iyi gitmiyordu. Bu pislik, bu sigara dumanı, bu rutubet...Ek olarak da bakımsızlık, parasızlık...Duruşmalar başlamıştı. Üşüye titreye gidip geliyordum.</span></p>

  <p class="MsoNormal"><span style="font-size: 10pt;">Bizim 1944 deki suç ortaklarının uzun vadelileri Ankara'dan Sultanahmet'e gelmişlerdi. Şefik Hüsnü ve arkadaşları... Faris mide kanamasından ikide bir geliyordu bizim hastaneye... Dört yıldır içerdeydi. Hastaneye geldi mi, sabahlara kadar uyutmuyorduk birbirimizi... Bir yüreklilik edip bizim ünlü operatör Kemal Bey'e ameliyat için he dese, yatıracaktı masaya. Ünlü Operatör, boyuna ülserlileri kesip biçiyor, sedyeye yatırmadan yayan gönderiyordu yatağına. Üstelik de bir kez kaza bile çıkmıyordu elinden. Ama Faris bir türlü güvenemiyordu ona.</span><br/></p>

  <p class="MsoNormal"><span>Ben tutuklanma nedeninin, Meclis'e hakaretten olduğunu sanırken, bir duruşmada tutuklama tezkeresinin Cumhurbaşkanı'na hakaretten kesildiğini öğrenmiş, üzülmek mi, sevinmek mi gerektiğini kestirememiştim. Bu dosya ikinci Ağır Ceza'ya verilmisti, Yargıç Salim Başol'a... Son duruşmada yazımın bilirkişiye verilmesi istenmişti. Hemen oracıkta, değişmez üçlü kurul durumuna girmiş olan ünlü bilirkişilerin adı sayılıvermişti. Sayın Yargıç yutkunduğumu görünce:</span></p>

  <p class="MsoNormal"><span>«Söyle!» demişti. «Bir isteğin mi var?»</span></p>

  <p class="MsoNormal"><span>Üstelememişti. Üsteleseydi yazar Ömer Rıza'nın değiştirilmesini isteyecektim.</span></p>

  <p class="MsoNormal"><span>Sonraki oturumda, Ömer Rıza katılmadığı için bilirkişi raporunun hazırlanamadığı anlaşılmıştı.</span></p>

  <p class="MsoNormal"><span>Ömer Rıza'ya çağrı çıkacağı sırada parmağımı kaldırdım, bu kez.</span></p>

  <p class="MsoNormal"><span>«Söyle!» dedi Yargıç Salim Başol.</span></p>

  <p class="MsoNormal"><span>«Ömer Rıza Bey gelecek duruşmaya da gelmezse ben onun hatırı için Cezaevi'nde böyle yatıp duracak mıyım?» dedim.</span></p>

  <p class="MsoNormal"><span>«Evet!» dedi. «Yatacaksın!»</span></p>

  <p class="MsoNormal"><span>«Eğer mutlaka Ömer Rıza Bey'in benim için, hattâ bizim gibiler için ne düşündüğünün öğrenilmesi gerekirse, bundan önceki dosyada, imzasını taşıyan raporları var. Bunlardan birinin kopyasını çıkarıp da yeni dosyaya koymanızı rica etsem...»</span></p>

  <p class="MsoNormal"><span>«Açık söyle!» dedi. «Ne istiyorsun, bilirkişiyi mi değiştirelim?»</span></p>

  <p class="MsoNormal"><span>Birden yumuşamıştı Sayın Yargıç. Gülümsüyordu üstelik.</span></p>

  <p class="MsoNormal"><span>«Evet efendim!» dedim. «Değiştirsek iyi olurdu.»</span></p>

  <p class="MsoNormal"><span>«Söyle kimi istiyorsun, yazarlardan?»</span></p>

  <p class="MsoNormal"><span>«Genç bir yazar olsun da, kim olursa olsun!»</span></p>

  <p class="MsoNormal"><span>«İsim söyle... Kimi yazalım!»</span></p>

  <p class="MsoNormal"><span>«Alışılmış bilirkişilerden olmasın... Genç bir fıkra yazarı... Diyelim ki...»</span></p>

  <p class="MsoNormal"><span>«Meselâ Şevket Rado... Ne dersin?»</span></p>

  <p class="MsoNormal"><span>«Olsun efendim!»</span></p>

  <p class="MsoNormal"><span>Gerçekten de istediğim olmuştu.</span></p>

  <p class="MsoNormal"><span>Ben içerde yatadurayım, Cezaevi dolup boşalıyor, İmralı Cezaevi'nden de ağır hastalar geliyordu, işittiğimize göre Ada'da doktor yoktu. Acımasız bir müdür vardı. Ada'nın revirine bile hasta yatırmıyor, tutup tutup tarlaya gönderiyordu, çalışmaya.</span></p>

  <p class="MsoNormal"><span style="font-size: 10pt;">Bütün Cezaevleri'nin hastalarını Sultanahmet'e göndermeleri gerekirken, yalnız ölecek ağır hastalar geliyordu, hem de son demlerinde. Bunlardan biri içeri bile girememiş, Cezaevi'nin kapısının önünde can vermişti, Jandarmanın kucağında, İmralı’dan gelenleri dinliyor, söylediklerini yazıyordum. Nasıl olsa bir gün kurtulacak, dergilerimiz çıkacak, bu yazdıklarım elbet yayınlanacaktı.</span><br/></p>

  <p class="MsoNormal"><span>ikinci Dünya Savaşı'nın ünlü askeri yazarlarından Hüsnü Emir Erkilet Paşa da düşmüştü, bizim sayrılar evine. Gelir gelmez de ortalık alt üst olmuştu. Paşa sanki Şakir Zümre Fabrikası'ndaki patlama sorumlusu değil de, Cezaevi'ni teftişe geliyordu! Sıradan bir tutukluyken, hasta olmadığı halde hastaneye yatırılıyordu. Hastane bir bakıma daha rahat olduğu gibi, ayrıca kişiliği kurtaran bir yanı da vardı. Sultanahmet sayrılar evine dinlenmeğe geliyordu, biraz da.</span></p>

  <p class="MsoNormal"><span>Sabahtan ortalık süpürülmüş, paspaslanmıştı. Örtüler, çarşaflar, battaniyeler tüm değiştirilmiş, kılıflanmıştı. Paşa'mız Beyler Koğuşu'na indiği gün, biz de hoşgeldine gittik sıradan. Yazar olduğumu öğrenince ilgilendi. Paşalık bir yana, eh ne de olsa burnuna mürekkep kokusu çekmiş bir kalem erbabıydı. Askeri yazardı, taktikten, stratejiden de anlardı. Hitler'in davetlisi olarak Doğu Cephesi'ni de gezmişti ama, Zaferin kokusunu yanlış yönden almıştı. Moskova'ya, Leningrad'a Alman tümenlerinden önce birkaç kez, girip, ertesi gün erkenden çıkmıştı. Böyleydi paşa! Önce hatları yarar, düşmanı önüne katar, büyük kentlere girerdi. Ertesi gün neden girilemeyeceğini yana yakıla anlatırdı. O kadar da gerçekçiydi bu konuda.</span></p>

  <p class="MsoNormal"><span>Gelen tutuklulardan öğrendiğime göre İmralı'da Pamuk adında bir köpek vardı. Müdür'ün köpeğiydi bu... Şişe suyu içer, yemeği tabldottan çıkardı onun. İki de bakıcısı vardı tutuklulardan. İmralı'da yaşayış koşulları oldukça ağırdı. Üretimde çalışıyorlardı hükümlüler. Her hasta olan revirde yatarsa üretim nasıl yürür diye düşünen Müdür, hasta olmayı yasak etmişti. Ama hastalık, yasak dinlemiyordu. Bakımsızlıkla , ağır çalışma koşulları bir türlü bağdaşmayınca Müdür, sıkı emirlerle bu açığı kapatmaya çalışıyordu. Hastaları, değil Sultanahmet'e göndermek, revire bir günlüğüne olsun yatırmıyordu bile. Hem neden yatırsındı, koskoca İmralı’da bir tek doktor yoktu ki, hastalara bakacak!</span></p>

  <p class="MsoNormal"><span>Derken Pamuk bir gün, tabldottan çıkan balığını yerken, bakıcısının dikkatsizliği yüzünden gırtlağına bir kılçık takılmıştı.</span></p>

  <p class="MsoNormal"><span>Ağır hastaları, ancak yükünü alan soğan kayıklarıyla gönderen Müdür, Pamuk için özel motorunu suya attırmış, vizite defteriyle birlikte hizmetine altı adam verip Bandırma'ya yollamıştı. Lodos her ne kadar Marmara'yı alt üst ediyorsa da Pamuk'un yaşamı, pamuk ipliğine bağlı olamayacağından, yoldan dönülmezdi. Ne dalgaya pabuç bırakılırdı, ne lodos fırtınasına!</span></p>

  <p class="MsoNormal"><span>Dalgalar uçan kuşu kapadursun motor sallandıkça Pamuk'u bile deniz tutmuş, her deniz tutan yaratık gibi Pamuk da başlamıştı kusmaya. Pamuk kusarsa gırtlağındaki kılçık durur muydu! Kılçık da tabldotun balıklarıyla birlikte, denizden gelen denize gider hesabı, sulara karışmış, Pamuğun hırıltısı da böylece kesilivermişti birden.</span></p>

  <p class="MsoNormal"><span>Ne yapsındı Cankurtaran ekibi? Müdür'ün buyruğunu yerine getirsin diye Bandırma'yı boylamışlardı. Veteriner şöyle bir bakmış Pamuk’un gırtlağında, ne kemik var, ne kılçık! Vizite defterini imzalayıp yollamıştı İmralı’nın özveri sahibi gemicilerini!</span></p>

  <p class="MsoNormal"><span>Gel gelelim bir gün Pamuk'u Bandırma'ya götürmeye memur edilenlerden biri hastalanmış, hem de ciğerlerinden...Soğan dikilirken hastalandığı için, soğanların irileşip başvermesi beklenmeliydi göreneklere uyarak... Soğanlar sökülüp kuruduktan sonra İstanbul’a gönderilirken hasta da bindiriliyordu motora. Bereket hasta, Pamuk gibi talihsiz değildi. Lodosta değil de, temiz bir gelin havasında inmişti Halic'e... Düşmüştü Haliç'ten Sultanahmet'e kıvrılan yollara, Jandarmanın önünde, yayan yapıldak. Canı burnunun ucuna gelen hasta, tam Cezaevi'nin kapısına gelince ruhunu teslim etmek zorunda kalmış! Teslim etmekle iş bitmiyordu. Ya Jandarma onu kime teslim edecekti! Burası cezaeviydi, ölüler evi değil ki!.. Saatlerce bekleyen Jandarma, hastanın neden öldüğünün saptanması için beklemişde beklemiş!</span></p>

  <p class="MsoNormal"><span>Konu çok acıklıydı. Oturup acımakla hiçbir şeyin çözümlenmediğini yaşam deneylerimize dayanarak kestirdiğimiz için, ölene saygımızı yitirmeden konuyu tam Markopaşalık bir mizah türüne uydurup zarfımıza koymuştuk.</span></p>

  <p class="MsoNormal"><span>Arkadaşlarımızın hoşça vakit geçirmesi için türlü yollar vardır cezaevlerinde. Kimi toz çeker burnuna, kimi duman... Kimisi de kumar oynar. Eline ne geçerse okuyanlar da bulunur, tek tük de olsa...Bu meraklılardan biri de almış bizim Pamuk yazısını, doğru Erkilet Paşa'ya götürmüş. Dışarda olsa okumaz Paşa'mız ama, o da vakit geçirmek zorunda. Gözlüğünü takıp uzun uzun okuduktan sonra:</span></p>

  <p class="MsoNormal"><span>«Güzel yazı!» demiş. «O solcu yazar mı yazdı bunu?»</span></p>

  <p class="MsoNormal"><span>«Evet!» demişler.</span></p>

  <p class="MsoNormal"><span>«Burda yazı yazmak kolay. İşbunu yayınlamakta!»</span></p>

  <p class="MsoNormal"><span>«Çıkınca yayınlayacakmış!»</span></p>

  <p class="MsoNormal"><span style="font-size: 10pt;">Gülmüş Paşa:</span><br/></p>

  <p class="MsoNormal"><span>«Ölme eşeğim ölme!» demiş. «Hamamda türkü söylemesi kolay! İş türküyü ortaya çıkıp söyleyebilmekte!»</span></p>

  <p class="MsoNormal"><span>Duruşmam vardı, Paşa'nın türküden söz ettiği gün. Davalar birbirine karıştığı için ben hangi davaya hangi duruşmaya götürüldüğümü sormuyordum bile. Mahkemesine, yargıcına, savcısına göre çıkarıyordum, niçin getirildiğimi. Sağ olsunlar, jandarmalarla gardiyanlar bu konuda gerçekten çok «koordine» çalışıyorlar, hiç yanlışlığa yer vermiyorlardı.</span></p>

  <p class="MsoNormal"><span>İkinici Ağır Ceza'nın önünde durunca anlamıştım, neden getirildiğimi. Bilirkişi raporu okunacak, bu rapor üzerinde neler düşündüğüm sorulacaktı.</span></p>

  <p class="MsoNormal"><span>İçeri girip çıkan, göğsündeki madalyasından ötürü «Maraşal» dediğimiz mübaşirle dostluğumuzu bir selamla pekiştirdikten sonra koridordaki sıralardan birinde mayetimle birlikte yerimi almıştım. Oturur oturmaz, kelepçe çözülünce geleneklere uyarak elimi cebime atıp içsem de içmesem de çıkardım paketi, yaktım sigarayı.</span></p>

  <p class="MsoNormal"><span style="font-size: 10pt;">Sıramız gelince girdik içeri. Önce bilirkişi raporu okundu. Yazıda hakaret olmadığı saptanmıştı raporda. Biraz sert anlatımlı bulmuşlardı yazımı. Tutarlı bir ruh halini sürdüremediğim için yazımın biçimi de, çalımı da zaman zaman değişebilirdi, işte böyle! Bilirkişi de bunu belirtmişti haklı olarak...</span><br/></p>

  <p class="MsoNormal"><span>Yargıç sevinmişe benziyordu.</span></p>

  <p class="MsoNormal"><span>«Savunmanı yapmak ister misin?» diye sordu. «Yoksa başka bir duruşmaya mı bırakırsın?» Sayın yargıç bugün çok güler yüzlüydü. Gür kaşları bile çözülmüş, bakışları yumuşamıştı. Bu elverişli durumu gelecek sefer bulamazsam diye düşündüm:</span></p>

  <p class="MsoNormal"><span>«İzin verirseniz savunmamı bu duruşmamızda yapabilirim!» dedim.</span></p>

  <p class="MsoNormal"><span>«Pekâlâ!..» diye dinler duruma geçti.</span></p>

  <p class="MsoNormal"><span>Önce mizahın zor bir yazı türü olduğundan başladım. Sözcüklere türlü anlamlar yükleme ustalığı istediğini söyledim. Bir sözcüğü iki, üç anlamda kullanma sanatı olduğunu, üç anlama gelen bir sözcüğün her zaman için yanlış anlam verilme, yanlış yorumlanma tehlikesiyle karşılaşma olasılığı taşıdığını belirttim.</span></p>

  <p class="MsoNormal"><span>Bununla birlikte bizim bu tehlikeleri bile göze alarak okurlarımıza yazı yetiştirmek zorunda bulunduğumuzun da bir gerçek olduğunu açıkladım. Sayın Savcı, bize «Madem ki bu yol tehlikeli, neden bu yolu öngörüyorsun?» diyebilir. Aynı sözün bir cambaza söylendiği zaman ne anlam taşırsa bir mizahçı için de bu öğüdün aynı anlam taşıdığını anlattım. Mizah yazarı da bir cambaz gibi ipini yüksek tutmak zorundadır, işinin gereği olarak, dedim. Bizi anlamanızı rica ederim, bu hoşgörüyü bizlerden esirgerseniz taaa Hoca Nasreddinler'den beri gelen bir geleneğimize yazık olur, derken bir yandan da sayın Başol'un kaşlarını izliyordum. Savunmama başladığım gibiydi hâlâ kaşları... Tadında bırakmalıydım konuşmamı:</span></p>

  <p class="MsoNormal"><span>«Yüksek Yargıçlar Kurulu'ndan beraatimi istiyorum!» diye kestim savunmamı.</span></p>

  <p class="MsoNormal"><span>İsteğim yerine getirilmiş, beraat etmiştim. Şimdi sorun, öbür dosyalar için tutukluluk tezkeresinin kesilip kesilmediğiydi.</span></p>

  <p class="MsoNormal"><span style="font-size: 10pt;">Selamımızı verip, teşekkürümüzü ettik, Mareşal'ı da içtenlikle selâmladıktan sonra kapı altındaki yerimizi aldık. Nereye kapatırlarsa kapatsınlar, beraat etmiştik. Buram buram sidik koksa da aldıracak değildik. Öbür dosyalardan ikinci bir tutuklama tezkeresi yoksa cezaevinin, bir orduyu içeri alacak kadar geniş kapısı, ardına kadar açılırdı benim için! Başefendi'ye bir selam verdikten sonra sayı hesabı girdik kırmızı arabamıza. Beraat etmek, ne olursa olsun bir başarıydı. Özgürlüğe kavuşma savaşı, nerede olursa olsun eylemlerin en insancasıydı. Özgürlüğü yitirmekde bile kurtuluş umudu gizliydi. Direnenlerin gücü bu gizli umuttan geliyordu işte!</span><br/></p>

  <p class="MsoNormal"><span>Kırmızı arabamızda tek pencerecik bile yoktu ama, bugün sokaklar çok cümbüşlü geliyordu bana. Cezaevine bir an önce gitmek istiyordum. Bu koca kapı üstümden sıkı sıkı kapanmalıydı ki, çok geçmeden onu ardına kadar, açtırabilmeliydim. Çıkaracağımız dergilerde yerimi almalıydım, sıcağı sıcağına. Görmeliydi Paşa! imzalı yazısı gazetede nasıl yayınlanıyordu, bir görsündü!</span></p>

  <p class="MsoNormal"><span>Geç kalan mahkemecilerin yemeğini arkadaşlar saklardı. Meydancı buz kesilmiş yemeğimi koydu önüme.</span></p>

  <p class="MsoNormal"><span>«Eee Sabri!» dedim. «Sen en azdan daha iki yıl buradasın değil mi?»</span></p>

  <p class="MsoNormal"><span>«Öyle görünüyor!» dedi, boynunu bükerek.</span></p>

  <p class="MsoNormal"><span>«Eğer ben bugün çıkarsam, yatağım sana teslim! Kendi yatağının altına serip saklayacaksın!»</span></p>

  <p class="MsoNormal"><span>«Eee... Böyle bir şey mi var yoksa?»</span></p>

  <p class="MsoNormal"><span>«Olur ya...»</span></p>

  <p class="MsoNormal"><span>«Beş dosyan olduğunu söylüyor kalemdekiler.»</span></p>

  <p class="MsoNormal"><span>«Ne beşi!.. Bunlar Cezaevi Kalemi'ne gelenler... Ya kaleme gelmeyenler!»</span></p>

  <p class="MsoNormal"><span>«Peki, çıkmaktan neye lâf ediyorsun öyleyse?»</span></p>

  <p class="MsoNormal"><span>«Yahu sen şimdiye kadar, kaç kere af ilân ettin de çıktın, onu bir düşünsene! Bu gün de ben af ilân edeyim!»</span></p>

  <p class="MsoNormal"><span>«Yooo Beyim, burda tek kişilik aflar işlemez. Af dediğin birlikte ilân edilmeli ki herkes inansın!»</span></p>

  <p class="MsoNormal"><span style="font-size: 10pt;">«İster tek kişilik af, ister genel af! Sonunda yatağı toplamaya dayanmıyor mu iş? Eğer tek başıma çıkarsam, yatağımı sen toplayıp alacaksın kendi yatağının altına! Birine kiraya vermeye kalkarsan kendi yatağını verecek benimkine kendin yatacaksın, anladın mı? Hiç olmazsa senin mikrobun benim yabancım değil! Mikrop bir yana, temiz adamsın sen! Bahşişini ayırdım bile şimdiden.» «Kim ne derse desin tatlı adamsın, hele böyle bahşişten lâf ettiğin zaman!»</span><br/></p>

  <p class="MsoNormal"><span>«Babamın hayrına bırakmıyorum bu yatağı sana! Bir iki ay sonra gene kürkçü dükkânına yolumuz düşecek! Sırtımız kuru demire gelmesin, sırt üstü uzandığımız zaman!»</span></p>

  <p class="MsoNormal"><span>«Anladım Beyim! Cezaevinde dostumla postum bulunsun demek istiyorsun!»</span></p>

  <p class="MsoNormal"><span>«Anlaştık mı?»</span></p>

  <p class="MsoNormal"><span>«Tamam Beyim! Sen Adembabaların bekçisinin ipini kısa tut ki, bir «Allah kurtarsın»la, savma başından beni!»</span></p>

  <p class="MsoNormal"><span>Hava kararmaya başlamış, bizim tahliyeden henüz ses seda çıkmamıştı. Öyle birşey olsaydı kapı altından gerçekten ses çıkar, lâstik top gibi havadan kapıla kapıla koğuşta beni bulurdu.</span></p>

  <p class="MsoNormal"><span>Eğer çıkarsam nereye gidecektim ben? Vakit geçtikçe umudum kırılıyor. Lambalar «Allah kurtarsın»la yanmıştı bu akşam da. Hep Allah kurtaracaktı bizleri. Sanki hep Allah yolunda düşmüştük buralara! Paralı katiller bile, kendilerini buraya gönderenlerden bir şey beklemiyorlardı. Bir avukat tutmalarını bile istemiyorlardı, kendilerini buraya gönderen efendilerinden!</span></p>

  <p class="MsoNormal"><span>Beni kurtarsa kurtarsa savcıların dalgınlığı kurtarırdı, ancak. İçeri, çıkmamak üzere girdiğimi sanıp da her dosyadan tutuklanmamı istemeyen dalgın yetkililerin unutkanlığına bağlıydı özgürlüğüm. Bir iki saattir caddeye açılan pencerenin önünde dikilen Sabri, koşarak geldi. Onun beklediğini görüyordum ama, tozculara erketecilik yapıyor, sanıyordum. Bu pencereden dumanlı havalarda iple eroin, esrar çekildiği olurdu. Taşoda işkenceleri çıkalı el ayak kesilmişti cam önlerinden.</span></p>

  <p class="MsoNormal"><span style="font-size: 10pt;">«Müjdemin bir taksidini isterim, Abi,» dedi, Sabri. «Bir saate varmaz haber çıkmazsa vereceğin parayı faiziyle cebinde bil!»</span><br/></p>

  <p class="MsoNormal"><span>«Ne oldu, bir fısıltı mı duydun?» dedim umutla.</span></p>

  <p class="MsoNormal"><span>«Ne fısıltısı be!» dedi. «Bir patırtı duydum!»</span></p>

  <p class="MsoNormal"><span>«Ne patırtısı bu?»</span></p>

  <p class="MsoNormal"><span>«Motosiklet patırtısı!»</span></p>

  <p class="MsoNormal"><span>Uyanır gibi olmuştum. Nöbetçi savcıdan, geç kalan tahliyeler motosikletle gelirdi.</span></p>

  <p class="MsoNormal"><span>«Haaa» dedim, «Bu olur işte! Böyle düşünmen bile beşkâğıt eder. Elverir ki patırtıyı gerçekten duymuş olasın!»</span></p>

  <p class="MsoNormal"><span>Cezaevinin en hızlı işleyen yanlarından biri, «tahliye»lerin yıldırım hızıyla yürürlüğe girmesiydi.</span></p>

  <p class="MsoNormal"><span>Gece yarısı savcılıktan kâğıt gelse, hemen dakkası dakkasına kapıların açılması gerekirdi. Büyük sorumluluğu vardı bunun. Hele ölüm halindeki hastalar, tahliye emrinden sonra içerde öldü mü, yakasını kurtaramazdı savcılar, müdürler, gardiyanlar!</span></p>

  <p class="MsoNormal"><span>Sabri, bu kez de hastanenin duvarına vermişti kulağını. Bu saatte «kısım»larla birlikte, hastanenin kapısı da kilitlenirdi. Geleneklere göre müdüre tahliye emri geldi mi, yazıcılar, meydancılara, meydancılar da koğuşlara seslenirlerdi.</span></p>

  <p class="MsoNormal"><span>Bizim Verem koğuşu tümüyle bir çift kulak kesilmişti. Karma karışık duygular içindeydiler. Böyle zamanlarda Hakkı, sokulur yanıma daha çok Karadenizli kesilirdi. En kısa yoldan belirtirdi aklından geçenleri:</span></p>

  <p class="MsoNormal"><span>«Yazacak misun çıkarsan İmralileri daaa?» diye sordu.</span></p>

  <p class="MsoNormal"><span>«Nesini? Hastaların durumunu mu?»</span></p>

  <p class="MsoNormal"><span>«Bir hasta daha geldi, mide kanamasından...»</span></p>

  <p class="MsoNormal"><span>«Nasılmış durumu?»</span></p>

  <p class="MsoNormal"><span>«Gördüm oni daaa? Garnini tutayi!.. Yazacasun bunlari. Yazacasun çi lâf edemesun Paşa! Yanındaki adamlarına, bakın nasıl yazacaktur dedum da, maytaba aldılar beni!»</span></p>

  <p class="MsoNormal"><span>«Hele dur, bir çıkayım!» dedim, «Bir tomar gazete göndereceğim, mahkemecilerlen! Okusun Paşa! Sen iste posta müdürü Zeki'den!»</span></p>

  <p class="MsoNormal"><span style="font-size: 10pt;">Fener PTT Müdürü Zeki, Yazıcı'ydı, Kalem'de... Hastanede yatıp kalkardı. Giren gazeteleri incelemek de onun işiydi ek olarak.</span><br/></p>

  <p class="MsoNormal"><span>Hastane kapısı dışardan açılmış. Başgardiyan Efe Rıfat, iki gardiyanla birlikte içeri girmişti. Verem Koğuşu'nun kapısı tekmeyle yıkılır gibi açılmıştı ardına kadar:</span></p>

  <p class="MsoNormal"><span>«Hazırlan Rıfat Bey!» dedi, «Tahliye!»</span></p>

  <p class="MsoNormal"><span>Bütün tutukluların düşlerinde yaşayan bir seslenişti bu! Kendileri çıkmasalar da burdan çıkılabileceğinin, içerde mutlaka ölmek gerekmediğinin müjdesiydi bu tahliye. Herkes, payına düşürdüğü kadarını alabilirdi bu müjdeden. Bölüşmenin kardeşçe olması da gerekmezdi. Ama gel gelelim coşkunun çoğu değil azı da yasaktı onlara. Önemli bir tahliyeydi bu, kız kaçırmaktan, yolcu sövüşlemekten, muslukçuluktan, tufancılıktan yatmıyordu tahliyeli ama, gene de çıkan, onlardandı. Bu hastanede hep önemli kişiler yatardı, beyler, paşalar, yazarlar, yüksek memurlar... Böyle olmasa Başgardiyan, bu kadar gardiyanı peşine takıp gelir miydi?</span></p>

  <p class="MsoNormal"><span>Her şey o kadar hızla olmuştu ki on dakika sonra dışardaydım! Ufak büyük bütün paralarımı adembabalara dağıtmıştım! Olsaydı daha da çoğunu verecektim. Gelenek böyleydi. Dışarda iş vardı, dışarda arkadaş vardı, dışarda para vardı. Çalışılır kazanılırdı, İçerdekinin eli kolu bağlıydı, çalışamazdı, kazanamazdı. Madem çıkıyordum, neyim varsa onlara bırakmalıydım!</span></p>

  <p class="MsoNormal"><span>Yağmur, sanki kapıdan çıkmamı bekliyormuş gibi birden boşanmıştı.</span></p>

  <p class="MsoNormal"><span>Yapışkan bir soğuk, yürüdükçe artıyor, göğsümde düğümleniyordu. Nereye gidebilirdim? Elektrikçi Muzaffer'in yeni evini bilmiyordum. Edimekapı dolaylarında oturuyordu. Vakit neredeyse gece yarısını buluyordu. Oysa içerde, çıkma olasılığı uç verince, düşünmüş, gidecek o kadar çok yer bulmuştum ki!.. Ne olmuştu sığınacağım yerler, karnımı doyurabileceğim sofralar, sıcak yataklar? Ne tramvaya binip gidecek, ne bir muhallebicide sıcak bir çorba içebilecek param kalmıştı! Bol bahşiş vermekle yanlış işmi yapmıştım? Yok, hayır, o hava içinde herkes benim yaptığımı yapardı. Doğru, yanlış, bugüne kadar, hangi yaptığım işten ötürü kendimi suçlamıştım ki!</span></p>

  <p class="MsoNormal"><span>Böyle zamanlarda Karadenizli mantığıma başvurmam gerekirdi. Önce girerdim bir lokantaya... Bir kuru ver, bir kuru daha ver!.. Bir kuru daha!.. Aç bir şişe su, yetmezse bir şişe dahaaa!.. Ondan sonra kim nereye götürecekse görütsün beni!</span></p>

  <p class="MsoNormal"><span>Tamam, dedim, Çemberlitaş Lokantası'na giderim, Kastamonulu Fevzi'ye!.. Ver bir şiş!.. Aç bir buzbağı!.. Garson Ahmet ordaysa, patrona bile eyvallah etmeye değmez. Küçük Ahmet olmamış da, Büyük Ahmet olmuş! İkisinden biri bulunsun, yeter.</span></p>

  <p class="MsoNormal"><span style="font-size: 10pt;">Saçak altlarından gidiyorum. Voltaları kaçırmamıştım içerde ama, gene de hamlaşmışım. Hızlı yürürsem soluk soluğa geliyordum. Kısıyordum adımlarımı.</span><br/></p>

  <p class="MsoNormal"><span>Çemberlitaş'ı dönüyordum, ışık yanıyor lokantada, kapatmamışlar demek! Çekinerek, açıyorum kapıyı... Ya aradıklarım içerde yoksa?... Masalardan boş tabakları toplayan Küçük Ahmet: «Ooo Rıfat Abi!» diye uzattı elini, «Demek salıverdiler, öyle mi? Bak Ahmet kim geldi!» Ahmet'lerin ikisi de burda! Fevzi gitmiş demek... Eh böylesi daha iyidir belki de... Büyük Ahmet de çıkıyor içerden:</span></p>

  <p class="MsoNormal"><span>«Ben biliyordum, çok bekletmeyeceklerini içerde. Çıktın ya!..»</span></p>

  <p class="MsoNormal"><span>Elimi bıraktıktan sonra açılıp bir kez daha baktı yüzüme:</span></p>

  <p class="MsoNormal"><span>«Hani yaramış diyeceğim ama, dilim varmıyor!»</span></p>

  <p class="MsoNormal"><span>Yeniden elime yapışıp eskiden oturduğum masaya doğru çekip, götürdü beni. Küçük Ahmet'e kaptırmak istemiyordu. Açsam mı param olmadığını, açmasam mı, diye düşünüyordum. Küçük Ahmet, arkadaşına kaptırdığını anlayınca bir buzbağ şişesini kaptığı gibi geldi:</span></p>

  <p class="MsoNormal"><span>«Bu gece bizim misafirimizsin!» dedi. «Hiç kıpırdama Rıfat Abi! Yani lokantamızın misafiri! Yemek seçmeyi sen bize bırak artık!»</span></p>

  <p class="MsoNormal"><span style="font-size: 10pt;">«Bakın buna çok sevindim!» dedim. «Eğer siz beni misafir etmeseydiniz, bizim Karadenizli gibi yapacaktım. Ver bir kuru, bir kuru daha...»</span><br/></p>

  <p class="MsoNormal"><span>Büyük Ahmet, Markopaşa'da bunu yazdığımı anımsamış, gülüyordu. Osmanbey Matbaası'nda </span><span style="font-size: 10pt;">gazetemizi çıkarırken burda yerdim yemeklerimi.</span></p>

  <p class="MsoNormal"><span>«Kimler gelip gidiyor lokantaya bizlerden?» diye sordum. Küçük Ahmet:</span></p>

  <p class="MsoNormal"><span>«Aziz Bey yok buralarda!» dedi. «Olsaydı, gelip oturmasa da matbaaya istetirdi yemeğini. Orhan </span><span style="font-size: 10pt;">Bey geldi, geçen gün... Hür Markopaşa'dan söz ediyordu!»</span></p>

  <p class="MsoNormal"><span>Masa şenlenmişti, Ahmetler durmadan taşıyorlardı. Şiş, biftek, pirzola arka arkaya geliyordu.</span></p>

  <p class="MsoNormal"><span>Şarap, içimi ısıtmış, karnım da doymuştu:</span></p>

  <p class="MsoNormal"><span>«Şimdi sıra geldi otel işine!» dedim. «Sizin yapacağınız iş, sadece telefon etmek! Mahmudiye </span><span style="font-size: 10pt;">Oteli'ne telefon edip yer ayırtacaksınız bana! Önce kendi adınızı vereceksiniz. Bu saatte herkesi içeri almazlar. Sonra benim adımı verip parayı peşin almamalarını söyleyeceksiniz!»</span></p>

  <p class="MsoNormal"><span>«Kolay!» dediler. Hemen koştular telefona.</span></p>

  <p class="MsoNormal"><span>«Rıfat Bey bizim misafirimiz!» dediler, yarın adam gönderin lokantaya da alın paranızı!»</span></p>

  <p class="MsoNormal"><span> </span></p>

  </body>
</html>