<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet1.css" rel="stylesheet" type="text/css"/>
</head>

<body>
  <p style="text-align: center;"> </p>

  <p style="text-align: center;"><b style="text-align: center;"><span><br/></span></b></p>

  <h2 style="text-align: center;"><b style="text-align: center;"><span>BİR</span></b></h2>

  <p class="MsoNormal"><span>Beni «Turistik Otel»e Yenigün gazetesinin sahibi Kemal Çukurkavaklı bırakmıştı, özel arabasıyla. Arabanın bagajı da, içi de kendi kitaplarımla tıklım tıklımdı. Giysilerimle, notlarımı içine alan iki küçük bavul, kitap paketleri arasında görünmez olmuştu.</span></p>

  <p class="MsoNormal"><span>Cide'ye, bu doğduğum memlekete yıllardan sonra dönüşümü, otelin Karadeniz'e bakan lokantasında kutluyorduk. Kemal, elindeki rakı bardağını kaldırırken:</span></p>

  <p class="MsoNormal"><span>«Hoca!» dedi, «Cide, gerçekten güzel bir yer! Tam dinlenilecek bir kıyı... Ama gene de kuşkuluyum, burda kışı geçirebileceğinden!»</span></p>

  <p class="MsoNormal"><span>Bardağını dikerken bile gözleri bendeydi, bu kuşkusunu onaylamamı beklermiş gibi...</span></p>

  <p class="MsoNormal"><span>«Yalnız kışı değil...» dedim, «Geriye kalan bütün yıllarımı...»</span></p>

  <p class="MsoNormal"><span>O, kuşkusuna nedenler ararken:</span></p>

  <p class="MsoNormal"><span>«Sonra...» dedim, «Ben buraya dinlenmeye de gelmedim... Başlayıp bir türlü bitiremediğim, düşünüp başlayamadığım çok konularım var işleyecek.»</span></p>

  <p class="MsoNormal"><span>Belki dinlenmek, son ayların yorgunluğunu çıkarmak da vardı düşündüklerimin içinde. Gerçekten çok yorulmuştum. Bir kargaşa, bir tedirginlik kaynağı olduğunu anladığım evimden kaçmıştım. Bütün bu kalabalığın benimle hiçbir yakınlığı kalmadığını, bu evim dediğim yerde öksürüklü, aksırıklı yaşlı bir sığıntıdan başka bir şey olmadığımı anlamıştım. Üst üste gelen hırlaşmaların uyandırdığı sinirlilikle kapıyı çekip çıkmıştım. Cebimde basın kartım olmasa, Küçükçekmece'den yirmi kilometre çeken Aksaray'a zor ulaşabilecektim. Geceyi bir arkadaşın evinde geçirmiş, ertesi gün bir kitabımdan senaryo çıkarma hakkını satın alan sinema patronunun yazıhanesine uğramak zorunda kalmıştım. Dağınık işlerimi bir düzene koymak için bir ay surda burda gecelemem, sununla bununla türlü sorunlar üzerinde tartışmam, yakın arkadaşların uzlaştırma çabalarını atlatmak için direnmem, kendimi daha da haklı görmem için içip içip kendimle hesaplaşmam, yazacak, düşünecek, giderek gazete okuyacak güç bırakmamıştı bende. Yazmadan, okumadan yaşamanın hiçbir anlamı yoktu. On beş yaşımdan beri durmadan yazıyordum. Elim durdu mu, ancak değirmen taşlarının gürültüsünü işitmekle mutlu olabilen değirmenciden hiçbir ayrıcalığım olmadığını anlıyordum. Bu taşlar ne pahasına olursa olsun dönmeliydi. Tek işlevim buydu benim. Yazdıklarımı okuyan, sahnede, beyazperdede izleyen, okurken izlerken mutlu olan yüzlerce kişi vardı. Daha doğrusu var olduğuna inanmaya başlamıştım artık. Böyle olmadığına alıştıramazdım bu yaştan sonra kendimi. Ben aldansam bile kitapçılar, gazeteciler, okurlar aldanmazdı.</span></p>

  <p class="MsoNormal"><span>Halûk Yetiş'in oğlunun düğününde rastladığım Oğuz Akkan, yeni bir kitap istemişti benden. Küçükçekmece'deki evde bu kitabın bir tek satırını bile yazamazdım. Göl kıyısındaki ev yalnız anlamını değil, işlevini de yitirmişti artık. Düpedüz bir geçimsizlik miydi, tedirginliğimin nedeni? Sevgiden mi, sevgisizlikten mi, geçim darlığından mı geliyordu bu geçimsizlik?</span></p>

  <p class="MsoNormal"><span>Birbirimizde ne aramış, ne bulmuştuk? İşin en tuhaf yanı, bu kez sadece bir emekli çalışması, bir işçi dinlenmesi aramıştım bu birleşmede. Yaşamın gerektirdiği, başımı dinleme isteği... Bu dinginlik içinde gene de boşdurmamak, üzerime düşen işi yapıp, her şeyden önce bu dinlenmeyi sürdürecek olanakları sağlamak...</span></p>

  <p class="MsoNormal"><span>Şu anda, masa başında bile düşündüğüm bu. Geride bıraktıklarımın da rahatını sağlamak... En azdan yaşayışlarında yeni bunalımların doğmasını önlemek...</span></p>

  <p class="MsoNormal"><span> «Hadi Hoca!» dedi Kemal, «Kaldır şu bardağını!» Kaldırdım ister istemez. Ama yutamıyordum ağzımda birikenleri. Karadeniz'in koyulaşmaya yüz tutan maviliği, sinirlerimi yatıştıran suskunluğu, yeni bir yaşayışın eşiğini atlama coşkusu, hiçbirşey rakı içme isteği yaratmıyordu bende. Yaşama yorgunluğu muydu bu? Söz veriyorum kendi kendime, yarından tezi yok bırakacağım rakıyı... Yerine göre beni dinlendiren, yerine göre içimi açan, coşturan içkiden de soğuyacakmışım demek! Yoksa bu yaşamaktan da soğumak anlamına gelmesin? Hiç sanmam. Yaşamanın nedeni, bence yazmak, boş durmamak olduğuna göre, içimde güçlü bir yazma coşkusu varken, niçin yaşamaktan soğuma olsun bu? Arkadaşımın keyfini kaçırmamak için sözünü etmiyorum, içimden geçenlerin. «Peki! Hadi, içelim!» diyorum. «Odanı da gördüm.» diyor Kemal. «Balkonunda ne tatlı rakı içilir ya!.. Karadeniz'e baka baka...» «İçilir... Neden içilmesin. Hele balık çıktığı günler!»</span></p>

  <p class="MsoNormal"><span>Ah çocukluğumdaki uskumrular... Barbunyalar... Lüferler, levrekler...</span></p>

  <p class="MsoNormal"><span>Cide, doğduğum eşsiz, benzersiz memleket... Ne iyi etmişde anam beni bu cana yakın memlekette doğurmuş! Herşeyimi yitirdiğim günlerde Cide'nin, belleğimin duvarlarına yansıyan görünümleriyle dirilir, yaşama gücümü tazelerdim. Çocukluğumun anılarıyla yetinirdim. Bahçe içindeki evimizin yalağına boşaltılan hediyelik balıkların düşleriyle giderirdim açlığımı. Şimdi köküne kıran girdiği söylenen uskumruların, barbunyaların, lüferlerin düşleriyle...</span></p>

  <p class="MsoNormal"><span>Babamın haftada iki gün kapısını açtığı tuz mağazası görünüyordu oturduğumuz yerden.</span></p>

  <p class="MsoNormal"><span>«İşte surdan binerdik babamla sandala...» dedim. «Tuz almak için Cide iskelesine gelen sandalcılar kapışırlardı bizi. Ben hemen geçerdim dümene, kendimi Nemse vapurunu yöneten kaptan sanırdım.»</span></p>

  <p class="MsoNormal"><span>Parmağımın doğrultusuna gözlerini dikmiş olan Kemal'e:</span></p>

  <p class="MsoNormal"><span>«Yarın çıkacağım Belediye Başkanına.» dedim, «Sayın Başkan, diyeceğim. O tuz mağazasının arkasından üç arşınlık toprak istiyorum, ister sağlığımda ver, ister öldükten sonra beni yatır. Zincirlikuyu mezarlığı için arkadaşlarımı yormaya hiç yüzüm yok. Son günlerde o kadar yoruldular ki.»</span></p>

  <p class="MsoNormal"><span>Kemal biraz da rakının tadını çıkarmak için:</span></p>

  <p class="MsoNormal"><span>«Ya kalkıp buralara kadar gelirlerse seni gömmek için?» dedi gülerek.</span></p>

  <p class="MsoNormal"><span>«Gelemezler... Gömüldükten çok sonra yayınlatacağım ölüm duyurumu.»</span></p>

  <p class="MsoNormal"><span>«Ne yaparsan yap Hoca, onları, mezarının başına gelmekten alıkoyamazsın! Ölümünün, ikinci yıldönümünde Cide'de öyle bir tören yaparlar ki senin için, Cideliler şaşıp kalırlar.»</span></p>

  <p class="MsoNormal"><span>«Yapabilirler, buna karışamam! Ben törensel gömüden kaçıyorum buralara. Turistik bir gezi olur, ikinci ölüm yılımda yapılan tören.»</span></p>

  <p class="MsoNormal"><span>«Daha çok yazınsal..»</span></p>

  <p class="MsoNormal"><span>Kemal, tuz mağazasının çok yukarılarından, karanlıklara doğru atılan ışıktan lastik topu gösteriyordu. Top iki kez havaya atılıyor, sonra görünmez ellerle yakalanıyor, bir süre sonra yeniden fırlatılıyordu havaya sanki.</span></p>

  <p class="MsoNormal"><span>«Nedir bu?» dedi, «Uçak mı yoksa?»</span></p>

  <p class="MsoNormal"><span>«Uçak aynı yerde durmayacağına göre... Olsa olsa deniz feneri...»</span></p>

  <p class="MsoNormal"><span>Orta Anadolu'da doğup büyüyen Kemal için deniz feneri daha da akıl dışı bir kavramdı duran uçağa bakarak.</span></p>

  <p class="MsoNormal"><span>Çocukluğumda Köpekburnu dediğimiz şu dik kayalıkların üzerinde böyle bir deniz feneri yoktu. Anılarıma saygısızlık gibi geldi bu durup durup havaya fırlatılan ışıktan toplar. Gemiciler için büyük bir anlam taşıyan bu ışıklar sadece havaya atılan iki lastik toptu bence. Onlar için yararlı olan, kuşkusuz benim için de yararlı olmalıydı. Tutucuların yenilik karşısında direnmelerinin nedeni, her zaman sınıfsal çıkarlara dayanmıyordu demek. Biraz da duygusallık giriyordu işte böyle araya. İstiyordum ki Cide'de her şey çocukluğumdaki gibi kalsın, tek çivi çakılmasın, yerinden tek taş oynatılmasındı. Yalı dediğimiz bu kilometrelerce süren kumsalın bir yanından uzayıp giden bu beton yol da ne oluyordu. Sonra yalının en güzel yerine beğenisizce oturtulan kereste fabrikası... Eskiden oralarda kızaklar üzerine bodoslamaları, omurgalarıyla oturtulan mavnalar, kütük kayıkları, elinde keser kolları sıvalı ustalarca yapılırdı. Deniz kıyılarında mavili beyazlı, inceden kırmızı, sarı çizgili, balıklar kadar biçimli sandallar sıralanırdı, feleklerin üstünde. Biz çocuklar bir gün bile ayakkabı giymeden dört beş ay bu sandalların arasında koşar oynar, yüzdürülmelerine, çekilmelerine yardım eder, suların ısınmasını beklemeden yaşımıza göre donlu, donsuz, mayolu, mayosuz denize girer, köpekler gibi acıktığımız halde iki üç kilometre içerilerde kalan evlerimize gidip peynir ekmek yemeyi bile düşünmezdik. Bütün yaz tazılar gibi karınlarımız sırtımıza yapışırdı besinsizlikten. Derilerimiz sahtiyana, saçlarımız güneşte kavrula kavrula mısır püskülüne dönerdi. Okul açıldı mı merdiven altında dura dura kabuk kesilmiş eski ayakkabılarımızı ayağımıza geçirmeye çalışır, ıslatmadan giyemezdik. Giysek bile yeni nallanan taylar gibi tedirginlesin gelir gider ayakkabılarımızı şadırvanın akarına tutardık.</span></p>

  <p class="MsoNormal"><span>İnebolu'dan gelip de yerleşen Hüseyin Çavuş'un evinde doğmuşum dediklerine bakılırsa. Yalıya en yakın evlerden biriymiş evimiz. Sonraları daha içerlek bir eve taşınmışız. Belki de Rus gemilerinin bombardımanından korkmuşuz. Cideliler nedense kediler gibi denizden ürkerler. Köyleri, kentleri deniz kıyısından uzaktır bu yüzden. Denizden iyilik yerine daha da çok kötülük görmüşlerdir yüzyıllar boyu.</span></p>

  <p class="MsoNormal"><span>On iki yaşındaydım burdan ayrıldığımızda. Kardeşlerimden en büyüğü Çanakkale'de yaralanıp gelmiş, bir daha dönmemişti. Yaş bakımından ondan sonra gelen ablam Kastamonu'ya gelin gitmişti. Benden altı yedi yaş büyük olan ikinci ağabeyim kentin telgrafhanesinde manüpleyi öğrenince Samsun'a «muhabere memuru» olarak atanmıştı. Ölenleri çıkarırsak yedi kardeşten en küçüğü olan ben kalmıştım, baba ocağında. İlkokulun beşinci sınıfından nakil kâğıdı bile almayı düşünmeden, işte şu kıyıdan binmiştik sandala. Yelken, kürek İnebolu'ya gitmiş, oradan büyük bir vapura binerek Samsun'a geçmiştik. Babamı Terme'ye vermişlerdi «inhisar memuru» olarak. Yazı Samsun'da ağabeyimin yanında geçirmiştim annemle. Okullar açılırken bir yaylı ile geçmiştik Terme'ye.</span></p>

  <p class="MsoNormal"><span>Şu kıyılardan on tonu bulmayan sandalımıza, kilimlere sarılmış yataklarımız yüklenirken kalabalığın arasında aklı karalı tüyleriyle yaşlı kedimi de görmüştüm. Emektar kedimiz anlamıştı Cide'yle birlikte kendisini de bırakıp gideceğimizi. Bir kez bile miyavlamadan buğulu gözlerle bize bakıyordu. Belki de sandala binme sırasının kendisine gelmesini bekliyordu. Bizim bölünmez bir parçamız olduğuna inanıyordu henüz. Kendimi bildim bileli tek arkadaşımdı benim. Çok daha önceleri beşiğe birlikte belenmemiz için ağlar, direnirmişim. Sonraları birlikte yer, içer, birlikte koşar oynardık. Kendimi bildim bileli bu böyle sürüp gitmişti. Evin çevresinde birlikte dolaşır, kuş avlardık. Çok becerikliydi bu işte doğrusu. Otların, yaprakların arasına akıllıca saklanır, tam zamanında atlardı avının üzerine. Tuttuğu kuşu yemez, bana getirirdi oynamamız için. Çalıkuşlarını serçelerden çok severdi nedense... Biraz daha küçük, biraz daha sıçana benzediklerinden olacak... Belki oynak, civelek olduklarından, avlanması beceri istediğinden seçiyordu onları. Adını «Süleyman Efe» koymuştum. Demek bir efe yanı vardı kedimin. Ama bütün efeliğine, becerisine, ortaklaşa anılarımıza bakmadan bırakıp gidiyordum işte.</span></p>

  <p class="MsoNormal"><span> </span><span style="font-size: 10pt;">Kalabalıktan ayrılıp yanına sokulmuştum. Başından kuyruğuna doğru okşamıştım son kez. «Hoşçakal!» demek istemiştim, Süleyman Efe'ye. Soğuk bakışlarla beni süzüyor, her zamanki sıcak horultusunu esirgiyordu benden. Biliyordu artık burada bırakılacağını. Eğer götürülseydi, ön ayaklarından tutulur, kucağa alınmaz mıydı? Tam on üç yıl insan içinde yaşamıştı. On üç yıl, on üç yaş demekti, kediler için, emeklilik yaşı, geçkin bir yaştı bu. Genç olsa belki kucaklanıp götürülürdü birlikte.</span></p>

  <p class="MsoNormal"><span> </span><span style="font-size: 10pt;">Ayrılırken eğilip öpmüştüm tam iki kulağının arasındaki ak tüylerden. Gözlerim sulanmıştı, biliyordum. Babamın kolcularından biri beni kucağına alıp attı sandala, ayaklarım ıslanmasın diye. Sandalcılar başa geçip çapanın zincirine asılıyorlardı. Çırpıntıdaki sandal, onlar asıldıkça, kıyıdan uzaklaşıyordu. Komşular, arkadaşlar, amcalar, ağabeyler gittikçe ufalıyordu kıyıda. Annemin arkadaşları daha da gerilerde kalmışlar, hemen hemen silinmişlerdi. Sarı yazmalar, kara çarşaflar leke leke erimişlerdi ışıkların altında. Süleyman Efe olduğu yerde aklı karalı ufacık bir noktaydı artık. Çok geçmeden o. da silinip gitti gün ışığında.</span></p>

  <p class="MsoNormal"><span> </span><span style="font-size: 10pt;">Sandalcılar yelken basarken kıyıda ne varsa hepsi birbirine karışmıştı. Unutulmaması gerekenler bile geride kalmışlardı işte. Ben Süleyman Efe'yi düşünüyordum. Diretsem alabilirdim kucağıma. Hiç olmazsa İnebolu'ya kadar götürürdüm. Peki sonra?.. Er geç bırakacaktım gene kıyıda, kumların üstünde. Ha ilk kıyıda bırakmışım, ha son kıyıda.</span></p>

  <p class="MsoNormal"><span> </span><span style="font-size: 10pt;">Onun gibi daha neler bırakmamıştım ki Cide'de. Kırk elli kiloluk tuz çuvalını yalıdan eve kadar bindirip taşıdığım dört tekerlekli arabamı bırakmıştım, Tenekecinin Sabri'ye. Ihlamur kütüğünden oyulmuş kocaman sandalımı Hacı Rasim'in Ahmet'e vermiştim, kürekleri, felekleri, yelkenleriyle birlikte... Daha önemlisi on iki yıl geceli gündüzlü arkadaşlık ettiğim Süleyman Efe'yi bırakmıştım kıyıda... İlk önemli, anlamlı bırakışımdı bu benim. Gerisi gelecekti kuşkusuz. Hep bırakacak, durmadan bırakacaktım geride, bana yakın ne varsa, canlı cansız, yararlı yararsız, kendi gelmiş, emekle kazanılmış, ne varsa isteyerek, istemeyerek, boyuna bırakacaktım. Yerine göre insanları, yerine göre değer verdiğim şeyleri, ne varsa, yazı masamı, radyomu, pikabımı, yurtdışından aldığım, getirttiğim plaklarımı, kitaplarımı, başlanıp bitirilmemiş yazılarımı, oturduğum kira evlerini, içtiğim lokantaları, hep bırakacaktım. Okuduğum, okuttuğum okulları, değişen öğrencilerini, ya bırakacak ya bıraktırılacağım. En acıklısı çok sevdiklerimi, yakınlarımı, kardeşlerimi, çocuklarımı, torunlarımı, onların da yakınlarını...</span></p>

  <p class="MsoNormal"><span style="font-size: 10pt;">Gene öyle olmuştu, neyim varsa geride bırakarak gelmiştim bu doğduğum memlekete. Bir büyücek bavul, bir çantayla inmiştim memleketimin bu oteline. Kıyısında en sevdiğim yaratığı «Süleyman Efe»yi bırakıp gittiğim bu güzel kıyı kentine dönmüştüm işte. Ondan daha yaşlı, ondan daha yorgun, daha kimsesiz... Gene de ondan daha yaşama bağlı, çok daha umutlu.</span><br/></p>

  <p class="MsoNormal"><span style="font-size: 10pt;">Buraya niçin mi geldim? İnsandan, toplumdan yıldığım, korktuğum, kaçtığım için değil. Tükendiğime inandığım için hiç değil. Belki de yeniden başlamak, yeniden doğup, yaşamak, büyüyüp yaşlanmak için... Gerilere doğru daha bilinçli bakıp tadını çıkarabilmek için... Özbekistan'ın Taşkent'inde iki dili de aynı güçle yazabildiğini söylediği zaman, Aytmatof’a Asyalı, Afrikalı yazarlar çullanmışlardı. İnsan yalnız anadiliyle düşünür, anadiliyle yazarsa başarılı olur demişlerdi, iki dille eşit olarak başarıya erişilmenin olanaksız olduğunu söyleyenler bile çıkmıştı. Hak veriyorum onlara bugün. Daha da ileri giderek şunları da eklemek istiyorum, bu savunuya. Yalnız anadilini değil, çocukluğu belli bir yurt kesiminde oluşturmadan gezginci bir yaşayış sürdüren yazarın dili ile birlikte toplumsal oluşumu da yarım kalır. İlk izlenimlerim, doğa, toplum ilişkilerim, insan sevgim burada çimlenip burada uç verdi. Halkı, köylüyü, kıtı kıtına yaşayan insanları burada tanıdım. Çocukluğumun öyle duyarlı yılları oldu ki onlara uymak için gününe göre ayağımdan pabuçlarımı çıkarıp yalınayak gezdim. Gününe göre, özenti de olsa, okul arkadaşlarımın çoğunluğuna uyarak çarık geçirdim ayaklarıma. Hâlâ köylü kadınlarının hâlâ bu gün bile üstlerinden atmadıkları sarı yazmayı, önlüğü, kırmızı paçalığı giydiririm, gözümün önüne getirdiğim tüm köylü kadınlarına... Belleğim onların ayrıntılarıyla dolu, imgelemim, onların görünümleriyle beslenip gelişir.</span><br/></p>

  <p class="MsoNormal"><span>Bir gelin olma günü onları sarı yazmalarının, yollu yollu, allı, morlu önlüklerinin, kırmızı paçalıklı şalvarların içinde göremezsem, çok şeyler kopar gider içimden. İsterim İstanbul’lara, Almanya'lara da gitseler sandıklarından, bavullarından beğenilerin, en incesiyle biçimlenmiş bu giysiler eksik olmasın. Hiç olmazsa, nereye giderlerse gitsinler, şimdi yaptıkları gibi dönerken bir kenarda giyinip köylerine öyle dönsünler.</span></p>

  <p class="MsoNormal"><span>Kemal garsonu çağırdı:</span></p>

  <p class="MsoNormal"><span>«Arkadaşım!» dedi, «Balıklardan ne var? Varsa bize uskumru ızgara yaptırabilir misin?»</span></p>

  <p class="MsoNormal"><span>Garson boynunu büktü:</span></p>

  <p class="MsoNormal"><span>«Beyefendi!» dedi, «Bugün balık gelmedi.»</span></p>

  <p class="MsoNormal"><span>«Nerden geliyor balık buraya?» diye garsonu suçlarcasına sordu.</span></p>

  <p class="MsoNormal"><span>«Arada bir Kurucaşile'den gelir.»</span></p>

  <p class="MsoNormal"><span>«Peki, burda neden tutmazlar?»</span></p>

  <p class="MsoNormal"><span>Boynunu bu kez de öbür yana büktü garson:</span></p>

  <p class="MsoNormal"><span>«Tutarlar tutmasına da... Her zaman çıkmazlar balığa, bizim Cideliler.»</span></p>

  <p class="MsoNormal"><span>Neden mi çıkmazlar? Biliyorum ben neden çıkmadıklarını. Balığı, balıkçılar tutar ancak. İstanbul'daki gibi daire dönüşü, aylaklar, akşamcılar, meraklı kişiler, geçimine üç beş kuruş katkıda bulunmak isteyenler değil. Cide'de balık tutmak isteyenler için dubalar, rıhtım kıyıları, boğaz kayıkları, Marmara sandalları, kotralar, motörler yoktur. Balıkçıyım diye ortaya çıkacak olan adamın, önce bir sandalı olacak. Eğer palamuta çıkacaksa, çift alabanası, motoru olacak. Hadi oldu diyelim, açıklarda balığı çevirmeye çalışırken, ağını, çaparisini atarken havaya yakalandı mı, nereye kaçacak? Gideros'a mı? Kime satacak Gideros'ta balığı? Nerde saklayacak, nasıl getirecek, kalabalık kentlere nasıl yollayacak?.. Balığın en işe yarayanı, yazın değil, kışın tutulur. Limansız, rıhtımsız, mendireksiz olan Cideli, niçin balıkçılığa özensin?</span></p>

  <p class="MsoNormal"><span>Cideli hiçbir zaman bu Karadeniz'e ısınmamıştır. Bütün kötülükler hep denizden gelmiştir ona. Bu yüzden deniz kıyısına Cideli, köy bile kurmak istememiştir. Cide köyleri hep içerlek, hep yamaçlarda... Yalnız görünümüyle yetinmiş denizin, nimetlerinden kaçmakta yarar görmüş.</span></p>

  <p class="MsoNormal"><span>Duyardım çocukluğumda, Köseli altına çeteler çıkmış, Aydos'u, Güble'yi, Fakaz'ı çeteler basmış. Nesi varsa almış götürmüş köylünün. Bu yalnız seferberlikte, Kurtuluş Savaşı sıralarındamı böyleymiş? Pontuslular, Romalılar, Bizanslılar zamanında, daha da eski çağlarda hep böyle olmuş. Gemilerden çıkmışlar, en azdan su bulmak, et, ekmek aramak için karaya çıkmışlar. Et için, ekmek için kıyı halkını zorlamışlar. Boğaz'dan, Samsun'a, Trabzon'a uzayan baharat yolu üzerindeymiş buralar... Kaleler yapılmış, kuleler dikilmiş, duvarlar çekilmiş, toplar yerleştirilmiş akınları durdurabilmek, baskınları önleyebilmek için... Cenevizlilerden kalma top hâlâ duruyor kıyılarda, bir kayanın üstünde.</span></p>

  <p class="MsoNormal"><span>Bolca bir omlet yaptırıp getirmesini söylüyor garsona bizim Kemal. Yerli peynir koysun içine, keçi peyniri... Bol maydanozlu olsun. Tereyağında pişirsinler... Sonra diricelerinden domates, sivri biber...</span></p>

  <p class="MsoNormal"><span>Söyledikleri hemen geliyor. Önce mis gibi bir koku yayılıyor, maydanozla karışık, tereyağı kokusu... Belli ki bu yağ sarı inek yağıdır. Önümüze geniş bir tabakta oturttukları omletin rengine bakıyorum, uçuk sarı değil, peynirin bile sarartamadığı koyu pembe bir renk... Bahçelerde börtü böcekle beslenen başıboş tavukların gerçek yumurtası. Bu koyuluk içinde maydanozun yeşilliği bile çiğ kalmıyor. Sonra ikinci bir tabakta dilim dilim kesilmiş domatesler... Omleti bölüşüyoruz. İlk lokmayı ağzına atan Kemal:</span></p>

  <p class="MsoNormal"><span>«Çok güzel!» diyor, «Adamın ağzında eriyor.» Sonra çatalını birkaç dilim domatese geçirip atıyor ağzına: «Bu mevsimde böyle lezzetli domatese az rastlanır.» diyor. «Şaşılacak şey!»</span></p>

  <p class="MsoNormal"><span>Dayanamıyor, dikiyor bardağını: «Haydi Abi!» diyor, «Cide'nizin geleceğine!» Bu gelecek sözü, bende tam tersine, geçmiş günleri anımsatıyor. Ta seferberlik günlerini... Bu memleket halkının çektiklerini kimse çekmemiştir, diyorum içimden, çoktan hak etmiştir insanca yaşamayı. Yakın köylerden gelen okul arkadaşlarıma şımarık memur çocukları, «iğneli» derlerdi. Onlar böyle takıldıkça, iğneli fıçıya atılan körpe çocuklar gelirdi gözümün önüne. Hani devlerin, kanını içerek işkence ettiği çocuklar... Sonradan öğrendim ki fıçı mıçı yokmuş ortada. Frengili diye aşağılamak isterler mişonları, ailece frengi iğnesi yediklerini açığa vurmak isterlermiş. Yani iki yanlı iğneleme! Köyce, frengi tedavisi gören kesimler olduğunu çok sonraları öğrenmiştim. Neden övünmeyelim bugün? Ne o frengili köyler kaldı şimdi, ne o sıtmalı, veremli mahalleler... Büsbütün kökü kazındı mı? Kazınmadıysa da toplum hastalığı olmaktan çoktan çıktı... Kocaları, Yemen'lerde, Trablus'larda, Balkan'larda savaşa dursun, Cideli kadın sarı yazması başında, elinde yoğurt bakracı, arkasında beş on dal odun, yaz kış yalınayak pazara gelirdi. Sattığı yoğurdun bulaşığını şadırvanın akarında çalkalar yazmasının ucuyla, peştemalının eteğiyle kurular, bakkaldan tuz doldurup köyüne dönerdi.</span></p>

  <p class="MsoNormal"><span style="font-size: 10pt;">Seferberlikte, Kurtuluş Savaşı'nda tuzu da bulamaz olmuştu. Deniz suyuyla doldurulan yayıklar köye getirilir, leğenlere, teknelere boşaltılır, güneşe bırakılırdı. Foça'da, Çamaltı'ndaki tuzlalarda başka türlü mü üretilirdi sanki... Şekerin yerini elma pekmezi tutmuştu. Elması olmayanlar için geniş billedin (kocayemiş) ormanları vardı. En olgunları toplanır, kaynatılırdı. Odun boldu nasıl olsa. Erkeksiz köylerde odunu da kadınlar çekecekti ister istemez. Eğer kürüz diplerine sinen eşkıyalardan, asker kaçağından baş alabilirlerse... Köyde kalması gereken yaşlılar, sakatlar, din adamları, birkaç karı alacaklardı, en işe yarayanlarını kentlere hizmetçiliğe gönderebilmek için. Yaşlanınca nasıl olsa döneceklerdi Cide'ye. Hem de sarı yazmalarını örterek, kırmızı paçalıklarını çekerek, allı morlu önlüklerini kuşanarak... Karaya ayak basmadan, taaa vapurun ambarında değişeceklerdi üstlerini. Maçka'da, Şişli'de, Fatih'te, Aksaray'da giyilen hizmetçilik giysileri bohçalanıp tahta bavullara yerleştirilecek, ceviz sandığa tepilecekti. Tanrı bir daha onlara iş düşürmesindi. Erkeği vakitsiz ölürse yeniden sandıktan sepetten çıkarılacaktı bu giysiler... Tophane rıhtımına çıkarken bir kenarda değiştirilecekti. Sarı yazma dürülüp katlanacak, önlük belden sıyrılacak, paçalık ayaktan çekilecekti. Taaa Cide'ye dönene kadar yatacaktı tahta bavulda. Parklarda, çocuk bahçelerinde haftanın belli günlerinde hemşerilerle buluşulacak, memleketten haber alınacaktı. Bu haberlerin içinde maksatlıları, sırf merak uyandırmak için uydurulanlar, abartılanları da olacaktı çoğunlukla. Gurbet sayılırdı bu koca kent. Dört başı bayındır olsa da yabancı memleketti. Ne varsa hemşerilerde vardı, haberin iyisini de, kötüsünü de iç açanını, düşündürenini de onlar verirdi. Kesede, çıkında üç beş kuruşun olmalıydı. Ölümü vardı, doğumu vardı, haberi alır almaz hanımefendiden izin alıp on günlüğüne, on beş günlüğüne köye gidebilmeliydi. Bir kutu Hacıbekir şekeri almadan da yola çıkılmazdı ya! İncik, boncuk, sürme allık... Hiç mi dayı kızı, teyze torunu yoktu köyde? İçerlek yerlerin erkeği gurbetçiydi, Cide'ninse kızı kadını gurbetçi... Bu çile ne zaman bir sona erecekti? Şu yollar yapılmalı, şu limanın temeli atılmalıydı da Cideli kızı, kadını, delikanlısı, yaşlısıyla memleketine konuk gelen gezgincilere hizmet etmeliydi, kendi toprağında, kendi hesabına... Biraz da başkaları, buraya gelenler gurbetçi olmalıydılar. Nesi eksikti şu memleketin, konuk ağırlamak, yabancı barındırmak için?</span><br/></p>

  <p class="MsoNormal"><span style="font-size: 10pt;">Kemal birden kalkıp yeniden oturmuştu:</span></p>

  <p class="MsoNormal"><span>«Hoca!» dedi, «Erkenden çıkmalıyım yola. Gündüz gözüyle Ankara'da olmalıyım. Eğer gelirken olduğu gibi dönerken de yolu asfaltlayacaklara zor varırım beş saatte Amasra'ya!..»</span></p>

  <p class="MsoNormal"><span>«Hiç merak etme!» dedim, «Asfaltladıkları yere ince taş dökmüşlerdir, biz geçtikten sonra.» </span></p>

  <p class="MsoNormal"><span>On beş kilometrelik yolu vıcık vıcık asfaltlamışlar, bir karış kuru yer bırakmamışlardı yol kıyılarında. Karşıdan gelen Almanya plakalı bir arabanın frenleri tutmamış, uçurumdan aşağı yuvarlanmıştı. Biz gelirken içinden yaralıları çıkarıyorlardı.</span></p>

  <p class="MsoNormal"><span>«Bana müsaade!» dedi Kemal, «Şu son kadehi de mutlu olman dileğiyle içiyorum Hoca, burada kaldığın sürece!»</span></p>

  <p class="MsoNormal"><span style="font-size: 10pt;">Bardakları kaldırdık. Ağzımı kâğıt peçeteyle kurularken:</span><br/></p>

  <p class="MsoNormal"><span>«Kahve içmeden mi yatacaksın?» dedim.</span></p>

  <p class="MsoNormal"><span>«Sen kahveni iç!» dedi, «Ben hemen yatacağım, yorgunum, İstanbul’dan beri altı yüz kilometreye yakın yol geldik, soluk almadan. Haydi iyi geceler!»</span></p>

  <p class="MsoNormal"><span>«İyi geceler Kemalciğim! Gerçekten çok yordum seni, sana ne kadar teşekkür etsem az!»</span></p>

  <p class="MsoNormal"><span>«iyisi mi, hiç etme,» dedi gülerek, «Seni sırtımda taşısam ödeyemem hakkını!»</span></p>

  <p class="MsoNormal"><span>Yorgunluktan ayakları birbirine dolaşıyordu.</span></p>

  <p class="MsoNormal"><span>«Seni kaçta uyandırayım?» diye seslendim arkasından. «Beşte uyanmaya çalışacağım, sen hiç zahmet etme!» «Beni görmeden gidecek değilsin ya! Beşte hazırım!»</span></p>

  <p class="MsoNormal"><span style="font-size: 10pt;">Kemal'i 1957 başlarında tanımıştım, Demokrat Parti'nin saltanatlı yıllarında... İktidardan yana olmayan aydınların ezildiği, işsiz bırakıldığı, o baskı döneminde... Amerikan yönetmenlerinin, askerlerinin, politikacılarının, barış gönüllülerinin bütün güçleriyle yurdumuza çöreklendiği yıllarda... Bir Köy Enstitüsü'nün henüz üçüncü sınıfında uyanıklığı yüzünden bir kışkırtmaya kurban gitmişti. İşin içine öğretmenlerinin de parmağı girince bu kışkırtma büyük bir olaya dönüşmüştü. Karakol, Kemal'i yakalamak zorunda kalınca gerici arkadaşları bununla yetinmemişler, jandarmanın elinden alıp linç etmek istemişlerdi. Öldürülmesi işten bile değilken bir jandarma erinin atılan taşları göğüslemesiyle ölümden zor kurtulmuştu. Kanlar içinde canını kurtarmıştı ama, cezaevinde bir yıl mahpus yatmaktan kurtulamamıştı.</span></p>

  <p class="MsoNormal"><span>Çıktığında ne öğrencilik kalmıştı, ne de okuma yazma olanakları, Adana'da bir süre bulaşıkçılık, surda burda çıraklık, bürolarda ayakçılık yaptıktan sonra askere çağırılmış, sürgün alaylarında askerliğini bitirdikten sonra İstanbul'da bir gecekonduya yerleşmişti.</span></p>

  <p class="MsoNormal"><span>Sürgün alayında tanıştığı Teoman'ın aracılığı ile bulmuştu beni. O günlerde benim durumum da, Teoman'la Kemal'in durumundan pek de değişik değildi. Halûk Yetiş'in beni Babıali'nin tanınmış patronlarından Halil Lütfü Dördüncü'ye tanıtmasıyla Tan Basımevi'ne kapağı atmıştım. Her türlü işinde çalışmıştım Halil Lütfü'nün. Vergilerini yatırmış, gümrük, banka işlerine koşmuş, alacaklarını toplamış, bürosunda ufak tefek işlerini görmüştüm. Beni bir dakika boş bırakmamak için akla gelmedik işler yaratırdı bütün gün. Kurşunkalemlerini bile bana açtırırdı. Bu kalemleri açmak öyle kolay işlerden değildi. Pintiliği yüzünden kalemleri, dibine kadar kullanır, tutulamayacak hale gelince de ağaçtan tepelikler takar, gene de atmaya kıyamazdı. Gelen paketlerin iplerini çözmek, düğümlerini açıp yumak yapmak da görevlerim arasındaydı.</span></p>

  <p class="MsoNormal"><span>Bir gün gazetesini yeniden çıkarmıştı da, bütün bu ıvır zıvır işlerden kurtulmuştum. Yayınladığı gazetenin ayak işleriyle birlikte «tashih» işlerini de bana yüklemişti. Bir bakıma baş düzeltmendim. Yanıma yardımcı olarak birkaç kişiyi alabilirdim, tek kişiyle düzeltme olmazdı. Geleneklere göre biri okuyup biri dinleyecekti. İşler akşamın yedisinde, sekizinde başlar, sabahın dördüne, beşine kadar sürerdi. Rotatif dönse bile iş bitmez, gününe göre kalıp değiştirilip önemli haberlerin eklendiği de olurdu.</span></p>

  <p class="MsoNormal"><span>Bütün bu ağır işlerin karşılığı olarak altı yüz lira ayırmıştı Halil Lütfü Dördüncü... İkişer kişi çalışıldığına göre, kişi başına on lira düşüyordu, ay otuz çekerse... Ay otuz bir çekti mi ben cebimden yirmi lira ekliyordum, hesap karışmasın diye!</span></p>

  <p class="MsoNormal"><span>Yanıma hep feleğin kahrına uğramış arkadaşları seçiyordum. Okuldan solcudur diye atılmış, üniversiteden tutuklandığı için kovulmuş, öğretmenlikten iktidarı tutmadığı için uzaklaştırılmış ne kadar aydın kişi varsa benim düzeltmen kadromda çalışabilirdi.</span></p>

  <p class="MsoNormal"><span>İlhan Selçuk, paralı bir arkadaşıyla ortak günlük bir spor gazetesi çıkarınca, gazetesinin düzeltme işlerini bana vermişti. İlk tashih ekibinde en azdan on, on beş arkadaş çalıştırıyor, her gece nöbet cetvelleri düzenliyor, kimin paraya daha çok gereksinmesi varsa kendi anlayışıma göre ona geceleri iş veriyordum. Orhan Kemal bile 1957 yılını 1958 yılına bağlayan yılbaşı gecesi on lirayı peşin almak koşuluyla çalışmıştı. Benden parayı alır almaz da ilk işi bir paket Bafra sigarası almak olmuştu.</span></p>

  <p class="MsoNormal"><span>Babıali'de iki ekip çalıştıran bir tashih ağasıydım artık. Ne var ki ben de yanımda çalışan arkadaşlar gibi, iş tuttuğum geceler sadece on lira alıyordum. Üstelik otuz bir çeken ayların sorumluluğu ile birlikte ödenmesi gereken yirmi lira da benim üzerimdeydi.</span></p>

  <p class="MsoNormal"><span>Tashih kadrosundaki devrimci arkadaşlar bir gün kendi aralarında toplanıp bir sendika kurmaya karar vermişlerdi. İçlerinden biri bana danışmadan bu işe girişmenin yersizliğini belirtecek olunca, örgütçü arkadaş, «Aptal!» demiş. «Sendikayı kime karşı koruyoruz sanıyorsun! Ona ve onun patronuna karşı!..»</span></p>

  <p class="MsoNormal"><span>Bu ileri fikirli arkadaş, örgütçülükte o kadar ilerledi ki her gece iki kişinin birden çalışmasının yersizliğini ileri sürerek çalışanlardan birine izin vermeye kalkışınca, gazetenin gece sekreteri onu gazeteden uzaklaştırmak zorunda kalmıştı. Olanı biteni duyunca zor yatıştırabilmiştim sekreter arkadaşı. Tashihte o gece tek kalan arkadaş iş bastırınca kolonları okumadan mürettiplere göndermeye başlamış, sekreter de, çırağın elinden kolonları alıp alıp düzeltmek zorunda kalmıştı. Kemal Çukurkavaklı işte o günlerde başvurmuştu bana, düzeltme işlerinde çalışmak için. Gündüzleri nerde çalıştığını sormuştum önce. Bir basımevinde kâğıt toplarını taşıdığını, işlerinin ağır olduğunu söylemişti. Kemal, ambar memuru görevi altında düpedüz yük işçiliği yapıyordu. Makineye top top kâğıt taşıyor, basılanları kucak kucak alıp üst üste yığıyordu.</span></p>

  <p class="MsoNormal"><span>«Peki!» demiştim ona, «Bu gece gel de bir deneyelim!»</span></p>

  <p class="MsoNormal"><span>Kültürü yerinde olsa bile herkes uykusuz kalamazdı. Bir kolon yazı için saatlerce beklediğimiz oluyordu geceleri.</span></p>

  <p class="MsoNormal"><span>Bütün gün basımevinde çalışıp gelmişti gazeteye. Küçük bir denemeden geçirdim, kafası okumaya, yazmaya yatkındı ama, daha ilk saatlerde gözleri kapanmaya başlamıştı yorgunluktan. Yükün ağırını üzerime alarak sabahı etmiştik. Benimle çalışabilirdi ama, daha titiz olan Şükran Kurdakul'la yapabilir miydi? Benim çalışmadığım geceler, Şükran'la çalışacaktı ister istemez.</span></p>

  <p class="MsoNormal"><span style="font-size: 10pt;">Karşımda gözlerini zar zor yummadan iş çıkaran Kemal, Şükran'la çalışırken uyuyunca onu sinirlendirmiş, «Bir daha gelme arkadaş, istemiyorum seni!» diye diretmişti. Kemal, çaresiz benimle birlikte çalışmak zorunda kalmıştı. Ben, ikinci tashih ekibinde de ona iş verince gündüzleri çalıştığı basımevinden ayrılmıştı sonraları.</span><br/></p>

  <p class="MsoNormal"><span>O yıllarda bizim gibilere hiçbir yerde iş verilmiyordu. Tan Basımevi'nde bile rahat bırakmıyorlardı bizleri. Halil Lütfü Dördüncü bereket versin ki anlayış gösteriyordu. Tan Basımevi'nde çalıştığımı öğrenen görevli bir gün ona sabıkamdan söz edince kaşlarını çatan Dördüncü:</span></p>

  <p class="MsoNormal"><span>«Daha ne istiyorsun!» demişti. «Onu gözaltına aldım. Ne zamandır çalıştırıyorum. Sokaklarda, kahvelerde sununla bununla çene yarıştırması daha mı iyi, bana propaganda yapıp da paramı, pulumu elimden alacağını mı sanıyorsun! Benim için hiç merak etme, sen başı boş dolaşanları kovala!»</span></p>

  <p class="MsoNormal"><span>Bunu hem kendisinden, hem de İdare Müdürü Halûk Yetiş'ten dinlemesem kolay kolay inanmazdım. Bize az para veriyordu ama, kim olduğumuzu, ne olduğumuzu çok iyi biliyordu. Bol para veren dangul dungul bir adamın yanında çalışmamızdan elbette ki daha iç açıcıydı. Bürosunda çalıştığım günlerdeydi Halil Lütfü'nün. Anadolu'dan gelen gazeteleri koleksiyon için tarih sırasıyla üst üste yerleştiriyordum. Tutucu dergilerden birinin yazarı girdi odaya. «Üstat!» dedi, «Ünlü kişilerden rica ediyorum, çok sevdikleri bir beyit ya da bir mısra varsa, yazıyorum. Size de bu maksatla geldim.»</span></p>

  <p class="MsoNormal"><span>Uzun laftan hoşlanmayan Dördüncü:</span></p>

  <p class="MsoNormal"><span>«Peki, peki!» dedi, «Hemen söyleyeyim de yaz! Elemi kendine zevk etmededir âlemde hüner. Gam-ı Gâdi-yi felek böyle gelir böyle gider.»</span></p>

  <p class="MsoNormal"><span>Yazması bitince sordu gazeteci yeniden:</span></p>

  <p class="MsoNormal"><span>«Kimin efendim, bu beyit?»</span></p>

  <p class="MsoNormal"><span>«Kimin olacak, Ziya Paşa'nın!»</span></p>

  <p class="MsoNormal"><span style="font-size: 10pt;">Genç gazeteci, bunu da not defterine yazdıktan sonra çıkıp gidince, bir süre önündeki işe dalan</span> <span style="font-size: 10pt;">Dördüncü, neden, sonra:</span></p>

  <p class="MsoNormal"><span>«Nasıl?» dedi, «Beğendin mi bu beyiti?»</span></p>

  <p class="MsoNormal"><span>«Fena değil!» dedim.</span></p>

  <p class="MsoNormal"><span>«Fena değil ne demek, çok manalı bulmadın mı?»</span></p>

  <p class="MsoNormal"><span>«Öyle!» dedim,«Yanlış yazılmasa daha da anlamlı olabilirdi.»</span></p>

  <p class="MsoNormal"><span>«Ne? Yanlışmı yazıldı? Doğru yazmadı mı çocuk?»</span></p>

  <p class="MsoNormal"><span>«Doğru yazmadı.» dedim, sesimi alçaltarak.</span></p>

  <p class="MsoNormal"><span>«Peki, doğrusu ne?»</span></p>

  <p class="MsoNormal"><span>«Elemi kendüye zevk etmedir âlemde hüner. Efendim, öbür dize doğruydu ama şairi yanlış yazıldı.»</span></p>

  <p class="MsoNormal"><span>«Yanlışmı, dedin şairi?»</span></p>

  <p class="MsoNormal"><span>«Ziya Paşa değil, Enderunlu Vasıf olacaktı.»</span></p>

  <p class="MsoNormal"><span>Sanki önündeki sayıları yanlış toplamış gibi bir süre defterin üzerine eğildi, dalıp kaldı. Neden sonra başını kaldırıp baktı yüzüme:</span></p>

  <p class="MsoNormal"><span>«Ben meşhur adamım haaa?» dedi, «Meşhur adamım diye benden meşhur şairlerin meşhur şiirlerini istiyorlar. Seni de polis gelip benden soruyor. Polisten başka da kimse tanımıyor seni.»</span></p>

  <p class="MsoNormal"><span>«Siz tanıyorsunuz ya!» dedim, biraz da gönlünü almak için, «Yetmez mi?»</span></p>

  <p class="MsoNormal"><span>«Yeter mi?» diye o da bana sordu.</span></p>

  <p class="MsoNormal"><span>«Yetiyor ki yanınızda çalışabiliyorum. Siz de tanımasanız bir kahvede bile oturacağımız kuşkulu!..</span><span style="font-size: 10pt;">Peşimizde polis bütün gün sokaklarda dolaşacağız!»</span></p>

  <p class="MsoNormal"><span>Hoşuna gitmişti verdiğim karşılık. Gözlerinin içi her zamanki güleçliğini almıştı yeniden.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_1" style="text-align: center;"><b><span>İKİ</span></b></h2>

  <p class="MsoNormal"><span>Karagümrük Ortaokulu'na Adapazarı Ortaokulu Türkçe öğretmenliğinden gelmiştim. Yedi sekiz yıllık öğretmen, bir yıllık da Türkçe öğretmeniydim. Bu bir yılın üç ayı Yakacık Sanatoryumu'nda geçmişti, üç ayı da raporlu olarak yeni evimde...</span></p>

  <p class="MsoNormal"><span>Sanatoryumdan döner dönmez sınıf arkadaşım Rikkat'le evlenmiştim. Çıktığım okulun sevilen öğrencilerden olacağım ki henüz nişanlım durumundayken, onu sınıfta bırakan Ahmet Kutsi Tecer, bakanlıktaki odasında:</span></p>

  <p class="MsoNormal"><span>«Özür dilerim,» demişti. «Rikkat'in nişanlın olduğunu bilmiyordum.»</span></p>

  <p class="MsoNormal"><span>«Haklısınız Hocam?» dedim, «Yatılı bir okulun kurallarına uyduğumuz için öğretmenlerimize daha yeni yeni duyuruyoruz durumu.»</span></p>

  <p class="MsoNormal"><span>«Baldızımdan öğrenince doğrusu çok üzüldüm.»</span></p>

  <p class="MsoNormal"><span>«Sağ olun, ilginize teşekkür ederim. Ne var ki nişanlım bütünlemeye kalacak bir öğrenci değildi.</span></p>

  <p class="MsoNormal"><span>Bir şanssızlık! şimdi bir ricam olacak sizden. Yerine getirirseniz ikimizi de sevindirmiş olacaksınız.»</span></p>

  <p class="MsoNormal"><span>İlgiyle yüzüme bakıyordu.</span></p>

  <p class="MsoNormal"><span>«Beni Adapazarı'na verdiler?» dedim, «Rikkat'i de yanıma ilkokul öğretmeni olarak verdirebilirseniz...»</span></p>

  <p class="MsoNormal"><span>«Gider gitmez evleneceksiniz, öyle mi?»</span></p>

  <p class="MsoNormal"><span style="font-size: 10pt;">«Söz!» dedim,«Hiç kuşkunuz olmasın, Hocam!</span><br/></p>

  <p class="MsoNormal"><span>Elimden tutup çıkardı koridora. Yüksek Öğretim Genel Müdürü'ydü hocamız... Ben ortaöğretime bağlı bir öğretmendim. Nişanlımsa son sınıfta bütünlemeye kalmış bir öğrenci... İlköğretmen Okulu çıkışlı olduğu için herhangi bir ilkokulda bütünlemesini verene kadar öğretmenlik yapabilirdi. Eğer Adapazarı'na verilirse gider gitmez evlenir, çok bir şey de yitirmemiş olurduk. Merdivenleri hızla çıkıp İlköğretim Genel Müdürü Hıfzırahman Reşit Öymen'in odasına girdik. Önce beni tanıttı Hocam:</span></p>

  <p class="MsoNormal"><span>«Şair,»dedi.«Çok sevdiğim bir şair... Öğrencimdi, okulu yeni bitirdi. Adapazarı'na verdiler, Türkçe öğretmeni olarak.»</span></p>

  <p class="MsoNormal"><span>Elini sıktım bu ünlü eğitimcinin. Gösterdiği yere oturdum. Merdivenleri hızla çıktığımız için soluk soluğaydım. Ben ciğerlerimden hasta olduğumu biliyordum ama, diploma alana kadar idareye duyurmamayı başarmıştım. Gelgelelim bunun gizlenecek yanı kalmamıştı artık. İşte Ahmet Kutsi bile kuşkuyla bakıyordu yüzüme:</span></p>

  <p class="MsoNormal"><span>«Ricamız...» diye başladı söze, «Bir kaza çıktı elimizden... Nişanlısını bütünlemeye bırakmışız Rıfat'ın. Oysa evlenip dinlenmeye, bakıma ihtiyacı var. Sanıyorum ki ciğerlerinden biraz rahatsız.» Yüzüme sevecenlikle, biraz da kuşkuyla bakan Öymen:</span></p>

  <p class="MsoNormal"><span>«Yani...» dedi, «Nişanlısı hanımı hemen tayin edelim, öyle mi?»</span></p>

  <p class="MsoNormal"><span style="font-size: 10pt;">«Hem de Rıfat'ın verildiği Adapazarı'na!»</span></p>

  <p class="MsoNormal"><span>«Zor!» dedi, «Önce İzmit'e versek?»</span></p>

  <p class="MsoNormal"><span>«Olmaz! İzmit'e gidip Adapazarı'na verilmesi için uğraşamazlar.»</span></p>

  <p class="MsoNormal"><span>«Öyle!» dedi Genel Müdür, «Kim bilir Adapazarı'nı hangi dostuna ayırmıştır Milli Eğitim Müdürü.</span></p>

  <p class="MsoNormal"><span>Ama gene de ilkin ona sormam gerekecek, Adapazarı'nda hangi okulda boş yer olduğunu.»</span></p>

  <p class="MsoNormal"><span>Telefona yapıştı, santrala İzmit'i bulmasını söyledi.</span></p>

  <p class="MsoNormal"><span>Biz çaylarımızı içerken Milli Eğitim Müdürü aranmış, bulunmuştu. Gazi İlkokulu'nda boş yer olduğunu öğrenmişti bile. Genel Müdür buraya bir öğretmenin atandığını Milli Eğitim Müdürü'ne bildirdi. Bize düşen iş kararnamemizi alır almaz hemen yola çıkmaktı.</span></p>

  <p class="MsoNormal"><span>Bakanlıktan uçarcasına ayrıldım. Olanı biteni anneannesinin evinde konuk olan nişanlıma anlatmak için koşuyordum.</span></p>

  <p class="MsoNormal"><span>Atandığına, hele benimle birlikte Adapazarı'na gideceğine çok sevinmişti Rikkat. Hava subayı olan dayısı bu başarımızı kutlamak için beni akşam yemeğine alıkoydu. Henüz okuldan ayrılmamıştım. İlk kez bir aile toplantısına katılıyordum, yıllardır. Ateşim vardı, biraz da öksürüyordum ama, çok sevinçliydim. Rikkat'le ailesinin bir bölümü arasında bulunmak beni güçlendirmişti. Sağlığımın son günlerde sarsıldığını seziyor, Adapazarı'nda dinlenmeyi, gerekirse doktora görünmeyi düşünüyordum.</span></p>

  <p class="MsoNormal"><span>Rikkat'in dayısı üniforması içinde daha da yakışıklı görünüyordu. Kürtlerin ayaklanmasında uçakla keşfe çıktığı bir gün yanlışlıkla isyancıların arasına inmek üzereyken yeniden nasıl havalandığını uzun uzun anlattı. Çok sonraları geçirdiği kazadan ötürü omuzlarındaki sarı yıldızlarını ağartarak geri hizmette çalışıyordu artık, Hava Komutanlığı'nda. Sofranın hazırlandığını görünce:</span></p>

  <p class="MsoNormal"><span>«Buyrun!» dedi, «Önce bir iki kadeh içer tayinlerinizi kutlarız!»</span></p>

  <p class="MsoNormal"><span>Henüz doktorla görüşmemiştim ama, rakının bana iyi gelmeyeceğini çok iyi biliyordum, içmesem ayıp olur diye düşündüm. Masa, tümüyle içkiye göre düzenlenmişti. Çok sevdiğim pastırma, biber turşusu masanın ortasında yerini almıştı. Sıcak mezelerin de kokusu geliyordu mutfaktan. Bunları yiyebilmek için iştahım yeterli değilken gelecek günlerin mutluluğuna ilk kadehi kaldırmak zorunda kalmıştım.</span></p>

  <p class="MsoNormal"><span>Arif Bey karısından ayrılmıştı. Yeni bir evliliğin eşiğinde olan bizlere kötü örnek olmamak için neden ayrılmak zorunda kaldığını açıklamıyor, sözü dönüp dolaştırıyor, tatilini annesinin yanında geçiren kızına getiriyordu. Çok seviyordu kızını. Konuşmanın konusu hep onun üzerindeydi. Necmünnisa güzeldi, üstelik çok zekiydi. Ama biraz yaramazcaydı. Babasını, ciciannesini de çok seviyordu Necmünnisa. Biraz derslerinde başarısızsa da çalışsa mutlaka başarırdı. Hem nerdeydi öğrencinin durumundan anlayan olgun, bilgili öğretmenler... Her öğretmen bizim gibi anlayışlı olamazdı ki!..</span></p>

  <p class="MsoNormal"><span>Bir, bir daha derken büyük bir kulüp rakısını yarıya indirmiştik. Arif Bey dibine darı ekmek için zorluyordu beni. Olmuştu olacak, pilavdan dönenin kaşığı kırılsındı!</span></p>

  <p class="MsoNormal"><span>Konuk odasındaki yatağıma girdiğim zaman vakit çoktan gece yarısını geçmişti. Ne kadar uyuduğumu bilmiyorum, bir öksürük nöbetiyle açtım gözlerimi. Karanlıkta cebimdeki mendili bulana kadar ağzım dolmuştu. Bir sıcaklık duyuyordum ama, ne olduğunu anlayamıyordum. Tükürdüğüm mendile bakıyor, karanlıkta pek bir şey göremiyordum. Olsa olsa kandı bu. Bir, bir daha öksürdüm. Öksürdükçe ağzım yeniden doluyordu. Mendilde kuru yer kalmamıştı. Masanın üstündeki gazetelerden birine yapıştım. Sırt üstü uzandığım yerden ağzıma dolanları bu gazeteye boşaltıyordum. Arkamı karyolanın demirine dayamış kıpırdamamaya çalışıyordum. Bir ara kendimden geçmiştim ki yeniden bir nöbetle uyandım. Yeni bir gazete ararken kapı açıldı, gelen Rikkat'ti. Oysa kimseye göstermek istemezdim şu bitkin halimi. Girmesiyle elektriği açması bir olmuştu:</span></p>

  <p class="MsoNormal"><span style="font-size: 10pt;">«Ne oluyor, neyin var?»</span><br/></p>

  <p class="MsoNormal"><span>Bir bakışta olanı biteni anlamıştı:</span></p>

  <p class="MsoNormal"><span>«Kan...» diye mırıldandı.</span></p>

  <p class="MsoNormal"><span>Gazetenin üstündeki mendili görmüş, kanın nerden geldiğini anlayamamıştı. Yeni bir öksürükle ağzımı dolduran kan her iyi açıklamış oluyordu.</span></p>

  <p class="MsoNormal"><span>«Ne yapayım?» dedi, «Uyandırayım mı dayımı?»</span></p>

  <p class="MsoNormal"><span>«Aman uyandırma!» dedim, «Geçer şimdi.»</span></p>

  <p class="MsoNormal"><span>Yatağıma oturdu, elimden tuttu. Bütün okul süresince onunla bir arada kalabilmeyi düşlemiştim.</span></p>

  <p class="MsoNormal"><span>Kendi evimizde, kendi odamızda, başbaşa... İlk gecemizdi bu. Öbür elini de ben tuttum, buz gibiydi, titriyordu. Hayır, onun eli her el gibiydi de benim elim yanıp tutuşuyordu. Bütün vücudum da öyleydi herhalde... Kanama durmuştu, öksürük de öyle... Bir yorgunluk, bir halsizlik... Bir süre sonra kendimden geçmiş, uzun bir uykuya dalmış olacağım.</span></p>

  <p class="MsoNormal"><span>Ertesi gün yolluğumdan ayırdığım parayla doktora gidip de kanlı mendilimi gösterince:</span></p>

  <p class="MsoNormal"><span>«Seni hemen Numune Hastanesi'ne yatırmalıyım!» demişti, «Bu ciğerle hiçbir yere gidemezsin sen. Trende bir kanama daha başlarsa, açıkçası gidersin!»</span></p>

  <p class="MsoNormal"><span>Çekilen film büsbütün haklı çıkarmıştı doktoru. Okulda kaldığımı öğrenince daha da telâşlandı: «Olmaz!» dedi, «Okula bildirmek zorundayım, durumunu!»</span></p>

  <p class="MsoNormal"><span>Bu davranışı, arkadaşlarımın açısından çok doğruydu. Hemen bugün okuldan ayrılmalı, Adapazarı'na gidip resmen göreve başlamalıydım. Okulun bir doktoru olmasa bile hükümet doktoruna başvurmalıydım. Ne yapıp yapıp öğretmenliğe başlamalıydım. Şu ülkücü doktorun dediğine uyarsam sittin sene öğrencilikten, daha doğrusu boşta gezen bir «yeni mezun» olmaktan kurtulamazdım. Aldığım yolluktan başka tek kuruş kazanabilme olanağım yoktu artık. Bu parayla nişanlımla birlikte hemen yola çıkmalıydım.</span></p>

  <p class="MsoNormal"><span>Doktorun muayene odasında düşünüyordum bütün bunları. Cebeci Askeri Hastanesi'nde iç hastalıkları uzmanıydı şu beni muayene eden hekim. Görevine bağlı olumlu, dürüst bir askerdi kuşkusuz. Verdiğim parayı almamak istedi. Ben de ona dürüst davranmalıydım:</span></p>

  <p class="MsoNormal"><span>«Adapazarı'na gitmek zorundayım,» dedim, «Şu kadar yıldır hep bu günü bekledim. Ağabeyimin gönderdiği harçlıkla okudum, yatılı okullarda. Bu yaştan sonra ondan bir kuruş bile isteyemem.» Kaşlarını çatarak:</span></p>

  <p class="MsoNormal"><span>«Yani...» dedi, «Mutlaka gideceksin öyle mi? Yataklıyla git! Yanına öksürük şurubu al! Bir kanama olursa mutlaka hastanesi olan bir yerde in! Açıkçası durumun çok tehlikeli. Sağda ceviz büyüklüğünde bir kavern var. Sol da temiz değil.»</span></p>

  <p class="MsoNormal"><span>Trende sınıf arkadaşım Hasan Balcıoğlu da vardı. Aldığım yolluk, Rikkatle ikimizin yol parasına ancak yetiyordu. Yataklı için bilet alamazdım. Ankara garından delik bir ciğerle ayrılıyordum. Yanımda nişanlım ve sınıf arkadaşım... Kanlı mendilimi, aldığım diploma karşılığı, Ankara'nın çöp tenekelerinden birine atarak girdim yola.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_2" style="text-align: center;"><span><b>ÜÇ</b></span></h2>

  <p class="MsoNormal"><span>Otel odasında, Adapazarı Ortaokulu Türkçe öğretmenliği görevine başladığımı onaylayan Müdür Niyazi Bey, ertesi gün aylığımı da yatağıma kadar getirdi. Derse girememiş, okula kadar bile gidememiştim ama, Adapazarı'nın Belediye Oteli'nde görevime «resmen» başlamıştım.</span></p>

  <p class="MsoNormal"><span>Ertesi gün nişanlımla birlikte yeni arkadaşlarım da istasyona geldiler. Kartal'da indirilmek üzere bir kondüktöre beni teslim ettiler. Uzandığım yerde bütün yolcular, tek başıma bıraktılar beni. Yanımdaki kodeinli öksürük şurubuna, uykuyla uyanıklık arası elimi uzatıyor, yudum yudum içiyordum. Cebimde Yakacık Sanatoryumu Başhekimi İhsan Rıfat'a yazılmış bir mektup vardı, arkadaşı olduğunu söyleyen bir ortaokul müdüründen. Sanatoryum paralıydı, aylığım on beş günlük yatak parasına ancak yetiyordu. Bakanlıktan ödenek çıkmazsa on beş gün sonra atılabilirdim. Rikkat, Ahmet Kutsi Tecer'e mektup yazacak, durumu bildirecekti. Hem hocamızdı, hem bakanlığın sorumlu bir genel müdürü... Herhalde ilgilenecekti durumumla.</span></p>

  <p class="MsoNormal"><span>Trendeki memur, Kartal istasyonuna indirmişti beni. Taksilerin kalktığı yere kadar dura tutuna yürüdüm. Talat adında bir şoförün arabasına bindim. Sanatoryuma o güne kadar çok hasta taşımıştı. Ölecek dediği birçok hastayı gene bir gün arabasıyla alıp istasyona getirdiğini söylüyordu. Ben de elbet bir gün şu istasyondan kalkan trene biner, İstanbul'lara, Ankara'lara gidebilirdim. Bir İhsan Rıfat vardı ki ölüleri diriltirdi sanatoryumda.</span></p>

  <p class="MsoNormal"><span>Ölüleri diriltenİhsan Rıfat sırtımı dinlerken öksürüp nefes aldırdıktan sonra para durumumu da incelemeyi unutmamış, «Maarif prevantoryumuna» yatmamı daha doğru bulmuştu. Ağır hasta olduğum belliydi. Dediği prevantoryumda henüz ağır hastalar için sanatoryum bölümü açılmamıştı. Bir süre bahçede bekledikten sonra alamayacağını söylemişti.</span></p>

  <p class="MsoNormal"><span>Şoför Talat da beni bir çamın dibine bırakıp çoktan gitmişti. Bu durumda nereye gider, ne yapabilirdim. Kimbilir, doktor ikinci taksiti verememden kuşkulanmış olmalıydı. Belki de üç beş gün sonra öleceğimi düşünmüş, cenazemin hastaneye külfet olacağını hesaplamıştı. Onunla tartışacak gücü kendimde bulamadığım için bir sıraya oturmuş dinleniyordum. Dozunu kaçırdığım kodein suyundan ötürü düşsel bir evren içinde umursamazlıkla gözlerim kapalı kendimden geçmek üzereydim. Belki bu rahatlığım doktoru sağlığım konusunda şaşırmışda olabilirdi:</span></p>

  <p class="MsoNormal"><span>«Kalk!» dedi, yanımdan geçerken, «Yatırsınlar seni!»</span></p>

  <p class="MsoNormal"><span>Üç yataklı bir odaya götürdüler koltukta. Yanımdaki yatağın üstünde, kaşık kadar kalan yüzünü daha da küçülten posbıyıklarıyla çok bilmiş bir ihtiyarcık oturuyordu:</span></p>

  <p class="MsoNormal"><span>«Buraya neden getiriyorsunuz bu adamı?» diye çıkıştı, beni getirenlere. Nereye götürülmem gerektiğini bilmeyecek kadar acemisiydim bu işin. Bilmiyordum, yerimin neresi olabileceğini. İkinci yataktaki genç hasta, sağımdaki hastabakıcı hanıma sordu:</span></p>

  <p class="MsoNormal"><span>«Beş numara boşmu?» dedi yavaşça.</span></p>

  <p class="MsoNormal"><span>«Boş!» dedi kadın.</span></p>

  <p class="MsoNormal"><span>«Oraya neden yatırmadınız onu?»</span></p>

  <p class="MsoNormal"><span>«Başhekim bu odaya yatırın, dedi.»</span></p>

  <p class="MsoNormal"><span>«Daha yeni kurtulduk oturaklının birinden. Nedir bize gareziniz?»</span></p>

  <p class="MsoNormal"><span>Çantamı açmış pijamalarımı çıkarmıştı hastabakıcı. Çantada daha bir değişimlik çamaşır kalmıştı. Yeryüzünde onlardan başka da malım mülküm yoktu. Ancak üç beş kitabım vardı ki onları da Rikkat'e bırakmıştım gelirken. Surda ölüp gitsem kalıtımlarım için hiç kimse pay koparmak amacıyla hır çıkaracak biriyle karşılaşmayacaktı. Ne sahibi bulunduğum bir karış toprak, ne adımı taşıyan bir kitabım vardı. Oysa yazı yazmaya da meraklıydım. En sevdiğim yazı türü, şiirdi. Memleketin başta gelen sanat dergilerinde üç beş şiirim yayınlanmıştı, o kadar. Henüz bunları bir kitapta bile toplayamamıştım. Ahmet Kutsi Tecer'in okulda beni tutmasının nedenlerinden biri de şiiri sevmiş olmamdı. Günün şiir akımlarını inceleyen bir konuşma yapmıştım, dersinde. Bu konuşmada kendisine yer vermediğime kızmış olabilirdi ama, genellikle yaptığım incelemeyi başarılı bulduğunu belirtmiş, teşekkür bile etmişti. Henüz şiir anlayışım bireyciydi. Gerçeküstücülük akımını da pek tutmuyordum. Ölüm kalım doğrultusundaydı dünya görüşüm. Sınıflardan haberim vardı ama, şiire sınıf sorununun çözümünde görev düşebileceğini düşünmüyordum. Sınıf sorunları başka, şiirin sorunları gene başkaydı. Sanki şiir toplum sorunları dışında soyut bir olaydı. Şiiri, geleneği bakımından halk şiirine oturtmaya çalıştığı, memleket sorunlarından çok, köy motiflerini halkın geleneksel, töresel yaşayışını yansıtmaya çalıştığı için ve şiiri küçük işlerde kullanıyor diye Hocamız'ın sanat girişimini dayanaksız buluyor, şairliğini küçümsüyordum. Eğer halk tutulacaksa kabukta kalan görünümüyle değil, toplumsal içeriğiyle ele alınmalıydı. Kendini halktan saymadan, halkla üretim kaynakları, üretim araçları dışında sırf yüzeyde kalan sanat sorunları açısından ilişki kurmaya çalışmanın Piyer Loticilik'ten öteye geçemeyeceğine inanıyor, gene de kendimde, doğru bildiğim yolda eyleme geçecek yürekliliği bulamıyordum. Daha çok Nâzım Hikmet'in estetiği içinde boğulup kalma korkusu yıldırıyordu gözümü. Görüşçe toplumcuydum ama, yazınsal birikimimi bir köşeye itip yeni bir söyleyiş biçimi arama çabasına katlanamıyor, bu çabayı açıkçası gereksiz buluyordum. Şiiri, eskilerin aruz veznini öğrenmesi gibi bir kültür sorunu sanıyordum belki de... Öğretmek zorunda olduğum edebiyatın en başarılı ürünlerini, vermek sanıyordum sanat girişimlerini. Ders programları dışında ne şiir olurdu, ne öykü, ne de roman... Komedi yazılacaksa Moliere gibi yazılmalıydı. Zordu, hem öğretmenken sanatçı olmak... Ahmet Kutsi bu işin üstesinden geliyordu. Öğretmen olduğu kadar şair, hükümetin istediği kadar politikacı, politikacı olduğu kadar da memleket ölçüsünde ülkücüydü. Tam iktidarın aradığı aydındı Hocamız. Halil Vedat Fıratlı'yla birlikte çıkardığı Oluş dergisi sanat anlayışından, dünya görüşünden çok, memleket görüşünü yüzeyden yansıtan bir dergiydi. Bu durumuyla bana da sayfalarında yer verebilirdi, bugünkü sanat anlayışımla... Ben herkesten önce Ahmet Kutsi Tecer için gerekli bir kişiydim, ölmemem gerekirdi. Ona, onun sanat anlayışına bağlı kalabilecek genç bir şairdim. Girişimlerinde, atılımlarında şu durumuma göre yanında olabilirdim.</span></p>

  <p class="MsoNormal"><span>Odadaki iki hastanın dediği, olmuştu en sonunda, beni bir sabah, beş numaraya kaldırmışlardı. Loş bir odaydı burası, tek yataklıydı. Tek penceresi vardı. İçeriye ne hava giriyordu, ne aydınlık. Nasıl sanatoryum odasıydı bu? Kurtulmam için tek çare, bol yemek yemem gerekiyordu bu durumda, gelgelelim hiç iştahım yoktu. Zorla yuttuğum lokmalar da midemde durmuyor, hemen çıkarıyordum.</span></p>

  <p class="MsoNormal"><span>İhsan Rıfat beni görmeye gelmişti bir ara:</span></p>

  <p class="MsoNormal"><span>«Nasılsın?..» diye sordu gülümseyerek.</span></p>

  <p class="MsoNormal"><span>«Burası çok iyi, değil mi?» diye bir soru daha eklemişti. Şakasına karşılık,, bütün gücümü toplayarak:</span></p>

  <p class="MsoNormal"><span>«Odam da iyi, ben de iyiyim!» dedim, «Yalnız...»</span></p>

  <p class="MsoNormal"><span>«Söyle!» dedi, «Ne yazayım sana?»</span></p>

  <p class="MsoNormal"><span>«İştahım yok,» dedim, «Öyle bir ilaç yazın ki zorla yediğim yemekler midemde kalabilsin... Sonra...»</span></p>

  <p class="MsoNormal"><span>«Evet, sonra?»</span></p>

  <p class="MsoNormal"><span>«Şu saçlarım var ya... Her biri bir iğne sanki... Başıma batıyor, başım yastığa sürttükçe.»</span></p>

  <p class="MsoNormal"><span>«Yani kessinler mi, saçlarını?»</span></p>

  <p class="MsoNormal"><span>«Hem de dibinden.»</span></p>

  <p class="MsoNormal"><span style="font-size: 10pt;">«Peki kessinler...»</span><br/></p>

  <p class="MsoNormal"><span>«Bir de yoğurt isterim sizden...»</span></p>

  <p class="MsoNormal"><span>«Amma da çok şey istiyorsun haaa!.. Sen istiyorsun ama, bakalım yarar mı, yaramaz mı, düşündüğün yok!»</span></p>

  <p class="MsoNormal"><span>«Belki mideme iyi gelir diye...»</span></p>

  <p class="MsoNormal"><span>«Gelmez!.. Sen bana bırak! Ne getirirlerse onu yemeye çalış, anladın mı?»</span></p>

  <p class="MsoNormal"><span>«Peki efendim, çalışırım. Sonra ateşim var... Kanama henüz kesilmedi.»</span></p>

  <p class="MsoNormal"><span>«Peki, peki... Bakanlığa ödenek için dilekçe verdin değil mi? Biz rapor gönderdik bakanlığa.</span></p>

  <p class="MsoNormal"><span>Adamların varsa Ankara'da, mektup yaz, dilekçeyle birlikte...»</span></p>

  <p class="MsoNormal"><span>«Olur, yazarım... Siz de kusmamam için ilaç yazın bana! Hemen gelsin!»</span></p>

  <p class="MsoNormal"><span>«Hadi, geçmiş olsun!..»</span></p>

  <p class="MsoNormal"><span>Hastabakıcı Muzaffer Hanım da arkalarındaydı. Başhekim odadan çıkarken:</span></p>

  <p class="MsoNormal"><span>«Çağır berberi de kestir şunun saçlarını!» dedi.</span></p>

  <p class="MsoNormal"><span>Az sonra berber gelmişti. Muzaffer Hanım:</span></p>

  <p class="MsoNormal"><span style="font-size: 10pt;">«Yazık bu saçlara...» dedi, eliyle başımı okşayarak. Bir daha kaç ayda çıkar!» diye içini çekti.</span></p>

  <p class="MsoNormal"><span>Getirdiği berber acı acı gülüyordu:</span></p>

  <p class="MsoNormal"><span>«Belli olmaz!» dedi, «Hiç çıkmaz belki de...»</span></p>

  <p class="MsoNormal"><span>«Allah korusun, daha da çok genç!»</span></p>

  <p class="MsoNormal"><span>«Çıkar!» dedim, «Hiç merak etme sen. Burdan saçlarımı uzatıp çıkacağım, görürsünüz!»</span></p>

  <p class="MsoNormal"><span>Açıktan açığa gülüyordu:</span></p>

  <p class="MsoNormal"><span>«Bu beş numaradan öyle mi?»</span></p>

  <p class="MsoNormal"><span>«Önce bu beş numaradan çıkacağım. Sonra da bu sanatoryumdan!»</span></p>

  <p class="MsoNormal"><span>«İnşallah!»</span></p>

  <p class="MsoNormal"><span>Berber, hem saçlarımı kesiyor, hem de bütün berberler gibi çene yarıştırıyordu benimle. Ona karşılık vermek için soluk soluğa gelmiştim.</span></p>

  <p class="MsoNormal"><span>Traş bitmişti. Başımı yastığa koyup bir denemek istedim.</span></p>

  <p class="MsoNormal"><span>«Olmadı!» dedim. «Gene batıyor!»</span></p>

  <p class="MsoNormal"><span>«Kestim üç numarayla... Ne istiyorsun daha!»</span></p>

  <p class="MsoNormal"><span>Usturayla kazıyacaksın! Diken gibi batıyor başıma!»</span></p>

  <p class="MsoNormal"><span>«Ateşin düşünce batmaz!»</span></p>

  <p class="MsoNormal"><span>«Düşmesini bekleyemem ben...»</span></p>

  <p class="MsoNormal"><span>Ayakucundaki tabelaya bir göz attı:</span></p>

  <p class="MsoNormal"><span>«Amanin!» diye geri çekildi. «Otuz dokuz, onda yedi. Nerde kaldın bugüne kadar sen, çok geç kalmışsın, dostum!»</span></p>

  <p class="MsoNormal"><span>«Öyle oldu,» dedim. «İşlerim vardı!»</span></p>

  <p class="MsoNormal"><span>Açılıp açılıp bakıyordu başıma, usturayla kazımaya değer mi, diye...</span></p>

  <p class="MsoNormal"><span>«Hadi durma!» dedim. «Önce sabunla başımı.»</span></p>

  <p class="MsoNormal"><span>Sabunlamaya başladı, istemeye istemeye...</span></p>

  <p class="MsoNormal"><span>«Ödenek için yaz diyor Ankara'ya!.. Yazarım, hiç merak etmesin. Muzaffer Hanım zarf kâğıt getirsin kolay!»</span></p>

  <p class="MsoNormal"><span>Traş bittikten sonra Ahmet Kutsi'ye kısa bir mektup yazdım. Dilekçeyi gerekirse sonra gönderirim, dedim. Doktorun gönderdiği dergi için yakında şiir göndereceğimi de ekledim, bir mektup da Yaşar </span><span style="font-size: 10pt;">Nabi'ye yazmak geçti aklımdan. Hemen her hafta Varlık'ta şiir yazdığımı anımsıyor, bir mektupçuk yazıp da gönderemediğini için üzülüyordum.</span></p>

  <p class="MsoNormal"><span>Yemekle birlikte pırıl pırıl pespembe bir ilâç da gelmişti. Muzaffer Hanım yarım bardak suya bundan birkaç damla akıttı, yemek arasında içtim. Zorla lokmamı yutuyorum, arkasından gene aynı bulantı... Çıkarırken bir öksürük nöbeti yapışıyor gırtlağıma... Muzaffer Hanım kreşuarı zor yetiştiriyor. Çarşaflar kan içinde...</span></p>

  <p class="MsoNormal"><span>Bir de öyle dayanılmaz kokusu var ki yemeğin!.. Tepsi ortadan kalkınca bulantı da kalmıyor. Bir süre kendimi sıkıyorum öksürmemek için...</span></p>

  <p class="MsoNormal"><span>Akşam yemeğinde de aynı savaşım... Büsbütün de yenilmiş çıkmıyorum bu savaşımdan... Midemde üç beş lokma bir şeyler kalıyor ne de olsa. Kahvaltı da oldukça başarılı geçiyor ertesi sabah...</span></p>

  <p class="MsoNormal"><span>Başhekim soruyor vizitede:</span></p>

  <p class="MsoNormal"><span>«Nasılsın?» diyor, «iyisin değil mi?»</span></p>

  <p class="MsoNormal"><span>Geleneklere uymak için:</span></p>

  <p class="MsoNormal"><span>«Çok iyiyim?» diyorum, dalına basmak için, «Yalnız ilacım bitti, yenisini isterim öğle yemeğine!»</span></p>

  <p class="MsoNormal"><span>«Ne?» diyor şaşkınlıkla, «ilacını bitirdin ha? Bir haftalık yazmıştım, nasıl bitirirsin? Her yemekte b</span><span style="font-size: 10pt;">eş damla içecektin. Yazılı değil miydi üzerinde?»</span></p>

  <p class="MsoNormal"><span>«Durmuyor ki ilacınız midemde... Eğer dursa beş damlası çok bile gelecek bana!»</span></p>

  <p class="MsoNormal"><span>«Durmuyorsa hiç yararı dokunmaz ki sana!»</span></p>

  <p class="MsoNormal"><span>Biraz da öfkeleniyorum:</span></p>

  <p class="MsoNormal"><span>«Durmuyor işte! Verdiğiniz ilacı çıkarmamak için de bir ilaç yazın!»</span></p>

  <p class="MsoNormal"><span> Kızıyor mu, gülüyor mu anlayamıyorum. İri iri dişlerini görüyorum. Daha da dalına basmak için:</span></p>

  <p class="MsoNormal"><span>«Ne oldu bizim yoğurt?» diyorum, sertleşerek.</span></p>

  <p class="MsoNormal"><span>«Daha benden yoğurt mu istiyorsun sen?»</span></p>

  <p class="MsoNormal"><span>«Evet!» diyorum, «Soğuk soğuk...»</span></p>

  <p class="MsoNormal"><span>«Soğuk iyi gelmez sana!»</span></p>

  <p class="MsoNormal"><span>«Peki, peki!..» deyip kesiyorum. Anlıyorum ki, insan hem Başhekim, hem de patron, ikisi birden olmamalı.</span></p>

  <p class="MsoNormal"><span>Aradan beş gün kadar geçmişti. Artık utanmaya başlamıştım, Muzaffer Hanım'ın getirdiği ördeğe işemekten.</span></p>

  <p class="MsoNormal"><span>«Olmaz,» dedi Hastabakıcı, «Başhekim kızar sonra bana.»</span></p>

  <p class="MsoNormal"><span>«Doğru!» dedim, «Kalkıp helaya gidersem sana değil, bana kızar. Başhekim, kendisini mahcup ettiğim için!»</span></p>

  <p class="MsoNormal"><span>Anlamlı anlamlı baktı yüzüme.</span></p>

  <p class="MsoNormal"><span>«Bu adam hiç hoşlanmadı, benden!» dedim, «Nedense...»</span></p>

  <p class="MsoNormal"><span>«Neden hoşlanmasın Rıfat Bey?»</span></p>

  <p class="MsoNormal"><span>«Var mı bu sanatoryumda altmış iki lira aylıklı başka bir hasta? Haklı İhsan Bey. Bu sanatoryumu paralılar için açmış. En ucuz yerin günlüğü üç lira... Eder yalnız pansiyon parası doksan dokuz lira. İlacı, filmi, ameliyatı... Ona zengin hastalar gerekir ki ikide bir film çekip dolaptaki bayat ilaçları sürsün!» «Evet...» dedi, biraz da içini çekerek, «Parayı çok sever, sağ olsun!»</span></p>

  <p class="MsoNormal"><span>«O parayı seviyor diye biz de ölecek değiliz ya durup dururken!»</span></p>

  <p class="MsoNormal"><span>Yüzü ayçiçeği gibi açıldı, içtenlikle...</span></p>

  <p class="MsoNormal"><span>«Allah korusun!» dedi, «Neden ölecekmişsin.»</span></p>

  <p class="MsoNormal"><span>Elinde ördekle sokuluyor yatağıma:</span></p>

  <p class="MsoNormal"><span>«Bugün de kalkma da yarın koluna girer götürürüm helaya!»</span></p>

  <p class="MsoNormal"><span>«Yata yata ayaklarım uyuştu. Yalnız başım çok üşüyor benim...»</span></p>

  <p class="MsoNormal"><span>Saçlarımı kazıttığım günden beri havlu sarıyordum başıma. Ateşim henüz düşmemişti, belki bu yüzden çok üşüyordu. Başıma havluyu sarıp helaya gidersem, görenler güleceklerdi halime. Bizim sandalcı hemşeriler gibi mendil mi sarmalıydım yoksa.</span></p>

  <p class="MsoNormal"><span>Ördekle birlikte çıkmıştı dışarı hastabakıcı. Bir süre sonra elinde soluk bir bereyle döndü. Açık mavi bir bereydi bu, kadınların giydiği... Başıma geçirip bir denedi. Açılıp açılıp baktı. Kulaklarıma kadar geçtiği için arkasını kıvırdı biraz.</span></p>

  <p class="MsoNormal"><span>«Oh!» dedim, «Isındı başım. Şimdi kalkabilirdim artık yerimden!»</span></p>

  <p class="MsoNormal"><span>Terliklerimi buldu, yatağımın altından. Beş altı gündür ilk defa kalkıyordum ayağa. Başım dönüyordu. Muzaffer Hanım koluma girmese düşebilirdim. Yattığım yerden iri yarı gördüğüm bu kadın meğer ne kadar da ufak tefekmiş. Omuzlarıma bile zor erişiyordu saçları. Odanın kapısını açıp da koluma girip beni dışarı çıkarınca:</span></p>

  <p class="MsoNormal"><span>«Bırak beni artık!» dedim. «Giderim ben.»</span></p>

  <p class="MsoNormal"><span>Helaya gitmek için koridoru dikine geçmem gerekiyordu. Koridoru bir uçtan bir uca gidip gelenler mavi bereli bir hayalet görünce, birden durdular. Başlar şaşkınlıkla benden yana döndü. Sarsak adımlarıma uyan bakışları benimle birlikte daldı helâ aralığına. Bakışların yerini konuşmalar almıştı.</span></p>

  <p class="MsoNormal"><span>Biri yüksek sesle şaşkınlığını belirtiyordu:</span></p>

  <p class="MsoNormal"><span>«Vay anasını! Beş numaradan kendi ayağıyla çıkan ilk adam bu!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_3" style="text-align: center;"><span><b>DÖRT</b></span></h2>

  <p class="MsoNormal"><span>Sanatoryumdan üç ay dinlenme izni alarak taburcu olmuştum. Çıktığım gün evlenme işlemlerine giriştim. Adapazarı'nda edindiğim, iki arkadaşın tanıklığıyla evlendik. İlk iş olarak bir yatak aldık veresiye... Bir de koltukçudan kullanılmış bir yazı masası. Rikkat, kaldığı pansiyondan çıkmış, yeni evimize geçmiştik. Arkadaşlarla konuşmak için ara sıra ortaokula gidiyordum. Emekliliğini bekleyen beş altı öğretmenin arasında hemen o sayıda da genç arkadaş vardı. Yaşlılar, Milli Eğitim müdürlüklerinde, lise, öğretmen okulu yönetiminde çalışmış, gün görmüş arkadaşlardı. Yaşlılar hiçbir tutkuları kalmamış olgun kişilerdi.</span></p>

  <p class="MsoNormal"><span>Gençlerin kimi yardımcı öğretmendi, kimisi de bir iki yıllık meslekten gençlerdi. Her iki kümeden de arkadaşlar edinmiştim. Ders aralarında kahve çay içip Adapazarı'nın özelliklerinden konuşuyorduk.</span></p>

  <p class="MsoNormal"><span>Bu kalabalığın, ellerindeki ders kitaplarında geçen konulardan başka, hiçbir alanda ne görüşleri vardı ne de bilgileri...</span></p>

  <p class="MsoNormal"><span>Alman Nazileri, İtalyan Faşistleri savaş için ilk hazırlıklarını yapıyorlardı. Bir Alman hayranlığıdır gidiyordu okulda. Ben bir şeyler sezinliyordum dış politikada ama, kime kızılacağını, neye bağlanılması gerektiğini henüz saptamış değildim. Varlık'a yeniden şiir göndermeye başlamıştım. Ahmet Kutsi'den mektup almış, Oluş dergisi için ilk şiirlerimi göndermiştim. Hemen her sayısında çıkıyordu yazılarım. Ahmet Kutsi'nin bana özel bir ilgi gösterdiği her davranışından açıkça anlaşılıyordu.</span></p>

  <p class="MsoNormal"><span>On günde bir İstanbul'a gidiyor, sağ yanımdan pnomo yaptırıyordum. Sağ ciğerim verilen havayla sönmüş durumdaydı. Tek ciğerle yaşıyor, bu da bana yetiyordu. Sanatoryumda yatarken Bakanlık bana üç aylık ödenek göndermişti. Ödenek gelince yatırdığım paraları geri vermeleri gerekirken, İhsan Rıfat düpedüz bu paralara el koymuş, her gidişimde verdiği hava karşılığı bunun on lirasını kendi cebine aktarmaya başlamıştı. Ben bu geliş gidişleri on beş günde bire çıkarmak istedikçe o, haftada bire indirmeye çalışıyor, yatırdığım paranın biran önce dibine darı ekmek için uğraşıyordu. Tiksinmeye başlamıştım bu adamdan, hava almak için, on günde on lira ayırırsam, geriye kalan otuz lira neyime yetecekti. Henüz düzelmediğim için yememe içmeme de özen göstermem gerekirdi.</span></p>

  <p class="MsoNormal"><span>Haziranda Ankara'ya gidecektik, Rikkat'in bütünlemesi için. On günde bir, gidip gelmelerim için harcanan yol parası da ayrıca bir toplam tutuyordu. Beni İstanbul'a verseler bu masraftan olsun kurtulurdum. Dilekçeme bir doktor raporu ekleyerek İstanbul’a verilmemi istemiştim.</span></p>

  <p class="MsoNormal"><span>Nisanın ilk günü derslere girmeye başladım. Bir yardımcı öğretmenin okuttuğu sınıflar her bakımdan geri kalmıştı. Bir iki ay içinde nasıl yetiştirecektim çocuklarımı? Bu benim Türkçe öğretmenliğinde ilk sınavım olacaktı. Okuttuğum dersi ayrıca seviyordum da... On beş yıldır, Türkçe, Edebiyat öğretmeni olmak için hazırlanmıştım. İlkin öğrencilerime, okuma hevesi aşı lamalıydım. Her tür kitapla birlikte, şiirlerimin yayınlandığı Varlık dergisini, Oluş dergisini de soktum sınıfa. Bu dergide çıkan Ahmet Kutsi'nin, Ahmet Hamdi'nin, Kemalettin Kamu'nun şiirlerinin arasında, Sabahattin Ali'nin öykülerini de okuyorduk sınıfta... Benimle birlikte daha bir sürü genç şairin şiirleri de yayınlanıyordu bu dergilerde. Müzik öğretmeniyle işbirliği yaparak çocukların söyleyebileceği şarkılar da yazıyordum. Müzik öğretmeni bunları öylesine beğenmişti ki, Halkevi salonunda Adapazarlılara da duyurmaktan kendini alamamıştı. Yılsonunda Rikkat'in sınavı için Ankara'ya gitmiştik. İlk ziyaretimizi Ahmet Kutsi Tecer'e yaptık, genel müdürlük odasında. Beni, en azdan on kilo almış görünce:</span></p>

  <p class="MsoNormal"><span>«Aman, aman!» dedi, «Ne kadar da düzelmişsin, gençleşmiş, dipdiri bir delikanlı olmuşsun!» «Sayenizde Hocam!» dedim, «Manen de, maddeten de beni desteklediniz. Eğer ödenek tam zamanında gelmeseydi, atılacaktım Yakacık'tan!»</span></p>

  <p class="MsoNormal"><span>«Rikkat da seninle birlikte düzelmiş, çok değişmiş oda!»</span></p>

  <p class="MsoNormal"><span>Daha da güzelleşmiş diyemiyordu, beğeniyle bakıyordu yüzüne. Tanıdık bir kumaşçıdan, aldığımız, yağlıboya puanlı siyah entarisi gelişen vücuduna çok yakışmıştı. Boyunun uzunluğu, hamileliğini gizleyebiliyordu henüz. Ama hocamız bu değişikliği sezecek dikkati göstermişti:</span></p>

  <p class="MsoNormal"><span>«Adapazarı gerçekten ikinize de yaramış!» dedi, «Yeni şiirlerle birlikte bizlere yeni Ilgaz'lar kazandırmayı da başarmışsınız!»</span></p>

  <p class="MsoNormal"><span>Suçlar gibi Rikkat'e bakmıştı:</span></p>

  <p class="MsoNormal"><span>«Bu arada ders çalışacak zaman bulabildin mi bari?»</span></p>

  <p class="MsoNormal"><span>İlerideki tehlikeleri önlemek için:</span></p>

  <p class="MsoNormal"><span>«Hastalığım Rikkat'i çok üzdü!» dedim, «Uzun süre yalnız bıraktım onu, Adapazarı'nda... Daha yeni yeni kendine gelebildi.»</span></p>

  <p class="MsoNormal"><span>«İlk iş sınıfını geçip senin yanına atanması. Oysa bu yıl atamalar kura ile olacak. Bakalım nasıl bir</span><span style="font-size: 10pt;">araya geleceksiniz önümüzdeki yıl?»</span></p>

  <p class="MsoNormal"><span>«Size güveniyoruz her zaman olduğu gibi!» dedim.</span></p>

  <p class="MsoNormal"><span>«Bana hiç güvenmeyin! Bakanlıkta öyle şeyler dönüyor ki, beni de bu Hasan Ali denen adam kolumdan tutup atarsa hiç şaşmam! Bir öğrenci müfettişliği bile bulamayız bu gidişle, Avrupa başkentlerinde...»</span></p>

  <p class="MsoNormal"><span>Ertesi gün herkesten önce gitmiştik okula. Rikkat sınav odasına girmiş ben öğrencilere ayrılan salonda onu bekliyordum. Bir ara bitişikteki müdür odasında telefon çaldı acı acı... Kapıcı hemen koşup girdi odaya. Sonra önümden geçip sınav odasına koştu haber vermeye. Çok geçmeden Ahmet Kutsi çıkmış içerden, telefona gidiyordu. Geçerken bakışlarımız birleşmiş, beni selamlamıştı. Konuşup dönerken bir de baktım ki yanımda dikiliyor. Kalkıp sandalyemi uzattım, hemen oturdu.</span></p>

  <p class="MsoNormal"><span>«Ziya Gökalp'ı çekti Rikkat...» dedi, «Ben çıkarken anlatıyordu içerde.»</span></p>

  <p class="MsoNormal"><span>Bir anda soğuk sular dökülmüştü başımdan. Benden İstanbul'a giderken «Türkçülüğün Esasları»nı istemişti. Sahaflarda aramış, taramış, bulamamıştım. Suçlu suçlu baktım hocamızın yüzüne. «Hiç hazırlıklı görünmüyordu,» dedi, «Eğer Nihat Bey terslik edip bırakırsa çok kötü.»</span></p>

  <p class="MsoNormal"><span>Kuşkulu kuşkulu bakıyordu. Hani bırakmaz da değildi. Hoca ikimize de kızıyordu nedense, Rikkat'in taaa Çapa Kız Öğretmen Okulu'ndan öğretmeniydi. Onun geçecek durumda bir öğrenci olduğunu bildiği halde Ahmet Kutsi'yi etkilemiş, bütünlemeye bıraktırmakla bir yıl ertelemişti atanmasını. Rikkat'le arkadaşlık kurduğum için bir yıl önce de beni bütünlemeye bırakmıştı. Velisi gibiydi onun... Yalnız onun değil, Çapa'dan gelen bütün kızlara her bakımdan göz kulak olmak isterdi. Ama artık yapacak bir şey kalmamıştı. İşte izni olsa da, olmasa da evlenmiş, onu sorumluluktan kurtarmıştık.</span></p>

  <p class="MsoNormal"><span>Her iki hocamız, istenilen nitelikte bulmasalar da geçecek düzeyde görmüşlerdi, Rikkat'i. Şimdi iş kalıyordu uygun bir yere atanmasına.</span></p>

  <p class="MsoNormal"><span>Adapazarı'na dönmüş, yazı orada geçirmiştik. Beni İstanbul'a vermişler, Rikkat'e Eskişehir Lisesi çıkmıştı kurada. Önümüzdeki yıl bana gidip gelmek düşüyordu, Eskişehir'e.</span></p>

  <p class="MsoNormal"><span>Hitler'in askerleri Polonya'ya saldırdığı sabah Rikkat de Eskişehir'e girmişti, ikinci Dünya Savaşı bizi ilkin birbirimizden ayırmış, sonra geçim zorluğunun içine itmişti.</span></p>

  <p class="MsoNormal"><span>Rikkat, Eskişehir Lisesi'nde işe başladığı günlerde ben de Karagümrük Ortaokulu'na verilmiştim. Adapazarı'nda borç harç kurduğumuz evi dağıtmış, ayrı iki ilde, birer pansiyonda yaşamamızı sürdürmeye başlamıştık. Birer kucak kitabımızdan başka elimizde avucumuzda bir varlığımız kalmamıştı. Doğması ay sorunu olan çocuğumuz, annesini de babasını da el evinde bulacaktı. Bir araya gelsek bile özel ev tutup döşemeye aylıklarımız elvermezdi. Savaşın getirdiği geçim zorlukları daha şimdiden kendini gösteriyordu. Ama savaşın nimetlerinden yararlanmak isteyen fırsatçılar, üçer beşer çıkıyorlardı ortaya. Tükenenin, eskiyenin, kırılıp dökülenin yerine konması gereken herhangi bir nesne, aynı fiyata alınamıyor, en kötüsü arandığı zaman bulunamıyordu. Fiyatlar yükseliyor, aldığımız aylık alım değerini durmadan yitiriyordu.</span></p>

  <p class="MsoNormal"><span>Edebiyat Fakültesi'nin felsefe bölümüne yazılmıştım. Yakacık Sanatoryumu'nda tanışıp arkadaş olduğum İnegöllü Hüseyin Bekâr da bu bölümdeydi. Fakülte dışında Beyazıt Meydanı'ndaki Marmara kahvesinde buluşuyor, birbirimize arkadaşlarımızı tanıta tanıta geniş bir ortam içinde bir sanat çevresi oluşturuyorduk. Genç şairlerden Niyazi Akıncıoğlu, Hilmi Büyükşekerci, Suphi Taşhan, Hüseyin'in liseden arkadaşlarıydı. Her üçü de benim çok kısa zamanda dostlarım arasına girmişlerdi. Kahvemizin sürekli konuklar arasında Sait Faik'ler, Arif Dino'lar, Hasan İzzettin Dinamo'lar, Hasan Tanrıkut'lar, Sabahattin Kudret'ler de vardı. Hep birlikte kahvenin sınırlarını aşıp da Küllük'e geçince arkadaş çevremiz daha da genişlemişti. Salâh Birsel, Burhan Arpat, Asaf Halet Çelebi, Orhan Veli, Behçet Necatigil, Cahit Külebi, Arıburnu, Cahit Irgat, Abidin Dino, Suat Taşer, Küllük'te sık sık karşılaştığım arkadaşlar arasındaydılar... A. Kadir ve Faruk Toprak'la hemen her gün bir aradaydık. Çıkarmakta olduğumuz Yürüyüş Dergisi yayınlandığı sürece bizi daha da birbirimize yaklaştırmış oluyordu. Okulda dersim olduğu için, Beyazıt'ta buluşamadığımız günler, Karagümrük'te Rusçuk köftecisinde buluşur, bir şarap şişesi çevresinde geç vakitlere kadar konuşurduk.</span></p>

  <p class="MsoNormal"><span>Okulların kapalı olduğu günlerden yararlanarak bir iki kez Eskişehir'e gidip gelmiştim. Üniversiteden aldığım kimlik kartı tren için kolaylık sağlıyordu, bana. Gün geçtikçe verdikleri aylık, gereksinmelerimi karşılamaz oluyordu. Gittikçe borçlarım artıyordu. Üstüme başıma bir şeyler alacak olanaktan yoksunlaşıyordum.</span></p>

  <p class="MsoNormal"><span>Karagümrük kıt kanaat yaşayan emekçilerin, işçilerin, küçük memurların, ayakkabıcıların, terlikçilerin, işportacıların oturduğu bir kesimdi. Okuldaki öğrenciler de bunların çocukları... Üç aylıkçı emeklilerin, ölü mevsim dolayısıyla iş kesadına düşen emekçilerin yoksul çocukları... Üstbaş derdi çektikleri, kitap, defter, kalem alamadıkları bir bakışta anlaşılıyordu. Kendi yaşayışımın sıkıntılarıyla birlikte çevremin de dertlerini yakından izledikçe bireyci duyarlığım çoktan dağılmış, yerine duyarlı bir gerçekçilik yerleşmişti. Şiir anlayışımdaki değişme de bu gerçekçilikle birlikte gelişiyor, beni yeni arayışlara, halkın konuşma diliyle uzlaşan, yeni biçimlere itiyordu.</span></p>

  <p class="MsoNormal"><span>1940'larda doğan oğlumla birlikte diri bir şiir anlayışım da oluşmaya yönelmişti. Rusçuk köftecisinde karşılaştığım dar gelirli kenar mahalleliler şiirlerimin, hem konusu, hem özü, hem biçimi oluyordu, ister istemez. Bu değişimin ilk örnekleri olan şiirlerimden biri şöyle başlıyordu:</span></p>

  <p class="MsoNormal"><span>Günümüzü gün etmek için</span></p>

  <p class="MsoNormal"><span>Şöyle bir demlenelim deriz</span></p>

  <p class="MsoNormal"><span>Dert olur meyhanecinin kazanç vergisi.</span></p>

  <p class="MsoNormal"><span>Garson Nuri'nin nüfustaki işi.</span></p>

  <p class="MsoNormal"><span>Tatlı tarafından açmak isteriz</span></p>

  <p class="MsoNormal"><span>Söz döner, dolaşır</span></p>

  <p class="MsoNormal"><span>İşten el çektirilmesine dayanır</span></p>

  <p class="MsoNormal"><span>Dokuz nüfuslu Gümrükçü'nün.</span></p>

  <p class="MsoNormal"><span>Artık kimin için, niçin şiir yazdığımı biliyordum. Fakültede Marmara kahvesiyle, Küllük'te, Beyoğlu'nun Nisuaz'ında karşılaştığım arkadaşlarla konuşup tartışmalar birbirimizi etkilemekten de uzak kalmıyordu.</span></p>

  <p class="MsoNormal"><span>Çıkardığımız dergilerde kümeleniyorduk. Sait Faik'in çevresinde toplanan gençler, eskileri tasfiyeye geçmişlerdi. Bunlara karşı olup da sonraları onlara hak veren Nurullah Ataç, beni de aralarına almayı öneriyordu. Onlara göre İstanbullu değildim, taşralı, daha çok Ankara'lıydım. Çünkü Ankara'da çıkan Varlık'ta, Oluş'ta, Çığır'da, Ulus'un sanat ekinde şiir yayınlamış görünüyordum. Bu yüzden iktidar yanlısı, üstelik de devletin memuru, öğretmeniydim.</span></p>

  <p class="MsoNormal"><span>Sait Faik, Ataç'a verdiği bir yanıtta:</span></p>

  <p class="MsoNormal"><span>«Peki üstat!» demeye getirmişti, «Rıfat Ilgaz’ı da aramıza alırsak, tasfiyecilere başka bir diyeceğin kalmıyor değil mi? Öyleyse aldık gitti!»</span></p>

  <p class="MsoNormal"><span>Beni aralarına almalarıyla böylece İstanbullu oluyordum. Tasfiyecilerin organı olan Uyanış dergisinde şiirlerim de çıkmaya başlamıştı. Yücel dergisi «Kasabamız» adlı şiirimi ayın en güzel şiiri olarak okuyucularına sunuyordu.</span></p>

  <p class="MsoNormal"><span>Biz en fazla faşizme karşı bilinçli olarak bilenip dururken Alman orduları Uzunköprü'nün karşısına kadar sokulmuştu. Yerli faşistler Başbakan Saraçoğlu'ndan güç alarak şımardıkça şımarıyorlar, çıkardıkları Bozkurt, Çınaraltı, Gökbörü dergileriyle bizlere durmadan sataşıyorlardı. Ses , Yeni Edebiyat dergilerinden sonra işçilerin, aydınların parasıyla çıkardığımız Yürüyüş dergisiyle tasfiyecilerden ayrılmış, bilimsel sosyalizmi temel olarak alan toplumcu, gerçekçi bir sanat anlayışıyla dikkati çekmiştik. Bir iki sayı sonra sorumlu müdürlüğünü de üzerime aldığım bu dergide Cahit Irgat, Faruk Toprak, A. Kadir, Suat Taşer, Fethi Giray, Niyazi Akıncıoğlu, Muzaffer Arabul, Sabri Soran, Çaloğlu (Hasan Basri) Fehmi Yazıcı ve İbrahim Sabri adıyla Nazım Hikmet'in şiirleri yayınlanıyordu. Orhan Kemal bu dergide Orhan Raşit adıyla şiirler yazarken sonraları tüm yazıları Orhan Kemal adıyla yayınlanmıştı. Böylece okuyucuya yeni kimliğiyle ilkin bu dergide tanıtılmış oluyordu. Bu dergide çıkan Alişim adlı şiirim birçok tartışmalara yol açmıştı. Bir yandan ırkçılar, Turancı'lar açıkçası tam anlamıyla Alman Nazizmi ve İtalyan Faşizmi'nden yana olanlar, bir yandan da kendi hallerinde gerçeküstücüler, garipçiler, herhangi bir ülküden yoksun sırf kendileri için sanat yapan herhangi bir savusu olmayan kentsoylular, sanat için sanatçılar... Onların hemen yanlarında da memleketçi, halk şiirinden yararlanmayı düşünen köycü halkçı yerli, memleketçi bir sanat tutturmak isteyen Halk Partisi doğrultusunda olanlar..: Bu anlayışı gerçekleştirmeye çalışan da hocamız Ahmet Kutsi Tecer'di. O günlerde zamanın Cumhurbaşkanı İsmet Paşa'nın çağrısıyla Çankaya'ya giden hocamız, Halk Partisi'nin çıkardığı Ülke dergisinin başına getirilmiş, yeni bir ulusçuluk anlayışı içinde «Milli Şef»e saygılı bir kuşak yetiştirme görevini üstlenmişti.</span></p>

  <p class="MsoNormal"><span>Rikkat'in İstanbul’a verilmesi nedeniyle Hasan Ali Yücel'e çıkmak için Ankara'ya gittiğimde Ahmet Kutsi Tecer'i de görmüştüm. Beni ilk kez çok soğuk karşılamış, Yürüyüş'te çıkan şiirlerimi sert bir dille eleştirmişti. Bendeki gelişmeyi bir gerileme, bir sapma olarak niteliyordu. Eski şiirlerim ona göre ne kadar başarılıydı. Tam şiiri anlamış, büyük bir şair olmaya doğru yönelmiş olduğum bir dönemde yolumu şaşırmıştım. Kendimi savunmak biraz da yeni anlayışımın temelinde yatan görüşün evrensel olduğunu belirtmek istemiştim. Doğrusu aranırsa hocamızda da beni suçladığı biçimde bir sapma, şiire bir işlev yükleme çabası vardı. Bu gerçeği onu kırmamaya çalışarak belirttim. Bir de örnek verdim:</span></p>

  <p class="MsoNormal"><span>«Orada bir köy var uzakta» «O köy bizim köyümüzdür» «Gitsek de kalmasak da»</span></p>

  <p class="MsoNormal"><span>Bu örnekle şiiri, tam beni suçladığı biçimde ülkücülüğün hizmetine soktuğunu belirtmeye çalıştım. Amacımın, şiiri yalnız köyün, köylünün değil tüm halkımızın kurtuluşu için görevlendirmenin daha doğru olacağını belirttim. Ulusçuluğu baskı aracı yapan, ırkçılıkla karıştıranların elinden kurtaracak olanlara saygılı olduğumu açıkladım. Faşistçe davranışlara karşı bir sanatın gerektiğini söyledikten sonra: «Sizin de böyle bir sanatın gerekli olduğuna inandığınızı biliyorum,» dedim, taaa okul sıralarından beri sürdürdüğüm saygıyla.</span></p>

  <p class="MsoNormal"><span>«Anlamamışsın Rıfat!» dedi, «Beni anlamamışsın! Sen ki bugüne kadar anlardın beni, değişmişsin, çok değişmişsin! Geçirdiğin ağır hastalıklardandır, diyeceğim ama, hasta olduğun yıllarda daha tutarlı, çok daha başarılı şiirler yazıyordun!»</span></p>

  <p class="MsoNormal"><span>«Sizin bugünkü anlayışınıza göre bilmem onlara başarılı denebilir mi?» dedim. «Sizin bir şiiriniz vardı,» «Besbelli ölümüm sabahleyindir,» diye başlardı. «Ben sanatoryumda yattığım günlerde, hatta sanatoryumdan çıkıp da dinlenmeyi sürdürdüğüm sırada, Oluş dergisine yazı yolladığım yıllarda hep ölüm kalım teması üzerinde şiirler yazdım. Bugün ikimiz de değiştik hocam! Şunu öğrenmek isterim sizden. Bana eski şiirlerin güzeldi, derken onlar gibi yaz demeye getiriyorsunuz. Oysa siz de ben de, ne bireyseliz, ne de kişisel... Siz de kendinizden söz etmiyorsunuz şiirlerinizde, ben de. Köyden, köylüden söz ediyorsunuz. Ben de konuyu daha geniş tutarak, halktan, çalışandan, emekçiden söz ediyorum. Hatta sizin köylülerinizden de... Ne var ki ben köylü deyince köylüyü kandıranı, köylünün ürününü kapatanı, ona yüzde elliyle para vereni köylüden saymıyorum.» Sözümü kesmek için bir çaba göstermiyor, beni kıpırdamadan, ama yüz çizgilerinden anladığıma göre hiç de onaylamadan, tedirgin dinliyordu. Bana ölüm döşeklerinde ödenek yetiştiren, karımın doğumunda rapor alıp dinlenmesini uzun bir süre sağlamak için bakanlıktaki saygınlığını kullanan bu iyiliksever öğretmenimi üzmeye hakkım var mıydı? Ne var ki bunları söylemezsem ona yakışır bir öğrenci olamayacağımı sanıyordum. Son sınıfta yaptığım bir konuşmadan sonra, arkadaşlarımın arasında, daha önemlisi Rikkat'in yanında:</span></p>

  <p class="MsoNormal"><span>«Sana bu mektep dolusu teşekkürler...» demişti. Sonra koluma girip sınıftan çıkarmıştı. Koridor boyunca övmüştü beni. O gün ne anlatmıştım ki sınıfta... Türk şiirinin o günkü durumunu belirtmiştim arkadaşlarıma yeni şiirimizi anlatmış, yeni şiir akımları üzerinde durmuş, belki Türkiye'de ilk kez Türkçe, edebiyat öğretmeni olarak yetişecek arkadaşlarıma, Orhan Veli ve arkadaşlarının şiire getirdikleri söyleyiş biçimini açıklamıştım, örnekler vererek... Burada konuştuğum, o günkü yaptığım açıklamanın zorunlu bir bağlantısıydı. Orhan Veli şiirinin, toplumsal koşullar karşısında yan çizdiğini, çağ dışı kaldığını. Ahmet Kutsi şiirininse koşulların gerektirdiği biçimde bir gelişme göstermediğini söylüyordum. Şiirimizin başarılı olup olmadığını tartışmak başkaydı, şiirin çağın toplumsal koşullarına ters düşüp düşmediğini tartışmak gene başkaydı.</span></p>

  <p class="MsoNormal"><span>Konuşmamız bitmemişti henüz. Hocamızın tedirginliği daha da artmıştı. Birden kalkmıştı ayağa. Eski günlerimizden kalma bir öğretmen sevecenliğiyle gözlerini yüzüme dikerek:</span></p>

  <p class="MsoNormal"><span>«Akşama bize gelir misin?» dedi, son bir yakınlaşma umuduyla.</span></p>

  <p class="MsoNormal"><span>Birden hemen bu akşam yola girip İstanbul’a dönmenin her bakımdan gerekli olduğunu düşünerek: «Tren akşam sekizde kalkıyor!» dedim, «izinsiz ayrıldım okuldan.»</span></p>

  <p class="MsoNormal"><span>«İyi ki Hasan Ali, ne işin var Ankara'da, diye terslemedi seni!» dedi.</span></p>

  <p class="MsoNormal"><span>«Rikkat'i yanıma vermediği için benim onu terslemem gerekirdi. İki yıldır hâlâ ayrıyız.»</span></p>

  <p class="MsoNormal"><span>Gülmeye çalışarak:</span></p>

  <p class="MsoNormal"><span>«Artık sözüm geçmiyor bakanlıkta...» dedi, «Geçip gitmeli mi bilmem Fransa'ya doğru...» Gülmeye çalışıyordu ama, üzgündü. Oysa arkasını çok sağlam bir yere dayamıştı. Onun durumunu düşünerek:</span></p>

  <p class="MsoNormal"><span>«Hepsi düzelir, Hocam!» dedim.</span></p>

  <p class="MsoNormal"><span>«Sen gene de bana Ülkü için şiir göndermeyi ihmal etme! Bak, Orhan Veli'yle Sefer Aytekin, daha birçokları şiir veriyor Ülkü'ye. Okuyorsun değil mi?»</span></p>

  <p class="MsoNormal"><span>«Okuyorum!» dedim, «Siz de bizim Yürüyüş dergisini görüyorsunuzdur.»</span></p>

  <p class="MsoNormal"><span>«Görüyorum. Alişim şiirini bile okudum. Baştan üç beş mısraını atarsak, gerisi Ülkü'de bile çıkabilirdi. Ne yaparsan yap bu toprağın şairi olmaktan kurtulamazsın!»</span></p>

  <p class="MsoNormal"><span>«Kurtulmak istemediğimi bilirsiniz. Halkımız da, memleketimiz de kendi sanatçısını çıkarıp besleyecek kaynaklarla dolu... İş, bunlardan yararlanmasını bilmekte, bu kaynaklara içtenlikle eğilebilmekte...»</span></p>

  <p class="MsoNormal"><span>Bu sözler biraz da hocamızın derslerinden edindiğim gerçeklerdi. Yıllardan sonra bu gerçeklerin yorumunda anlaşamıyorduk. Tecer Hoca, gösterdiğim inceliği hemen anlamıştı. Gözlerinin içi gülüyordu:</span></p>

  <p class="MsoNormal"><span>«Haydi yolun açık olsun!» dedi, «Senin yanılacağını hiç sanmıyorum. Gerçek yolu, ergeç bulacağından hiç kuşkum yok!»</span></p>

  <p class="MsoNormal"><span>Her zamanki inceliğiyle beni kapıya kadar geçirdi. Biliyordum ki bugünkü içtenlikle bir daha konuşmayacaktım, yollarımız gerçekten ayrılmıştı. Ne mektup yazabilecek, ne dergisine şiir gönderecektim. İçim sızlayarak bırakmıştım öğretmenimi gerilerde.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_4" style="text-align: center;"><span><b>BEŞ</b></span></h2>

  <p class="MsoNormal"><span>Kemal Bayram Çukurkavaklı erkenden kalkmış, arabasının şurasını burasını kurcalıyordu, kapının önünde:</span></p>

  <p class="MsoNormal"><span>«Nerde bu adamlar!» diye beni suçlarcasına garsonları soruyordu.</span></p>

  <p class="MsoNormal"><span>«Bana söyle!» dedim, «Çay mı istiyorsun, kahve mi?»</span></p>

  <p class="MsoNormal"><span>«Bakıyorum...» dedi, «Bir gecede Cideli oluverdin. Hemşerilerinin adına konuşuyorsun.» «Konuşsam bile haksız mı sayılırım?» dedim.</span></p>

  <p class="MsoNormal"><span>Öyle ya... Doğma büyüme Cideliydim. Annemin babamın Bartınlı oluşundan bana neydi? Ciğerlerim ilk havaya burada kavuşmuştu. Doğayı da insanları da burada tanımıştım. Sanatoryum görmüş ciğerlerimle en kolay biçimde burada soluk alıp veriyordum. Demek vücudumun yapısı buranın havasına, suyuna, besinine göre oluşmuş, gelişmişti. Gözlerim buranın görünümüne bakarken daha dingindi. Kim bilir sinirlerim, bilincim, sağduyum, bilinçaltım da öyle olmalıydı. Kemal beni yanıtlayacak yerde başını kaldırıp baktı:</span></p>

  <p class="MsoNormal"><span>«Bu memleketin yabancısı olanlara bile şu deniz, şu uzayıp giden kıyı bir şeyler veriyor.» Arabanın kaputunu küt diye kapattıktan sonra:</span></p>

  <p class="MsoNormal"><span>«Güle güle otur memleketinde...» dedi. «Aha gidiyorum ben! Çayın da, kahven de senin olsun! Biliyorum ramazandır diye kahve ocakları yanmamıştır. Amasra'da çayımı da içerim, kahvemi de!»</span></p>

  <p class="MsoNormal"><span>Yanına geçip oturdum.</span></p>

  <p class="MsoNormal"><span>«Sür çarşı içine!» dedim. «Sana çay bulacağım ben!»</span></p>

  <p class="MsoNormal"><span>Otelin önündeki beton yola çıktık. Denizde en ufak bir kıpırdanma yoktu. Doğudan bir esinti olduğu sulardaki ürpertinin yönünden belli oluyordu. Köseli sırtlarından yükselen güneşin denize vuran pırıltısında suyun dışına fırlayan istavritler birden görünüp kayboluyorlardı. Önlerindeki su kabartısından, hamsileri kıyıya doğru sürdükleri seziliyordu.</span></p>

  <p class="MsoNormal"><span>«Bol balık var bugün!» dedim. «Biraz beklesen de Ankara'ya taze balık götürsen. Fatoş Hanım'ı sevindirirdin akşama!»</span></p>

  <p class="MsoNormal"><span>«Hani olmaz da değil!» dedi, «Ama bekleyecek vaktim yok. Kaç gündür İstanbul'dayım. Bir gazetenin bizim rotatifle basılma işi var! Her ay otuz bin lira!»</span></p>

  <p class="MsoNormal"><span>On beş yıl önceki Kemal Çukurkavaklı geldi gözümün önüne. Dolmuş dergisinin sahibi ilhan Selçuk'un yazılarıma karşılık hastaneye yolladığı yetmişbeş lirayla alınan biriketler... Ve bu biriketlerle Telsiz'lerde, duvarı örülen gecekondu... Hafta içinde bu parayı beşer onar bana ödeyebilmek için Kemal'in katlandığı sıkıntılar... Sanki bütün bunları ödememiş, bana hâlâ ödeyecek borcu kalmış gibi soruyor Kemal:</span></p>

  <p class="MsoNormal"><span>«Paran var mı Abi?»</span></p>

  <p class="MsoNormal"><span>Gülerek soruyorum:</span></p>

  <p class="MsoNormal"><span>«Kaynananı memlekete göndermek için yol parası mı isteyeceksin?»</span></p>

  <p class="MsoNormal"><span>Gülüyorum. Kemal de gülüyor. Şu «hayat» dedikleri oyun yok mu! Bir yerde tam bir güldürüdür. «Ver elli lira!» diyorum.</span></p>

  <p class="MsoNormal"><span>Getiriyorum gerisini:</span></p>

  <p class="MsoNormal"><span>«Nasıl olsa otel parasını peşin almazlar!.. Birkaç gün sonra da emeklilik aylığım gelir bankaya!» Yüz lira uzatıyor. Ellisini geri veriyorum.</span></p>

  <p class="MsoNormal"><span>«Vekâletname çıkartmak için lâzım olacak da!» diyorum, «Halûk Yetiş'i vekil tayin edeceğim!» «Bir terslik olursa yaz Ankara'ya... Dur, evin telefon numarasını da yazayım, eve telefon et!» Kereste fabrikası lojmanlarının önünden, köşe başından kıvrılıyoruz. Beton yolun uzantısınca ilerliyoruz. Sağ yandan, doğduğum evin önünden hızla geçiyoruz.</span></p>

  <p class="MsoNormal"><span>İlk alışverişimi yaptığım dükkânın yıllardır kapalı duran kepenklerine bir göz atıyorum. Sanki şu kapıyla birlikte kepenkler de açılırsa içerden, çocukluğum elimdeki şeker külâhlarıyla yeniden çıkacakmış gibi geliyor bana. Az ileride solda babamın dairesi... Merdivenlerini dura dura çıkarken burnumun direğini kıran nemli kokuyu yeniden alıyor gibi oluyorum. Yolun iki yanında caneriklerini yolduğum, olmadan elmalarını kopardığım ağaçlar... Belki çocukluğumun ağaçları değil de, onların fışkınlarından uzayan yeni gövdeler, yeni dallar, yeni yapraklar...</span></p>

  <p class="MsoNormal"><span>Yola birden dirsek verdiren demir korkuluklu köprüden kıvrılıp yolumuzu sürdürüyoruz. En güzel uçurtmaları yapan Rum çocuklarının evlerinin önünden geçiyoruz. Çeşme olduğu gibi duruyor, o günlerin kaynağından beslenir gibi... Uçurtmamın ipliğini boyattığım Sotiri, kimbilir nerelerde geçim derdinde? Oysa babasının kunduracı tezgâhı, bugün bile torunlarıyla onun da torunlarını doyurabilirdi rahatça... Çırağının da çırağı Fethi Usta, bugün ustasının eline su dökecek durumda mıdır acaba? Ah bu halkları, çocukları, büyükleri düşman edip birbirlerinden koparanlar. Eğer İngiliz bezirganları, denizaşırı alışverişlerin kazançlarıyla öylesine beslenip büyümeseydiler Yunanlılar'ı kimler saldırtacaklardı üzerimize? Ermeniler'i de, Rumlar'ı da hükümet kurmaları için kışkırtmasalardı, halklarımızı birbirine nasıl kırdıracaklardı, Karadeniz kıyılarında, Doğu kentlerinde?</span></p>

  <p class="MsoNormal"><span>«Amma da daldırdın Abi?» diye birden durdurdu arabasını Kemal:</span></p>

  <p class="MsoNormal"><span>«Olsa olsa çayı burda içeceğiz, gibi geliyor bana!»</span></p>

  <p class="MsoNormal"><span>Bir açıklıkta park etmişti, kent alışkanlığıyla. Sigarasını çayına katık eder gibi yudum yudum içenlerin oturduğu kahveye girdik. Bizden yana çevirdiler başlarını. Verdiğimiz selamı, biz oturur oturmaz «Merhaba»yla yanıtlamak için, sigaralarını çıkardılar ağızlarından.</span></p>

  <p class="MsoNormal"><span>Bugün Cide'nin pazarıydı, olsa olsa pazarcıydı içerdekiler, ya köylerindendi Cide'nin, ya da uzak kentlerden gelen sergicilerdi.</span></p>

  <p class="MsoNormal"><span>Duvarda Ecevit'in renkli resmini gören Kemal:</span></p>

  <p class="MsoNormal"><span>«Yanlış gelmişiz Abi!» dedi. «Halk Partisi'nin ilçe merkezine girmişiz!»</span></p>

  <p class="MsoNormal"><span>«Resimden mi kuşkulandın Bey?» dedi, Kahveci. «Ne yapalım, şair Nâzım Hikmet'in resmini asalım, dedik. Asamazsın dediler. Biz de tuttuk, şair Bülent Ecevit'in resmini astık, partiden martiden çakmayız, şiir seven adamız biz!»</span></p>

  <p class="MsoNormal"><span>Kemal şaka yaptığına da, yapacağına da çoktan pişman olmuştu.</span></p>

  <p class="MsoNormal"><span>«Getir iki çay da içelim!» dedi, «İçelim de yolumuza gidelim!»</span></p>

  <p class="MsoNormal"><span>«Dur hele biraz soluk al bakalım. Acelen ne, cezalı mıyız yoksa baltayı taşa vurduğumuz için!»</span></p>

  <p class="MsoNormal"><span>«Ne cezalısı? Cezalılar hep ortalıkta dolaşıyor.»</span></p>

  <p class="MsoNormal"><span>«Sizin için çay demliyorum, biraz beklemek yok mu?.. Ankara'dan beri gelmişsiniz buralara.»</span></p>

  <p class="MsoNormal"><span>«Nerden bildin Ankara'dan geldiğimizi?»</span></p>

  <p class="MsoNormal"><span>«Arabanın kıçındaki numaradan.»</span></p>

  <p class="MsoNormal"><span>«Korkulur senden hemşerim!»</span></p>

  <p class="MsoNormal"><span>«Korkmak var mı gayri!.. Biz Ankaralılardan bile korkmuyoruz. Siz neden bizim gibi garibandan korkacakmışsınız?»</span></p>

  <p class="MsoNormal"><span>Denizli'nin Saray köyünden olduğunu söyleyen bir pazarcı Kemal'e sordu:</span></p>

  <p class="MsoNormal"><span>«Yirmi gün sonra senatör seçimleri var,» dedi. «Bu seçim, partilerin durumunu ortaya çıkarır mı, dersin?»</span></p>

  <p class="MsoNormal"><span>Kemal böyle bir soruyla karşılaşacağını beklemediği için bocalamaya başlamıştı:</span></p>

  <p class="MsoNormal"><span>«Neden çıkarmasın!» dedi, «Çıkarır elbet.»</span></p>

  <p class="MsoNormal"><span>«Nasıl yani?»</span></p>

  <p class="MsoNormal"><span>«Nasıl olacak, Ecevit'in partisi mi çok senatör çıkarıyor, Demirel'in partisi mi? Önemli değil mi bu?»</span></p>

  <p class="MsoNormal"><span>Doğru, yanlış bir görüştü bu sonunda. Ankara'daki, İstanbul'daki gazeteciler de daha parlağını mı düşünüyorlardı? Kemal herhalde adamın özgürce düşüncesinden çok, şu yurt köşesinde bir yurttaşın seçimlerle çok yakından ilgilenmesine şaşırmış gibiydi. Anadolu eski Anadolu değildi, yurttaş uyumuyordu demek. Cide bile, eski Cide değildi artık.</span></p>

  <p class="MsoNormal"><span>Dışarda pazar gürültüsü başlıyordu. Pencerenin önünden birkaç sarı yazmalı geçip pazar yerine doğru yönelmişti. Ellerinde yoğurt bakracı, arkalarında giyinişlerinin bir parçası sayılan ufak küfelerle birer ikişer geçiyorlardı. Kırmızı paçalıkların altında her renkte çoraplar görünüyordu. Çocukluğumda bu aylarda ayakkabı giyen kadına pek az rastlanırdı. Hemen çoğu yalınayak, geriye kalanlar da çarıklıydı. Birçoğu arkalarında pazara doğru odun getirir, ellerine de ya yumurta sepeti alırlardı, ya da yoğurt bakracı. Kurtuluş savaşı yıllarında hemen hemen köylerden tek bir erkek bile inmezdi pazara. Bıyıkları terlemeden askerlik şubesine çağırılır, ihtiyatlığa istenen saçı sakalı kırlaşmış babaları, amcaları, dayılarıyla birlikte sıraya girerler, çarşı içinden kavallarını, kemanelerini çala çala geçip Daday üzerinden Kastamonu'nun yolunu tutarlardı. Üstleri başları hep bir örnekti. Kirli beyaz şalvarın altından çarık, sırtlarında yıkana yıkana sararıp solmuş bir mintan, arkalarında da yerli bezinden büzgülü torbalar. Torbanın da üstünde durulmuş bir pösteki... Kar kış, çamur, çepel demez yola girerler, Çoğu belediye Reisi Şaban Bey'in nutkunu dinledikten sonra mezarlık altında Demirci köyüne doğru yollanırlardı. Bu nutuk onları, yüreklendirmekten çok korkutmak için söylenirdi sanki... Eğer şeytana uyup da bir kaçan olursa mutlaka asılacaktı, «Düşman vatanın harimi ismetine girmişti... Bunu süngüsüyle kim çıkaracaktı, önünden sen ben kaçarsak!»</span></p>

  <p class="MsoNormal"><span>Hiç kaçan olmaz mıydı? Düşmanın karşısına üşümeden, donmadan sağ selamet çıkabilseler, niçin kaçsınlardı?</span></p>

  <p class="MsoNormal"><span>İş yağmurda karda, şu çamurlu yolun çilesini göğüsleyerek Kastamonu'ya kadar gidebilmekteydi. Orada, asker urbasını giyip talime çıktıktan üç beş gün sonra, bir sabah cephenin yolunu tuttular mı, kaçılır mıydı hiç? Beş düğmeli asker elbisesini giydikten sonra kaçmak olur muydu? Kaçanların çoğu Kastamonu'ya ulaşamayan yüreksizlerdi. Onlar için şu çarşı içindeki meydanda darağacı kurulurdu. Çarşı içindeki evimizin bu meydana bakan penceresinden hemen her sabah bakar, darağacında, bir sallanan gördüm mü, erkenden çıkardım, okula gidiyorum diye... Üç beş arkadaş toplanır, asılan asker kaçağının boynundaki yaftayı okurduk. Hep aynı sözcüklerdi yazılanlar, yalnız asılanın künyesi değişirdi. Kariyyesi, köyü, doğumu, babasının adıyla birlikte kendi adı... Bize bu kaçaklara acınmayacağını öğretmişti başöğretmenimiz. Şu belediye reisinin oğluydu, yarı asker sayılırdı o. Üstelik Harbiyeliydi de... Mütarekede İstanbul'a İngilizler, Fransızlar girince okulunu kapatmışlardı başöğretmenimizin. Kimi arkadaşları Anadolu'ya geçip cephenin yolunu tutmuşlardı, kimisi de böyle öğretmenlik yapıyorlardı işte. Hangisi daha doğruydu bilemezdik. Şu var ki ben çok şeyler öğrenmiştim Hilmi Bey'den. Yazılan bir yazının nasıl düzeltileceğini öğretmişti bize, kırmızı kalemle... Gerekirse harfleri doğru yazılan bir sözcüğün bile yanlış olabileceğini, karalanıp yerine daha da anlamlı sözcüklerin bulunabileceğini öğrenmiştim ondan. Bir sandalyenin, oturduğum sıradan benim gördüğüm gibi görülüp çizilemeyeceğini de yerime oturup gösterirdi. Bu arada askerden, cepheden kaçmanın bir namussuzluk olduğu da öğrendiklerimin arasındaydı. Bu yüzden acımamaya çalışırdım, asılanlara... Ama gene de acır, üzülürdüm. Soyarlardı onları çırılçıplak. Hep aynı ak gömleği giydirirlerdi. Asılanla birlikte ben de üşürdüm bu meydanda nedense. Bu asker kaçakları hep kışın asılırdı. Çoğu zaman üzerlerine yağmur yağar, kar yağardı. Yazın asılana hemen hiç rastlamamıştım, Cide'de geçen çocukluğum süresince.</span></p>

  <p class="MsoNormal"><span>Çaylarımız demlenmiş, önümüze konmuştu bile. Kemal bir yudum çektikten sonra:</span></p>

  <p class="MsoNormal"><span>«Eline sağlık ustam!» dedi. «Beni yolumdan ettin ama, zanaatını da gösterdin sonunda!»</span></p>

  <p class="MsoNormal"><span>Çayın hatırı için bir Samsun sigarası çıkarıp yaktı.</span></p>

  <p class="MsoNormal"><span>«Sana vermiyorum Hoca!» dedi.</span></p>

  <p class="MsoNormal"><span>«Bakalım, bir süre içmeyelim, ne olacak!»</span></p>

  <p class="MsoNormal"><span>Ayaklarım şişiyordu son günlerde. Karaciğerimde büyüme olduğunu söylemişti bir doktor arkadaş. Düzgün bir beslenme sürdürememiştim. Çalışma olanaklarımı tümüyle yitirmiştim. Kitaplarımın yazılışından çok basılması, dağıtılması bir sorun olmuştu. Kitaplarımdan film için senaryo çıkarma hakkını alanlar daha da yormuşlardı beni. Hababam Sınıfı gibi yüz binlerce baskı yapmış toplumca bilinen, sevilen bir güldürü romanının filmini çevirirken kendiliklerinden yeni tipler, yeni olaylar ekleyecek kadar sanatı hafife almaları görülmüş şey değildi. Eserin içeriğine tümüyle aykırı düşen bu davranışın, çekilen filme bir şeyler kattığını ileri sürebilmeleri bence sanata da sanatçıya da büyük saygısızlıktı. Verdikleri parayla yalnız kitabımdan senaryo çıkarmak hakkını değil, beni de, bütün kişiliğimle satın aldıklarını sanıyorlardı. Film büyük «hasılat rekoru» yaptığı halde gene de bu şirketi protesto edip mahkemeye vermekten kendimi alamamıştım.</span></p>

  <p class="MsoNormal"><span>Ne olursa olsun bütün bunlar yormuştu beni. İstanbul’da biraz daha kalsam, çalışıp kitapların yenilerini yazma olanaklarını yitirecektim. İlk işim, bozulan dengemi tutturmak, gücümü tazeleyip toparlayabilmek olacaktı.</span></p>

  <p class="MsoNormal"><span>Kurtuluş Savaşı süresince, burada kalmıştık. Harbiyeli öğretmenimiz sanki cephede ön saflardaymışız gibi gerilim içinde tutuyordu bizi. Şimdi şu çayı içtiğim kahvenin bulunduğu yerde «istihbarat odası» açılmıştı. Kaymakamlığa gelen savaş haberlerini, Hilmi Bey alır, okuldan seçtiği öğrencilere yazdırırdı. Ben de bu yazıcılar arasındaydım. Yedi sekiz kâğıdın arasına kopya kâğıtlarını yerleştirir, söylediklerini kalemi bastıra bastıra yazardık. Bu bültenler köylere dağıtılırdı, sıcağı sıcağına. Küçük de olsa bir zafer kazanıldı mı, hükümetin önünde şenlikler düzenlenir, nutuklar söylenir, şiirler okunurdu. Böyle günlerde Hilmi Bey parmağının ucuyla beni gösterir, ortaya çıkarırdı. Fikret'in «Ferda»sı ile «Millet Şarkısı»nı okuturdu bana. Ne ilgisi vardı bu şiirlerin, kazanılan zaferlerle, anlayamazdım. En uygunu Mehmet Akif'in bir şiiriydi. İçinde bomba gibi patlayan dizeler vardı. Ben o dizeleri okurken kendimi Sakarya'da, Dumlupınar'da savaşır görürdüm.</span></p>

  <p class="MsoNormal"><span>«Cehennem olsa gelen, göğsümüzde söndürürüz!</span></p>

  <p class="MsoNormal"><span>Bu yol ki hak yoludur dönme bilmeyiz, yürürüz!»</span></p>

  <p class="MsoNormal"><span>Hele Mehmet Emin'in bir dizesi vardı ki, onu söylerken öğretmenimiz ileriye doğru bir adım atmamız gerektiğini öğütlerdi:</span></p>

  <p class="MsoNormal"><span>«Türk evladı evde durmaz, giderim!»</span></p>

  <p class="MsoNormal"><span>Sonunda, belki de biraz da bizim çabamızla, düşman İzmir Kordon'dan denize dökülmüştü. Ne kadar övünsek azdı. Ulusça büyük zafer kazanmıştık. Cide'mizi bayraklarla, defne dallarıyla donatmalı, çoluk çocuk donanmalar, şenlikler yapmalıydık.</span></p>

  <p class="MsoNormal"><span>Okulumuzdan başlamıştık süslemeye. Okulumuzu donatıp süsledikten sonra bir saatlik yolu tepip hükümetin önüne gelmiştik. Bütün ulusal bayramlarda olduğu gibi... Kaymakamdan sonra gene çıkmıştım şiir okumaya... Yeni ezberlenmiş şiirlerim yoktu ama, bildiğim şiirleri daha da coşkulu, daha da yürekten okumalıydım. Herhalde her zamandan başka, yepyeni bir güçle okumuş olacağım ki beni daha içten, daha güçlü bir coşkuyla alkışlamışlardı.</span></p>

  <p class="MsoNormal"><span>Gece de fener alayları vardı. Büyük bir sandığın içine mumlar dikilmiş, sandığın kapaklığını yapan kartona delik delik yazılar yazılmıştı. Bu işleri genç öğretmenimiz Fethi Bey düzenliyordu, yardımcısı da bendim. Mumlar yanınca karanlıkta şu yazı okunuyordu:</span></p>

  <p class="MsoNormal"><span>«Yaşasın Şanlı Ordu»</span></p>

  <p class="MsoNormal"><span>Kentin bütün sokaklarını yakın köylerden gelenlerle, okul arkadaşlarımızla dolaşmış, marşlar, şarkılar söylemiştik.</span></p>

  <p class="MsoNormal"><span>Çarşının ortasına iki katlı bir sayvan kurulmuş, bol defne yapraklarıyla donatılmıştı. Fırdolayı bayraklarla çevrilmiş, sokak sokak başlarımızın üzerinde gezdirdiğimiz ışıklı sandıklar bu sayvanın en gösterişli yerlerine asılmıştı.</span></p>

  <p class="MsoNormal"><span>Rum evlerinin birinden getirilen laterna da sayvanın gösterişli bir yerine oturtulmuştu. Bunun kolunu çevirebilmek için öğretmenlerin seçiminden geçmek gerekiyordu. Hatırı sayılır bir memurun oğlu oluşumdan çok, okulun gözde bir öğrencisi olmam, laternanın kolunu çevirmeye hak kazandırmıştı bana. Artık on bir on iki yaşında bir delikanlıydım üstelik. Kendimden geçmiş, öylesine bir coşkuyla çeviriyordum ki kolu, bir ara karşımda yüzü gözü kıpkırmızı bir adamın dikildiğini görünce ürkmüştüm. Yabancı bir memurdu bu adam. Biz mühendis diyorduk, neyin mühendisi, kimin mühendisi bilenimiz yoktu. Eliyle durmamı işaret etti. Öğretmenlerimden başkası karışamazdı ama, adamın çakmak çakmak gözlerinden korkmuştum. Kulpu bıraktım. Mühendis, aşağıdaki kalabalığa döndü: «Ey ahali!» dedi, «Türk zaferi bu Yunan laternalarıyla mı kutlanır. Ordumuzun zaferine hakaret değil de nedir bu! Biz Yunan askerlerinin karşısına yolladığımız ak göynekli erlerimizi bu laternalarla mı uğurladık, şube önünden! Hani bizim kemanelerimiz? Hani bizim dilsiz kavallarımız? Hani bizim davul, zurnalarımız? Şimdi ben bu Yunan laternasını, Yunan ordusu gibi darmadağın etmek için atıyorum kaldırımın üstüne!»</span></p>

  <p class="MsoNormal"><span>Hiç de dediğini yapamayacaklardan da değildi, göründüğü kadarıyla. Kocaman elleriyle tuttuğu gibi kaldırımların üstünden atıvermişti. Sayvanın altındakiler zor kurtarmışlardı canlarını. Tuzbuz olmuştu laterna. Dayalı döşeli sakız gibi temiz bir Rum evinin en gösterişli yerinde dantelli örtülerin içinde şenlikli günlerin gelmesini bekleyen bu Rumlar'ın, Yunanlılar'ın ulusal çalgısı tepetaklak gitmişti işte! Peşinden daha büyük yıkımlar gelecekti. Doğup, büyüdükleri, çalışıp palazlandıkları bu yoksul Cide'yi, yoksul olduğu kadar da şirin kasabacığı bırakıp gideceklerdi. Herkesten daha rahat, herkesten daha bolluk içinde sıkıntısız yaşayıp dururlarken bir gün neleri varsa, satıp savıp bir vapura binecekler, uzaklara, Ege'nin öbür kıyılarına göç edeceklerdi. Kendi rahatlarını, mutlu yaşayışlarını kolaylaştıran eşyalarının taşınamayanlarını bizlere yok pahasına bırakarak... Onlardan kalan sarı topuzlu karyolalar, göz göz ceviz konsollar, masalar, sandalyeler, koltuklar bizlere, Dimitri'leri, Vasil'leri, Foti'leri, Açıkbaş'ları, Sotiri'leri, Eleni'leri hemen her saat anımsatacaklardı, sağlam kaldıkları, kırılıp dökülmedikleri sürece...</span></p>

  <p class="MsoNormal"><span>Rumların hemen arkasından biz de çıkmıştık Cide'den. Onların gittikleri yöne değil de tam tersine... Düşlerinden yüzyıllardır silinmeyecek olan bir kesime, Pontus kıyılarına doğru.</span></p>

  <p class="MsoNormal"><span>Babamı Terme'ye vermişlerdi. Bir sandala üç beş parça eşyamızı doldurmuş, babamın memurluk bölgesine giren kıyılardan geçmiş, Kerempe fenerini bordamıza alarak İnebolu'ya doğru yol almıştık. Açıklarımızdan geçip giden vapurlardan birine ilk kez İnebolu’dan binerek Çaltı Burnu'nun kuzey rüzgârlarına kapadığı Samsun limanına girmiştik. Aylardan mayıstı. Henüz okullar tatile girmemişlerdi. Babam bizi Samsun'da telgrafçı olan ağabeyime bırakarak Terme'ye geçmişti işinin başına.</span></p>

  <p class="MsoNormal"><span>Samsun, o güne kadar gördüğüm kentlerin en büyüğüydü. Adını duyup da kendini görmediğim uygarlık adına ne bilirsem hemen hepsi burada vardı. İlk kez her boydan otomobil görüyordum. Geniş caddelerde bir bayram günü yüz para verip kamyondaki sıralara bile oturmuş çocuklarla İzmir marşını söyleye söyleye Fener'e kadar gitmiştim. Aynı arabayla Saathane Meydanı'na dönünce yanmıştı verilen paralar.</span></p>

  <p class="MsoNormal"><span>Ev için yaptığım alışverişlerden arttırdığım paracıklarla çilekli, kaymaklı dondurmalar yiyebiliyordum. Ağabeyim gece nöbetlerinden baş alabilirse beni sinemaya, Ateşten Gömlek'e götürüyordu. Oyun Hilal Sineması'nda on beş gündür gösteriliyordu. Biz iki kez gitmiştik. Neyire Neyir Hanım oynuyordu, Ayşe rolünü. Bu film savaş içinde mi çekilmişti, savaştan sonra mı bilmiyordum. Topların ağzı bizden yana dönük patlatılıyor, kimseye bir zararı dokunmuyordu. Filmi çekerken bile yaralanan olmuyordu demek!</span></p>

  <p class="MsoNormal"><span>Direklerarası denilen çarşıda bir Güneş Basımevi vardı ki, düpedüz gazete basıyordu. Gözlüklü bir adam kutuların içinden sağa sola başını çevirip bakmadan harfleri alıyor, elindeki oluklu demirin içine yanyana dizerek satırlar yapıyor, satırları da alt alta getirip sayfalar düzenliyordu. Evin ayak işleri bitti mi koşa koşa iniyordum direklerarasına. Burnumun ucunu cama yapıştırıp bakıyordum saatlerce... Ne becerikli adamdı Nusret Amca, tıkır tıkır yazı diziyordu bütün gün saat gibi. Gözlüğünün altından mı bakıyordu, üstünden mi belli değildi.</span></p>

  <p class="MsoNormal"><span>Bir gün çağırmıştı beni, içeriye. Dizerken kutulardan aldığı harfleri göstermişti. «Bunları tersinden okuyacaksın!» demişti. Bütün gün kutulardan harfleri elime alıp incelemiş, sonra yerine koymuştum. Bir gün de basılmış bir satırı gazla silip temizledikten sonra:</span></p>

  <p class="MsoNormal"><span>«Al bunları,» demişti. «Kasalarına dağıt teker teker!»</span></p>

  <p class="MsoNormal"><span>Eğlenceli işti harfleri sözcüklerden söküp kutularına dağıtmak. </span><span style="font-size: 10pt;">Beşinci sınıfı bitirdiğimi söylediğim zaman inanmamıştı. Sınıfıma göre boyumu poşumu ufak bulmuş olacaktı. Elime karışık bir el yazısı tutuşturdu:</span></p>

  <p class="MsoNormal"><span>«Oku bakalım şunu!» dedi.</span></p>

  <p class="MsoNormal"><span>Zorlanmadan okuyunca da:</span></p>

  <p class="MsoNormal"><span>«Sen de çok iş var evlât,» diye okşamıştı çenemi.</span></p>

  <p class="MsoNormal"><span>Anamı, babamı, telgrafhanedeki ağabeyimi öğrenince de:</span></p>

  <p class="MsoNormal"><span>«Gel arasıra!» demişti. «Yazı dizmesini öğren! İlerde birinci sınıf mürettip olursun sen!»</span></p>

  <p class="MsoNormal"><span>Bu harfleri yan yana koyup yazı dizenlere «mürettip» deniyordu demek. Ustalaştıkça sınıfları büyüyecek yerde küçülüyor, birinci sınıf oluyorlardı. Ben beşten altıya geçmiştim. Demek okudukça cahilleşecektim. İşçiler ise çalışıp öğrendikçe tek sınıfa düşüyorlar, birinci sınıf olup kalıyorlardı sonunda.</span></p>

  <p class="MsoNormal"><span>Bir gün kasalardan aldığım harfleri bir kompasın içinde sıralayarak adımı yazdım. Harflerin dört yanını takımla çevirip iple bağladım. Prova tezgâhının üstünden merdaneyi geçirip mürekkepledikten sonra, bir kâğıt koymuştum. Üzerinden silindiri çekince de kâğıda adım çıkıvermişti. Yazarların adları böyle geçiyordu kitaplara, gazetelere demek... Ünlü olmanın o kadar zorluğu yoktu şu halde. Kendi adının harflerini yan yana getirip bir kâğıda basmasını bildin mi herkes tanırdı seni! Gelgelelim kuru kuru adını yazıp basmanın da bir önemi olmayabilirdi. Önce önemli şeyler yazmalıydı. Bu mürettip denilen adamlar, bir kâğıda bakıp bakıp diziyorlardı. Kimdi bu kâğıtlara yazıyı yazanlar? Haberleri, öyküleri, şiirleri yazıp bu mürettiplerin ellerine verenler? Her sabah Nusret Usta'nın yanında çalışan çıraklarla dükkânın önünde buluşuyor, kapıyı birlikte açıyorduk. Onlar benim gibi yazı yazıp kendi adını dizme heveslisi değillerdi. Bu çıraklardan birini, babası boşta gezmesin diye vermişti işe. Öbürünü, haftalık alsın, aldığı haftalığı kendisine getirsin diye çırak olmasını istemişti. Her ikisi de dizilenlerin ne olduğunu bilmiyorlardı, ilanla başyazıyı ayıracak nitelikte bilgili görünmüyorlardı. Oysa bu Güneş Basımevi'nde Samsun'un en büyük gazetesi olan «Güzel Samsun» çıkıyordu.</span></p>

  <p class="MsoNormal"><span>Saathane Meydanı'nda bir Sebat Kitabevi vardı ki, kitaptan başka hiçbir şey satmıyordu, ne şeker, ne çukulata... Tüm kitapla camekânları doluydu. Pazardan aldığım ayşekadından, domatesten, maydanozdan arttırdığım parayla bu kitapçıdan bir kitap almıştım bir gün. Cesur Gemici'ydi adı. Bir kaptan vardı coğrafyada okuduğum büyük denizlerde adını ilk kez duyduğum adalarda dolaşıyordu. Yürekli kişiydi bu gemici. Ne korsanlardan korkuyordu, ne de yerlilerden... Rüzgârdan, fırtınadan da korktuğu, yıldığı yoktu. Acaba gerçekten böyle bir gemici var mıydı? Yoksa adını duyurmak isteyen bir yazı dizen mi uydurmuştu bu olayı? Eğer uydurmayla kitap yazılıyorsa kolaydı. Yazmak için bir gemiye binip uzak ülkeleri dolaşıp dalgalı, fırtınalı denizleri aşmak gerekiyorsa o zaman zorlaşırdı yazarlık. Yazmak için balinalarla, arslanlarla, kaplanlarla, giderek insanlarla boğuşmak gerekirdi. Çocuk işi değildi yazarlık ama, çocuksu bir masalcılık yanı da yok değildi bu işin. Bütün yazılanların gerçekle ilişkisi olup olmadığını kim ayırt edebilirdi? Öylesine uydurulurdu ki olaylar, okuyan yaşanmışmı, yaşanmamışmı nerden anlayabilirdi? Biraz masal da katılabilirdi içine, en güzel yanı da bu sonradan katılanlar olurdu, iş yazmada, yazmasını bilmedeydi.</span></p>

  <p class="MsoNormal"><span>Basımevinden dönünce okul defterlerinin boş kalan sayfalarına bir şeyler yazmaya başladım. Cesur bir gemiciden söz edecektim. Hem benim cesur gemicim erkek değil, kadın olacaktı. Cideli Rahime Kaptan... Doğduğum memleketten yalnız cesur erkekler, ayıboğanlar, kurt kovalayanlar, çete olanlar, silah kaçıranlar değil, dümeni Kerempe'den kırdı mı Sivastopol'ü tutturan kadın gemiciler, cesur kaptanlar da çıkardı. Yazdığım kitabın sayfaları gün geçtikçe kabarıyordu. Bir gün Nusret Usta'ya yazdıklarımı gösterdim. Umursamazlıkla «Nedir bu?» diye sordu.</span></p>

  <p class="MsoNormal"><span>«Rahime Kaptan'ı yazıyorum,» dedim.</span></p>

  <p class="MsoNormal"><span>«Nesini yazıyorsun Rahime Kaptan’ın?»</span></p>

  <p class="MsoNormal"><span>«Başından geçenleri.»</span></p>

  <p class="MsoNormal"><span>«Yani roman, öyle mi?»</span></p>

  <p class="MsoNormal"><span>Yazdıklarımın roman olabileceğini hiç düşünmemiştim. Demek roman birinin başından geçenleri yazmaktı. Nusret Usta bu kargacık burgacık yazıları okumamak için:</span></p>

  <p class="MsoNormal"><span>«Eee ne yapmış bu kadın?» diye sordu. «Anlat bakalım!»</span></p>

  <p class="MsoNormal"><span>Rahime Kaptan'ı bir gün aynakıç takasında görmüştüm. Başına Laz başlığı bağlamıştı. Kara kaytanlı cepkenine yakışsın diye bir de zıpka giymişti. Ayaklarında da çapulalar vardı. Başka bir gün onu kucağında mavzerle de görmüştüm. Mavzeri olan kişi, ister erkek olsun, ister kadın birileriyle vuruşmalıydı. Kiminle vuruşturacaktım bu cesur kaptanı? Çok düşünmeden anlatmamı sürdürdüm:</span></p>

  <p class="MsoNormal"><span>Bir gün Çaltı Burnu açıklarında Rum çetelerinin sandalına rastlamış Rahime Kaptan. Oysa maksadı onlarla çarpışmak değildi. Hopa'dan yüklediği silahları İnebolu’ya bir an önce ulaştırmaktı. İlkin yelken kürek uzaklaşmayı düşündü. (Kaçmayı demiyordum. Benim yürekli kaptanım Rum çetecilerden kaçmazdı.) Oysa rüzgâr onların üzerlerine doğru atıyordu takasını. İster istemez savaşması gerekiyordu. «Haydi uşaklar, tüfek başına!» diye bağırdı, Rahime Kaptan. Göz göre göre bu silahları çetelere veremezlerdi ya. Çarpışma başlamıştı.</span></p>

  <p class="MsoNormal"><span>Tam burasında Nusret Usta aferin demişti, Rahime Kaptan’ın tam yanındaymış gibi anlatıyorsun! Bu anlattıklarını olduğu gibi yazmışsan, roman olmuştur yazdıkların. Demek, roman yazmak o kadar da zor değildi. Nusret Usta herşeyi bilirdi. Bu Basımevi onundu. Vilâyetin gazetesi Güzel Samsun burada çıkıyordu. Vali bile halka yaptığı duyuruları bu gazetede yayınlıyordu. Peki ama, Vali'nin bildirilerini yayınlayan Nusret Usta, Rahime Kaptan için yazdığım romanı niçin yayınlamasındı? Utana sıkıla açmıştım bir gün Nusret Usta'ya ama hiç oralı olmamıştı... Ben yalnız yazıları dizmesini, gazeteyi basmasını bilirim, yazı işlerine karışmam, demişti. Demek yazı işleri başka, dizgi işleri başkaydı. Kim karışıyordu bu yazı işlerine acaba?</span></p>

  <p class="MsoNormal"><span>Güzel Samsun'un basıldığı gün, bir tanesini aldım elime. Evirdim çevirdim, rastladım sonunda Yazı İşleri Müdürü'nün adına, gazetenin bir köşesinde. Bu yazı işleri Müdürünün adı Ali Azmi'ydi.. Demek bu müdür romandan da anlardı şiirden de... Anlamasa gazetenin başına nasıl geçerdi, yönetici olarak!</span></p>

  <p class="MsoNormal"><span>Basımevine geliyor, gidiyor, bir türlü rastlayamıyordum Ali Azmi'ye. Ali Azmi, Ali Azmi... Bu adı bir yerde görmüştüm. Tamam dedim, Cesur Gemici'yi aldığım kitapçıydı bu. Kitabevinin kapısının üstündeki tabelâya yazılıydı bu ad.</span></p>

  <p class="MsoNormal"><span>Bir sabah defterimi aldım elime, basımevine giderken uğrayayım, dedim. Vitrindeki kitaplara bakarken dükkânın içini de gözden geçirdim. Ali Azmi'ye benzer kimse yoktu. Genç bir adam vardı, dükkânı süpürüyordu.</span></p>

  <p class="MsoNormal"><span>«Abi!» dedim, «Ali Azmi Bey ne zaman gelir buraya?»</span></p>

  <p class="MsoNormal"><span>Adam bir süre yüzüme baktıktan sonra:</span></p>

  <p class="MsoNormal"><span>«Gelmez artık bu dükkâna!» dedi, «Sen yanına gidersen olur.»</span></p>

  <p class="MsoNormal"><span>«Uzak mı yeri?» diye sordum.</span></p>

  <p class="MsoNormal"><span>«Çok uzak! Gideli yıl oluyor! Neredeyse dönmesi yaklaştı.»</span></p>

  <p class="MsoNormal"><span>Benim şaşırıp kaldığımı görünce:</span></p>

  <p class="MsoNormal"><span>«Neye öyle şapşallaşıp kaldın?» dedi. «İnsan dediğin dünyaya kazık kakıp kalmaz ya... Vakti gelince çekip gider. Hem turpun sıkından seyreği iyidir... Ne işin vardı Azmi Efendi'yle senin?»</span></p>

  <p class="MsoNormal"><span>«Gazete için...»</span></p>

  <p class="MsoNormal"><span>«Haaa gazete içinse kolay? Nusret Usta var ya matbaada... O bakar gazete işlerine.»</span></p>

  <p class="MsoNormal"><span>«Beni o yolladı buraya.»</span></p>

  <p class="MsoNormal"><span>«O mu yolladı! Sakın dalga geçmiş olmasın seninle?»</span></p>

  <p class="MsoNormal"><span>«O benimle dalga geçmez... Çünkü o...»</span></p>

  <p class="MsoNormal"><span> «Ne anasının gözüdür, bilmezsin sen! Dur, bir de mektupçu var Hükümet'te. Ona git!.. Sen gazetenin nesi için arıyorsun onu?., ilân vereceksen, bana ver. Nüfus kâğıdını mı kaybettin?»</span></p>

  <p class="MsoNormal"><span>«Yazı için, yazı vereceğim de!»</span></p>

  <p class="MsoNormal"><span>«Sen mi yazı vereceksin?.. Ne yazısı bu?»</span></p>

  <p class="MsoNormal"><span>Aldı elimden defteri. Tırrt hızla açtı. Bir sayfasında durdu. Eğildi baktı, bir kaç sözcüğünü okudu da...</span></p>

  <p class="MsoNormal"><span>«Aferin!.. Okunaklı yazın var! Ben her yazıyı okuyamam. Kitapların üstündeki iri yazıları okusam yeter bana, kitap adlarını! Rahmet olsun canına, Azmi Efendi'nin okuması, yazması da benim kadardı. Amme Cüzü, Tebareke Cüzü satarmış eskiden. Yunan Harbi çıkınca, ajansları bastırıp satardı. Adı gazeteciye çıktı böylece Azmi Efendi'nin. Sen mektupçuya git! Sağlığında da o bakardı bu işlere.»</span></p>

  <p class="MsoNormal"><span>«Ne mektubu yazar bu adam?»</span></p>

  <p class="MsoNormal"><span>«Valinin mektuplarını, her halde. Hükümet'tedir şimdi. Git ona sen!.. Yazını beğenir senin... Kaça kadar okudun?»</span></p>

  <p class="MsoNormal"><span>«Beşi bitirdim.»</span></p>

  <p class="MsoNormal"><span>«Altıncı sınıftan çıkanlar gözüm kör olsun senin kadar okunaklı yazı yazamaz. Hadi şuradan doğru, mezarlığın ordan...»</span></p>

  <p class="MsoNormal"><span>Hükümet'i sora sora buldum. Mektupçu, Vali'nin hemen bitişiğindeki odadaydı. Odacısı yanına sokmak istemedi beni. «Gazete için!» deyince şaşaladı. Kapıya vurmaya vakit bulamadan daldım içeri:</span></p>

  <p class="MsoNormal"><span>«Gazete için geliyorum!» dedim.</span></p>

  <p class="MsoNormal"><span>Yüzüme bakmadan:</span></p>

  <p class="MsoNormal"><span>«Al şu ilânları!..» dedi. «Nusret Usta'ya ver. Şunuda al, Vali Bey, ayırmış, ajanstan... Koysun birinci sayfaya... Söyle Nusret Usta'ya tashihler iyi gitmiyor, de! Baştan aşağı yanlış! Okur yazar birini bulsun, versin beş on kuruş!»</span></p>

  <p class="MsoNormal"><span>«Ben!.. Ben!..»</span></p>

  <p class="MsoNormal"><span>Kekeleyip duruyordum masanın gerisinde. Birden başını kaldırıp baktı:</span></p>

  <p class="MsoNormal"><span>«Seni yeni mi aldı?» dedi. «İki de bir çırak değiştirir bu adam da!..»</span></p>

  <p class="MsoNormal"><span>«Ben çırak değilim, yazı yazmak istiyorum. Ben... Roman.. Rahime Kaptan...»</span></p>

  <p class="MsoNormal"><span>Elindeki kâğıtları koydu bir tel kutunun içine.</span></p>

  <p class="MsoNormal"><span>«Ne? Roman mı dedin? Kim yazdı Romanı sen mi?»</span></p>

  <p class="MsoNormal"><span>«Ben yazdım, işte!»</span></p>

  <p class="MsoNormal"><span>«Kimin oğlusun sen?» diye sordu.</span></p>

  <p class="MsoNormal"><span>Verdiğim yanıtı dinlemeden gelişi güzel açtığı bir sayfayı okuyordu. Sorduğu ilk soruyu unutmuş, yenisini soruyordu:</span></p>

  <p class="MsoNormal"><span>«Demek sen yazdın bunları ha?»</span></p>

  <p class="MsoNormal"><span>«Ben yazdım!»</span></p>

  <p class="MsoNormal"><span>«Hiç bir imlâ yanlışı yok! Git matbaaya, Nusret Usta'yı gör!»</span></p>

  <p class="MsoNormal"><span>«Gördüm, o gönderdi beni!»</span></p>

  <p class="MsoNormal"><span>«Ben de seni ona gönderiyorum şimdi! Git ona., de ki... Bundan sonra tashihleri ben yapacağım, de! Mektupçu Bey her hafta beş lira ayırsın diyor, öyle söyle ona! Al götür şunları, dizsin! Sen de dizilir dizilmez düzelt! Hemen toplasın yanlışları! Tek hata istemem! Haydi, marş!»</span></p>

  <p class="MsoNormal"><span>Tam kapıdan çıkarken:</span></p>

  <p class="MsoNormal"><span>«İki sayfalık gazetenin neresine roman koyalım! Sonra... Şiir yazarsan bir yere sıkıştırırız!» diye seslendi arkamdan.</span></p>

  <p class="MsoNormal"><span>Çıktım dışarı. Kapıcı beni içeri salıverdiğinden ötürü kendini bağışlamaz görünüyordu. Kolumdan tutup savurdu merdivenlere doğru:</span></p>

  <p class="MsoNormal"><span>«Mektupçu Bey de, ben soktum içeri sanacak seni! Bir daha bu kapının önünde görürsem kırarım ayaklarını!»</span></p>

  <p class="MsoNormal"><span> </span><span style="font-size: 10pt;"> </span></p>

  <h2 class="MsoNormal" id="sigil_toc_id_5" style="text-align: center;"><span><b>ALTI</b></span></h2>

  <p class="MsoNormal"><span>Kemal Çukurkavaklı üçüncü çayını içtikten sonra:</span></p>

  <p class="MsoNormal"><span>«Hoca, gidiyorum ben!» dedi, «Söyle, Ankara'da görülecek ne işin var?»</span></p>

  <p class="MsoNormal"><span>«Emeklilik aylıklarımın burada verilmesini isterim, ilerde. Sosyal Sigortalar'a bir uğra!.. Zam gördümse versinler farkları!.. Diyorlar ki, zam görmesi için 1974 de emekli olması gerekir. Oysa ben bu yıl emekli oldum, 1975 de! Öğren de bildir bana, zam varsa!»</span></p>

  <p class="MsoNormal"><span>«Sonra basın kartı konusu... Şeref kartı aldığın için formüleri senin göndermen gerekiyor bundan sonra. Aralık ayında mutlaka doldurup göndermelisin!»</span></p>

  <p class="MsoNormal"><span>«Sen boşunu gönderirsen Ankara'dan, ben doldururum!»</span></p>

  <p class="MsoNormal"><span>«Tamam! Haydi sağlıkla kal Abi! Acele işin olursa söylediğim gibi, telefon!.. Evin numarası var sende! Hadi, eyvallah!»</span></p>

  <p class="MsoNormal"><span>«Benim için katlandığın zahmete candan teşekkürler!.. Güle güle, iyi yolculuklar! Asfalt dökülmüş yerlerden yavaşgeç! Ankara'daki dostlara selâmlar, sevgiler...»</span></p>

  <p class="MsoNormal"><span>Kapısı aralık duran arabasına girer girmez kontak anahtarını çevirdi. Geniş bir yay çizerek geldiğimiz yola döndü. Son defa kornasına bir kaç kez bastıktan sonra beton yolda hızla uzaklaştı.</span></p>

  <p class="MsoNormal"><span>Çarşı, yavaş yavaş doluyor, sepetliler, küfeliler, bakraçlılar üçer beşer pazardan yana koşuyorlardı. Bu gün cumaydı; çocukluğumdan beri, en azından elli yıldır, buranın pazarı değişmemişti demek. Emrullah Usta'nın fırınının önüne kadar yürüdüm. Sınıf arkadaşım olan oğlu Ahmet, tezgâhın önünde oturuyor. Fırına odun atan çıraklara duyulur duyulmaz emirler veriyordu.</span></p>

  <p class="MsoNormal"><span>«Ahmet Usta kolay gele!» dedim.</span></p>

  <p class="MsoNormal"><span>Yabancı birinin adını söylemesine bir anlam vermeğe çalışarak:</span></p>

  <p class="MsoNormal"><span>«Sağ ol!» dedi. «Hoşgeldin!»</span></p>

  <p class="MsoNormal"><span>Tanıyamamıştı ama, bir yerlerden geldiğimi bulup çıkarmıştı. İçerisi karmakarışıktı. Girmemi önlemek için kendi çıktı dışarı:</span></p>

  <p class="MsoNormal"><span>«Nerelerden yolculuk?»</span></p>

  <p class="MsoNormal"><span>Ortaya sorulmuş bir soruydu bu. Çıkaramamıştı kim olduğumu. Çıkarması da zordu:</span></p>

  <p class="MsoNormal"><span>«Hani bir Tuz Memuru vardı ya...» dedim. «Senin çocukluğunda... İşte ben onun oğlu...»</span></p>

  <p class="MsoNormal"><span>«Rıfat...» dedi. «Tanıdım, tanımaz olur muyum. O zaman sınıfta birinci ikinci diye sıraya koyarlardı bizi. Ben sınıfın en sonunda otururdum.»</span></p>

  <p class="MsoNormal"><span>«En başta da otursaydın ne değişirdi,» diye sordum, hoşuna gitsin diye. İlk kez düşünmüşe benziyordu, bu sorunun anlamını:</span></p>

  <p class="MsoNormal"><span>«Öyle!» dedi. «Hiçbir şey değişmezdi. Babam ölünce ben bu işin başına geçip fırıncılık yapacak olduktan sonra!»</span></p>

  <p class="MsoNormal"><span>«Bizim fırınımız olmadığı için, ya sınıfın birincisi olacaktık, ya ikincisi.»</span></p>

  <p class="MsoNormal"><span>«Ramazan'da olmasak sana öğlen kıymalı pide yapardım. Mis gibi kokar çarşı içinde, günaha gireriz durup dururken!»</span></p>

  <p class="MsoNormal"><span>«Acelesi yok Bayram ertesi yaparsın!»</span></p>

  <p class="MsoNormal"><span>«Demek on beş gün daha burdasın. «Öğretmen çıktığını işittiydim senin...»</span></p>

  <p class="MsoNormal"><span>«Öyle olmuştu ama, bıraktım öğretmenliği. Şimdi Sosyal Sigorta'dan ayrıldım emekliye...»</span></p>

  <p class="MsoNormal"><span>«Sen de bizim gibi işçi oldun sonunda, öyle mi?»</span></p>

  <p class="MsoNormal"><span>«İşçiyim ama, senin gibi değil. Bir dikili çöpüm bile yok!»</span></p>

  <p class="MsoNormal"><span>Hemen aklıma yazı yazarken elime aldığım kalemler geldi. Ancak yazarken dikili duruyordu. Yazamadığım zamanlar yatık. Dikili bir kalemim olabilmesi için bile dimdik ayakta olmam gerekiyordu benim, kalemlerimden önce. Emekli olmanın bile bir anlamı yoktu. Bir arkadaş, dergisini kapatırken yazarlara emeklilik yok diyordu. Ne kadar yaşlanırsak yaşlanalım, emekliye ayrılamayız biz!</span></p>

  <p class="MsoNormal"><span>Cide'de son oturduğumuz evin önüne doğru yürüyordum. Bu yol o zamanlar genişletilirken şurada hemen yolun ortasında, iri gövdeli bir karadut kalmıştı. Belediye'nin adamları hiç acımadan baltalamışlardı. Gövdesinden pembe çizgili koyu sarı yongalar saçılmıştı, dört bir yana. Ağacın, evimizin penceresine kadar uzanan genişyapraklı dalları vardı, kızıla yakın kara kara, parmak parmak dutları...</span></p>

  <p class="MsoNormal"><span>Şimdi bakıyordum yeri bile kalmamıştı karadutun, şu sokakta. İşte tam şurada Hacı Rasim'in torunu Sami, babamın dizlerine elindeki yumurtayı atmıştı. Kırılan yumurta ayakkabısına doğru akmıştı paçasından. Sami büyümüş İstanbul Belediyesi'nde kitaplık memuru olmuş, oğlu jet subayı olduğu yıllarda şehit düşmüştü. Hükümete kıvrılan yol üzerinde mermer bir çeşme yaptırmıştı, babası, oğlunun adına... Kemal'in arabasıyla geçerken çeşmeyi görmüş, sonraları mermere işlenmiş yazıdan anlamıştım hazin öyküyü.</span></p>

  <p class="MsoNormal"><span>Bu dut ağacı eğer belediyenin yolunun üstüne çıkmasaydı, belki bu günlere kadar yaşayacaktı. Oturduğumuz evin darabasının üzerinden bakıyordum. Çardağına tırmanıp üzümünü topladığım asmanın yaprakları çarpıyordu gözüme. Aynı asma mı diye düşünüyordum. Belki sonradan da dikilmiş olabilirdi. Elma ağaçları, mürdüme erikleri hep yerli yerinde... Düşürdüğüm kovayı, içinden çengelle çıkardığım kuyu kurudu mu, diye iki tahtanın arasından bakıyor, hiçbir şey göremiyordum.</span></p>

  <p class="MsoNormal"><span>Şurada evimizin tam karşısında Hocanım'ın evi olacaktı, bu günlere erişemeyecek kadar eskiydi, çoktan yıkılmıştır, diye düşündüm. Trabzon'dan kaçıp gelmişlerdi, Çar ordusunun önünden. Benim yaşımda sarı saçlı akça pakça bir kızı vardı Hocanım'ın, adı da Ayşe'ydi. Yeryüzünde ilk sevilmesi gereken güzel bir kız olduğunu düşünmüş, eline o niyetle yapışmıştım. Belki Ayşe de ilk kez bir erkek gözüyle bakmıştı bana. Akşam olunca Hocanım'ın evine gidelim diye zorlardım annemi. Fenersiz konukluğa gidebileceğimiz en yakın komşumuzdu Ayşegiller...</span></p>

  <p class="MsoNormal"><span>Onunla oynarken mutlu olurdum. Yalnız oynarken değil, onun yanında, otururken, yüzüne bakarken de öyle... Bu yüzden okulumuz kapandığı aylarda, annem namaz sureleri öğreneyim diye Hocanım'ın Kur'an Mektebi'ne göndermek istedi mi, zorluk çıkarmaz, güzel havalarda bile denize gitmekten vaz geçer, diz çökerdim rahlesinin önüne.</span></p>

  <p class="MsoNormal"><span>Evlerin arkasından Kemer Köyün'e doğruldum. Şu uçurumu andıran çöküntü Seferberlikte bütün bu kesimde oturanların sığınağıydı. Minareden beyaz mendil sallandımı evlerimizden çıkar, bu çöküntülü sel yatağının içine girerdik. Çok geçmeden «Moskof gemilerinin top sesleri duyulurdu. Bilirdik yalı boyunda, yapılmakta olan büyük gemilerin «bombardıman» edildiğini ama, atılan «gülle»lerin çoğu da başımızın üstünden geçer, karşı sırtlarındaki köylere düşerdi. Gene bilirdik ki bu gemilerin köylerle, köy evleriyle bir zoru yoktu. Yanlışlıkla düşerdi mermiler, arada bir çatıların üzerlerine.</span></p>

  <p class="MsoNormal"><span>Sürtüne sürtüne yarın üst başına doğru tırmanır, «Gâvur gemileri»ni görmeğe çalışırdık. Sanki bu anda gemiler bize nişan alacaklarmış gibi, annem beni ayaklarımdan çekerdi hendeğe. Onu telâşlandırmak için yeniden sürünürdüm, yükseklere.</span></p>

  <p class="MsoNormal"><span>Hemen iki üç günde bir gelen bu gemilerin, kıyıdaki «yapılardan, karşı sırtlardaki köy evlerinden başkasına hiçbir zararı olmadığı halde hep can kaybından korkardık. Annemin fazladan korumak istediği bir de çıkını vardı. Onu ceviz sandıktan alır, sokardı kaçarken koynuna. Sonra elimden tutup beni kaçırırdı. Babam çoğu zaman, bu gümbürtülü saatlerde dairesinde olurdu. Dairesi üstelik yalıya yakındı. O sırada nerelere saklanır diye hep onu düşünürdüm. Köpekburnu'nun dibindeki tuz mağazasıysa daha da tehlikede demekti. Haftada iki kez mağazasını açar, uzaklardan sandallarla, katırlarla gelen alıcılara tuz verirdi. «Düyunu Umumiye Memuru» olduğunu bilirdim, ama, bir türlü söylemesini beceremezdim bu memurluğun.</span></p>

  <p class="MsoNormal"><span>Halk «Tuz Memuru»der geçerdi. Oysa yalnız tuz satmaz, pul da satardı. «Arzuhal pulu,» «Hicaz pulu», «Senet pulu...» Balıkçıların tuttukları balıklar satılırken başlarında kolcularını bekletirdi. Karada av yapanlar da babamdan «Hursatiyye» kâğıdı almak zorundaydılar. İspirto işlerine karıştığını da çok sonra öğrenmiştim ama, nasıl, karıştığını bilemezdim. Bu iş için kullandığı «grametre» dediği camdan küçük bir tüpü bulunduğunu görmüştüm, bir kutu içinde. Bana kalırsa çok büyük adamdı babam. Bütün bu kazandığı paraların padişahların dış borçlarına gittiğini öğrenmiştim son yıllarda. Padişahların borçlarını bile ödeyen biriydi babam! Bir kez malmüdürüne sayılamayacak kadar çok para vermişti de üç aydır aylık alamayan hükümet memurları aylıklarını alabilmişlerdi. Sanıyorum bu yüzden «para babası» diye ad takmışlardı babama. Durumumuz da pek kötü olmasa gerekti.</span></p>

  <p class="MsoNormal"><span>Ne kadar da iyi olsa durumumuz, öğlenleri koşa koşa eve yemeğe geldiğimde bir kez olsun anneme iki yumurtayı bir arada kırdıramamıştım, ama yağın da yumurtanın da eksikliğini görmemiştim evde. O günlerde en büyük ağabeyimin «Hemedan»lardan mektubu gelmiş, hemen peşinden de şehit düştüğünü öğrenmiştik. Kala kala üç kardeş kalmıştık geriye. «Küçük zabit»ti İsmail Ağabeyim, şehit düşünce kılıcını göndermişlerdi eve, taaa oralardan. Annemin bundan sonra çıkınından başka, koruyup esirgeyeceği bir de kılıcı oluyordu, büyük oğlundan «bergüzar»... Ablamın bir telgrafçıyla evlenmesi de hemen o günlere rastlamıştı. Ablam mı gelin gitmişti, eniştem mi bize damat olmuştu, belli değildi. Giden büyük ağabeyimin yerine evimize hemen onun yaşında biri gelip oturmuştu işte!</span></p>

  <p class="MsoNormal"><span>Okulu bitirip de «Zabıtkâtibi» olmak için mahkemelere gidip gelen ağabeyim artık telgrafhaneye yerleşmişti. Onunla birlikte «Mors elifbasını» öğrenmeye başlamıştım bende. Eve getirilen bir manupleden ben de tıkır tıkır hatlar, noktalar döktürüyordum. Çok geçmeden ağabeyim kulaktan almasını da öğrenince memur olması için girişimlere geçildi, telgrafhanede.</span></p>

  <p class="MsoNormal"><span>Kurtuluş Savaşı bütün hızıyla sürüp gidiyordu cephelerde. Padişah yanlılarla Kemal Paşa'cılar parmakla gösterilmeye başlanmıştı kasabada. Cide Müftüsü'nün İstanbul’a kaçtığı günlerde enişteme de işten el çektirmişlerdi. Ama eniştem bu işte parmağı olmadığını, telgrafhaneye gelip «muhabere»den anlayan Cafer adlı eski bir memurun bu işle ilgili olduğunu söylüyordu. Bir süre işsiz güçsüz dolaşan eniştemiz bir atla bir İngiliz filintasının sahibi oldu babamın yardımıyla. Bir gün memleketi olan Kastamonu'ya gidecek yeniden görevine geri dönecekti. Bir sabah atına atlayan eniştem Daday üzerinden Posta Telgraf Başmüdürlüğü'nün merkezi olan Kastamonu'nun yolunu tutmuş, çok geçmeden de merkeze atandığını bildirmişti, ağabeyime, makineden. Ağabeyim birinci sınıf bir memurdu artık. Çok geçmeden ablamı vapurla İnebolu'ya götürüp yaylıyla Kastamonu'ya bırakmıştı. Bir yıl sonra da Samsun'a muhabere memuru olarak atanmış, böylece o da Cide'den ayrılmıştı.</span></p>

  <p class="MsoNormal"><span>Bütün bu gidip gelmelerin bu atamaların zararı annemin çıkınına oluyordu. Konukluğa giderken koynuna sokacağı bir çıkıncık bile kalmamıştı, ceviz sandıkta. Reşat altınları, beşibirlikler gitmiş, gümüş Mecidiyeler kalmıştı sadece... Anneme kalsa açığı kapatmak için benim tek yumurtamı bile keserdi. Babam ne, yenip içilene hayıflanırdı, ne de giden paraya pula.</span></p>

  <p class="MsoNormal"><span>Seferberlik yıllarının yoksullukları gerilerde kalmış. Kurtuluş Savaşı’nın sıkıntıları almıştı onun yerini. Şükür, ekmek olsun bulunuyordu artık. Mısır kozağı öğülüp yemekten kurtulmuştuk. Moskof gemilerinin «Bombardımanından da kurtulmuştuk. Gemicilerimiz, sandalcılarımız İnebolu kıyılarına mermi taşıyorlardı. «Karşı»dan tuz getiriyorlardı iskelelerimize. Rahime Kaptan’ın öykülerini dinliyorduk, birbirimizden. Çeteciler sarmıştı kıyılarımızı. İyisi de vardı onların kötüsü de... Kemal Paşa güçlendikçe ondan yana geçiyorlardı, birer, ikişer. «İpsiz İrecep»in çeteleri bir sabah Cide'yi de basmışlardı. Laz Murat'ın, İnebolulu Nuri Efendi'nin, Ali Bey'in dükkânlarından top top patiskalar, Amerikan bezler, renk renk kumaşlar, bezler kaldırmışlardı. Onların kimden yana olduklarını çocuk aklımızla bu davranışlarına bakarak bulup çıkaramamıştık. Ayaklarımızın dibinde dolaşan tavuklara da mavzerleriyle ateşe kalkışınca, yadırgamıştık Kemal Paşa'dan yana oluşlarını.</span></p>

  <p class="MsoNormal"><span>Kemer Köyü'ne doğru uzanan yarıntıyı dolanıp bayırdaki harman yerine çıktım, bir gün. Bekçi Ali Osman Dayı'nın Ramazan akşamlan fitillediği topun yerini aradım, buldum. Topu sıkıladıktan sonra memesine bir kaç tutam barut kor, sonra ucundaki yarığa çakmak taşıyla yakılmış bir kav sıkıştırılan değneği uzatırdı uzaktan. Barut inceden bir duman salıvererek yanmağa başlardı. Biz tam bu sırada iki elimizle iki kulağımızı kapatır, boğuk bir sesle topun geri tepmesini gözlerdik. Minarede elini kulağına getiren müezzinle aralarında bir uyuşma olmazsa alay ederdik Ali Osman Dayı'yla... Belki de sırf bunun için çıkardık harman yerine kadar, zeytinli, reçelli iftar sofralarını bırakıp da.</span></p>

  <p class="MsoNormal"><span>O eski günleri düşünerek bakıyordum aşağılara. Ne de güzel görünüyordu Cide, bu harman yerinden. Oturduğumuz ev ayaklarımın altında gibiydi. Şu geniş bahçede son yıllarda salata, soğan, domates, dereotu, maydanoz yetiştirmiştik. Biz, kendi elimizle yetiştirdiğimizden mi, yoksa en güzellerinden, en olgunlarından seçtiğimizden mi, yaptığımız salatanın tadına doyum olmazdı. Geç de olsa geriden küpe küpe sivri biberler de yetişir, salatanın, içinde yerini alırdı. Evimizin kapısı açılınca içinden annemle kardeşlerim çıkacakmış gibi geliyordu şimdi. Aradan geçen, elli, elli beş yıl gibi bir yaşam süresi değildi sanki... Ne olmuştu, nereye uçup gitmişti bu yarım yüz yıl?.. Kemer Köyü'nden Otman Köyü'ne indim. Yol biraz daha genişletilmişti, eskiye bakarak. Bu yoldan, babamla çok gelip geçmiştik; çoğunlukla akşam üstleri tuz mağazasından eve dönerken! Bu dönüşlerde, geniş pazar mendili içinde tuz satışından toplanan paraları taşırdım. Sandalcılar koyunlarından, katırcılar feslerinin içinden çıkarıp sayarlardı, terden sırıl sıklam olmuş paracıklarını. Bu yüzden buram buram ter kokardı. Annem bu paralarla eve sokmak istemezdi bizi. Elimdeki mendil hela aralığına konduktan sonra elimiz, kolumuz sabunlanırdı. Oysa bu paralar ne kadar özenilerek sayılırdı mağazada. Babam son bir kez daha elimi henüz yıkamadan, saymamı isterdi benden; iş uzamasın diye dikkatle sayardım. Yeniden söylediğim sayı babamın elindeki kâğıttaki toplama uydu mu, yüzü güler, rakısını rahatça içerdi artık.</span></p>

  <p class="MsoNormal"><span>Babamla tuz mağazasına gitmek Robinson'un Issız Adası'na gitmekten daha serüvenli gelirdi bana. Denize dikey uzanan Köpek Burnu'nda «Biledin» ağaçlarının arasına sinmiş, taştan oldukça büyük bir mağazaydı bu... Kocaman da bir kapısı vardı, paslı bir saç çakılı. Kol kadar bir anahtarla gacırtıyla açılırdı, dipsiz karanlık bir mağaraya açılır gibi... İçeri girince ıslak bir tuz kokusu burnumun direğini kırarcasına ciğerime dolar, yakar kavururdu. Merdiven merdiven taaa tavana yükselen tuz çuvallarının üstünde dolaşır, baskülde kendimi tarttıktan sonra fırlardım dışarı. Çepe çevre kayalıktı mağazanın dört bir yanı. Denize kadar daracık bir düzlük vardı, yanaşan sandaldan kapıya doğru yürüyebilmek için, hepsi o kadar...</span></p>

  <p class="MsoNormal"><span>Bir güz ortasıydı, biledinlerin çilek olgunluğuna eriştikleri günlerdeydik. Koyu sarı biledinlerin bir yanları ateşkırmızısıydı. Tadından çok, dal uçlarını eğerek onları toplaması hoşuma giderdi. En olgunlarını yiyebilmek için yamaçlara tırmanıyor, yükseldikçe de mağazadan uzaklaşıyordum. Güneşin son kızıllıkları içinde daha da kızarmış görünen birkaç biledine gözüm ilişmişti. Boyumun yettiğince dalları eğmiş, koparmak için elimi uzatmıştım ki tüylü bir elin aynı biledine uzandığını gördüm. Koyu sarı tüylü, sivri tırnaklı bir eldi bu. Koyu yeşil yaprakların arasından pırıl pırıl yanan bir çift göz benimle birlikte aynı olgun meyveye bakıyordu. Bir anda bakışlarımız karşılaşmış, ellerimiz yavaşça geri çekilmisti. Bıraktığım dal hışırtıyla yerini bulmuştu. Geri geri yürüyordum, bastığım yeri ayaklarımla yoklayarak. O tüylü baş, o tüylü el de yaprakların arasında kaybolmuştu. Anlatılanlardan öğrendiğime göre bir ayıydı bu, bir ayı yavrusu... Durulmazdı artık biledin ağaçlarının arasında.</span></p>

  <p class="MsoNormal"><span>Koşa koşa indim mağazaya, babamın yanına. Anlattım olanı biteni, «iyi ki seni görmemiş, anası!» dedi babam, «Döve döve öldürürdü, yavrusunu kaçıracağını sanarak!»</span></p>

  <p class="MsoNormal"><span>Bir daha uzaklaşmamıştım mağazanın önünden, meyvaları olgunlaşan biledin ağaçlarına doğru... Otman Köyü'nün içinden geçip dere kıyısından tuz mağazası doğrultusunda yürüdüm. Mağaza olduğu gibi duruyordu yerli yerinde. Bitişiğine küçük bir mağazacık daha eklenmişti. Anılarımla besleyip yaşattığım bir yapıya, kimdi benden izinsiz bu anlamsız taşduvarları ekleyen? Açıkça bir saygısızlıktı anılarıma. Mağaza kapısının altındaki eşik mantar gibi olmuştu ama, gene de duruyordu yerli yerinde. Geçmiş bağlılığını sürdürmeye çalışıyordu, kurşunlaşmış rengiyle... Büyük kapının içindeki yavru kapı da biçimini sürdürüyordu. Kilit deliğinden de anlaşılıyordu ki gene elli yıl önceki kilise anahtarını andıran dişi anahtarla kitlenmişti. Biraz da başkalığı olsun diye omuzuma vurur da taşırdım bu anahtarı. Deliğine oturttuktan sonra iki elimle çevirirdim. Gıcırtıyla dönerdi kilidin içinde. Şimdi bana gösterecek hiçbir şeyi olmadığından kapı, kapı değil, bir duvardı. Bir anahtarla da gelsem verecek ne saklısı kalmıştı, ne gizlisi...</span></p>

  <p class="MsoNormal"><span>Ekim ayının ortalarına doğru koyu sarıdan ateşkırmızısına geçen biledinlerin pıtrak pıtrak dal uçlarından sarktığı, defnelerin kara üzüm gibi tane tane pırıl pırıl ürünlerini sergilediği sırtlara doğru bir baktım. Doğanın renk uyumuna aykırı üç beton bina gelişigüzel oturtulmuştu yeşilliğini hâlâ sürdüren yamaçlara. Kayık boyaları gibi zıt renklerle de boyanmışlardı üstelik. Oysa Cideli, evini boyamazdı. Tahtaları kendine özgü bir biçimde birbirine, uçlarından geçirirdi. Bu tahtaları kendi doğal renkleriyle olduğu gibi bırakır, yaptığı evin üzerine sarkan tür tür ağaçların yeşillikleriyle yetinirdi. Kuşkusuz çok daha barınmaya elverişliydi eski yapılar. Şu her tür boya çekilmiş yenileri, oturtulduğu yamaçlarda rengi, biçimi, görünüşüyle eğretiydi. Bütün bu emekler değer miydi anılarımı bozmaya? Ne olmuştu benim biledinlerim? Taaa gerilere doğru mu itilmişti, buralardan uzaklaştırmak için?</span></p>

  <p class="MsoNormal"><span>Tam mevsimiydi şimdi. Beş on gün sonra Karatavuklar konar dallarına, cıyak cıyak bağırarak gagalarlar, konup kalkarken diplerine dökerlerdi. Bir gün fenere doğru yürüyecek kıyılardan gerilere yukarılara doğru itilen biledinlerimi arayıp bulacaktım.</span></p>

  <p class="MsoNormal"><span>Geldiğim yolu bir süre yürüdükten sonra kıyı yoluna saptım. Kereste fabrikasının önünden otele doğru yürüdüm. Fabrikanın bahçesindeki biçilmiş, fırınlanmış kereste yığınları öbek öbek gecekonduları anımsatıyordu. Cide için çok önemliydi kuşkusuz bu fabrika ama, böyle eşsiz bir kıyının en güzel yerine getirip oturtmak kimin aklına gelmişti? Bu keresteler, yağmurun altında çürütmek için mi durmadan biçiliyordu. Ağaçlar buralarda bekletmek için mi kesilip getiriliyordu ormandan? Hiçbir alıcısı yok muydu fidanlığa kadar geniş bir alanı kaplayan bu çiçek gibi kalasların, tahtaların? Devlet yapım işlerinde de mi kullanılmazdı? Değerlerini yağışlarda düşürte düşürte odun yerine mi satacaklardı sonunda? Bunun suçlusu, ne işletmenin başındakilerdi, ne fabrikayı çalıştıranlar. Olsa olsa Hükümetin orman politikasıydı, özel sektör mantığıyla devlet İşletmeciliğine kalkışmasıydı... Araya yüksek kademelerde kereste çıkarcılığı girince de bundan zarar görecek, gene Cide ormanları, Cide halkı, dolayısıyla memleket ekonomisi olacaktı sonunda. Pazara geç kalanlar hızlı adımlarla geçiyorlardı yanımdan. Ters yöne doğru yürüyen bu adam, kimin nesi olabilir, diye bir göz atıyorlardı bana. Kadınlar, giyinişlerinde, altmış yıllık alışkanlıklarından hiçbir şey yitirmemişlerdi. Sarı yazma geleneği sürüp gidiyordu, bütün çekiciliğiyle. Bir traktörün çektiği arabaya doluşan kadınlı çocuklu pazarcılar, yayaları birer yana dağıtarak hızla geçip gittiler.</span></p>

  <p class="MsoNormal"><span>Satmak için sırtlarında odun getiren tek bir köylü kadına rastlamamıştım yollarda. Hemen çoğunun elinde kalaylı bakraçlar, yumurta sepetleri vardı. Kadınların ayakları, çoraplı ve kunduralıydı. Beni sevindiren bu görünüm, bir geleneği titizlikle sürdürüp gitmenin güzel bir belgesiydi. Başlarında, bellerine kadar sarkan sarı yazmalar allı morlu önlükler, kırmızı paçalıklar tertemiz yepyeniydi. Pazar için en iyilerini en temizlerini ayırıp giydikleri belliydi. Eşek yükü beş kuruşa, kadın yükü yüz paraya verilen odun satışları durmuş, eşeklere yükleyip satılık odun getirenler bile kalmamıştı artık. Belki de kereste fabrikasının hızar artıkları, bir ölçüde odun gereksinmelerini karşılıyordu. Odun sırt yüküyle, eşek yüküyle değil, kamyonlarla, arabalarla satılıyordu artık. Memleketin, çeşitli nitelikli ormanları bu bölgeden başlıyor, gerilere, Azdavay'lara, Ilgaz’lara doğru uzanıyordu. Hemen kıyılarda üç tür çam ağaçları, gürgenler, kayınlar görülüyordu. Sedirden gayri bütün ağaçlar boy gösterirdi bu ormanlarda... Şu aylarda bile yemyeşildi tepeler. Açmalar kel kel kendilerini aralarda gösterseler de bir gürlük, bir dirilik göze çarpıyordu. Bütün bu doğal zenginliği içinde gene de yoksuldu Cide köylüsü.</span></p>

  <p class="MsoNormal"><span>On iki, on üç yaş, bir insanın gelişiminde önemli bir süreydi. Bu süreyi bir bolluk memleketinde geçirseydim, gelişmem sanıyorum ki bu gün şu içinde bulunduğum durumdan bambaşka olacaktı. Eğer öğretmen bile olsaydım, dille, edebiyatla ilgili bir dersin öğretmeni olacağım bile kuşkuluydu. Dil her zaman, buralarda büyüdüğümden, bir sorun olmuştu benim için, İstanbullu bir çocuğun, dil diye bir sorunu olabilir miydi? Anadolu'nun neresine gittimse hep konuşmama takılmışlardı çocukluğumda. Kastamonu'da bile güzel konuşmadıkları halde, ablamı, apla diye çağırmadığım için alay etmişlerdi benimle. Dilimi, her gittiğim yerde, geçerli bir konuşma aracına dönüşen bir Türkçe'ye çevirmiş, sonunda İstanbul çocuklarına bile dilimizi öğretecek bir öğretmen olarak yetişmiştim.</span></p>

  <p class="MsoNormal"><span>Eğer çarşı ortasında eşek yükü odun satanların arasında, birkaç kuruş eksiğine kadın yükü odun da satıldığını görmeseydim, gerçekçi, toplumcu bir yazar olacak gücü kendimde bulabilir miydim? Daha sonraları kadına sırtındaki odunla birlikte paha biçmeye kalkışan memur bozuntusu kişilere de rastlamış, paranın nerelerde kullanılabileceğini görmüş, paradan da paralılardan da tiksinmiştim.</span></p>

  <p class="MsoNormal"><span>Paradan ilk tiksintiyi mendil mendil tuz mağazasından eve taşırken duymuştum. Hem onlardan tiksiniyordu annem, hem altına çevirip ceviz sandığına saklıyordu. Bu saklanan paralar, büyüdüm gitti, nerede nasıl harcanmıştı, kimlerin işine yaramıştı, bir türlü anlayamamıştım. Ortaokuldan sonra milletin parasıyla okumuştum, Öğretmen Okulu'nda, Gazi Eğitim Enstitüsü'nde... Büyük paraların büyük devlet adamlarınca bankalardan çekilip yakınlarına peşkeş çekildiğini çok geçmeden öğrenmiştim. 1950'lere doğru, hemen 1950'lerden sonra...</span></p>

  <p class="MsoNormal"><span>Cide benim bütün sorunlarla yüz yüze geldiğim bir ortamdı. Soya çekim kuralları, kişiyi ne denli zorlarsa zorlasın, alınan eğitim, çocuğu ne kadar geliştirirse geliştirsin, çevrenin etkisi sınırsızdı, kişiliğin biçimlenmesinde. Kişiliğimi biçimlendiren etkenler, kuşkusuz bu ortamdan gelmişti. Cide, eşsiz doğası, toplumsal oluşumu, tarihsel değişimiyle beni yoğurmuş, bugünkü duruma getirmişti. Bir kişi için anadili neyse, ilk edindiği ana toplum bilim de oydu, onun kadar, belki ondan da önemliydi bence. Coğrafyada nasıl bir Karadeniz varsa Anadolu kıyıları da vardı. Bu kıyılarda kendine özgü bir yaşayış tutturan bırakılmış, unutulmuş yolsuz bakımsız bir Cide vardı ve ben ne olursam olayım bu fakir memleketin bir ürünüydüm. On üç yaşımdan sonra elime ne geçtiyse bu kıyılarda bu zengin doğa içinde bu fakir kalmış kesimde sırtladığım dağarcığımın içine atmıştım. Biliyordum ki sırtımdaki ne bavuldu, ne çanta, belki daha çok Kurtuluş Savaşı’na gidenlerin taşıdıkları üstü pöstekili ak torbalardandı... İçindeki ne olursa olsun ordan oraya taşımıştım. Her halde 1917 yılı sonlarındaydık. Artık mahalleden kopan arkadaş kalabalığına karışıp yalılara doğru açılabiliyordum. Bir bombardımandan sonra minareden verilen işareti gözlemiştik. Sallanan mendiller gemilerin uzaklaştığını bildiriyordu. Bu işaret üzerine yarıntılardan çöküntülerden çıkan kadınlı, erkekli kalabalık, sokaklara dökülürdü akın akın.</span></p>

  <p class="MsoNormal"><span>Büyükler bu işlerde bizlerden çok daha uyanık, çok daha ölçülü, hesaplıydılar. Bize kalsa böyle günlerde yalıya koşar, gemilerin nasıl ateş ettiklerini yerinde incelerdik. Bu merakla ilk işaret verilir verilmez yalıya koşan da biz olurduk. Moskof gemileri sanki şarapnellerini bizi toplasın diye atıyordu, kıyıda daha yapımı bitmeyen gemilere... Omurgalara, bodoslamalara, yapışmış çelik parçalarını çeke çeke çıkarır ceplerimize doldururduk. Bir gün kuma saplanmış kırmızı bir mermi bulmuştuk. Maviye yakın kum rengindeki sivri ucu kumlara saplanmıştı. Ağabeyler onu çocuk kucaklar gibi kollarına almışlar, okula götürmüşlerdi. Okulda mermilerin her boyda olanları vardı. Müze dediğimiz odada onları, sivri yanları yukarı gelmek üzere yan yana dizerdik. Birkaç yıl sonra Cideli kayıkçılar bunların patlamamışlarını sandallarından kucaklarında indirip taşımışlardı İnebolu kıyılarında. Bize düşman olan Kuzeyliler, Kemal Paşa'yla dost oluvermişlerdi. O günlerde feslerimizi atmış, başlarımıza birer kalpak geçirmiştik. Kuvâyi Milliye'ci oluvermiştik böylece... Hacı Sofuların Sabri, Cide'ye ilk giren makineyle ağabeyimin dizi dibinde bir resmimi çekmişti. Bu resim de bütün değerli şeyler gibi elimden çıkıp gitmişti ama, o yılların anıları bütün diriliğiyle belleğimdeydi. Bu anılarla beslenecek, gelecek günlerde gerekli savaşımı verebilmek için tüm bu birikimlerden yararlanacaktım.</span></p>

  <p class="MsoNormal"><span> </span><span style="font-size: 10pt;"> </span></p>

  </body>
</html>