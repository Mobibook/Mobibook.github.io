<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet1.css" rel="stylesheet" type="text/css"/>
</head>

<body>
<h2 class="MsoNormal" id="sigil_toc_id_13" style="text-align: center;"><span><b>ON DÖRT</b></span></h2>

  <p class="MsoNormal"><span>Ben Müdür'le neler konuşmuş, onunla neler tartışmıştım? İlk aylarda bunları düşüne düşüne elim kolum bağlanmış gibiydi. Şiir yazmıyor değil, yazamıyordum. Rafet Bey derslerinde, Açıksöz gazetesinde oturup konuştuğumuz gibi söz etmiyordu şiirden. Bizi ülkücü bir öğretmen olmak için hızlandırıyordu. Pelikan kuşu gibi gerektiği zaman göğsümüzü yarıp yüreğimizi yavrularımıza yedirmemizi öğütlüyordu. Sanatçının, her aydın kişi gibi, toplumu için yüreğini de beynini de feda etmesi gerektiğini söylüyordu. Oysa sanat, ona göre her zaman bireycilikten başlar, bireycilikte biterdi. Lirizm bencillik anlamına gelirdi. Destan toplumcu bir şiir anlayışıydı, içtenlik yoktu destanda. Sanatta bireyci olması gereken şair, öğretmen olunca yüreğini çıkarıp topluma sunabilir miydi?</span></p>

  <p class="MsoNormal"><span>Ama o ne derse desin ben, yeni okulumda tam yaşımın gerektirdiği bir şair olmuştum.</span></p>

  <p class="MsoNormal"><span>Düzgün bir yemek programı sonucu vücudum birden gelişmişti. Hemen her gün fasulye, pilâv bile verseler, zamanında yiyebilmem yararlı olmuştu, bedensel gelişmem için. Boyum birden uzamıştı bir kaç ay içinde. Okulun tam zamanında verdiği giysiler beni biçimsiz kılıkta dolaşmaktan kurtarmıştı, insan içine çıkabilecek bir giyinişteydim artık. Ayakkaplarımın altında nalçalar, kabaralar da yoktu. Kızlarla karşılaşınca ezilip büzülmeden yüzlerine bakabiliyordum.</span></p>

  <p class="MsoNormal"><span style="font-size: 10pt;">Uzun Sokak’tan bile gelip geçebilirdim, İffet'in gözlerinin içine baka baka... Arkadaşlarımın sık sık söylemek gereğini duydukları gibi ben de yakışıklı bir genç olduğuma inanır hale gelmiştim. Bunun en sağlam kanıtı kızların da bana ilgi göstermeye başlamalarıydı. Ya da ben böyle düşünebiliyordum; bu da yeterdi benim için.</span><br/></p>

  <p class="MsoNormal"><span>Ortada açıktan açığa gösterilmiş bir olgu yoktu henüz ama, onlarla karşılaşınca kendilerine çeki düzen verdiklerinden belliydi. Bu yurdun olmasa bile, bu kentin bir şairi, bir yazarıydım. Böyle olmasa da, olması gerekir diye düşünüyordum.</span></p>

  <p class="MsoNormal"><span>Şiirle uğraşmam, Müdür'ün de beni tanıması, okuldaşlarımı tedirgin etmeğe başlamıştı. Dört beş yıllık öğretmen okullular, Ortaokuldan gelip Müdür'ü elde eden yeni bir öğrencinin karşısına dikileceklerdi, haklı olarak... Bu çekememezlik, bu kıskanmada o denli ileri gittiler ki, okulda ve sınıfta idarece görevlendirilen arkadaşlar fırsat düştükçe bu duygularını açığa vurmaktan bile çekinmez olmuşlardı.</span></p>

  <p class="MsoNormal"><span>Lise'yle voleybol maçımız vardı. Sporla uğraşan yetkili arkadaşlar, Lise'nin karşısına takım çıkarmak için çalışmalara girişmişlerdi. Bu çalışmaların önemli bir bölümü tartışmalarla, çekişmelerle geçiyordu. Bahçede boyuna A, B takımları arasında maçlar yapılıyor, bu iki takımdan bir voleybol takımı çıkarmak için durmadan uğraşılıyordu. Bana düşen iş sadece oyna dedikleri yerde oynamaktı. Anlıyordum ki bu takımın seçilmesinde oy sahibi değildim ben, yabancı bir öğrenci olduğum için.</span></p>

  <p class="MsoNormal"><span>Küçük sınıflar bile okullarından çıkacak bir takımın Lise'yi yenecek güçte bir takım olmasını istediklerinden her gün oyun alanının dört yanına sıralanıyorlar, alkışlarla, bağırışlarla oynayanları gayrete getiriyorlardı. Öğretmenler bizleri çalıştırmak için koz helvaları, muhallebiler koyuyorlardı ortaya.</span></p>

  <p class="MsoNormal"><span>Kim ne derse desin, iyi bir voleybol oyuncusuydum. Daha küçük sınıflar, oyunuma ilgi gösteriyorlar, attığım servisler arka arkaya sayıya dönüştükçe alkışlıyorlardı. Bir yetmişin üstündeydi boyum. Kilomun da tutarlı oluşu, inmelerde kurtarışlarda gereken kolaylığı sağlıyordu. Gerilerde olduğu kadar ilende de başarılıydım. İyi bir kütör olmasam bile iyi bir pasçıydım. Boş yerleri kollayan hemen her içeri atışta başarılı olan bir oyuncu sayılırdım. Artık takımın son durumu saptanabilirdi. Spor kolunun yetkilileri akşamları toplanıp teker teker duruyorlardı oyuncular üzerinde. Altı oyuncu yerine yedi oyuncu seçilmişti. Ben ya yedinci olup yedeğe ayrılacaktım, ya altıncı olup takıma girecektim. Kulübün kaptanı olan Zühtü:</span></p>

  <p class="MsoNormal"><span>«Maçımız Lise'ye karşıdır arkadaşlar!» diye başladı konuşmasına, bir akşam. Ben teker teker oyuncular üzerinde durup iki oyuncudan birinin yetersizliğini belirterek bir takım kuracağını düşünürken:</span></p>

  <p class="MsoNormal"><span>«Lise'den gelen bir oyuncu, nasıl Lise takımına karşı oynar?» diye bir soru attı ortaya. Beni bahçede alkışlayan sınıf sözcüleri, bu soru karşısında susuyorlar, söyleyeni haklı bulmuş gibi önlerine bakıyorlardı.</span></p>

  <p class="MsoNormal"><span>Oturduğum yerden:</span></p>

  <p class="MsoNormal"><span>«Bu söz ancak maçtan sonra söylenseydi, belki ilgi görebilirdi,» dedim. «O da kasıtlı oynadığım anlaşılınca...»</span></p>

  <p class="MsoNormal"><span>«İşişten geçmeden tedbir almak gerekmez mi? Yenildikten sonra söylemişim kaç para eder?» Toparlanmaya çalışarak:</span></p>

  <p class="MsoNormal"><span>«Oynadığım bir takımı yenik düşürmek için çalışırsam elime ne geçeceğini bu arkadaş açıklarsa takımdaki yerim için hiçbir istekte bulunmayacağım.» dedim. «Soruyorum, bu arkadaşlara... Takımımı yendirirsem elime ne geçecek? Çok para mı? Yoksa...»</span></p>

  <p class="MsoNormal"><span>Bir süre durdu, düşündü:</span></p>

  <p class="MsoNormal"><span>«Diyemem,» dedi «Para geçer diyemem!»</span></p>

  <p class="MsoNormal"><span>«Teşekkür ederim, öyleyse... Geriye kalıyor, Liselilere, Öğretmen Okulunu yendirme şerefi!» «Evet o kalıyor...» dedi, kulüp başkanı.</span></p>

  <p class="MsoNormal"><span style="font-size: 10pt;">«Demek ben eski Liseli olarak onur kazanacağım, yeni Öğretmen Okullu olarak onursuzluk, öyle mi? Öğretmen oluncada, hep eski bir Liseli olmanın onuruyla yetineceğim, öğretmen olmaktan ömür boyu hiçbir onur duymayacağım öyle mi? Bu arkadaş yalnız beni bilmemekle kalmıyor insanı tanımıyor!». Bu konuşmamın kulüp başkanını etkilediğini sanmıyorum ama, benimle birlikte yedinci voleybolcu durumunda olan Fahri'yi çok etkilemiş olacaktı:</span><br/></p>

  <p class="MsoNormal"><span>«Arkadaşlar!» dedi. «Açık söylemek gerekirse Rıfat benden daha güzel oynar, üstelik boyu da benden tam sekiz santim uzun... Koşmasıyla, atlamasıyla tam bir atlet diyebilirim. Onu takımdan çıkarıp da beni oynatırsanız eğer yenilirsek tek suçlu, ben kendimi görürüm. Şunu şimdiden söyleyebilirim. Eğer Rıfat oynar da Liseliler yenilirse onun rolü çok büyük olacaktır. Eğer yenilirsek, kimse onda tek kusur bulamayacaktır. Bulursa benden sorulsun ilk önce!»</span></p>

  <p class="MsoNormal"><span>Takıma girmiştim sonunda. Kısaca, yenilmiştik. Maç çekişmeli geçmişti. En coşturucu bir dönemde servis bendeydi, arka arkaya üç sayı çekmiştim. Dördüncü serviste top havada patlamış karşı alana düşmüştü. Hakem servisi yeni topla, birlikte karşıya verince bizim çocuklar yuhalamışlardı. Tek sayı alamamıştık bu terslikten sonra. Yenilmemek için kendimi yerden yere attımsa da çabalarım sonucu değiştirememişti.</span></p>

  <p class="MsoNormal"><span>Maçın özeleştirisi yapılırken Fahri:</span></p>

  <p class="MsoNormal"><span>«Takımımız güçlü bir takım karşısında yenildi...» diye başlamıştı konuşmasına. «Eleştirilmesi gereken oyuncular yok değildi, takımımızda... Rıfat için yapılacak bir eleştiri varsa yanıtlamaya hazırım. Yalnız şunu belirteyim, eğer her sette beş on sayı alabildikse, bu sayıların yarısında onun payı olduğunu hemen belirtmeliyim. Arkadaşımıza teşekkürler...»</span></p>

  <p class="MsoNormal"><span>Sınıf arkadaşlarımdan kimileri beni kendilerinden saymadılar. Türlü karalamalarla, her gün bana biraz daha yaklaşan, beni aralarına almak isteyenleri uzaklaştırmak için ellerinden geleni yaptılar. Bunun tek nedeni Müdür'le birlikte, birkaç yetenekli arkadaşın bana gösterdikleri yakınlıktı. Ne ben, Müdür'le birlikte birkaç öğretmenin yakınlığından yararlanmaya kalkıştım, ne de bu açıktan açığa bana yönelen davranışlara önem verdim. Nedeni kişisel çıkarlara, çekememezliklere dayanan bu tür davranışlarla sık sık karşılaştığım halde yaptığımdan da, yapacağımdan da vazgeçmedim hiç. Bu bir kendime güvenmeydi. Nitelenmem için bir sözcük bulmalarına yardım etmiştim böylece:</span></p>

  <p class="MsoNormal"><span>İnatçı... İnatçıydım ben, çok doğruydu.</span></p>

  <p class="MsoNormal"><span>Benim sporu sevmem, voleybolda, atletizmde başarılı oluşum, şiirle ilgimi hiçbir zaman gevşetmedi. Spor beni ilk yıllarda topluma iten, toplumla kaynaştıran, gücümü bir anda ortaya seren, babamın ölümüyle de gevşemiş olan aile bağlarımın yerini alan, sağlığımı kazandıran bir etken oldu. İlkel bir jimnastik öğretmeninin değil de, başarılı bir eğitici bir sporcunun eline düşseydim, atletizmde bile rekorlar elde edebilirdim.</span></p>

  <p class="MsoNormal"><span>Artık Kastamonu'nun sayılı kişileri arasına girmiştim. Çok yakın arkadaşlarım bile benden söz ederken adımı söyleme gereğini duymadan kısaca «Şair» deyip geçiyorlardı. Bu söz bile hemen beni anımsatır olmuştu bu kentte. Arkadaşlarımın, kızlara yazdığı mektuplara bile benim birkaç dizem girmeğe başlamıştı. Kent'in Çalçene adlı resimli mizah dergisinde çıkan yazılarım mizaha yatkın bir yanımın da bulunduğunu göstermişti. Şiiri kendime daha da yakın buluyordum, düzyazıya bakarak.</span></p>

  <p class="MsoNormal"><span>Yedi Meşaleciler'in çıkardığı Meşale dergisinde, Sabri Esat'ın yayınlanan şiirleri bende şiirsel mizah eğilimi uyandırmıştı. Fantezi sınırlarını aşmayan bu tür şiirler beni etkileyen örneklerdi. Faruk Nafiz'in dizeleri abartılmış gibi geliyordu bana. Tam bu yıllarda karşılaşmıştım Nazım Hikmet'in şiirleriyle. Ancak biçimi üzerinde duruyor, içeriğini anlayacak kültürden yoksun olduğum için yapıtlarına söz olarak, biçim olarak, söyleyiş olarak bakıyor, getirdiği yeniliklere kendimi alıştırmaya çalışıyordum. O güne kadar aruzuyla, hecesiyle bütün bilgi yanlarıyla şiiri öğrenmiştim. Nazım Hikmet, bütün bu bildiklerimi, edindiklerimi altüst etmişti. Ne var ki içeriğine varamadığım sürece benim için gene de sarsıcı, yıkıcı değildi. Yüzeyde bir şair için, içeriği göze görünmüyordu. Ancak içeriğine ulaşınca toplumcu şiirin ne demek olduğunu anlayabilmiştim. Benim de öz, biçim olarak yeni bir şiir sorunum olmalıydı kendimce. Ne olmalıydı kendime özgü bu içi kavrayıp bütünleyen? Dışardan mı bulmalı, yaşayışımdan mı çıkarmalıydım? Yaşım bakımından kolayca edinebileceğim duyarlılıklarla besleniyor, şiirime içeriktir diye bunları yeterli buluyordum bugüne kadar. Toplumcu bir bilinç gerekirdi bana. Buna sanat kültürü, dil ustalığı, yeni bir biçim becerisi de eklenmeliydi. Bu gereği duyuyordum, hele Nazım Hikmet'in 835 Satır'ını okuduktan sonra... Gel gelelim, son sınıfa geçtiğim yıl, aradığım şiirin başka, yazdığım şiirin başka olduğunu, duygularımın doğrultusunda çok bireysel, bireysel olduğu kadar da kişisel bir şiire yöneldiğimi anlıyordum. Ne yapmalıydım? Ne yapsam kendimden, kendi duygularımdan, bencil duyarlığımdan kurtulamıyordum.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_14" style="text-align: center;"><span><b>ON BEŞ</b></span></h2>

  <p class="MsoNormal"><span>Kışlanın bahçesi bizim futbol alanımızdı. Okullar arası maçlar burada yapıldığı gibi, sınıflar arası karşılaşmalar da bu alanda olurdu. Okulda ders dışı bütün eylemleri Tabiiyeci Mazhar Bey yönetirdi. Halkalı Ziraat çıkışlı olduğu halde, futboldan, tiyatrosuna kadar o karışırdı toplumsal çalışmalara. Okulun eski futbolcularıyla sıkı fıkı dost olan Mazhar Bey, onların etkisindeydi. Ayrıca benden de hemen hiç hoşlanmıyordu. Ne futbolda bana bir yer veriyordu, ne tiyatro çalışmalarında... Voleybol, Mazhar Bey'siz oynandığı için yalnız kendimi bu oyunda gösterebiliyordum. Birinci takımın değişmez oyuncusu olmuştum kısa zamanda.</span></p>

  <p class="MsoNormal"><span>Ne var ki, futbol takımında olmanın iyi yanları vardı. Mazhar Bey'le okuldan, hafta içinde sık sık çıkılır, Kışla'ya gidilirdi. Yatılılar için çok önemliydi bu seçkinlik.</span></p>

  <p class="MsoNormal"><span>Kastamonu'nun en gösterişli kızlarının evleri Kışla'ya giden Uzunsokak yolundaydı. Belki bu sokakta üç beş kızın evi, ya bulunur ya bulunmazdı ama, birbirlerine gidişgelişlerde mutlaka en tanınmışlarına buralarda rastlanabilirdi. Benim görmek istediğim sadece bir tanesiydi bu kızların. Ortaokula gittiğim günlerden beri hep onu aramış, onu görmek istemiştim. Belki o günlerde ilkokula gidiyordu ama, benim gözümle bütün kızlardan olgun, bütün kızlardan alımlı, çekiciydi. Pembe pembeydi yanakları, biçimli kaşlarının altında etkileyici kara kara gözleri vardı.</span></p>

  <p class="MsoNormal"><span style="font-size: 10pt;">Onu uzaktan maviye çalan gri mantosuyla görünce yürüyüşümü bile şaşırırdım. Ablalarının arasında bir süre gider, postane aralığından ilkokula sapardı, ilk tanıdığım günlerde. O sıralarda ben Ortaokulun son sınıfındaydım. Kabaralı kunduralarımla arkasından gidecek yürekliliği gösteremeden bir süre bakar, kime kızdığımı anlayamadan girerdim okulumun kapısından. Öğretmen Okulu'na girişim, bana çok şeyler kazandırmıştı ama sevdiğim kızı okula gidip gelirken olsun göremez olmuştum. Ancak haftada bir çıkarıyorlardı bizi, o da okula giden kızların evlerine kapandığı günlerde...</span><br/></p>

  <p class="MsoNormal"><span>Okullar tatile girince Uzunsokak'ın dağılan kızlarıyla küçücük sevgilim İffet de görünmez olurdu. Üç dört aylığına ya Arac'a gidiyordu ya Boyabat'a, ya da Taşköprü'ye, bilmiyordum. Onu görebilmem için okulların açılmasını beklemem gerekirdi. Şimdi okullar açıktı ama, ben kapalı kalmıştım.</span></p>

  <p class="MsoNormal"><span>Arkadaşlarımın çoğu biliyordu şiirlerimin kimin için yazıldığını. Son sınıfa geçtiğim yılın ilk haftalarında İffet'in de bu şiirlerin kendisi için yazıldığını öğrendiğini seziyordum artık. Okulumuzun ikinci sınıfındaki Tahir'den kızlarla ilgili birçok şeyler öğrenmiştim. Haftada bir evci çıkardı Tahir... Okula döndü mü beni bir köşeye çeker, İffet'le ilgili haberler verirdi. Dayısının Makbule adında bir kızı vardı, İffet'ten bir sınıf yukarıdaydı. Arkadaşı İffet'le bir gün kışlaya doğru bir gezintiye çıkmıştı. Onları Tahir'le birlikte izlemiştik gerilerden. Arkadaş olduklarını böylece anlamıştım. Tahir'in anlattıklarına inanabilirdim, bu bakımdan. Makbule de güzel kızdı, Uzun Sokak'ın sayılı kızlarından... Tahir'le dostluğuma güvenerek selamlaştığım bile oluyordu o günlerde... Kastamonu için bu selamlaşma çok önemli bir olaydı. Bir gün ara sokaklardan birinde yüz yüze gelmiştik onunla. Tam yanından geçerken:</span></p>

  <p class="MsoNormal"><span>«Rıfat Bey!» diye bir fısıltı duymuştum. Bana ilk kez «Rıfat Bey» deniyordu. Belki gelecek yıl «Bay Öğretmen» de diyenler olacaktı ama, çok erken gibi gelmişti bu beylik. Durmuş beni bekliyordu Makbule. Dönüp sokuldum yanına. Nedense görülmekten korkuyordum. Bir kızla sokak aralarında konuşmam suç olmasa bile dedikodu konusuydu okulda. Kötü niyetli arkadaşların yanlış yorumladıkları bir yana, idareye de yetiştirirlerdi. Benim için de iyi olmazdı, kız için de...</span></p>

  <p class="MsoNormal"><span>«Rıfat Bey,» diye yineledi. «İffet bütün şiirlerinizi okumak istiyor. Tahir'le gönderir misiniz?»</span></p>

  <p class="MsoNormal"><span>«Gönderirim.» dedim, sevinçle.</span></p>

  <p class="MsoNormal"><span>«Teşekkür...» demişti kısaca, ama gitmiyordu.</span></p>

  <p class="MsoNormal"><span>Neden teşekkür ediyordu, ben borçlu değil miydim ona bu teşekkürü. Bir iki adım attıktan sonra durdu birden:</span></p>

  <p class="MsoNormal"><span>«Sakın Tahir'e siz bir şey söylemeyin,» dedi.</span></p>

  <p class="MsoNormal"><span>«Ne gibi?»</span></p>

  <p class="MsoNormal"><span>«Yani ben size yolda rastlamadım. Siz şiir defterini kendiliğinizden gönderiyorsunuz İffet'e.»</span></p>

  <p class="MsoNormal"><span>«Anladım.» dedim.</span></p>

  <p class="MsoNormal"><span>Gülüyordu. Yüzüme değil, gözlerimin içine bakarak gülüyordu. Küçümsüyor gibiydi sanki beni.</span></p>

  <p class="MsoNormal"><span>Niçin küçümsüyordu? Bakışlarıyla selamladıktan sonra dönüp gitmişti. Arkasından dalıp kalmıştım bir süre...</span></p>

  <p class="MsoNormal"><span>Tahir'le şiir defterimi göndermiştim. Kuşkulandığını sanmıyordum. Şiirleri İffet'e göndermeyi sanki </span><span style="font-size: 10pt;">Tahir bana önermişti. «Makbule Ablam'a veririm, kırmaz beni.» diyordu.</span></p>

  <p class="MsoNormal"><span>Defter Makbule'ye götürüldüğünün ertesi günü evcilikten dönünce:</span></p>

  <p class="MsoNormal"><span>«Tamam! Demişti Tahir, «Oldu bu iş!»</span></p>

  <p class="MsoNormal"><span>«Nasıl oldu?»</span></p>

  <p class="MsoNormal"><span>«Nasıl olacak, benim bir ricam var, dedim Makbule Abla'ya... Defteri görür görmez, kaptı elimden, başladı okumaya... Sana söyledim mi ben, Makbule Ablam da şiir yazar benim?»</span></p>

  <p class="MsoNormal"><span>«Peki söyledin mi bu defter İffet'e verilecek diye?»</span></p>

  <p class="MsoNormal"><span>«Söyledim, söyledim ona. Ne dese beğenirsin? Ben dedi, senin Rıfat'ının özel ulağı değilim, kendisi veremiyor mu? Veremiyor tabii, dedim, rica ediyoruz senden. Güldü, peki peki gelecek hafta alırsın benden defteri, dedi. Koydu çantasına. Dedim ya sana, Makbule Ablam şiir delisidir diye...»</span></p>

  <p class="MsoNormal"><span>Son sınıftaymış Makbule. Sınıfının da birincisiymiş... Babası manifaturacıymış, Nasrullah Camii'nin oralarda. Paralı bir kişi olduğu için okutmayacakmış kızını... Eğer kızı okumak isterse, hem de Erenköy'de, yatılı olarak... Tahir'e harçlığını bu dayısı verirmiş. Okula girerken elbise bile yaptırmış, Şükrü Bey. Makbule Abla da çok eli açık kızmış haaa... Ona bayramda bir kravat almış. Nah şu kravat!</span></p>

  <p class="MsoNormal"><span>Makbule bir buçuk, iki yaş büyüktü kendisinden, gene de abla, diyordu ona. Büyüklüğü daha çok gösterişli oluşundan geliyordu. Yapılı kızdı Makbule.</span></p>

  <p class="MsoNormal"><span>Bir hafta sonra defteri getirmişti, son sayfasında bir iki satırlık yazı vardı. Okunaklı bir yazıydı bu: «Şiirlerinizin karamsarlıktan kurtulmasını kendimde bir hak görerek istiyorum...» diyordu yazan. İmza yoktu ama, kısaca «Ben» diye yazılıydı.</span></p>

  <p class="MsoNormal"><span>Bu mutlaka İffet’ti, İffet olmalıydı.</span></p>

  <p class="MsoNormal"><span>«Eeee!» dedim Tahir'e «Nasıl bulmuş İffet şiirlerimi?»</span></p>

  <p class="MsoNormal"><span>«İffet’i bilmem ama...» dedi, «Makbule Abla çok beğenmiş. Defterine geçirmiş beğendiği şiirleri... Bilmezsin öyle seviyor ki şiiri...»</span></p>

  <p class="MsoNormal"><span>Cebinden üç beş tane kâğıt çıkardı. Bunların içinden birini ayırıp verdi.</span></p>

  <p class="MsoNormal"><span>«Bak!» dedi. «Bu da onun kendi yazdığı. En çok sevdiğim şiir işte bu!»</span></p>

  <p class="MsoNormal"><span>Aldım okudum. Yanlışsız bir hece ölçüsüyle yazılmıştı. Bir iki yerde altıbeş olarak giden ölçek, usta halk şairlerinin yaptığı gibi, birden dörtdörtüç'e dönüşüyordu.</span></p>

  <p class="MsoNormal"><span>«Güzel!» dedim, «Şiir yazmasını biliyor ablan. Gel gelelim kent uydurması koşmalar düzüyor. Yolları, kolları diye basma kalıp uyaklar da var içinde. Bir genç kızın bizden çok daha beğenisi gelişmiş olmalı bu işlerde. İşin kolayına kaçmamalı.»</span></p>

  <p class="MsoNormal"><span>«Yoksa yazmasın öyle mi?» diye sordu.</span></p>

  <p class="MsoNormal"><span style="font-size: 10pt;">«Canım yazmasın diyen kim! Yazsın ama biraz daha içtenlik karıştırsın. Biraz titizlik... Kolayına kaçmasın!»</span><br/></p>

  <p class="MsoNormal"><span>Düşünmüştüm önerdiklerimi, kendim yapabiliyor muyum, diye. Öğüt vermek kolaydı.</span></p>

  <p class="MsoNormal"><span>«Söyle ona!» dedim. «Beğendim şiirlerini. Yalnız çok kitap okusun. Günümüzün usta şairleri var, onların şiirlerini arasın bulsun. Karacaoğlanı, Yunus Emreyi, Emrah'ı okuduğu gibi Ahmet Haşim'i, Yahya Kemal'i, Faruk Nafiz'i de okusun. Düz yazıyı da boşlamasın. Kendi duygularını, kendi düşüncelerini anlatmaya çalışsın, bir başkasının duygularını, düşüncelerini değil. Kime anlatıyorsa onu karşısında görsün. Anlatacağı kişiyi karşısında görürse kimin için yazdığını somut olarak bilir. Onun duygularını, görüşlerini de hesaba katar böylece...»</span></p>

  <p class="MsoNormal"><span>Bunlar benim kendim için düşünüp de uygulayamadığım sorunlardı. Ben İffet'e sesleniyordum ama, hep kendimden söz ediyordum. İffet'i, İffet'e bile anlatamıyordum henüz. Onun ilgisini çekmek için, onun genç kızlık duyarlığına eğilebilmem gerekirdi. Ben kendi yolunu kendi tıkamış, toplumsal kaderini eliyle çizmiş bir İlkokul öğretmeni olacaktım. Ancak çocuklarıma gelincik, papatya şiirleri yazabilirdim. Toplum sorunlarının hemen hiç ayrımında değildim ki... Toplum, benim gibi birinin seslenişine kulak verir miydi?</span></p>

  <p class="MsoNormal"><span>Açıksöz gazetesinde oturup memleket sorunlarını bir iki yıl öce tartıştığım Rafet Bey bile artık beni aydından saymıyordu. Kendi heveslerimin peşinde bir kelebek şairiydim. Ama biraz da bu duruma girmem için biçimlendiren o değil miydi? Aynı boyda tahta biçen bir kereste fabrikası ustasından ne farkı vardı onun. Tahtalardan biri istifi bozdu mu hesap sorarlardı ondan.? Yılbaşı gecesi Mustafa Necati ölmüş, onunla birlikte öğretmenlikten, devrimcilikten de bir şeyler kopmuştu sanki. Eski harfler gitmiş, yerine yeni Lâtin harfleri gelmişti ama, Türkçemiz yanlış yolda geliştirilmek isteniyordu. Güneş Dil teorisi neyin nesiydi? Falih Rıfkı'nın Öztürkçe başyazıları, içinden çıkılmaz, anlaşılmaz bir dil olmuştu. Bir devrimci olarak sarılmamız gereken ilkelerin hiçbiri tutarlı değildi. Yeni harfleri öğrenip öğretmekten başka bir amacımız yoktu öğretmen olarak. Biz okutan, öğreten kişi olmaktan çok, alfabe okutan kişilerdik. Ne kadar çok alfabe öğrenen çıkarsa memleket o ölçüde kurtulacak, kalkınacaktı. Kötülükler hep alfabe bilmeyenlerden geliyordu. Oysa bir Meclis dolusu okuma yazma bilen vardı, her dönemde, hiç de olumlu devrim yasaları, halka yararlı bir reform düşünülmüyordu. Milli eğitimin başına geçen bakanlardan belliydi, memleketin kültür düzeyi. Çağdaş uygarlık düzeyine, yapısı hiç de elverişli olmayan Esat Bey'ler, Abidin Bey'ler getiriliyordu.</span></p>

  <p class="MsoNormal"><span>İffet'ler, bizim okuldan görülebilen bir eve taşınmışlardı. Kimi günler okulun bahçesinden, kimi geceler sınıfın penceresinden izliyordum evine giriş çıkışları.</span></p>

  <p class="MsoNormal"><span>Babası burda yoktu, iki kardeştiler. Ablası bir yıl önce kız ortaokulunu bitirmiş, Erenköy Kız Lisesi'ne gitmişti. Ablasız kalan İffet'e annesi arkadaşlık ediyordu, evde. Okula gitmediği günler annesiyle çıkıyordu sokağa.</span></p>

  <p class="MsoNormal"><span>Gri pardösüsü daralmış olacaktı, onun yerine koyu sarı bir pardösü giymişti. Gözle görülür, belirli bir biçimde gelişmişti. Ne olursa olsun ufak yapılı bir kızdı İffet. Yanaklarının pembeliğini taaa okulun bahçesinden sezer gibi oluyordum. Tam kapıdan içeri girerken bizim okuldan yana döner, bir süre baktıktan sonra içeri girerdi. Bu bir çeşit, iyi akşamlar, iyi geceler, demekti. Erkenden yakardı odasındaki lambayı, Kastamonu'ya elektrik o yıl gelmişti. Kirayla oturdukları bu evde sanırım gaz lambası yakıyorlardı. Babası eczacıydı ilçelerden birinde. Onun da eczacı olacağı söyleniyordu. Benim düşlerim için bir dengesizlikti bu. Olur ya belki okuyamazdı. Eczacı olmak kolay değildi. Belki okuyamazsa... Kim bilir...</span></p>

  <p class="MsoNormal"><span>Ama neden okuyamasındı, babası okul masraflarını karşılayacak durumda olduktan sonra. Tahir'den derslerinin çok iyi gittiğini öğreniyordum. Ne kalıyordu geriye? Ben ilkokul öğretmeni olacaktım, o da bir eczacı öyle mi? İlk kez üzülüyordum Liseyi bırakıp bu okula geçtiğime. Şairlik ne işime yarayacaktı, İffet'le mutlu olamadıktan sonra!.. Uzun bir mektuba başlamıştım. Bütün bu düşündüklerimi yazıyordum günlerden beri... Hem güncel anılardı bu yazılar, hem de gelecek günler için bir şairin kendini eleştirisi... Bir ilkokul öğretmeniydim gelecek günlerimde... Evliydim... Çocuklarımız olmuştu... Bunları büyütüp yetiştirecek olanaklardan bile yoksundum. Bir dağ köyüne vermişlerdi beni... Karım, bir ev kadınıydı, yakın bir kentte eczacı... Ona daha çok hastane eczacılığını yakıştırıyordum. Olmuyordu, evlilik yürümüyordu. Her iki durumda da mutlu olmak zordu. Zordu ama olanaksız değildi. Acaba herhangi bir kız, bu iki duruma birden ilerde katlanabilir miydi? Soruyordum kendi kendime, karşılığını gene kendim veriyordum. Ama ben ilkokul öğretmeni olarak ünlü bir şair de olsam gene bu dengesiz evliliğe katlanamazdım. Öyleyse ne istiyordum İffet'ten? Belki sınırsız bir özgeci. Bitmez tükenmez bir sevgi... Onu çok sevmekle bu dengesizliği önleyemeyeceğimi de biliyordum. Ne yapmalıydım? Biraz da onun düşüncelerine başvurmak için yazıyordum, sayfalarca sürüp giden bu mektubu.</span></p>

  <p class="MsoNormal"><span>Yazdıklarım bir hafta sonra bitti, hafta sonunda da Tahir'le yerini buldu. Ya da ben böyle sanıyordum. Aradan bir hafta iki hafta geçti. Hafta sonu ablamın evine giderken Uzunsokak'ın başında P.T.T. Başmüdürü'nün kızı Nimet'lerin kapısında Makbule'ye rastladım. Sokağın öbür başından doğru geldiğimi görmüştü. Başını çevirmiş bakıyordu. O sırada Nimet kapıya inmiş, Makbule’yi içeri girmesi için zorluyordu. Tam önlerinden geçerken kapı kapanmış, Makbule dışarda kalmıştı. İffet de oralarda olmasın sakın, diye bakınırken Makbule'nin arkamdan hiç de acele etmeden, geldiğini gördüm... Köşeyi döner dönmez birden hızlandığını ayak seslerinden anlamıştım. Demek Nimet'ten çekindiğindendi, işi yavaştan alışı. Her halde bana yetişmek, benimle konuşmak istiyordu. Birden döndüm geriye. Üç beş adım atınca Makbule'yle yüz yüze geldim. Benden böyle bir yüreklilik beklemiyormuş gibi kızarıp bozardı. Alıştığım o etkileyici sesiyle:</span></p>

  <p class="MsoNormal"><span>«Rıfat Bey,» dedi. «Size şu kitabı verecektim de...»</span></p>

  <p class="MsoNormal"><span>«Bana mı,» dedim, «İffet’ten mi?»</span></p>

  <p class="MsoNormal"><span>Mektup beklediğimi belirtmek istiyordum.</span></p>

  <p class="MsoNormal"><span>«İffet'ten değil ama... Onun da sayılabilir... Bir mektup... Kitabın içinde...»</span></p>

  <p class="MsoNormal"><span>Uzatamıyordu nedense. Bu kez yüreklilik bana düşünüyordu. Uzanıp alırken:</span></p>

  <p class="MsoNormal"><span>«Teşekkürler...» dedim.</span></p>

  <p class="MsoNormal"><span>«Sakın Tahir bilmesin rica ederim... Kimse bilmesin, bu kitabı size verdiğimi...»</span></p>

  <p class="MsoNormal"><span>Benden ayrılmak istemezmiş gibi duruyordu. Neden sonra elini uzattı:</span></p>

  <p class="MsoNormal"><span>«Allahaısmarladık!»</span></p>

  <p class="MsoNormal"><span>Buralarda alışılmış şey değildi, böyle bir kızla el sıkışmak. Suçtu bu düpedüz, ikimize de bir umursamazlık gelmişti. Belki sevgilim olsaydı bu denli yüreklilikle sıkamazdım elini ama sevgilimin arkadaşıydı Makbule, benim de arkadaşım sayılırdı. Çekinecek ne vardı bunda? İyi ama, herkes bilir miydi, böyle olduğunu. Düşünemiyordum.</span></p>

  <p class="MsoNormal"><span>Okulun verdiği pelerinler, böyle zamanlarda çok yararlı olurdu. Kitap pelerinin altında kalmıştı, bütün gözlerden saklanmış oluyordu böylece.</span></p>

  <p class="MsoNormal"><span>Ablamın evine gitmekten vazgeçmiştim. Köprüden geçtim, kışla yoluna doğru yürüdüm. Yeni açılmaya başlayan bahçeli kahvelerden birine girdim. Kuytu bir yer bulmuş, hemen başlamıştım mektubu okumaya. Mektup Makbule'dendi. Sözde İffet'le konuştuktan sonra yazmaya karar vermişti. Artık yabancısı sayılmazmışım, onun. Hem ben, Tahir'in arkadaşıymışım, hem de kendisi İffet'in en yakın dostuymuş. Üstelik şair olarak beni kendine çok yakın buluyor, beğeniyormuş. Tanınmış şairlerin hiç birinden aşağı sayılmazmışım. Daha ileri giderek şunları da ekliyordu: «Biz şurada yaşımız, durumumuz ne olursa olsun aydın sayılan birbirine yakın olması gereken kişiler değil miyiz? İkimizin ortaklaşa sorunu, bizi neden ilgilendirmesin? Bu açıdan sizin İffet'le olan sorununuz elbet beni yakından ilgilendirecektir. Bu mektuptan kimse yanlış anlam çıkarmamalıdır. Özellikle siz!»</span></p>

  <p class="MsoNormal"><span>Mektubun sonlarına doğru şöyle bir haber vardı. Bu haber İffet için miydi, kendisi için mi anlaşılmıyordu. İffet gelecek yıl okulu bitirince Erenköy Kız Lisesi'ne gidecekti. Mutlaka okuyacaktı İstanbul'larda, ama, babası Makbule'yi liseye göndermeyebilirdi. Eğer kendisi isterse belki gönderirdi, ama niçin istesindi? Eh bir kız için, hele ailesinin durumu çok iyi olan bir kız için, okumanın bir anlamı var mıydı? Edebiyatı seviyordu, edebiyat biraz da çok kitap okumak değil miydi? Diyelim ki okula gitse, böyle birini kitap okuması için rahat bırakırlar mıydı; hele yatılı olursa? Bu yüzden İstanbul'larda okumak istemiyordu. İnsan okulda mı öğrenirdi edebiyatı... Roman yazmanın, şiir yazmanın okulu mu vardı?</span></p>

  <p class="MsoNormal"><span>Neler yazıyordu daha Makbule... Bir babanın iki çocuğundan biriydi, ağabeyi okuyordu ya işte! Bu yıl liseyi bitiriyordu. Bir evden bir kişi okusa yetmez miydi?</span></p>

  <p class="MsoNormal"><span>Ama biri çıkar da bir arkadaşı ya da çok sevdiği biri onun liseye gitmesini isterse neden kırsındı, babası. İstediği liseye istediği Öğretmen Okulu'na gönderirdi elbet.</span></p>

  <p class="MsoNormal"><span>Hiç çekinmeden açıktan açığa yazıyordu adını da. Büyük harflerle yazdıktan sonra altına imzasını bile atmıştı. Yani benim kimseden pervam yok, demeğe getiriyordu. Kim bilir öyle İffet gibi, iki satır yazının altına «Ben» diyen korkak kızlardan değilim mi demek istiyordu? Kastamonu gibi bir yerde, hani az yüreklilik de değildi bu! Kâğıdın dibinde bir not... Eğer ben cevap vermek lûtfunda bulunmak istersem, yazacağım mektubu Tahir'le gönderebilirdim. Zarfın üstüne sadece İffet'in adını yazmak yetermiş! Bu mektup böylece İffet'e gönderilmiş oluyordu, Makbule eliyle... Gene de bir babayiğitlik sayılmalıydı yaptığı... Yürekli kızdı, korkusuz kızdı. Neden böyleydi? Bu ataklık kimin içindi? Çok sevdiği arkadaşı için mi? Oysa pek az sözünü ediyordu arkadaşının mektupta. Şiirlerimi birlikte okuduklarını, beğendiklerini yazıyordu, o kadar... Bir de İffet'in mutlaka liseye gideceğini, ilerde babası gibi bir eczacı olmak istediğini de yazmayı unutmuyordu. Arkadaş sevgisi miydi bu, onun geleceğinden söz etmesi?</span></p>

  <p class="MsoNormal"><span>Şiir yazdığım günlerde yaptığım gibi bahçenin bir köşesine çekildim. İçinde İffet'in adı geçmeyen şiirsel bir mektup yazdım Mahbule'ye yanıt olsun diye. Götürmesi için Tahir'e verdim. Çıkamamıştım işin içinden.</span></p>

  <p class="MsoNormal"><span>«Ben neden erken geldim bugün, hiç sormuyorsun?» dedi.</span></p>

  <p class="MsoNormal"><span>Doğruydu, kendi kuşkumu gidermek derdine düştüğüm için, dikkatimi çektiği halde sormamıştım. Öğleden sonra Olukbaşı'na doğru yürüyecekmişiz. İffet’i de getirecekmiş Makbule Abla'sı, eğer çok önemli bir iş çıkmazsa... Daha doğrusu annesi izin verirse... Hemen yemekten sonra ikide falan... Biz caddede dolaşacakmışız. Eğer durum elverişli olursa bir yerde oturup, bir ağaç altında konuşabilirmişiz de.</span></p>

  <p class="MsoNormal"><span>Okul, yeni giysiler vermişti. Üstümüz başımız tertemizdi. Her şeyim gıcır gıcırdı benim de. Ağabeyimin verdiği parayla bağlanır papyonlardan almıştım. Hemen hemen okulda benden başka kimsenin yoktu bu kravattan. En iyi giyinen memurlar, müdürler bağlardı bu tür boyunbağlarını. Giyimin kişiye yüreklilik verdiğini şu Kastamonu'da benim kadar bilen olamazdı. Birden büyüdüğüm için ceketimin kollarıyla, pantolonumun paçaları da birden kısalıvermişti. Ayak bileklerimi kapatabilmek için pantolonumun kemerindeki düğmeleri çözüyordum, biraz aşağıya düşürmek için. Oysa düşüklük beni daha da gülünç duruma getiriyordu. Ceketimin önündeki düğmeleri çözmekle de biçim veremiyordum, ayıp olur diye. Bu yüzden insan içine çıkmamak için oyunlar düzenliyordum. Bu oyunlardan en geçerlisi, tatil günleri başkasının mutfak nöbetini tutmaktı. Hem üç beş kuruş kazanmak için yapmış görünüyor, hem de iyi yemeklerden çok çok yiyebildiğimi söylüyordum. İşin gerçeği, adam içine çıkmaktan utandığımdandı, gülünç kılıkla. Bu sıkıntılı günlerin tepkisiyle en iyi giyinen ben olmuştum okulda. Son sınıfların giysileri öbür sınıflardan değişik olurdu. Bu kılık gelecek yıl öğretmenlik yaparken de işimize yarayacaktı. Daha şimdiden Öğretmen Okulu'na bağlı Uygulama Okulu'na gidiyor, grup halinde derslere giriyorduk. Bizi bu eğitim dersleri için hazırlayan Nihat Bey'in, İffet'in hem velisi, hem de babasının yakın arkadaşı olduğunu yeni öğrenmiştim. Karnesini imzalatmak için, bir gün bizim okula gelmişti de nasıl yorumlayacağımı bilememiştim.</span></p>

  <p class="MsoNormal"><span>Öğle yemeğinden sonra hemen Tekkealtı köprüsünden vurup, Olukbaşı caddesine çıkmıştık Tahir'le. Kastamonu'nun tek gezinti yoluydu bu. Sinema da bu cadde üzerindeydi. Bu saatlerde öğrenciler akın akın sinemaya giderler, film ne olursa olsun erkenden yerlerini alırlardı.</span></p>

  <p class="MsoNormal"><span>Sandalyeler numarasız olduğu için, geç kaldıkmı dikilmek zorunluğu çıkardı.</span></p>

  <p class="MsoNormal"><span>Öğrenci kalabalığının içine dalıp önce sinema afişlerine bir göz attık. Oysa bir gün önce görmüştüm Şarlo Asker'i... Sınıfta bir iki arkadaş vardı ki «idare» işlerinde çalışırlar, sık sık Nihat Bey'in odasına girip çıkarlardı. Bunlardan biri de Zühtü'ydü. Tahir'le olan arkadaşlığımızı çekemezdi nedense, İdare’nin kendisine verdiği yatakhane gözcülüğü yetkisini ajanlık düzeyine kadar indirmiş, uydurma raporlar düzenlemeyi görev haline getirmişti. Ben bu okula gelmeden önce Tahir'in en yakın arkadaşı olması bana olan öfkesini daha da kamçılıyordu. Üstelik Müdür'ün değer verdiği öğrencilerden biriydim. Yani onun, kapısından içeri adımını atamadığı bir yetkilinin tuttuğu bir öğrenci... Ne yapıp yapıp beni gözden düşürmesi gerekirdi. Ne gibi bir rapor uydursa da başarabilseydi bu işi... Çok geçerli olan bir eşcinsellik masalını bir denese, ya da kızlara sarkıntılık öyküleri düzenlese... Okulun hamamına bile gitmeyen, evde yıkanan bir öğrenciye sapıklıkları yakıştırmak kolay olur muydu? Kötü niyetliliğin, kıskançlığın bir sınırı vardı elbet... İyi ama sarkıntılık pek de yabana atılmamalıydı. Bu konudaki raporlar daha geçerli olabilirdi.</span></p>

  <p class="MsoNormal"><span>Biz Tahir'le ikinci turdan dönerken yüz yüze gelmiştik İffet’le. Makbule daha rahat görünüyor, iffet suçlu suçlu önüne bakıyordu. Belki daha ilk kez böyle bir amaçla gezintiye çıkıyordu. Benim de ondan geri kalır yanım yoktu. Belki kızları, belli sokaklarda görmek için yapılan maksatlı gezilerden büsbütün başkaydı bu rastlantı. Ölçülmüş, biçilmiş, önceden hesaplanmış, karşılaşmaya anlam bile katılmıştı. Bir süre ters yönde yürüdükten sonra dönmek zorunda kalınca, ilk karşılaştığım kişi Zühtü olmuştu. Şu durumda bugün Kastamonu'da, yalnız ondan, onun gözünden kaçmak, ona görünmemek isterdim. Nihat Bey'in İffet’in arkasında dolaştığımdan haberi olmasın diye. Zühtü gibiler, istediği biçimde yorumlayabilirdi bu karşılaşmayı. Belki de az sonra ihbarcıyı haklı çıkarabilecek gelişmeler bile olabilirdi. Ne yapmalıydık, dönmüştük bir kez! Ya hızlı gidip onları geçmeli, ya da yavaş gidip onları önümüze almalıydık. Bir süre oluruna bıraktık işi. Tahir ikide bir geri dönüyor. Zühtü'nün gelip gelmediğini gözden geçiriyordu. Hemen hemen yapışık gibiydiler bize, koku almış tazıya benziyordu. Tek başına dolaşırken yanına küçük sınıflardan iki çocuk da katılmıştı Zühtü'nün. Onların hiç birşeyden haberleri olmaması gerekirdi. İsterse tanık olarak kullanabilirdi küçükleri.</span></p>

  <p class="MsoNormal"><span>Makbule'nin olandan bitenden hiç haberi yoktu, ya da önem vermediğini belirtmek için birden dönüp üzerimize doğruldu. Biraz da başkalarına duyurmak için:</span></p>

  <p class="MsoNormal"><span>«Tahir!» diye seslendi yeğenine.</span></p>

  <p class="MsoNormal"><span>Benden iki adım ayrılınca:</span></p>

  <p class="MsoNormal"><span>«Söyle Makbule Abla!» dedi.</span></p>

  <p class="MsoNormal"><span>«Okula gitmeden önce bize uğra da kitabını vereyim, okudum. Başka kitabın varsa gelirken getirirsin!»</span></p>

  <p class="MsoNormal"><span> Daha da sokuldu bize:</span></p>

  <p class="MsoNormal"><span>«İffet çekiniyor, çok...» dedi. «Bana göre hava hoş. Biz evlerimize döneceğiz artık. Kusura bakmayın!»</span></p>

  <p class="MsoNormal"><span>«Eh!» dedi Tahir. «Biz de gider Muhallebici Tevfik'de plak dinleriz.»</span></p>

  <p class="MsoNormal"><span>Niyetimiz de öyleydi. Şu Zühtü peşimizde dolaşırken yapılacak başka işimiz de kalmamıştı. Bir kez daha baktım İffete, hiç olmazsa bir selamcık verebilmek için. Az ilerde, arkadaşını beklermiş gibi duran İffet birden hızlanıp yanıma geldi. Onlar konuşurken elini uzattı gülerek:</span></p>

  <p class="MsoNormal"><span style="font-size: 10pt;">«Günaydın!» dedi, «Nasılsınız?»</span><br/></p>

  <p class="MsoNormal"><span>Sanki başka bir dilde söylemişti bu sözleri. Birden ne yanıt verileceğini bulamamıştım. Kendi dilimde karşılığını bulup onun diline çevirebilmek için düşünüyordum:</span></p>

  <p class="MsoNormal"><span>«Teşekkür ederim!» diyebildim.</span></p>

  <p class="MsoNormal"><span>«Şiirlerinizi okudum,» dedi, kaşlarını çatarak. «Çok beğendim.»</span></p>

  <p class="MsoNormal"><span>«Birde uzun mektup yazmıştım, size...»</span></p>

  <p class="MsoNormal"><span>«Mektup mu!» dedi kızararak.</span></p>

  <p class="MsoNormal"><span>Makbule konuşmasını kesmiş, bizden yana dönmüştü hızla... İffet'in koluna girdi, sürükleyip götürdü onu. Ben de, Tahir de birbirimizden ayrı kalakalmıştık. Zühtü iki bacaksızın arasında sinsi sinsi gülerek geçiyordu.</span></p>

  <p class="MsoNormal"><span>Akşam, okula dönen Tahir bana bir mektup getirmişti Makbule'den. Söylediği gibi bir kitap vermişti yeğenine. Reşat Nuri'nin Dudaktan Kalbe adlı romanını... Kitabın içine koymuştu mektubu... Zarfın üst başına kendi adını yazmıştı. Tahir'den bile çekinmediğini belirtmek için. Açıktan açığa beni çok sevdiğini yazıyordu. Ne benimki sevmekti, ne de İffet'in beni sevmesi, gerçek sevgiydi. Onunkiydi, onun katkısız sevgisiydi, gerçek sevgi!</span></p>

  <p class="MsoNormal"><span>İnanmazsam, deneyebilirdim, her deliliği yapardı benim için. Yapacağı en önemsiz delilik, ben okulu bitirir bitirmez benimle atanacağım yere, bir köy bile olsa, gelebilirdi. Aylığımın yetip yetmeyeceği söz konusu olamazdı hiç. Her türlü yoksulluğa katlanacak güçteydi. Sandık sandık giyeceği vardı ama, hiç birine önem vermiyordu, yeryüzünde hiç bir varlığa, benden başka...</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_15" style="text-align: center;"><span><b>ON ALTI</b></span></h2>

  <p class="MsoNormal"><span>Ne var ki ben Makbule'yi değil, İffet'i seviyordum. Ben de onun için her türlü özgeciye gözümü kırpmadan hazırdım. Onun yapamayacağı tek özgeci benimle evlenmekti, biliyordum. Belki beni seviyor, istiyordu ama, evlenemezdi. Ablası okuyordu, o da okuyacaktı. Babasının durumu elverişliydi okumasına. Hem kendisi de böyle istiyordu İffet'in. Bir ilkokul öğretmeniyle dostluk, arkadaşlık kurması bile doğru olmazdı, bu gidişle. İster şair olsun, ister öykücü... Önce diplomasını vuracaklardı suç gibi yüzüne. Aralarında tek geçerli olan buydu, bu mühürlü kültür belgesi, onaylanmış açık bono... Belki paranın bile önemi yoktu ama, diploma daha da geçerliydi. Ona sahip olan, onu taşıyamayacak yetenekte bile olsa... Belki böyle değildi de ben aşağılık duygusuyla beslenen alınganlıkla böyle düşünüyordum. Ama ne olursa olsun, böyle düşünmem benim için önemliydi. Mutluluğum kendime güvenim için gerekliydi. Yapamazdım, ondan hiç bir alanda geri kalamazdım, gene de onun mutluluğu için...</span></p>

  <p class="MsoNormal"><span>Artık hiçbir şey başaramazdım bu alanda, öğrenimimi sürdüremezdim. Lise sınavlarına girsem, ağabeyimin daracık bütçesine sığınarak okuyamaz, üniversitelere gidemezdim. Birden soğumuştum şiirden de, edebiyattan da... Avutmaz olmuştu şiir beni, oyalamaz, doyurmaz, giderek açıkçası aldatmaz olmuştu.</span></p>

  <p class="MsoNormal"><span style="font-size: 10pt;">Yazmıyor, elime kalemi alsam da yazamıyordum. Söyleyecek bir sözüm, bir sorunum kalmamış gibiydi. Kuru birkaç düz yazı tümcesiyle özetleyebilecek durumumu, neden şiir dizelerine dökecektim?</span><br/></p>

  <p class="MsoNormal"><span>İffet’le bütün günlerimi bir arada geçirmek istiyordum. Bu istek okulun sonuna geldikçe daha da olanaksızlaşıyor gibiydi. Konu açık açık ortadaydı, onu alıp gidemezdim, o da bana gelemezdi, on yıl sonra da olsa... İşin beklenecek, ilerisi için düşünülecek yanı bile kalmamıştı. Düşsellikle beslenen bireysel şiir de ölmüştü, düş kırıklığı içinde.</span></p>

  <p class="MsoNormal"><span>Zühtü yapması gereken işi yapmış, küçük tanıklara dayanarak İffet'le yol üstünde konuştuğumu ispatlamıştı. Nihat Bey, velisi olarak hemen İffet'e koşmuştu, durumun açıklanması için... Beni odasına çağırdığı sırada bütün belgeler hazırdı. Oturtmuştu karşısına bir akşamüstü... İdare nöbetçisiydi okulda. Ondan başka ne idareden, ne öğretmenlerden hiç kimse yoktu.</span></p>

  <p class="MsoNormal"><span>«Söyle!» dedi. «İffet'in velisi olduğumu bilmiyor muydun?»</span></p>

  <p class="MsoNormal"><span>Bunu son günlerde öğrendiğim halde:</span></p>

  <p class="MsoNormal"><span>«Hayır,» dedim, «Bilmiyordum.»</span></p>

  <p class="MsoNormal"><span>«Diyelim ki bilmiyordun, üç beş ay sonra öğretmen olacak bir adam olarak bir ortaokul öğrencisine nasıl laf atarsın sen, caddelerde?»</span></p>

  <p class="MsoNormal"><span>«Laf atmadım ki efendim, konuştum onunla...» dedim, başımı öne eğerek:</span></p>

  <p class="MsoNormal"><span>«Yani o da cevap verdi sana öyle mi?»</span></p>

  <p class="MsoNormal"><span>«Eğer bir gerçeği titizlikle saptamak istiyorsanız...»</span></p>

  <p class="MsoNormal"><span>«Yalan! Laf attı o bana diyor, kendisi!»</span></p>

  <p class="MsoNormal"><span>«Eğer böyle söylemek gereğini duymuşsa, onu yalanlamak istemem.»</span></p>

  <p class="MsoNormal"><span>«Yani erkeklik yapıyorsun öyle mi?»</span></p>

  <p class="MsoNormal"><span>«Bu okulda size güvenerek erkeklik yapmak isteyen sınıf arkadaşlarımın bulunduğunu biliyorum. </span><span style="font-size: 10pt;">Onların elinden almak istemem özendikleri şeyi!»</span></p>

  <p class="MsoNormal"><span style="font-size: 10pt;">«Şimdi de bana mı taşatıyorsun!»</span><br/></p>

  <p class="MsoNormal"><span>Daha da ileri gitmemek gerekirdi. Henüz bir öğrenciydim. Karşımda yetkili bir idareci vardı. «Bu son olsun!» dedi, yerinden doğrularak. «Bir daha görmeyeyim!»</span></p>

  <p class="MsoNormal"><span>Görmeyeyim değil, işitmeyeyim demek istiyordu. Bilmem onun işitmemesini sağlayabilecek miydim? Eloğlu laf yetiştirmek isterse kendisi de üretirdi.</span></p>

  <p class="MsoNormal"><span>«Sizden benim de bir isteğim olacak,» dedim. «Duyduklarınızın tümüne inanmamanızı rica edeceğim. Ben okulu bitirmek üzereyim ama, burda birkaç arkadaşın beni hâlâ yabancı saydığını, benden iyi biliyorsunuz. Verdiğiniz yetkilerle öğrencileri onların açısından değerlendirmekte bir rahatlık buluyorsunuz. İşte Müdür Bey ortada... İlk günlerde bana bir yazar, bir şair ne bileyim, bir gazeteci arkadaş gibi davranırken...»</span></p>

  <p class="MsoNormal"><span>«Ne istiyordun,» diye çıkıştı. «Bir arkadaş eşitliği öyle mi? Ne sandın sen öğretmen okulunu!.. Burası Güzel Sanatlar Akademisi değil!.. İki satır şiir yazıyorum, diye seni baştacı mı edeceğiz!..» Dilimin ucuna geleni söylemezsem rahat edemeyecektim. Yalnız İffet konusunda değil, sporda, tiyatroda, okul işlerinde hep kötü niyetliler karşımdaydı. Son sınıfın hazırladığı piyeste bile en küçük bir görev vermemişlerdi, suflörlük bile... Çünkü provalar Orduevi'ndeydi, gidişgelişlerden yararlanmam düşünülebilirdi. Konuklara yer gösterme işini bile esirgemişlerdi yöneticiler benden. O gece yatakhaneye kapatacaklardı beni, erkenden. Hepsini biliyordu Nihat Bey. Diyebilirim ki parmağı bile vardı, olan bitende. Daha da ileri gitmiş, ağabeyimin evine ara sıra evci olarak çıkmamı da önlemişti. Giderayak kırıcı olmayı doğru bulmuyor, bütün çilekeş yatılılar gibi, «Hele bir hayata atılalım!» demekle yetiniyordum.</span></p>

  <p class="MsoNormal"><span>«Söyle!» diyordu, «İki satır şiir yazıyorum diye seni baştacı mı edecektik?»</span></p>

  <p class="MsoNormal"><span style="font-size: 10pt;">Bu sözünü çok beğenmişe benziyordu, yinelediğine bakılırsa... Susamazdım artık:</span><br/></p>

  <p class="MsoNormal"><span>«Sizden böyle bir şey isteyen kim?» dedim. «Yalnız şu var ki...»</span></p>

  <p class="MsoNormal"><span>Durdum birden...</span></p>

  <p class="MsoNormal"><span>«Söyle,» dedi. «Ne kesiyorsun sözünü, söylesene!»</span></p>

  <p class="MsoNormal"><span>«Bırakın baştacı etmeyi de... Beni terlik yerine kullanmaya da kalkışmayın!»</span></p>

  <p class="MsoNormal"><span>«Çııık» diye yürüdü üzerime, «Sen burayı ne sanıyorsun. Lisenin paralı yatılı öğrencisi mi sandın kendini! Öğretmen okulu burası! Milletin parasıyla okuyorsun! Çık dışarı, gözüm görmesin.</span></p>

  <p class="MsoNormal"><span>Uygulamalar için hiç bir okula göndermiyorum seni. Hafta iznini de kaldırdım.»</span></p>

  <p class="MsoNormal"><span> </span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_16" style="text-align: center;"><span><b>ON YEDİ</b></span></h2>

  <p class="MsoNormal"><span>Grup grup uygulama derslerine giden arkadaşlar sabah etüdünden sonra çıkıyorlardı, posta posta... Tahir, her çıkışında soruyordu, «Sana ne getireyim!» diye. Ben getirilecek bir şey istemiyordum ki. Biraz özgürlük havası almak, son sınıflara tanınan haklardan en azına sahip olmak, birkaç ilkokul gezip ilerde okutacağımız çocuklarla şimdiden tanışmak, deneme derslerine girmek, öğretmenleriyle görüşmek istiyorum. Fahri beni oyalamak için bir gazete, bir dergi, daha olmazsa yeni çıkmış bir kitap getiriyordu. Bir gün de akide şekeri getirmişti.</span></p>

  <p class="MsoNormal"><span>«Bu da nesi,» demiştim. «Çocuk mu avutuyorsun?»</span></p>

  <p class="MsoNormal"><span>Gülmüştü Fahri:</span></p>

  <p class="MsoNormal"><span>«Seni çocuk gibi cezalandırırlarda ben de akide şekeri getiririm avutmak için! İstersen çikolata getireyim!»</span></p>

  <p class="MsoNormal"><span>Ortaokuldan benimle birlikte Öğretmen Okulu'na gelen bir arkadaşım vardı, Şakir... Biraz bana benzerdi, alışkanlıklarıyla. Ama benden yapıca çok dayanıklı, çok güçlüydü. Futbolda başarılı olduğu için birinci takıma bile girmişti. Geçilmez bir bekti doğrusu. Onun yapısına pek yakışmazdı ama, şiirden de hoşlanırdı. Defter defter şiir kopya ederdi, dergilerden, kitaplardan. Paraca durumu benden iyiydi. Dergiye, kitaba harçlığından bir bölümünü ayırabilirdi. Kapalı kaldığım günler, onun dergilerini, kitaplarını defter dolusu şiirlerini okurdum.</span></p>

  <p class="MsoNormal"><span style="font-size: 10pt;">Uygulamadan döndüğü bir gün:</span><br/></p>

  <p class="MsoNormal"><span>«Rıfat!» dedi, «Bugün ablamdaydım ben.»</span></p>

  <p class="MsoNormal"><span>«Derslere girmedin mi?»</span></p>

  <p class="MsoNormal"><span>Gittiğim okulun çocukları aşı oluyordu, ben de tuttum ablamlara gittim.»</span></p>

  <p class="MsoNormal"><span>«Ne yaptın ablanlarda? Canın sıkılmadı mı?» diye sordum, onun tez canlılığını bildiğim için.</span></p>

  <p class="MsoNormal"><span>«Yoook!» dedi Şakir. «Şu yatılılık yok mu... O kadar soğumuşum ki, kaç yıldır okuldan. Bir ev buldum mu soyunup dökünmek geliyor içimden... Soyundum, elbiselerimi ütüledim. Bak şu pantolonuma, kılıç gibi!»</span></p>

  <p class="MsoNormal"><span>«Hadi beceriksiz sen de... Ablana ütületmişsindir, ne sakar adam olduğunu bilmez miyim?»</span></p>

  <p class="MsoNormal"><span>Ne resim yapabilirdi, ne elişi... Beceriksiz mi beceriksizdi. Resimlerini şuna buna yaptırırdı.</span></p>

  <p class="MsoNormal"><span>«Tam giyinmiş çıkıyordum ki... Kim gelse beğenirsin?»</span></p>

  <p class="MsoNormal"><span>«Eniştenin kız kardeşi... Yanında da ortaokuldan... Şey...»</span></p>

  <p class="MsoNormal"><span>«Eğer dışarda olsaydın, onları eve girerken görmüşsün derdim ama, bütün gün okuldaydın!.. Öyle tutturdun ki... Nezihe'nin yanında da... Kim, söyle bakalım?»</span></p>

  <p class="MsoNormal"><span>Anlamıştım ama gene de sordum.</span></p>

  <p class="MsoNormal"><span>«Kim?»</span></p>

  <p class="MsoNormal"><span>Olsa olsa İffetti. Belki de Makbule.</span></p>

  <p class="MsoNormal"><span>«Nezihe'nin yanında... Makbule vardı. Onun da yanında...» dedi.</span></p>

  <p class="MsoNormal"><span>«Gerisini bilirim artık!» dedim. «İffet...»</span></p>

  <p class="MsoNormal"><span>«Ne İffet'i... Makbule dargınmış İffet'le Makbule'nin yanında da Feriha vardı, İbrahim'in sevgilisi... Yakından gördüm, hiç de onun yanıp tutuştuğu kadar değilmiş... 'Fecri andırmada her an o kızıl saçlarınız' diyordu ya, ona yazdığı akrostişte... Hangi fecir, hangi kızıl saç? Siz şairlerden korkulur kardeşim! Yahu saçları düpedüz saç işte!.. Rengi bile yok. Sarı desem değil, kumral desem hiç değil!»</span></p>

  <p class="MsoNormal"><span>«Canım bırak saçını da ne konuştun onlarla?..»</span></p>

  <p class="MsoNormal"><span style="font-size: 10pt;">«Ne konuşacağım, senden konuştuk hep? Kızların yanında bu kadar itibarın olduğunu bilmiyordum. Bu Makbule var ya... Yahu, bu kız eğer bir şiir budalası değilse, düpedüz sana aşık!.. Bütün şiirlerini, benim okumadıklarım da dahil, bütün şiirlerini ezbere biliyor. Her halde, bu bilmediğim şiirleri, İffet'e gönderdin, değil mi?»</span><br/></p>

  <p class="MsoNormal"><span>«De ki öyle yaptım.»</span></p>

  <p class="MsoNormal"><span style="font-size: 10pt;">«Demek İffet'ten de o alıp yazmış!»</span><br/></p>

  <p class="MsoNormal"><span>«Olamaz mı?»</span></p>

  <p class="MsoNormal"><span>«Olur olmasına da, gene de bir kurt yeniği var ortada. Yahu bu kız seni sevmese şiirlerini teker teker ezberler miydi, tek kelime eksiksiz? Öyle içtenlikle okuyordu ki...»</span></p>

  <p class="MsoNormal"><span>«Çok mu beğendin?»</span></p>

  <p class="MsoNormal"><span>«Çok!.. Hiç telaşlanmadan, bağırıp çağırmadan bir okuyuşu var ki... Seninle öğünecek yerde...»</span></p>

  <p class="MsoNormal"><span>«Bana düşman oldun, o okurken değil mi?»</span></p>

  <p class="MsoNormal"><span>«Fazlası da var... Kıza da aşık oldum. Nasıl aşk bilemezsin! Yıldırım değil, şimşek aşkı!»</span></p>

  <p class="MsoNormal"><span>«Çaktı, söndü, öyle mi?»</span></p>

  <p class="MsoNormal"><span>«Ne sönmesi... Deniz feneri gibi, çakıp çakıp duruyor beynimde!»</span></p>

  <p class="MsoNormal"><span>İster istemez gülüyordum:</span></p>

  <p class="MsoNormal"><span>«Napacaaaz şimdi?» dedim.</span></p>

  <p class="MsoNormal"><span>«Yapacağım ilk iş mektup yazmak!»</span></p>

  <p class="MsoNormal"><span>«Son iş?»</span></p>

  <p class="MsoNormal"><span>«Evlenmek.»</span></p>

  <p class="MsoNormal"><span>«Fukara sen de!.. Ulan, Kastamonu'nun dörtte birine sahip olan bir Bezirgan’ın kızı sana varır mı?»</span></p>

  <p class="MsoNormal"><span>«Ben de, varsın diye aşık olmadım ya... Paşa gönlü bilir!»</span></p>

  <p class="MsoNormal"><span>«Evlenme kararı ne oluyor?»</span></p>

  <p class="MsoNormal"><span>«Namuslu aşık olduğumu göstermek için söyledim onu. Hani gelgeçlerden sanmasınlar diye!»</span></p>

  <p class="MsoNormal"><span>Fahri de karışmıştı aramıza:</span></p>

  <p class="MsoNormal"><span>«Ne o Şakirciğim,» dedi. «Lise'den maç davetiyesi mi geldi? Çok coşmuşsun gene?»</span></p>

  <p class="MsoNormal"><span>«Hayır!» dedim, «Kız ortaokulundan çağrı almış. Okulu bitirince hangimizi alıp götüreceksin, diye sormuşlar.»</span></p>

  <p class="MsoNormal"><span>«Belli!» dedi, «Şaşırmış hangisini götüreceğini. Yanlışlıkla İffet'i alıp götürmesin!»</span></p>

  <p class="MsoNormal"><span>«O değilse bile, arkadaşını!»</span></p>

  <p class="MsoNormal"><span>Şakir'in şakaya makaya pabuç bıraktığı yoktu:</span></p>

  <p class="MsoNormal"><span>«Yarın derse merse girmeyeceğim!» dedi, «Nihat Bey günah yazmasın! Erkenden takılacağım kızın peşine, Ortaokula elimle teslim edeceğim. Teslim makbuzunu imzalattıktan sonra doğru Türk çocuklarına alfabe dersi vermeğe!.. Ata ot at!.. İte et at!»</span></p>

  <p class="MsoNormal"><span>«Öyle!» dedim. «Kemal Paşa sana bana güvenmese, bu yeni harfleri bulup çıkarmazdı. Oysa biz bu harflerle mektup yazıp kız tavlamaya çalışıyoruz!»</span></p>

  <p class="MsoNormal"><span>«Daha da ileri gidenler var!.. Kimi öğretmen okulu öğrencileri şiir bile yazıyorlar!»</span></p>

  <p class="MsoNormal"><span>«Sağ olsunlar da yazsınlar!» dedim. «İşte cezalarını da çekiyorlar. Nazım Hikmet toplumcu şair olarak, ben de kızları şiirle baştan çıkarmaya kalkıştığım için... Şiir şu memlekette suçlu olmaktan kurtulamayacak bu gidişle!»</span></p>

  <p class="MsoNormal"><span>Benim suçlanmam daha da çeşitliydi. Bir gün müdür odasına çağırıldım. Bir iki yıl önceki gibi gene şiirden edebiyattan konuşacağımızı beklerken, oturmam için yer bile göstermeyen Müdür:</span></p>

  <p class="MsoNormal"><span>«Üçüncü sınıftan Halil'i tanır mısın?» diye sordu, kaşlarını çatarak. Altından ne çıkacağını düşünürken:</span></p>

  <p class="MsoNormal"><span>«Canım!» dedi. «Safranbolulu Halil. Geçen hafta Nihat Bey cezalıdır diye çıkarmamış dışarı. Sende okuldaymışsın!»</span></p>

  <p class="MsoNormal"><span>«Evet!» dedim. «İkimiz de okuldaydık.»</span></p>

  <p class="MsoNormal"><span>«Bir de Ahmet varmış... Şu Balmumcu'dan, Öksüz Yurdu'ndan!»</span></p>

  <p class="MsoNormal"><span>«O da vardı, doğru efendim!»</span></p>

  <p class="MsoNormal"><span>«Ne konuştunuz?»</span></p>

  <p class="MsoNormal"><span>«Yemekleri beğenmiyorlardı. Ben de geçen yıl daha iyiydi yemekler, dedim!»</span></p>

  <p class="MsoNormal"><span style="font-size: 10pt;">«Paltodan söz ettiler mi?»</span><br/></p>

  <p class="MsoNormal"><span style="font-size: 10pt;">«Paltodan konuşulmadı, sanırım. Palto onlar için çok gerekli değildi. Yemekler düzelirse iyi olur demeğe getiriyorlardı.»</span><br/></p>

  <p class="MsoNormal"><span>«Senin onları kışkırttığın yollu elimizde raporlar var. Onlar küçük sınıftan olduklarına göre, senin elebaşı olman gerekiyormuş!»</span></p>

  <p class="MsoNormal"><span>«Eğer siz böyle düşünüyorsanız, bir diyeceğim kalmaz.»</span></p>

  <p class="MsoNormal"><span>«Düşünebilirim ama, gene de düşünmüyorum.»</span></p>

  <p class="MsoNormal"><span>Güldü, bir süre... İçten bir gülüş değildi bu, gözleri katılmıyordu bu gülüşe:</span></p>

  <p class="MsoNormal"><span>«Ben Aristo mantığıyla yetişmiş bir felsefe öğretmeniyim!» dedi. «Üstelik, görevim de bu dersi okutmak!.. Bu mantığa göre düşünürsek, sen de suçlusun!»</span></p>

  <p class="MsoNormal"><span>«Önce arkadaşlarım, yemeklerin yeterli olmadığını söyledikleri için suçlu sayılıyor, öyle mi?» «Söyledikleri, yazdıkları için değil!» dedi, birden kendini toplayarak. «Yazmasını bilmedikleri için okuldan kovulacaklar. Bir Müdür'e böyle hayasızca mektup yazılmaz! Hele öğretmen olması gereken kişilerin üçü, dördü bir araya gelip de idareyi saygısızca eleştirmeye kalkarlarsa... Bunu Öğretmen Okulu disiplini hoşgörmediği gibi, mantık da bağışlamaz!»</span></p>

  <p class="MsoNormal"><span>Ahmet'i iyi tanımazdım ama, Halil'i yakından tanırdım. Sağlam bir çocuktu, güvenilir bir arkadaş. Onun iyi bir öğretmen olacağına inanıyordum. Üçüncü sınıfa kadar gelmişti. Öğretmene gereksinme olduğu şu yıllarda Halil gibilerin okuldan uzaklaştırılmalarına nasıl gönlü razı oluyordu, bir aydın kişinin, devrimci olduğunu sandığım bir yönetmenin?</span></p>

  <p class="MsoNormal"><span>İkimiz de susuyorduk. Kendisi için hiç de iyi şeyler düşünmediğimi anlamıyor değildi: «Aydın kişi olmanın, yerine göre sorumluluğu olduğunu, üzerine görev düştüğünü bu yüzden acımasız olması gerektiğini de bilirsin!» diye başladı. «Çok yakından da tanıdığın Mustafa Necati, fişeklikleri çapraz bağlamasını bilen, attığını vuran, savaştan çıkmış bir devrimci, bir aydındı. Yerine göre çok acımasızdı. İstiklâl Mahkemeleri Başsavcılığı'nda da ispatlamıştır bunu. Devrimci demek disiplinci demektir. Disiplinci insafsız, acımasız kişidir. Eğer Necati Bey, sağ olup da benim yerimde olsaydı, seni de kovardı okuldan. Neden mi? Onlara güç verip eyleme kışkırttın diye... Kovardı. Küçük sınıflardaki çocuklar sana kararlarını açıkladıkları halde onları caydırmayıp, tam tersine eyleme kışkırttığın için. Hiç acımazdı sana!»</span></p>

  <p class="MsoNormal"><span>«Nasıl söyleyebilirsiniz bunları!» diye sesimi birden yükselttiğimi anlamıştım.</span></p>

  <p class="MsoNormal"><span>«Söyledim sana!» dedi, öfkesini yatıştırmaya çalışarak «Aristo mantığıyla yetiştim ben. Bu mektubu, yani bana yazılan mektubu okumadın mı? Bak aynı mantığı iyi bildiğin halde, sen yazdın demiyorum! Neden mi demiyorum? Yazamazsın da ondan. Onlar bir yerde senden güçlü! Aşk şiiri yazan kişi bu mektubu yazamaz. Önce yürek ister bu işe! Sonra ustalık ister. Kendini haklı görmek gerekir... Bak bunlardan biri Balmumcu'dan gelme. Öksüzler Yurdu'ndan... Kâzım Karabekir Paşa'nın topladığı çocuklardan bu Ahmet... Anası da yok, babası da... Yetinmiyor bulduğuyla, daha çoğunu istiyor. Daha çoğunu istemekte kendisini haklı görüyor! Sen babanın parasıyla seni barındıranlardan bile hakkını isteyemedin değil mi? Göz göre göre açlıktan, bakımsızlıktan gidecektin az daha!»</span></p>

  <p class="MsoNormal"><span>Haklı mıydı Müdür? Yoksa kültüründen, bilmekle öğündüğü Aristo mantığından mı yararlanıyordu? Ne olursa olsun, onun çizdiği görünümde yüreksiz bir öğrenci değil miydim? Gerçekten haksızlığa karşı direnmekten yoksun ürkek, pısırık, bir aşk şairi miydim ben? Gücünü, kendi dar mutluluğunu sağlamak için harcayan bir gönül mektupçusu!..</span></p>

  <p class="MsoNormal"><span>Ben herhangi bir duruşmada, yargıç karşısındaymışım gibi dikiliyordum, ayakta. İçerde bu kadar uzun alıkoyacağını kestirmiş olsaydı, önceden belki de bir yer gösterirdi Müdür. «Otur!» diyemezdi artık.</span></p>

  <p class="MsoNormal"><span>Birden konuyu değiştirdi.</span></p>

  <p class="MsoNormal"><span>«Nihat Bey, hafta sonlarında alıkoyuyormuş şeni okulda!» dedi. «Dışarı çıkmanı yasaklamış!»</span></p>

  <p class="MsoNormal"><span>Bir alay vardı bu sözlerde ama, benimle mi alay ediyordu, bana bu cezayı uygulayan Nihat Bey'le mi, anlaşılmıyordu.</span></p>

  <p class="MsoNormal"><span>«Söyleyeyim de seni bıraksın artık.»</span></p>

  <p class="MsoNormal"><span>Önüme bakıp susmam, ya da teşekkür etmem gerekirdi.</span></p>

  <p class="MsoNormal"><span>«Belki Nihat Bey için gereklidir içerde kalmam!» dedim. «Ona bırakın isterseniz gene siz!..» «Ona mı bırakayım!.. Ona bırakayım haaa!.. O da kim oluyor. Müdür benim, bu okulda. Ben ne istersem o olur!»</span></p>

  <p class="MsoNormal"><span>«Şu halde?..»</span></p>

  <p class="MsoNormal"><span>«Evet!» dedi sesini yükselterek, «Dışarı çıkmanı ben yasakladım. Hattâ uygulamalara gitmemen için de ben emir verdim! Seni birçok yanlış işlerden koruyabileyim diye. Çocuksun daha! Bir iki ay sonra sınavlara girip öğretmen olacaksın! Ortaokul kızlarının peşinde dolaşıyorsun. Bunun için mi gelmiştin bu okula?»</span></p>

  <p class="MsoNormal"><span>Bana düşünme payı vermek için bir süre sustu. Kafamdan geçenleri anlamak ister gibi yüzüme bakıyordu. Bir süre sonra:</span></p>

  <p class="MsoNormal"><span>«Hadi bakalım,» dedi. «Yarın Nihat Bey'in emir vermesini beklemeden katıl birinci gruba!» Birinci grup, Zühtü'nün yönettiği gruptu. Fahri de, Şakir de ikincideydi. Beni bir raporcunun ekibine veriyordu, bile bile...</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_17" style="text-align: center;"><span><b>ON SEKIZ</b></span></h2>

  <p class="MsoNormal"><span>Ahmet, Halil, Salih, yirmi gündür revirde kapalıydılar. Disiplin kurulu bu arkadaşlarımızı okuldan uzaklaştırıyordu. Sorguları, yargılamaları uzun sürmüştü ama, bu üç öğrencinin başka öğretmen okullarıyla bir ilgisi olup olmadığı da araştırılmıştı, bu süre içinde. Sivas'tan yedi öğrenci gelmişti, bunlar mı kışkırtmışlardı bizimkileri? Mektubun sertliği, Sivas'ta yazılmış olan mektubun, yazılış biçimine tıpa tıp benziyordu, idareye bakılırsa. Sivas'tan gelenler son sınıftaydılar. Son sınıfta benden başka bu mektubu yazanlarla konuşan, gezen yoktu. Halil benim yakın arkadaşımdı. Her ne kadar Nazım Hikmet'in şiirleri defterinde görülmüşse de başkaca onunla yakından uzaktan bir düşünü ilişkisi yoktu. Mini minnacık bir devdi, diye başlayan Mavi Gözlü Dev'in şiiriydi bu kopya ettiği. Cumhuriyet gazetesinin sanat sayfasından yazmıştım geçen yıl; Halil de benden kopya etmişti. Ama her ikimiz de bu şiirin bozuk çıkan yemeklerle bir ilişkisi olduğunu söyleyemezdik. Halil mektubunda «Üç kap yemek, bir öğrenci olarak hakkımız bizim.» diyordu. «Üçüncü kap yerine bir tek armut veriliyor. Bir armut bir kap yemek yerine geçer mi, Müdür Bey?» diye soruyordu. Safça bir soruydu bu, Müdür bunu yazanları okuldan uzaklaştırmakla karşılık veriyordu. «Fasulye, makarna yemekten sebzeyle etin tadını unuttuk.» deniyordu. Fasulye de, makarna da iyiydi, onu da bulamayanlar vardı memlekette ama «Millet» etin de sebzenin de parasını ayırmıştı. Ayrılan parayı yerinde kullanmayan yöneticilerimizdi. Bir öğrenci bunları sorunca suçlu sayılıyordu. Oysa yönetmelikte «Gözcülük» diye bir görev vardı öğrenciler için. Son sınıf öğrencileri «Başgözcü»ydüler. Mutfak nöbetini daha küçük sınıflar tutuyorlardı. İşte böylece idareyi denetlemiş olmuyorlar mıydı? Bu nöbetçiliğin, gözcülüğün başka ne amacı olabilirdi. Halil'lerin yaptığı bir bakıma böyle bir görev değil miydi?</span></p>

  <p class="MsoNormal"><span>Edebiyat'a İsmail Kemal Bey geliyordu. Bir kompozisyon vermişti, bize. Ben evirip çevirip konuyu okulun yemeklerine getirmiştim. Yemeklerin iyi ya da kötü olması başka, bunların öğrencilerce denetlenmesi gene başkaydı. Yönetmelik bize bir çok haklar tanıyordu. Bu, haklardan biri de yemekhane gözcülüğüydü. Bu gözcülüğü başarıyla yapmak ayrıca bizim görevimizdi. Görevimizi yapmak demek, bir bozukluk görünce durumu okulun sorumlularına bildirmek demekti. Eğer okulun sorumluları gösterilen aksaklıkları giderecek yerde, bu eksiklikleri gösterenleri suçlamaya kalkışırlarsa öğrencilerin böyle bir yönetime güveni kalır mıydı?</span></p>

  <p class="MsoNormal"><span>Milli Eğitim Müdürü olan İsmail Kemal Bey edebiyat dersimiz boş geçmesin diye geliyordu. İsmail Kemal Bey, edebiyatçı olduğu kadar da yönetmendi. Yazdığım ödev, bu bakımdan da dikkatini çekmiş olacaktı. Yazımın içeriği plan ve konu bakımından kuruydu ama, ben onu ünlü eğitimcilerin sözleriyle süslemesini bilmiş, köyden, köylüden örnekler vererek renklerdirmiştim.</span></p>

  <p class="MsoNormal"><span>Yeni yazıya ısınmamız ve okumamıza işlek bir biçim verebilmemiz için yazdıklarımızı kendimize okutmakta yarar görürdü öğretmenimiz. Kaldırıp bana yazımı okutmuştu. Ben okuyunca da alt üst olmuştu ortalık.</span></p>

  <p class="MsoNormal"><span>İsmail Kemal'in okuldaki son olaydan haberi yoktu ama, arkadaşlarım, yazının niçin yazıldığını anlamakta gecikmemişlerdi. Sınıf, bütün okullarda olduğu gibi iki bölümdü. Egemen kişilerden yana olanlar, haklıdan hakkı yenenden, gerçekten yana olanlar...</span></p>

  <p class="MsoNormal"><span>Sınıfta o güne kadar Zühtü'nün bu denli güçlü olduğunu bilmiyordum. Hemen hemen sınıfın yarıdan çoğunun ondan yana olduğu anlaşılıvermişti. Nasıl oluyordu bu? Arkadaşlar kimleri savunduklarını bilmiyorlar mıydı? Zühtü'nün yakın arkadaşı Zeynel, idarenin maşası oluşunu haklı gösterme fırsatını yakalamış gibi konuya dört elle sarılmıştı. Dediğine bakılırsa, bu denetleme değil, bir kışkırtma, bozgunculuğa çağrıydı. Biz öğrenciler okul sorumlularını, yönetmenleri eleştiremezdik, ancak olanı, biteni onlara haber verir, yani gözcülük ederdik. Öğretmenlik gibi bu mesleğin öğrenciliği de özgeci isterdi. Yerine göre aç da kalınırdı, susuz da...«Bu Millet» bu kadar verebiliyordu bize. Bu anlamdaki yıkıcı denetlemenin bir adı da solculuk bozgunculuktu. Nazım Hikmet'in kitabını elinden düşürmeyenlerin bu tür yazılarından kuşkulanılması gerekirdi. Bu okulda kışkırtıcılar bu mektubu yazanlar gibi, iki kişi üç kişi değildiler. Yalnız küçük sınıflarda değil, son sınıflarda da vardı bu gibi karışık öğrenciler... Bunlar bir iki aya kadar diploma alıp öğretmen ordusuna katılacaklardı üstelik. Bu ordunun değerli komutanları, bu gibi kişilere karşı uyanık olmalıydılar.</span></p>

  <p class="MsoNormal"><span>Zeynel konuşmasını bitirince, Öğretmen, karşı bir savunucu sanarak Zühtü'ye de söz verince daha da karışmıştı ortalık. Evet doğruydu Zeynel'in söyledikleri! Öğretmenlerimiz düzenin sorumlularının birer yardımcısı olmalıydılar. Genç kuşakları düzene uydurmak için çalışmalıydılar. Varsa sivri yönleri törpüleyip idarecilerimizi desteklemeliydiler. Hangi amaç için olursa olsun yıkıcı denetimin altında kışkırtıcılık vardı. İdare, bu yıkıcıların asıl köklerini arayıp bulmalıydı. Maskelerini düşürmeliydi şimdiden.</span></p>

  <p class="MsoNormal"><span>İsmail Kemal Bey, önceki söyleve benzeyen bu konuşmayı biçimli bir yerinde kesti:</span></p>

  <p class="MsoNormal"><span>«Bu tür savı anladık,» dedi. «Pek doğal ki bunları gerçektir diye söylemiyorsunuz. Karşı savda olanlar var mı? Parmak kaldırsın!»</span></p>

  <p class="MsoNormal"><span>On, onbeş parmağın arasında Fahri'yle, Şakir’in, Sadık'la Haydar’ın parmakları da vardı. Söz Fahri'ye verilmişti. Eski arkadaşı Zühtü'yle ilk defa çarpışacaktı, bir tartışmada, açıktan açığa. «Ben, önce bu ödevin, yazılış biçimi üzerinde duracağım» diye başladı. «Bu kadar eksiksiz, derli toplu, öğretici, duygulandıncı bir kompozisyon çıkaran arkadaşımızı ne kadar övsem azdır.</span></p>

  <p class="MsoNormal"><span style="font-size: 10pt;">Biz bu güne kadar onun şair yanını belirten içli, duyarlıklı yazılarını okur, beğenirdik, ilk kez bu tür bir yazısı ile karşılaşıyoruz. Herhangi bir gazetede yayınlanırsa, okurları için de çok yararlı olur. Çoğumuz ilkokulu Kurtuluş Savaşı süresinde bitirdik. Öğretmen Okulu'na hemen Cumhuriyet'in ilanıyla başladık, ilkokulların ilk sınıflarında da, bizi «Padişahım çok yaşa!» diye bağırttılar ama, bizler hiç bir zaman padişahçı olmadık. Savaş görmüş, Kurtuluş Savaşı’ndan çıkmış öğretmenlerimizin elinde Padişahçı olarak da yetiştirilmedik. Hulus çakacak, kulluk, köpeklik edecek padişahımız olmadığı için de, «Hafiye» olmayı ne düşündük, ne de bizi böyle kişi olmak için yüreklendirenler çıktı. Eğer, «Gözcülük» diye okulumuzda bir görevlendirme varsa, bu olanı biteni sorumlulara birbirimizi rapor etme anlamına gelmemelidir. Gözcülük, büyüklerin yani ağabeylerin, küçükleri uyarması, yanlışlarını düzeltmesi, okula yeni gelenleri kurallara alıştırması demektir. Gözcülük, rapor verme, ihbar etme anlamına alınmamalıdır. Padişah’ın «Muhbiri Sadık Hafiye»leri, ajanları değiliz biz. Başımızda bizi böyle yetiştirmek isteyenler de yok. Bakıyorum, bu sınıfta sorumlu öğretmenlerimizi, yönetmenlerimizi, «Padişah» olmaya zorlayan, hafiyelik müessesesini diriltmek isteyenler bu anlayışa sarılarak kendilerini kurtarmak isteyenler var. Eğitimde kendi kendimizi yönetme yolları dururken bir güdücüye gereksinme duymanın zorunluğunu anlamıyorum. En az elli yıl önce Namık Kemal 'Köpektir zevk alan sayyadı bi insafa hizmetten' demiş. Biz, padişahlar kovulduktan sonra bu köpekliğe neden özeniyoruz, anlamıyorum!»</span><br/></p>

  <p class="MsoNormal"><span>Kürsüde oturan kişi bu anda yalnız öğretmen değil, biraz da Milli Eğitim Müdürü olduğunu anlamıştı:</span></p>

  <p class="MsoNormal"><span>«Bu kadar yeter!» dedi. «Anlaşıldı. Tartışmayı çok güzel sürdürdünüz. Her iki yan da tezini gayet iyi savundu. Pek doğaldır ki hafiyelik tezini üzerine alanlar, o tezi benimsememiş sadece savunmasını üzerine almışlar. Her iki yanı da kutlarım.»</span></p>

  <p class="MsoNormal"><span>Üç arkadaşımıza okuldan uzaklaştırma kararı verildiği halde, bir türlü uzaklaştıramıyorlardı. İkisinin, gidebileceği ne evi vardı, ne de köyü... Halil'in evi olduğu halde arkadaşlarını bırakıp gitmiyordu.</span></p>

  <p class="MsoNormal"><span>Fahri'yle Milli Eğitim Müdürlüğü'ne gidip durumu hocamıza anlatmayı düşündük. Sınıftaki tartışmanın nedenlerini, ona biraz daha açmayı doğru bulduk. Belki bir girişime geçer, arkadaşlarımızı kurtarabilirdi. Ama bir araya gelip gidemiyorduk. Hafta sonunda okuldan birlikte çıksak bile, daireler kapalıydı. Hafta içinde ilkokulları dolaşırken ayrılıp gidemezdik. Benim başımda Zühtü vardı. Ama Fahri yalnızca gidebilirdi, çünkü kendisi ekip'in başındaydı. Yerine Şakir’i bırakıp gitmesinde sakınca olmayabilirdi.</span></p>

  <p class="MsoNormal"><span>Okul'un bahçesinde, Milli Eğitim Müdürü'nden bu üç arkadaşımız için ne isteyebileceğimizi konuştuk. Onları okulda alıkoyarsak bile Kastamonu köylerine öğretmen yardımcısı olarak gönderemez miydik? Yeni harfleri onlar kadar bilen öğretmen az bulunurdu bu dönemde. Onlardan iyi köy öğretmeni mi bulunurdu? Köy okullarının çoğu kapalıydı, öğretmensizlikten. Kentlerde bile dersler boş geçiyordu. Pek az ilimizde öğretmen okulu vardı. Çıkanlar açıklarını kapatacak sayıda da değildiler. Halk dershaneleri açılmış, Mustafa Kemal Paşa'nın isteği üzerine bilgili memurlar bu dershanelerde görev almışlardı. Paşa'nın kendisi bile gazetelerin yazdığına göre bir başöğretmen değil miydi?</span></p>

  <p class="MsoNormal"><span>Fahri, ertesi gün Milli Eğitim Müdürü'nü görmüş, beni yemekhanede yakalamıştı. Uzaktan: «Oldu!» diye müjdeyi verdi.</span></p>

  <p class="MsoNormal"><span>«Anlat,» dedim. «Kalıyor mu okulda?»</span></p>

  <p class="MsoNormal"><span>«Görecek bizim Müdür'ü! Okulda bıraktıramazsa çocukları, hemen bu hafta içinde köylere gönderecek, öğretmen yardımcısı olarak!.. Çok güzel, değil mi? Şimdi soralım onlara, isterler mi yardımcı öğretmen olmayı?»</span></p>

  <p class="MsoNormal"><span>«Neden istemesinler?»</span></p>

  <p class="MsoNormal"><span>«Halil'in isteyeceğini sanmıyorum! Ne var ki babasının tazminat ödemesini istemez.»</span></p>

  <p class="MsoNormal"><span>Fahri bütün hademeleri tanırdı, en azından üç tanesi memleketlisiydi. Bunlardan biriyle revire mektup göndermiş, yanıtınıda almıştı. Yardımcı öğretmenlik işi çok sevindirmişti onları. Her şeyi elifi elifine düşündüğümüz için, Milli Eğitim Müdürlüğü'ne birer dilekçe yazdırmıştık, arkadaşlara. Okul Müdürü eliyle İsmail Kemal Bey'e sunulmuştu bu dilekçeler. Sözde Kemal Bey'in olandan bitenden hiç haberi yoktu. Öğretmen okulundan belgeli üç genç öğrenci, Öğretmen olmak için kendisine başvuruyor, o da bunları teker teker atayarak köylere gönderiyordu.</span></p>

  <p class="MsoNormal"><span>Ama bütün olup bitenlerden Okul Müdürü'nün de haberi vardı. Müdür Yardımcısı'nın da... Revir'deki arkadaşlar biz yatakhanede olduğumuz bir sırada okuldan uzaklaştırılmışlar, Korucularla öğretmeni oldukları köylere gönderilmişlerdi.</span></p>

  <p class="MsoNormal"><span>Ertesi gün Fahri'ye bir mektup getirmişti, Revir'deki memleketlisi. Üçünün de imzası vardı, mektubun altında... «Bizim için uğraşan, bizden yana olan tüm arkadaşlara selam!» diyorlardı. Onlar için daha neler yapabilirdik, diye çok düşünmüştük. Ben bu kadarını yeterli görmüyordum, istiklal Mahkemesi'nce hüküm giyen Samsunlu telgrafçılara benzetiyordum bizden koparılıp gönderilen bu arkadaşları. Giden bu üç arkadaşta ağabeyim ve arkadaşları kadar suçsuzdu. Hele ağabeyimle Halil'in arasında hiçbir fark görmüyordum. Ben hep gidenlerin arkasından bir kardeş, bir arkadaş olarak böyle seyirci mi kalacaktım? Üstelik de bir Şair olarak... Hiç mi iş düşmeyecekti bu gibi olaylarda eli kalem tutanlara?.. Bizim için, bizim daha iyi beslenmemiz, yetişmemiz, gelişmemiz için savaşım veren bize yakın kişiler üzerine söyleyecek iki çift sözüm de mi olamazdı? Onları yalnız mı bırakacaktım atılımlarda? Ne İffet'i düşünebiliyordum artık, ne Makbule'nin beni arayışlarını... Onları düşünmek de benim kişisel sorunlarımdı ama, çok yüzeyde kalmıştı, bu giden üç arkadaşımın sorununun yanında. Onlara karşı olanlar aramızda yaşıyorlardı, bizlere, bizim gibi düşünenlere dişlerini, tırnaklarını göstere göstere... Onların arkasında, daha başkaları da vardı. Hemen hepsi dünyayı, insanları tek pencereden izliyorlardı sanki... Aynı sınıfta olsak bile, şimdiden yollarımız ayrılmış gibiydi. Aynı kitapları okumamız, aynı hocaların dersine girmemiz yetmiyordu adam olmamız için.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_18" style="text-align: center;"><span><b>ON DOKUZ</b></span></h2>

  <p class="MsoNormal"><span>Orduevinde sınıfımızın okulu bitirme gösterisi vardı. Kurtuluş Savaşı’yla ilgili bir piyes oynuyorlardı sınıf arkadaşlarım. Ben bu sınıfın bir öğrencisi miydim, bu oyunu oynayanlar benim gerçek arkadaşlarım mıydı, düşünüp çıkaramıyordum. Bana perdecilik görevi bile verilmemiş, öbür sınıflarla birlikte yatakhaneye kapatılmıştım. Şakir de bu kapatılanlar arasındaydı.</span></p>

  <p class="MsoNormal"><span>Sınıfımızın konukları arasında İffetle Makbule'nin de bulunacağını biliyordum. Onların gelmeyeceğini bilsem hiç olmazsa bir ışıkçı olarak bu gösteriye katılma olanağı bulabilirdim. Ne var ki ben küçük başarılarla yetinecek kişi değildim. Değer verdiğim kişilerin önünde bir şiirimin okunmasını, bir piyesimin oynanmasını isterdim. Önemli bir rol için sahneye çıkarsalar başaramaz mıydım? Üç yıl önce Lise'de Reşat Nuri'nin bir piyesinde önemli bir rol vermişlerdi bana; hem de sınıf arkadaşlarımın tümünün birden isteği üzerine. Sınıfın başta gelen öğrencilerinden İbrahim </span><a href="../Text/Section0004.xhtml#dn3" id="bn3"><sup>(3)</sup></a><span>'le bölüşmüştük iki önemli rolü. Her ikimizin de büyük bir başarı sağladığımızı Açıksöz gazetesinin sahibi Hüsnü Bey yazmıştı. Demek üç yıldır, bu tür bir yeteneğimi geliştirecek en küçük bir girişimim olmadığı gibi, yeteneklerimi de bulup çıkaran bir öğretmen de çıkmamıştı bu okulda.</span></p>

  <p class="MsoNormal"><span style="font-size: 10pt;">Lise Müdürü, okuldan ayırılırken «Gitme!» demişti, «Körelip kalırsın orada!»</span><br/></p>

  <p class="MsoNormal"><span>Haklı mı çıkıyordu yoksa Müdür Nuri Bey? Ne edinmiştim, bilgi olarak? Sanat olarak da hangi yeteneğimi geliştirebilmiştim? Bir sürü haksızlıkla, çekememezliklerle, kıskançlıklarla karşılaşmıştım. Öğretmenlik diye bir meslek edinmekteydim, o kadar. Bu mesleği bile bana çok göreceklerdi neredeyse? Verdiğim resim dersi uygulamasının övgüsünü ilkokullarda, eski öğretmenlerden duymuştum. Kuşkum yoktu iyi bir öğretmen olarak yetiştirildiğimden. Peki ama kim yetiştirmişti beni? Taaa Cide'lerden beri gelen birikim, yaşam deneyleri, hastalıklar, yoksunluklar, savaşımlar, çileler miydi beni yetiştiren? Mutluluk olarak ne görmüştüm, İffet’in gülüşünden, Makbule'nin ilgisinden, Tahir'in Fahri'nin, Şakir’in, Hamdi'nin arkadaşlıklarından başka? Öğretmen olarak kimleri tanımıştım? Bilgime, sanat yeteneğime katkıda bulunan, bir Zeki Ömer Bey vardı Ortaokulda. Rafet Bey'i sayabilir miydim? İnsanca davranışlarıyla bir de Behçet Bey... Bir... Bir de Şakir Beymiş, Fransızca'yı sevdiren?.. Gerisi hep benim kendi çabam, kendi direnişim... Babamdan, annemden, ağabeyimden, Başöğretmenim Hilmi Bey'den edindiklerim. Daha çoğu doğduğum yerde geçen on iki yıllık tam Rousseau'nun belirttiği sürece denk çocukluk dönemindeki doğa eğitimiyle kazandıklarım... Cide'den, Cideli'den gelen inişli çıkışlı kimi acı, kimi tatlı izlenimler... Bir yanda doğa zenginliği, bir yanda toplum yoksunluğu, diz boyu yoksulluk... Yoksulluk içinde cömertlik, konukseverlik, özveri... Bayramlarda en yoksul köyde konuğun yaşı, düzeyi, zenginliği fakirliği gözetilmeden kapıyı çalıp gelenler için kurulan sofralar... Bir yanda bu denli insanca bir gelenek sürüp giderken öte yanda işleyen sömürü düzeni, soygunlar, vurgunlar, asılmalar, kesilmeler, en yakınlarına bile bir hiç yüzünden kıymalar...</span></p>

  <p class="MsoNormal"><span>Yeryüzünün hemen her türlü ağaçlarıyla bezenmiş ormanlar... Kıyıda başlayan elli kilometrelik dağlı tepeli, ovalı yaylalı bir alanda adım adım yükseldikçe değişen ot, çiçek, ağaç tüm bitki türleri, dar, sivri, geniş yapraklı ağaç kümeleri, ormanlar... Çilekeş, dayanıklı çalışkan sarı yazmalı kadınıyla, güleryüzlü, kalender, gönlü gani, gözü tok, tutkusuz, biraz aylaklığa yatkın erkeğiyle gurbet kuşu Cide'liler... Uzaklarda memleket özlemiyle yanan, memleketindeyse uzaklarda iş düşleyen emekçiler... Sevgilisinin sarı yazması kadar, memleketinin orman yeşiline, deniz mavisine de düşkün Cide delikanlısı... Eğer doğup büyüdüğüm bu memleketin, üç beş saat yol tepip pazarına haftada iki gün taşınan halkını çok yakından tanımasaydım, çocuk yaşımda, köylerine gidip konuklamasaydım, kaç okul bitirirsem bitireyim gerçek okur yazar olabilir miydim?</span></p>

  <p class="MsoNormal"><span>Öğretmen okulu bitmiş atanmamızı bekliyorduk. Biz sınav derdine düştüğümüz günlerde, İffet çoktan sınıfını geçmiş, Taşköprü'ye babasının yanına gitmişti. Ama ben her evinin önünden geçişimde yüreğimde gene de aynı çarpıntıyı duyuyordum. Artık bu pencerelerde içtenlikle gülümseyecek bir baş, taranmış, düz saçlar, koyu kahverengi mi, siyah mı pek belli olmayan gözlerle yolumu beklemeyecekti, biliyordum. Bu kadar kısa mı sürecekti bu sevgi? Böyle, başlarken mi bitecekti?</span></p>

  <p class="MsoNormal"><span>Elimizde olmayan nedenlerle sırf toplumun katılığında sona ermesi için en güzel duygular zorlanacaktı. Toplum koşulları bu kadar acımasız, insafsızdı demek. Mutlu olmak için neyimiz eksikti bizim? Bunu kime sormam gerekirdi?</span></p>

  <p class="MsoNormal"><span>Düşte geçer gibi bir sevgi... Elim bile ancak bir kez sürülebilmişti eline. Bende bir buçuk satır yazısından başka yakınlığını, içtenliğini belirten hiçbir canlı anısı bile yoktu. Bir genç kız düşlemek istesem hep o gelmişti gözümün önüne. Bundan sonra da o gelecekti. Sevgi deyince onun sevgisinin sıcaklığını duyacaktım içimde. Hepsi bitmişmiydi? Biten, tükenen şey nasıl sevgi olurdu? Belki bir daha uğramayacaktım bu kente. Uğrasam da ona rastlayamayacaktım, şu evde, şu köprüde. Tekkealtı'nda, Olukbaşı Caddesi'nde. Uzunsokak'ta onu göremeyecektim. Onu anımsatan, onu bana getiren ne varsa silinip gidecekti.</span></p>

  <p class="MsoNormal"><span>Şiir defterimdeki o bir, iki satırlık yazı... Belki yalnız o yazılar kalacak, belki bir gün o satırlar kalsa da anlamı uçup gidecek...</span></p>

  <p class="MsoNormal"><span style="font-size: 10pt;">Ne diyordu bu yazıda? «Şiirlerinizin karamsarlıktan kurtulmasını...» diyordu... Karamsarlıktan kurtulmamı istiyordu kısaca. Kimden istiyordu bunu? Ne olursa olsun hani nerdeydi bunu isteyen? Hem de kendisinde bir hak görerek istiyordu. Kim vermişti ona bu hakkı? Ben vermiştim, başka kim verecekti? Ne babası, ne annesi, ne de Müdür Bey'le, yardımcısı Nihat Bey... Kim verirse versin beni de, şiirlerimi de karamsarlıktan kurtaramayacaktı artık. Her şey gerçekten bitmişmiydi? Eğer bittiyse, bitebiliyorsa yaşam çok acımasız, çok katıydı.</span><br/></p>

  <p class="MsoNormal"><span>Bizi kampa çıkaracaklardı. Yedek subaylık süresini dört ay kısaltabilmemiz için on beş gün kamp yapacaktık. Asker giysileri giymemiz gerekirdi kampta, ama izci urbaları vermişlerdi bize. Boyum uzamış, omuzlarım oldukça genişlemişti. Bu kılık içinde kendimi Fransız alaylarında görev yapan yabancı askerler gibi görüyordum. Bizi kampa çıkaracak olan yüzbaşı üstümüzü başımızı gözden geçirmiş, bize birer de tüfek vermişti. Bu tüfek bizim namusumuz, onurumuzdu dediğine göre. Tüfeklerimizi okul bahçesine çattırıp başına da bir nöbetçi diktikten sonra bir saatliğine salıvermişti bizi. Henüz diplomalarımızı elimize almasak da okul yönetimiyle pek ilgimiz kalmamıştı. Daha on beş gün, okul yedirip içirecekti bizi, hepsi o kadar! Ama ben, kimsem yok diye ayrılmaya da bilirdim okuldan. Ne olursa olsun, sicillerimiz Ankara'ya gitse de, gitmese de Nihat Bey, eski Nihat Bey olmaktan çıkmıştı. Öküz ölmüş ortaklık ayrılmıştı bir bakıma. En azdan Zühtü'nün raporları, Zeynel'in sinsilikleri para etmezdi. İşin en tuhaf yanı, son sınıftaki arkadaşlar daha da yaklaşmışlardı bize. Karşı olanlar, sahipsiz kalmış gibiydiler.</span></p>

  <p class="MsoNormal"><span>Çocuklar ilk iş olarak birer sigara yakmak için dağılınca, Fahri koluma girdi:</span></p>

  <p class="MsoNormal"><span>«Kaç kuruşun var?» diye, sordu.</span></p>

  <p class="MsoNormal"><span>Böyle günlerde ağabeyim parasız bırakmazdı beni: «Var!» dedim. «Ne kadar istersin?»</span></p>

  <p class="MsoNormal"><span>«İki şişelik şarap parası...»</span></p>

  <p class="MsoNormal"><span>«Yürü alalım!»</span></p>

  <p class="MsoNormal"><span>Tekkealtı'nın oralarda bir gişe vardı. Yüzbaşı'yı bekletmeyelim diye hızlı hızlı yürüyorduk. Şişeleri koymak için çantalarımızı da geçirmiştik arkamıza, ilk kez şarap alıyorduk. Sandığımızdan da ucuzdu.</span></p>

  <p class="MsoNormal"><span>«Her halde bu şarap pastırmayla iyi gider,» dedim. «Biraz da pastırma alsak...»</span></p>

  <p class="MsoNormal"><span>Tam pastırma için köprüden geçiyorduk ki Makbule'yle yüz yüze gelmiştik. Bu kılıkla tanınmayacığımıza güvenerek yürüyüp geçmek isterken, Makbule arkadaşını yolun ortasında bırakıp kesmişti yolumuzu. Kendisinden hiç beklemediğim bir rahatlıkla:</span></p>

  <p class="MsoNormal"><span>«Aaa!» dedi. Bu ne kılık böyle, az kalsın tanıyamayacaktım!»</span></p>

  <p class="MsoNormal"><span>Onun rahatlığı beni de yüreklendirmişti. Çekinecek ne okul vardı, artık, ne de öğrencilik kuralları...Biraz da asker sayılırdık.</span></p>

  <p class="MsoNormal"><span>«Haklısınız!» dedim. «Biz bile tanıyamıyoruz kendimizi. Fransızlara gönüllü yazıldık. Hemen yola çıkıyoruz!»</span></p>

  <p class="MsoNormal"><span>«Bizimle helallaşmadan mı gidecektiniz?»</span></p>

  <p class="MsoNormal"><span>«Sizler, bizi görmeden teker teker Kastamonu'yu bırakıp gidiyorsunuz ya!»</span></p>

  <p class="MsoNormal"><span>İffet'ten söz ettiğimi anlamakta gecikmemişti:</span></p>

  <p class="MsoNormal"><span>«Başkalarının suçunu bana yükleyemezsiniz,» dedi. «Ben bakın sizi görür görmez koşup geldim!»</span></p>

  <p class="MsoNormal"><span>«Açıkçası çok sevindim sizi gördüğüme! Cepheden sağ salim dönersek eğer...»</span></p>

  <p class="MsoNormal"><span>Sözümü kesti:</span></p>

  <p class="MsoNormal"><span>«Okulu bitirdim!» dedi. «Şimdilik liseye gitmeyi düşünmüyorum. Yani bekleyebilirim cepheden dönmenizi!»</span></p>

  <p class="MsoNormal"><span>«Ben de bitirdim,» diye lafı karıştırdım. Başka ne demem gerekirdi. Önüme bakıyordum şaşkın şaşkın.</span></p>

  <p class="MsoNormal"><span>«Bekletmiyeyim sizi, askerden sağ salim dönerseniz görüşürüz!» dedi, gülümsemeye çalışarak:</span></p>

  <p class="MsoNormal"><span>«Kendimi kollamaya çalışırım. Sağ salim dönebilmek için.» dedim.</span></p>

  <p class="MsoNormal"><span>«Güle güle!» diye uzattı elini.</span></p>

  <p class="MsoNormal"><span>Daha büyüktü elleri İffet'in ellerinden. Ama onun elleri kadar sıcak değildi.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_19" style="text-align: center;"><span><b>YİRMİ</b></span></h2>

  <p class="MsoNormal"><span>Üç gündür kar yağıyordu. Perdeyi ürküyle aralamış, sokağa bakıyordu Şakir:</span></p>

  <p class="MsoNormal"><span>«Hiç sanmıyorum bu havada okula çocukların geleceğini!» dedi.</span></p>

  <p class="MsoNormal"><span>«Ben de sanmıyorum ama, belli olmaz. Gerede çocukları alışıktır böyle havalara!» Gerede Adapazarı yolu kapalıydı. Üç gündür İstanbul gazetelerini okuyamıyorduk. Elektrik olmadığından radyo da yoktu. Pilli radyolar daha girmemişti ilçe sınırından içeri. Dünyayla ilgimiz kesilmiş okulumuzla çocuklarımızla, bir iki memur arkadaşımızla kabuğumuza çekilmiştik. Ben paçaları bağlı kar pantolonumu çekmiş, yeni aldığım kazağımı giyiyordum. Sobaya yeniden odun atan Şakir:</span></p>

  <p class="MsoNormal"><span>«Üşüyorum,» dedi. «Donuyorum. Hastayım herhalde!»</span></p>

  <p class="MsoNormal"><span>«Sen gelme istersen! Ben senin sınıfı da alırım.»</span></p>

  <p class="MsoNormal"><span>Bolu'ya düşmemiz büyük rastlantıydı ama, Gerede'ye Eğitim Müdürü'nden isteyerek atanmıştık. Her ikimiz de dördüncü sınıftan birer şube okutuyorduk. Düzce'den sonra, Gerede vardı göze görünür bir kent olarak... Düzce'de boş yer yoktu, ben biraz da Şakir'e güvenerek onun verildiği Gerede'yi istemiştim. Şakir güvenilir arkadaştı. Dostluğu bir yana, güçlü dayanıklı arkadaştı. Henüz, Gerede'nin isyan öyküsü unutulmamıştı. Geredelilerden çekinmekte haklıydık, yeni çıkışlı bir öğretmen olarak.</span></p>

  <p class="MsoNormal"><span style="font-size: 10pt;">Muflonlu eldivenlerimi ilk kez giyiyordum. Isınıvermişti, buz kesilen ellerim. Çantanın sırası değildi bugün.</span><br/></p>

  <p class="MsoNormal"><span>«Hoşçakal!» dedim. «İstersen Ümmü Hanım'a söyle de bir tarhana çorbası pişirsin sana. Sanırım yemeğe de çıkamazsın bugün?»</span></p>

  <p class="MsoNormal"><span>«Ateşim daha da çıkacak gibi... Yemeğe çıkabileceğimi hiç sanmıyorum.»</span></p>

  <p class="MsoNormal"><span>«Öyleyse uğrarım sana. Haydi geçmişolsun!»</span></p>

  <p class="MsoNormal"><span>Kapıdan çıkar çıkmaz tipi gözlerime dolmuş arkamı çevirmek zorunda kalmıştım, yağan kar mı savruluyordu yerdeki kar mı havalanıyordu rüzgârla, belli değildi. Köşeyi dolanana kadar arkam dönük yürüdüm. Caddeyi çıkınca tipi sağımdan doğru savrulmaya başlamıştı bu kez de. Hele son evleri geçip de açık şoseya çıkınca tipi daha da dayanılmaz olmuştu.</span></p>

  <p class="MsoNormal"><span>Küçük sınıflardaki çocuklar bu açık yolu söktüremeyeceklerini anlayınca okula gitmekten caymışlar, yüz geri evlerinin yolunu tutmuşlardı. Karın derinliği kimi yerde boylarını aşabilirdi çocukların. Üçünü beşini karların içinden tutup tutup çıkardıktan sonra geride kalan evlerin duldasına gönderdim, büyük öğrencilerle. Sınıfımın en seçkinlerinden Şefik, çöküp kalmıştı kuytu bir yerde. Elinden tutup arkama sakladım. Okulun kapısına vardığımızda geride daha bir çoğunun karların içine yuvarlanıp kaldığını görmüştüm. Dönüp bir iki tanesinin daha elinden yapıştım, tipiye karşı koruyarak geçirdim belalı kesimden.</span></p>

  <p class="MsoNormal"><span>Tam içeri yönelecektim ki yüzükoyun kapaklanıvermişti yanımda yürüyen bir kız öğrenci. Soluk soluğa oraya kadar gelebilmiş, okula beş on adım kala soluğu kesilivermişti. Ne kadar da küçüktü! Nasıl gelmişti buraya kadar?.. Kucağıma alır almaz gözleri açılıvermişti. Tanımıştım, ikinci sınıftan Saniye'ydi.</span></p>

  <p class="MsoNormal"><span>«Bırakın,» dedi. «Ben giderim öğretmenim!»</span></p>

  <p class="MsoNormal"><span>«Haydi bırakıyorum, git bakalım!»</span></p>

  <p class="MsoNormal"><span>«Yürü,» dedim. «Çantanı bulurum ben!»</span></p>

  <p class="MsoNormal"><span>Geri dönüp çantasını aramak istiyordu.</span></p>

  <p class="MsoNormal"><span>«Bak, dönüyorum işte, arayacağım. Sen gir içeri!» dedim.</span></p>

  <p class="MsoNormal"><span style="font-size: 10pt;">Ayak izlerini kısa sürede karların örttüğü yoldan ayaklarımı sürüye sürüye yürüyüp çantasını ararken tanımadığım bir öğrenciyle yüz yüze gelmiştim. Başı sıkı sıkı sarılı bir kız öğrenci olmalıydı. Zor yürüyordu, tipi savruldukça açılmış yoldan karların içine sapıyor, çıkmak isterken de sendeliyordu. Önce sınıfımdaki Nermin'e benzetmiştim. Ayağı kayıp da karların içine yuvarlanınca elinden tutup kaldırırken tanımıştım kim olduğunu. Öğretmen Nezahat'ti. En az yirmi altı, yirmi yedi yaşlarında olsa da bir çocuk görünümündeydi.</span><br/></p>

  <p class="MsoNormal"><span>Bir tutam saç, tipide sağ gözünün üstüne yapışmıştı. Bunu eliyle kaldırıp gözünü açacak halde değildi. Sendeliyordu. Elini bırakmıyordum. Çocuklara uyguladığım savunma yöntemiyle sol yanıma arkama çekmek istedim. Çocuklarda bile rastlamadığım bir çeviklikle kendiliğinden soluma geçip koluma girivermişti. Bana biraz daha sokulması için de sol kolumla kavrayıp kendime çektim. Boyu çok kısa olduğundan kolum, boynuna dolanıp kalmıştı. Benim yürümem zorlaştıysa da Nezahat rahatça adım atabiliyordu.</span></p>

  <p class="MsoNormal"><span>«Mersi!» diyebildi, ağzına kadar inen atkısının altından. Üşüdüğünü, titrediğini vücudumla seziyordum. Dondurucu bir soğuğun olması gerekirdi ama, ben hemen bir saattir boş durmadığımdan, kızışmıştım. Yol kısaldıkça daha da sokuluyordu bana. Kendimi ilk yolculuğa çıktığım on üç yaşın belirsiz duyarlıkları içinde bulmuştum. İri göğüsleriyle beni ısıtmaya çalışan Ebe Hanım gitmiş, yerini, erkekçe gücüme sığınan hemen onun yaşında ama daha güçsüz, çelimsiz bir kadıncık almıştı. Altı, yedi yıl hızla gelip geçmişti aradan. Bu kadar yıl insan yaşamında küçümsenecek bir süre değildi. Öğrenen kişi olmaktan çıkmış, öğreten kişi olmuştum ama, bir kadının yanında erkekçe gösterebileceğim davranış, sığınan kişi olmaktan çıkıp sığınılan kişi olmaktan öteye geçememişti. Bunun da bir erkek için önemli bir gelişme olması gerekirdi. Tahir Efendi okulda yattığı için, öğretmenler odasının sobasını erkenden yakmıştı. Odunu bol olan Gerede'de zor değildi bu görev. Tipi, karları öğretmen odasının camlarına yapıştırıyordu. Odanın sıcaklığı bunları eritecek güçte değildi. İster istemez sobanın yanına sokulduk. Islak eldiveninden çıkardığı ellerini sobanın üstüne doğru uzatmıştı Nezahat:</span></p>

  <p class="MsoNormal"><span>«Dondum,» diyordu, «Adana gibi bir yeri bırakıp da nasıl geldim bu buzullar diyarına!» Yakınıyordu ama, o kadar da dertli değildi göründüğü kadarıyla. Islak paltosunu çıkarıp asmış, boyun atkısını da takmıştı çengele. Hırkasının düğmelerini de çözmüştü. Derse girerken giydiği gri önlüğüne bugün iş düşüp düşmeyeceğini kestiremiyordu. Henüz ikimiz gelebilmiştik, öğretmen olarak, gelse gelse Necmiye'yle, İsmail de gelebilirdi. Ne Cihat Bey sökebilirdi bu tipiyi, ne Mesrûre Hanım! Müdür Hurşit Bey de çıkmazdı evden, bu ana baba gününde. Hem neden çıksındı, müfettiş korkusu ortadan kalkıverince! Böyle günlerde Kaymakamın bir hafta tatil vermesi bile yönetmelik gereğiydi. Belki bu iş için doğrudan Hükümet'e gitmişde olabilirdi, Müdür.</span></p>

  <p class="MsoNormal"><span>Dağılan saçlarını tarıyordu, Nezahat aynada. Birden küçük Saniye'nin çantası gelivermişti aklıma: «Bir dakika Nezahat Hanım!» dedim.</span></p>

  <p class="MsoNormal"><span>Aynanın içinden gözlerime bakarak:</span></p>

  <p class="MsoNormal"><span>«Kapatayım mı gözlerimi,» dedi. «Bir süprizin mi var?»</span></p>

  <p class="MsoNormal"><span>Açık şakalardan hoşlanırdı Nezahat. Yanağını bile uzatmıştı.</span></p>

  <p class="MsoNormal"><span>«Hayır!» dedim, «Kapatmayın. Ben Saniye'nin çantasını arıyordum karın içinde, size rastladığım zaman.»</span></p>

  <p class="MsoNormal"><span>«Çanta ararken beni buldunuz, öyle mi? Ben de çanta gibi asıldım kolunuza.»</span></p>

  <p class="MsoNormal"><span>«Kızcağızın çantasını da bulayım izin verin de. Sonra sizin gibi rahatça soyunup döküneyim.» «Bu sıcak oda bırakılır da çanta mı aranır, kışta kıyamette? Bulur getirir çocuklar.»</span></p>

  <p class="MsoNormal"><span>Saçını taramayı bırakıp çıktı dışarı:</span></p>

  <p class="MsoNormal"><span>«Çocuklar!» diye seslendi koridorda. Ortada kimsecikler yoktu. Çocuklar sınıflarında soba başında olmalıydılar.</span></p>

  <p class="MsoNormal"><span>«Hey! Tahir Efendi, Beşinci sınıfın iri kıyımlarından bir kaç tane eşkiya gönder bana, çabuk!» Beşinci sınıfa Nezahat girerdi. Severlerdi çocuklar öğretmenlerini. Sesi güzeldi Nezahat'in, açık saçık türküler öğretirdi öğrencilerine. Onlarla birlikte biz de söylerdik. Yani benden gayri bütün öğretmenler...</span></p>

  <p class="MsoNormal"><span>Öğrencilerini bekliyordu dışarda, kapının önünde. Beklediklerinden biri gelmiş olacaktı:</span></p>

  <p class="MsoNormal"><span>«Önce söyle bakalım,» dedi. «Kaç kişisiniz sınıfta?»</span></p>

  <p class="MsoNormal"><span>«Altı kişiyiz öğretmenim!» dedi, bir öğrenci. Olsa olsa Şevki’ydi bu.</span></p>

  <p class="MsoNormal"><span>«Son sınıftan bile altı kişi gelirse, ders yok demektir bu gün. Bak oğlum, giy paltonu. Yanına da al senin emsal bir iki delikanlı. Okulun önündeki yolda bir çanta kayıp. Hemen bulun, getirin bana. Bulup getirene jimnastikten on numara! Hadi söyle onlara!»</span></p>

  <p class="MsoNormal"><span>«Hemen öğretmenim, şimdi!»</span></p>

  <p class="MsoNormal"><span>Gülerek odaya dönmüştü:</span></p>

  <p class="MsoNormal"><span>«Var mı başka istediğin küçük bey!» dedi. «Varsa hemen söyle, odada kimse yokken!»</span></p>

  <p class="MsoNormal"><span>Neler söylüyordu Nezahat... Ne kadar da rahat bir kadındı böyle!.. Bir icra memuruyla evlenmişti Adana'nın bir ilçesinde. Ondan ayrılınca Bolu'ya verilmesi için uğraşmıştı. Tanıdığı vardı Bakanlıkta, hemen de vermişlerdi. Cevat Abbas'ı da tanırdı ama, onu daha büyük işler için saklıyordu. Ya da böyle söylüyordu Nezahat. Böyle söylemekte bir çıkarı da olabilirdi. Cevat Abbas, Bolu Saylavıydı</span><a href="../Text/Section0004.xhtml#dn4" id="bn4"><sup>(4)</sup></a><span>. Gazinin emir subayıydı</span></p>

  <p class="MsoNormal"><span style="font-size: 10pt;">Çanakkale'de. Hurşit Bey'e göz dağıydı, bu yakınlık öyküsü belki de!</span></p>

  <p class="MsoNormal"><span>Birden sokulmuştu yanıma:</span></p>

  <p class="MsoNormal"><span>«Senin burada tek arkadaşın kim,» diye sordu, «İsmail mi?»</span></p>

  <p class="MsoNormal"><span>«Neden İsmail olsun... Şakir Şakir benim ta Kastamonu' dan sınıf arkadaşım. Ama İsmail de arkadaşım sayılabilir, surda öğretmen değil miyiz?»</span></p>

  <p class="MsoNormal"><span>«İsmail'le ara sıra şarap içtiğinizi biliyorum. Bakıyorum, Şakir'i almıyorsunuz aranıza.» «Ne çıkar bundan?..»</span></p>

  <p class="MsoNormal"><span>«Ne mi çıkar, masa başına oturunca kuru kuru içilmez ki... Mutlaka şundan bundan konuşmak gerekir... Dahada bir yakınlık başlar aranızda konuştukça.»</span></p>

  <p class="MsoNormal"><span>«Eh biraz da öyle, yalan değil!»</span></p>

  <p class="MsoNormal"><span>Hiç beklemediğim, düşünmediğim bir anda dudaklarımdan öpmesiyle önümden geçip gitmesi bir olmuştu. Uzakta durmuş gülüyordu:</span></p>

  <p class="MsoNormal"><span>«ikinciyi de istersin, değil mi?»</span></p>

  <p class="MsoNormal"><span>İstiyordum, nasıl istemezdim. Ama bir şey söyleyemiyordum.</span></p>

  <p class="MsoNormal"><span>«Hadi, hadi,» dedi. «Söyle açıkça... istiyorsun değil mi?»</span></p>

  <p class="MsoNormal"><span>Yanımdan geçiyormuş gibi yaparak bu kez hiç acele etmeden eğildi. Vücuduyla bana değmemeye çalışarak, uzattı dudaklarını. Benim ufak bir çaba göstermemi bekliyordu sanki. Daha da bekliyebilirdi ama kapıdan birinin girme tehlikesini düşünerek birden kaldırdı başını. Bir süre bende bıraktığı etkiyi izlermiş gibi, gözlerimin içine baktı:</span></p>

  <p class="MsoNormal"><span>«Bu günlük bu kadar,» dedi, «Payına düşeni her gün biraz daha arttırabilirim. Bütün bu ikram niçin biliyor musun? Bilemezsin. Daha, çok küçüksün. Aramızda tam sekiz yaş olduğuna göre, bana bakarak çocuk sayılırsın. Ama İsmail'le dört yaş var aramda benim. O benden dört yaş küçük... Senin anlayacağın onunla evlenebilirim ben. Hem evlenmeliyim de... Bana yardım etmelisin sen, bir kardeş olarak.»</span></p>

  <p class="MsoNormal"><span>«Nasıl?..» dedim. «Nasıl yardım edebilirim?»</span></p>

  <p class="MsoNormal"><span>«Nasıl mı? Sen şair adamsın. Sen en vurdumduymaz insanları bile duygulandırır, etki altında bırakabilirsin! Beni konu olarak ele alacaksın, İsmail'le içtiğiniz akşamlar. Güzelliğimden söz edeceksin!»</span></p>

  <p class="MsoNormal"><span>Yüzüne ilk kez, bir kadına bakar gibi baktım, benim olacakmışcasına. Güzelliği için yargıma başvurmuşda haksızlık edip etmemem söz konusuymuş gibi... Güzel miydi, Nezahat? İlk kez anlamlı, çekici bakışları olduğunu sezinler gibi olmuştum. Bana yakın gelen, beni anlayan, bana bir şeyler katmak isteyen dost bakışlardı bunlar... Birden sivrilen, sivrildiği yerde çukurlaşıp tükenen bir çene. Ama çok çocukça bir yüz biçimini alttan sınırlayan, yerinde çizgiler... Lia Deputti biçimi, kaş üstlerinden değirmi kesilen saçlar... Bir anda ip atlarken gözümün önüne getirivermiştim onu... Güzel bir günde bahçede, kızlarla ip atlıyordu. Nasıl da ustaca atlıyordu! İpin, başının üstünden geçtiği görülüyordu da, ayaklarının altından geçtiği sezilmiyordu, bile. Kısa, biçimli, düzgün bacakları vardı.</span></p>

  <p class="MsoNormal"><span>«Öyle paha biçermiş gibi bakma yüzüme,» dedi. «Kaç paralık kadın olduğumu biliyorum ben! Yani güzel olmadığımı, demek istiyorum. Öylesine biçimsiz bir burnum var ki, ne gözlerimi süzmeyle küçülür, ne de dudaklarımı büzmeyle... Ameliyatçılara verecek param da yok ki ucundan birazını aldırayım. Ama sen şairsin, burnumu yutturabilirsin başkalarına... Bak kardeş, şaka söylediğimi sakın sanma! Senin sevmeye, sevilmeye karşı ilgisiz kalamayacağını bilirim.»</span></p>

  <p class="MsoNormal"><span>«Seven kim, sevilen kim?» dedim.</span></p>

  <p class="MsoNormal"><span style="font-size: 10pt;">«Anlayamadım, kim kimi seviyor? Sen mi seviyorsun?» «De ki ben seviyorum. Kocam olmasını istiyorum İsmail'in, yetmez mi bu kadarı? Adana'lardaki rüşvetçi bir icra memuruna katlanamadım ama, İsmail’e katlanırım. İkimiz de aynı koşullar altındayız, ikimiz de birer kez evliliği denemişiz.»</span></p>

  <p class="MsoNormal"><span>«Çok mu önemli bu evlenmek sence?»</span></p>

  <p class="MsoNormal"><span>«Benim için önemli.»</span></p>

  <p class="MsoNormal"><span>«Ya İsmail için o kadar önemli değilse?»</span></p>

  <p class="MsoNormal"><span>«Evet, erkek için, erkek öğretmenler için evlenmek o kadar önemli olmayabilir. İki üç aydır, biraradayız... Bizden başka konuşulan bir konu var mı şu Gerede'de? Daha çok iki üç öğretmen hanımdan başka? Ne zamana kadar dayanırız buna biz... Biraz önce seni öptüm ya... Bak, göreceksin, bunu mutlaka birinden duyacaksın. Hem de işitilmemiş bir öykü biçiminde.»</span></p>

  <p class="MsoNormal"><span>«Kimden duyabilirim?»</span></p>

  <p class="MsoNormal"><span>«Onu bilmem ama, duyacaksın bir gün. Yalnızlığın, bunalımına düştüğün bir gün ya oturup birine yazacaksın, ya da dost bildiğin birine anlatacaksın. Diyelim, İsmail'e»</span></p>

  <p class="MsoNormal"><span>«Sanmıyorum.»</span></p>

  <p class="MsoNormal"><span>«Sanmadığın iyi! Hem de çok iyi! En sonra onun duymasını isterim. Olur a, belki ben anlatırım. Hiç belli olmaz! Sen kış gecelerindeki soğuk yalnızlığın ne olduğunu bilemezsin henüz, hele bir kadın olursa bu... Şu kadar yıllık öğretmenim. On dokuz yaşında çıktım okuldan... Böyle gecelerden birinde evlenmek zorunda kaldım o memurla... Evlenmek zorunda kaldım ama, bir öğretmen olarak sürdüremedim bu evliliği... Yaptığım yanlışı geç de olsa düzeltmek istiyorum şimdi.»</span></p>

  <p class="MsoNormal"><span>Son dersten çıkmışda giyinip gidecekmiş gibi aynanın başına koştu. Hırkasının üstündeki örgü entariyi iki yanından çekip göğüslerinin biçimini belirtmek istedi. Çelimsiz ama gelişmekte olan bir genç kızınkine benziyordu vücudu, çocukluktan yeni kurtulan... Çenesinin altındaki çizgiler olmasa uzaktan bakanları kandırabilirdi de... Hemen her ders arası yaptığı gibi çekmecesinden geniş yüzlü tarağını aldı. Biraz da çok vakitsiz ağaran bir tutam saçını tarakla kıvırıp kabarttıktan sonra aynadan her ayrılışında yaptığı gibi gözlerinin kuyruğuyla yüzünü son bir kez inceledi:</span></p>

  <p class="MsoNormal"><span>«Seninle tam on yıl önce karşılaşmak isterdim.» dedi, üzerimde bıraktığı etkiyi denetimden geçirmek için.</span></p>

  <p class="MsoNormal"><span>Biraz da Onu sevindirip gönlünü almak isteyerek,</span></p>

  <p class="MsoNormal"><span>«Ben mutluyum bu yaşta sizinle karşılaşmaktan,» dedim.</span></p>

  <p class="MsoNormal"><span>«Ben değilim!» dedi, içini çekerek.</span></p>

  <p class="MsoNormal"><span>Birden kapı açıldı, Cihat Bey girmişti, elinde şemsiyesiyle...</span></p>

  <p class="MsoNormal"><span>«Kızım,» dedi, «Senin ne işin var bugün okulda. Evinde oturamaz mısın sen!»</span></p>

  <p class="MsoNormal"><span>«Beşinci sınıfı size kaptırmamak için geldim. Yokluğumdan yararlanıp sınıfıma geçmeyesiniz diye... Boşunaymış telaşım. Altı çocuk var ancak sınıfta!»</span></p>

  <p class="MsoNormal"><span>Geçen yıl da Beşinci sınıfı Nezahat okutmuştu. Bu yıl bırakması gerekirdi. Cihat Bey dilekçeyle başvurmuştu Beşinci sınıfı almak için, Hurşit Bey'e.</span></p>

  <p class="MsoNormal"><span>«Ergeç Beşinci sınıf benim. Boşuna nefes tüketiyorsun kızım, gül gibi İkinci sınıf dururken...</span></p>

  <p class="MsoNormal"><span>Programı şimdiden bitirdim, sen sadece girip çıkacaksın, diyorum sınıfa, nedir bu inat anlamıyorum.»</span></p>

  <p class="MsoNormal"><span>«Öğretmen Okulu'ndan çıkma olmadığınız nasıl da belli! Ders programı bitmiş bir sınıfta benim işim ne? Onları nasıl oyalayacağım. Verilmiş dersleri repete yapa yapa mı? İlahi Cihat Bey!»</span></p>

  <p class="MsoNormal"><span>«Gelir gider masal anlatırsın, olur biter.»</span></p>

  <p class="MsoNormal"><span>«Kolay mı sanıyorsun masal anlatmayı!»</span></p>

  <p class="MsoNormal"><span>«A kızım! Konuya sıkılırsan biraz da başından geçenleri anlatıverirsin!»</span></p>

  <p class="MsoNormal"><span>Taşmı atıyordu ne? Bu konuda herkesten uyanık olan Nezahat:</span></p>

  <p class="MsoNormal"><span>«Benim başımdan geçenler kimi ilgilendirir ki... Ne çocukları, ne de seni!»</span></p>

  <p class="MsoNormal"><span>«Canım bulunur ilgilenecek kişiler!»</span></p>

  <p class="MsoNormal"><span>«Bir Eğitim Müdürü adayı olarak belki seni... Biraz da Geredeli olarak.»</span></p>

  <p class="MsoNormal"><span>«Haklısın. Gerede'ye gelen, giden ilgilendirir beni, kim olursa olsun.»</span></p>

  <p class="MsoNormal"><span>«Giden neden ilgilendirsin?» dedim, konuşmayı baltalamak için biraz da.</span></p>

  <p class="MsoNormal"><span>«Gidecek olan demek istedim.»</span></p>

  <p class="MsoNormal"><span>Nezahat gülüyordu:</span></p>

  <p class="MsoNormal"><span>«Burada da tutunamayacağız, desene!»</span></p>

  <p class="MsoNormal"><span>«Sizlere bağlı biraz da bu,» dedi kaşlarını çatarak.</span></p>

  <p class="MsoNormal"><span>«Gerede, Geredelilerindir.»</span></p>

  <p class="MsoNormal"><span style="font-size: 10pt;">İçeriye tam bu sırada girmişti İsmail, Cihat Bey bunları söylediği sırada. Kapıyı hızla kapatıp da üstündeki karları silkelerken:</span><br/></p>

  <p class="MsoNormal"><span>«Ne dedin, ne dedin? Sakın yanlışlık olmasın!»</span></p>

  <p class="MsoNormal"><span>«Yanlış söylediğimi sanmıyorum,» dedi. «Gerede, Geredelilerindir.»</span></p>

  <p class="MsoNormal"><span style="font-size: 10pt;">«Suç bizde,» dedi gülerek, İsmail. «Suç bizim Çerkeşlilerde... Gerede İsyanı'nda girmişken çıkmayacaklardı Gerede'den! Böyle rahat konuşamazdınız o zaman. Ramazan Dede'deki topunuzu alıp götürmekle yetinmiş bizim Çerkeşliler. Toplarını bile kaptıran Geredelilerin böyle rahat konuşmalarına şaşarım!»</span><br/></p>

  <p class="MsoNormal"><span>«Hem de bir Çekeşlinin yanında,» dedim, onu desteklemek için.</span></p>

  <p class="MsoNormal"><span>Nezahat bir yardımcı daha geldiğine sevinerek:</span></p>

  <p class="MsoNormal"><span>«Söylediği zaman burada bir Çerkeşli yoktu ki... Şimdi söylesin bakalım!»</span></p>

  <p class="MsoNormal"><span>«Bakıyorum,» dedi Cihat Bey, «İsmail gelince gözlerinin içi ışıdı.»</span></p>

  <p class="MsoNormal"><span>«Cepheye katılan bir kişi, bir kişidir. Geredelilerin karşısında sıkı durmamız gerekiyor.» dedim.</span></p>

  <p class="MsoNormal"><span>Biraz da Nezahat'in gizini örtbas edebilmek için...</span></p>

  <p class="MsoNormal"><span>Kapıya doğru yaklaşan gürültünün içinden Necmiye çıkmıştı. Kapıyı bile örtecek hali kalmamıştı.</span></p>

  <p class="MsoNormal"><span>Ellerinde eldivenleri yoktu. Kıpkırmızı olmuştu parmakları... Ellerini iki yana sallaya sallaya yaklaştı sobaya:</span></p>

  <p class="MsoNormal"><span>«Senin delikanlılar kurtardı beni!» dedi, Nezahatin yüzüne bile bakmadan.</span></p>

  <p class="MsoNormal"><span>«Senin çantacılar çanta ararken beni buldular karların içinde.»</span></p>

  <p class="MsoNormal"><span>«Herşeyi öğrenmeyi görev edinen Cihat Bey hemen sordu:</span></p>

  <p class="MsoNormal"><span>«Ne çantası?.. Kim bu çantacılar?»</span></p>

  <p class="MsoNormal"><span>Necmiye açık kapıdan yana sesleniyordu:</span></p>

  <p class="MsoNormal"><span>«Getirsenize bulduğunuz çantayı!»</span></p>

  <p class="MsoNormal"><span>Beşinci sınıftan üç çocuk eşikten bir iki adım atıp durdu:</span></p>

  <p class="MsoNormal"><span>«Bulduk çantayı,» dedi, içlerinden biri.</span></p>

  <p class="MsoNormal"><span>«İyi yaptınız,» dedi, Nezahat. «Teşekkür ederim!»</span></p>

  <p class="MsoNormal"><span>Dönüp gideceği yerde bir adım daha attı çocuk:</span></p>

  <p class="MsoNormal"><span>«Hani on numara verecektiniz jimnastikten...»</span></p>

  <p class="MsoNormal"><span>«Peki, peki veririm.»</span></p>

  <p class="MsoNormal"><span>«Yazın adımızı, numaralarımızı, unutursunuz öğretmenim, sonra?»</span></p>

  <p class="MsoNormal"><span style="font-size: 10pt;">Nezahat çocuğun uzattığı çantayı alırken:</span><br/></p>

  <p class="MsoNormal"><span>«Söyle numaranı Şevki!» dedi.</span></p>

  <p class="MsoNormal"><span>Arkadaşı Nuri atıldı:</span></p>

  <p class="MsoNormal"><span>«O bulmadı ki çantayı, ben buldum!»</span></p>

  <p class="MsoNormal"><span>Üçüncü çocuk da karıştı:</span></p>

  <p class="MsoNormal"><span>«İkisi de bulmadı efendim. Elimden kaptı Şevki!»</span></p>

  <p class="MsoNormal"><span>Yürüdü üzerlerine gülerek:</span></p>

  <p class="MsoNormal"><span>«Çıkın dışarı,» dedim, «On dakikaya kadar çantayı asıl bulanın adını vermezseniz hakkınız yanıyor!»</span></p>

  <p class="MsoNormal"><span>«Üçümüze birden versin on numarayı en iyisi»</span></p>

  <p class="MsoNormal"><span>«Olmaz,» dedim. «Ben tanığım. Kim bulursa demişti öğretmeniniz on numara vereceğim. Bir kişiye!.. Çıkın şimdi dışarı. Çantayı bulanı gönderin!»</span></p>

  <p class="MsoNormal"><span>Necmiye paltosunu çıkarıp asmıştı. Hâlâ ellerinin kızarıklığı geçmemişti. Parmaklarını açıp kapatıyor, sonra elini öbür elinin içine alıp ısıtmaya çalışıyordu. Küçücüktü elleri, İffet'in elleri gibi, daha da biçimli...</span></p>

  <p class="MsoNormal"><span>«Şu kadar zamandır Gerede'deyim,» dedi Necmiye, «Böyle tipi görmedim. Artık bir eldiven almalı, kıymalı paraya da...»</span></p>

  <p class="MsoNormal"><span>«Ne yapacaksın alıp da,» dedi, Nezahat. «Hem parana yazık, hem de ellerine...»</span></p>

  <p class="MsoNormal"><span style="font-size: 10pt;">«Parayı anladım ama, ellerime neden yazık oluyormuş, onu anlayamadım!»</span><br/></p>

  <p class="MsoNormal"><span>«Yazık olur onları eldivenin içinde gizlersen!.. Ellerini de göremedikten sonra..»</span></p>

  <p class="MsoNormal"><span>«Başka neyin var gösterecek?» demeye getiriyordu.</span></p>

  <p class="MsoNormal"><span>Diyelim ki biraz haklıydı ama böyle açık açık da söylenir miydi? Gerçekten öyleydi Necmiye.</span></p>

  <p class="MsoNormal"><span>Gösterişli kız değildi. Gözleri tam bir Moğol çekikliğinde... Elmacık kemikleri yusyuvarlak...</span></p>

  <p class="MsoNormal"><span>Gelgelelim kusursuzdu vücudu. Konuşurken abartmıştı, burada kaldığı yılları... Bu ikinci yılıydı </span><span style="font-size: 10pt;">Gerede'de...</span></p>

  <p class="MsoNormal"><span>«Peki!» dedi Necmiye, «Ders yok mu bugün, arkadaşlar?»</span></p>

  <p class="MsoNormal"><span>Tam yerinde bir soruydu ama, kimse üzerine almamıştı.</span></p>

  <p class="MsoNormal"><span>«Bugün de ders olur muymuş,» dedi Nezahat. «Hepsini toplasak çocukların, bir sınıfı zor doldurur.»</span></p>

  <p class="MsoNormal"><span>«Tamam öyleyse,» dedi İsmail, «Biz de hepsini şu bitişikteki odada toplarız sırayla bakarız kapısından. Siz bana bırakın bu işi.»</span></p>

  <p class="MsoNormal"><span>«Al şu çantayı da Saniye'ye veriver.» dedim, «Senin sınıfındaki Saniye'ye.»</span></p>

  <p class="MsoNormal"><span>«Hele bacaksıza bak, kendisi geldiği yetmiyormuş gibi bir de çanta mı getirmiş!»</span></p>

  <p class="MsoNormal"><span>«Öğretmenin başka nasıl gözüne girilir,» dedi Nezahat.</span></p>

  <p class="MsoNormal"><span>«Şimdi de sıra öğrencileri çekiştirmeye mi geldi? Bugün nöbet cetvelinde ben görünüyorum. Siz rahatça oturabilirsiniz, arkadaşlar!»</span></p>

  <p class="MsoNormal"><span>İsmail’in nöbet arkadaşı bendim ama, sıcak odayı bırakıp çıkmak istemiyordum, işten kaçtığımdan değildi bu. Ateşim vardı, içimden bir titreme geliyordu. Sobaya sokulduğum halde ısınamıyordum.</span></p>

  <p class="MsoNormal"><span>Köşedeki masada Meşrutiyet'ten kalma bir ayna vardı, duvara dayalı...</span></p>

  <p class="MsoNormal"><span>Yüzümü görmek için şöyle bir doğrulayım dedim. Başım dönüyordu. Sapsarıydı yüzüm de...</span></p>

  <p class="MsoNormal"><span>Kendimi incelemem Nezahat'in gözünden kaçmamıştı.</span></p>

  <p class="MsoNormal"><span>«Ne o Rıfat Bey!» dedi, «Benden izin almadan aynamdan yararlanamazsın. Yakışıklılığından bir kuşkun mu var yoksa?»</span></p>

  <p class="MsoNormal"><span>«Sağlığımdan kuşkulandım biraz.» dedim, «Hepsi o kadar!»</span></p>

  <p class="MsoNormal"><span>«Haklısın, biraz solgunluk göze çarpıyor. Arkadaşlar, şurda neden çayımız, kahvemiz yok bizim.</span></p>

  <p class="MsoNormal"><span>Firdevs Hanım kazak öreceğine bize böyle havalarda çay yapamaz mı?»</span></p>

  <p class="MsoNormal"><span>Cihat Bey:</span></p>

  <p class="MsoNormal"><span>«Onlar ancak Sayın Müdürümüz emir buyurdukları zaman çay da yaparlar, kahve de...Bizlerden emir almaya alışık değillerdir.»</span></p>

  <p class="MsoNormal"><span>«Demek çayları da var kahveleri de...» dedi Nezahat. «On dakkaya kadar çayınız hazır, parasıyla değil mi bu!»</span></p>

  <p class="MsoNormal"><span>Anlıyordum, hep benim içindi bu çabası, bana sıcak bir şey sunmak için. Yol arkadaşlığımızın ödüllendirilişi olacaktı bir bakıma... Oysa ben ondan, az önce sobanın başında almıştım ödülümü. Şakacıktan bile olsa, yetip de artmıştı dudaklarının değişi. Aklıma geldikçe yeniden yaşıyordum o iki anlık, iki bölümcük ürpertiyi.</span></p>

  <p class="MsoNormal"><span>«Neyin var,» dedi Necmiye. «Birden durgunlaşıverdin?»</span></p>

  <p class="MsoNormal"><span>«Bilmiyorum,» dedim. «Her halde bir soğuk algınlığı başlangıcı...Gece ev çok soğuktu da...» «Demek gece çok soğuk vardı, öyle mi,» dedi. «Hiç bilmiyorum, annem kalkıp kalkıp sobayı yakıyordu. Ev değil sığınak. Sağ olsun Cihat Bey!»</span></p>

  <p class="MsoNormal"><span>Cihat Bey'in kiracısı sayılırdı Necmiye. Babasının evinde oturduğundan okulda bile sahip çıkardı Necmiye'ye. Biran kendimi Necmiye'nin kocası, yok, hayır annesinin damadı olarak düşündüm. Annesi benim için de yakabilirdi, bir gece... Gerede'de sobanın, sobalı evin çok başka bir anlamı vardı. Çıtır çıtır karaçamlar, gürgenler, meşeler yanarken ben bir şeyler yazmasam bile... Kitap okur, müzik dinlerdim. Şiir yazmak... Öyle ya! Ben şairdim, şiir yazardım okul kızlarına... Bir de sevgilim vardı. İffet... İffet ne güzel kızdı. Burda Mesrure Hanım vardı, Nezahat vardı, Necmiye vardı. Necmiye'nin elleri tıpkı İffet'in elleri gibi... Yoook... İffet'in elleri, kimsenin ellerine benzemezdi. Çok sıcaktı, küçücüktü, öyle herkes sıkamazdı. Sıksalar da benim kadar kimse anlayamazdı sıcaklığını... Defterler dolusu şiir yazmak gerekirdi o eller için... Hayır, yalnız bir tanesini sıkabilmek için... O el de ödüllendirecekti beni... Şiirlerimin karamsarlıktan kurtulmasını isteyecekti. Ve sonra bir gün bir kezliğine şairin de eli sıkılabilirdi. Duyulur duyulmaz bir sesle, «Günaydın!» da denebilirdi.</span></p>

  <p class="MsoNormal"><span>Ortalığı alt üst eden bir gürültüyü bastıran İsmail, odaya girmişti birden:</span></p>

  <p class="MsoNormal"><span>«Dikkat!» dedi. «Müdürümüz geliyor. Hem de bayılacağınız bir haberle. Size bizzat kendisi versin müjdeyi!»</span></p>

  <p class="MsoNormal"><span>«Anladım,» dedi Cihat Bey, «Tatil kopardı kaymakamdan. Kaymakam önce doktordan rapor istedi. Doktor kendi raporunu ekledi hava raporuna. Gerede çocukları cahil kalacakmış kimin umurunda. Öğretmenler poker için bol zaman bulsunlar da...»</span></p>

  <p class="MsoNormal"><span style="font-size: 10pt;">«Kaç para eder, bol zaman hep var da, bol para yok! Ayın sonuna geldi musibet kar fırtınası!»</span><br/></p>

  <p class="MsoNormal"><span>Cihat Bey kaşlarını çatarak Necmiye'ye döndü:</span></p>

  <p class="MsoNormal"><span>«Bak kızım, evde poker istemem.» dedi. «Babam şikâyetçi pokercilerden! Gürültüden, yani ayak tıkırtısından aşağıda uyuyamıyormuş.»</span></p>

  <p class="MsoNormal"><span>«Peki, peki!..» dedi İsmail. «Ayakkapları çıkarır, pantuflaları giyeriz. Yahu, bizim Nezahat nerede?»</span></p>

  <p class="MsoNormal"><span>«Sizin Nezahat mı? Nezahat nerden sizin olurmuş anlayamadım. Sen anlayabildin mi Necmiye kızım?»</span></p>

  <p class="MsoNormal"><span>Buna da ben karşı çıktım:</span></p>

  <p class="MsoNormal"><span>«Necmiye Hanım nerden sizin kerime oluyor Cihat Bey, bunu da ben anlayamadım. Babanızın evine kiracı olarak mı aldınız, evlatlık olarak mı?»</span></p>

  <p class="MsoNormal"><span>Aslında onun konuklarına karışmasına kızmıştım. Dolaylı da olsa onun evine gelip gidenlere yani bizlere laf atıyor, bizi yasaklıyordu.</span></p>

  <p class="MsoNormal"><span>Cihat Bey başını çevirip bir süre baktı yüzüme:</span></p>

  <p class="MsoNormal"><span>«Baaak sen! Necmiye'ye yeni bir muhafız çıktı. Sen poker de bilmezsin ama, nasıl savunursun bu pokercileri anlayamadım.»</span></p>

  <p class="MsoNormal"><span>«Hatırı sayılır bir öğretmen olabilmem için bu tatil, pokeri mutlaka öğreneceğim.» dedim. «Bu işin ustası Necmiye olduğuna göre, onu savunmam da yerinde değil mi?»</span></p>

  <p class="MsoNormal"><span>Kendisini savunduğum için değil de bir pokerci adayı olarak ortaya çıkışım, çok sevindirmişti </span><span style="font-size: 10pt;">Necmiye'yi. Artık toplantılarda dördüncüye sıkışmayacaklardı. Ama şaka mı yapıyordum yoksa?</span></p>

  <p class="MsoNormal"><span>Necmiye bir süre kuşkuyla baktıktan sonra:</span></p>

  <p class="MsoNormal"><span>«Bir haftada öğretirim.» dedi, «ikinci haftada ortak bile olurum oyununa.»</span></p>

  <p class="MsoNormal"><span>«Demek bir yetenek seziliyor bende, öyle mi?»</span></p>

  <p class="MsoNormal"><span>«Senin yeteneğinden çok öğretmenliğime güveniyorum.»</span></p>

  <p class="MsoNormal"><span>«Seni mahcup etmemek için elimden geleni yapacağım, göreceksin!»</span></p>

  <p class="MsoNormal"><span style="font-size: 10pt;">Hurşit Bey'in araladığı kapıdan, önce Nezahat girmişti, elindeki çay tepsisiyle... Arkasından giren</span> <span style="font-size: 10pt;">Müdürümüz kendisini kovalayan varmış gibi kapıyı kapattıktan sonra bir kez daha açıp kapattı.</span></p>

  <p class="MsoNormal"><span>Çayların dağılmasını beklerken gelenleri gelmeyenleri gözden geçirdi, sonra bana döndü:</span></p>

  <p class="MsoNormal"><span>«Nerde Şakir,» dedi, «Hasta mı yoksa?»</span></p>

  <p class="MsoNormal"><span>Cihat Bey eksiğini yüzüne vurmaktan çok hoşlanırdı Müdür'ün:</span></p>

  <p class="MsoNormal"><span>«Günaydın Müdür Bey!» dedi.</span></p>

  <p class="MsoNormal"><span>«Haaa!.. Pardon... Okula geleli nerdeyse yarım saat oluyor da... Karmakarışık okul... Dolaştım sınıfları... Günaydın arkadaşlar!»</span></p>

  <p class="MsoNormal"><span>Yaptığı kabalığı örtbas etmek için:</span></p>

  <p class="MsoNormal"><span>«Bir hafta tatil kopardım Kaymakamdan. Hem de çatır çatır.» diye verdi beklenen müjdeyi.</span></p>

  <p class="MsoNormal"><span>Cihat Bey dalkavuklukta da kimseden aşağı kalmazdı:</span></p>

  <p class="MsoNormal"><span>«Sen istersin de koparmadan döner misin, Sayın Müdürüm!»</span></p>

  <p class="MsoNormal"><span style="font-size: 10pt;">Nezahat, kendi çayını Müdür'e uzatırken:</span><br/></p>

  <p class="MsoNormal"><span>«Buyrun efendim.» dedi, «Sıcak çayı hak ettiniz!»</span></p>

  <p class="MsoNormal"><span>Hızla dışarı çıkan Nezahat, iki çayla döndü geriye:</span></p>

  <p class="MsoNormal"><span>«Buyur Rıfat Bey,» dedi. Bu çayla da aspirin içersen iyi olur. Var çekmecemde!»</span></p>

  <p class="MsoNormal"><span>Müdür, biraz da umursamazlıkla, gene de sesini tatlılaştırmaya çalışarak:</span></p>

  <p class="MsoNormal"><span>«Rıfat Bey!» dedi. «Ne senin hastalığın ilgilendirir beni, ne de Şakir'in... Şu bir hafta içinde iyi olmaya bakın! Raporla gelirseniz bakmam gözünüzün yaşına! Arkadaşlar, okulumuz bir hafta, yani salı sabahına kadar tatildir. Nöbetçi öğretmenler göndersin hemen çocukları!»</span></p>

  <p class="MsoNormal"><span>İsmail, beni dışarı sürüklemek için tam yerinden kalkıp kapıyı açmıştı ki kanlı bir kavgayla yüz yüze gelmişti! Şevki'nin burnundan oluk gibi kan akıyordu. Koridor, parça parça kan içindeydi.</span></p>

  <p class="MsoNormal"><span>Nuri bu kanlara basa basa öğretmen odasına koşarken Sekip kolundan çekiyordu:</span></p>

  <p class="MsoNormal"><span style="font-size: 10pt;">«Öğretmenim siz, benim elimde görmediniz mi çantayı? Size ben demedim mi, Nezahat Hanım'a verin bu çantayı diye? Tam size uzatırken Şevki kapmadı mı elimden, o çantayı?»</span><br/></p>

  <p class="MsoNormal"><span>«Hadi ordan yalancı,» diye bağırdı Şevki, onun burnundan akan kanlara aldırmadan. Sekip ikisine birden hıncını boşalttı:</span></p>

  <p class="MsoNormal"><span>«İt oğlu itler... Düzenbaz herifler!..»</span></p>

  <p class="MsoNormal"><span>Tam dönüp gidiyordu ki Müdür koşup yakaladı.</span></p>

  <p class="MsoNormal"><span>«Dur!» dedi, «Bir yere gidemezsin! Utanmıyor musun benim karşımda böyle pis pis konuşmaya!</span></p>

  <p class="MsoNormal"><span>Eşek herif!»</span></p>

  <p class="MsoNormal"><span>Bizden yana döndü:</span></p>

  <p class="MsoNormal"><span>«Ne var, ne oluyor? Bu çanta kimin çantası?»</span></p>

  <p class="MsoNormal"><span>«Hiç efendim,» dedi Nezahat. «Saniye gelirken çantasını kaybetmişde, karların içinde... Bulana on numara demiştim jimnastikten.»</span></p>

  <p class="MsoNormal"><span>«Anlamadım. Çanta bulmanın jimnastikle ne ilgisi varmış?»</span></p>

  <p class="MsoNormal"><span>Sinsi sinsi gülüyordu Cihat Bey:</span></p>

  <p class="MsoNormal"><span>«Dağcılıktan efendim, yok hayır kayaktan.»</span></p>

  <p class="MsoNormal"><span>Hurşit Bey:</span></p>

  <p class="MsoNormal"><span>«Çıkın yukarı,» dedi, kavgacılara. «Üçünüzü de disiplin kuruluna veriyorum. Kurul üyeleri, lütfen yukarı. Siz de Nezahat Hanım, sınıf öğretmeni olarak...»</span></p>

  <p class="MsoNormal"><span>İsmail, sobası sönmüş odada titreşen kırk kadar çocuğu evlerine gönderdikten sonra, Disiplin </span><span style="font-size: 10pt;">Kurulu'nda yerini almak için Müdür'ün odasına çıkmıştı. Öğretmen odasında Necmiye ile ikimizden başka kimse kalmamıştı. Kapıyı kapatırken:</span></p>

  <p class="MsoNormal"><span>«Tamam!» dedi Necmiye, «Bu vesileyle alırlar Nezahat'in elinden beşinci sınıf öğretmenliğini!</span></p>

  <p class="MsoNormal"><span>Müdür, Cihat Bey'e zaten söz vermiş, dediğine bakılırsa. Güzel bir fırsat çıkmış oldu.»</span></p>

  <p class="MsoNormal"><span>«Oysa bizim Şakir'in hakkıydı bu. Hüsnü Bey'in yerine atandığına göre... Hüsnü Bey kalsaydı beşleri o okutacak değil miydi? Nasıl işbu anlamıyorum, birbirlerini hem bir kaşık suda boğmak ister bu Hurşit Bey'le Cihat Bey... Hem de yeri gelince birbirlerini destekleyip dayanışırlar.»</span></p>

  <p class="MsoNormal"><span style="font-size: 10pt;">«Yeri gelince. Yeri ne zaman gelir, bize karşı çıkacakları zaman? Biz kimiz, biz yeni yetişenler... Öğretmen okullarından yeni çıkanlar. Onlar dışardan karışanlar, bir yolunu bulup, bir ehliyet uydurup öğretmen olanlar... Cihat Bey'in hocalığını Hurşit Bey'e sorarsan, 'çok tecrübeli muallim' olduğunu söyler. Bizlerse onun yanında birer çocuk.»</span><br/></p>

  <p class="MsoNormal"><span>«Tecrübesi nerden geliyormuş Cihat Bey'in?.. Geredeli oluşundan... Çocukların babalarını, amcalarını tanıyışından... Daha çok parti başkanının, belediye başkanının dostu oluşundan!..» «Hurşit Bey'le çıkarları söz konusu oldu mu...»</span></p>

  <p class="MsoNormal"><span>«Kale gibi olurlar,» dedim. «Hem de Vidin Kalesi gibi...»</span></p>

  <p class="MsoNormal"><span>Bu buluşuma güldü Necmiye:</span></p>

  <p class="MsoNormal"><span style="font-size: 10pt;">«Ben Edirneliyim.» dedi. «Bizim oralarda bir türkü duymuştum. Türküde şöyle bir söz vardı: 'Aldı Nemçe bizim nazlı Budin'i.' Ha Budin Kalesi, ha Vidin Kalesi... Kaleler teker teker düşüyor zamanı gelince...»</span><br/></p>

  <p class="MsoNormal"><span>«Ama biz iyi savaşçı değiliz,» dedim.</span></p>

  <p class="MsoNormal"><span>Necmiye'nin sustuğunu görünce:</span></p>

  <p class="MsoNormal"><span>«Bize savaşın diyorlar ama...» diye sürdürdüm. «Cehaletle savaşın diyorlar... Cehaleti de şu yedi sekiz yaşındaki kopiller temsil ediyor onlara göre... Asıl cehaletin temsilcileri Cihat Bey ve adamları... Hurşit Bey de yabana atılmaz.»</span></p>

  <p class="MsoNormal"><span>Necmiye hâlâ susuyordu:</span></p>

  <p class="MsoNormal"><span>«Evet!» dedim, «Biz iyi savaşçı değiliz. Sonra... Kiminle savaşacağımızı bilmiyoruz... Ben bir şeyler sezinliyorum ama, sezinlemekle olmuyor ki...»</span></p>

  <p class="MsoNormal"><span>Birden ikimiz de susup kalmıştık. Bir süre sonra Necmiye:</span></p>

  <p class="MsoNormal"><span>«Bu akşam Hurşit Beyler'de büyük poker varmış. Başkâtip de gelecekmiş. Beni de çağırdılar...» «Gidecekmisin?» dedim.</span></p>

  <p class="MsoNormal"><span>«Neden gitmeyeyim. Hem gitmesem olmaz ki... Gelirken Hurşit Bey'in hanımını gördüm, Vecahat Hanım'ı... Oyunu düzenleyen o... Gel dedi, bana da... Bir iki manifaturacı da varmış,</span></p>

  <p class="MsoNormal"><span style="font-size: 10pt;">Yusuf Bey'le, Şemsi Bey... Onlar da oyuncular arasında. Hurşit Bey'in arkadaşları...»</span><br/></p>

  <p class="MsoNormal"><span>«Nezahat Hanım da gelecek mi?» diye sordum.</span></p>

  <p class="MsoNormal"><span>Kuşkuyla yüzüme baktı:</span></p>

  <p class="MsoNormal"><span>«Gelir herhalde... Vecahat Hanım bana söylediğine göre... Onlara da haber gönderir. İsmail de gelir mutlaka...»</span></p>

  <p class="MsoNormal"><span>«Yani ben de geleyim öyle mi? Çağrılmadığım eve?..»</span></p>

  <p class="MsoNormal"><span>«Çağırırlar... Bu akşam çağırmazlarsa, yarın akşam mutlaka bir evde karşılaşırız. Hurşit Bey öğretmenleri hep elinin altında tutmak ister. Kendi aralarında toplanmasınlar diye... Memleket gençleriyle oturup konuşan öğretmenlerden hiç hoşlanmaz.»</span></p>

  <p class="MsoNormal"><span>Önce Cihat Bey'in yüksek perdeden konuşması duyuldu, İsmail kapıdan girerken ona söz yetiştiriyordu:</span></p>

  <p class="MsoNormal"><span>«Çocuklar bile güldüler bu geçici tart kararına.» diyordu. «Biz de alet olduk Hurşit Bey'e... Yahu ilkokul tüzüğünde tart var mı? Olur kepazelik değil!»</span></p>

  <p class="MsoNormal"><span>Cihat Bey gülüyordu:</span></p>

  <p class="MsoNormal"><span>«Biz yaptık, oldu işte!»</span></p>

  <p class="MsoNormal"><span>«Bir hafta tart! Bir hafta tatil! Kime karşı oynanıyor bu oyun. Çocuklar cezalarını tatil süresince dolduracaklar.»</span></p>

  <p class="MsoNormal"><span>«Hamamın namusunu kurtarmak için!» diye gene kendisi cevaplandırdı, kendi sorusunu. «Misakı </span><span style="font-size: 10pt;">Milli Okulu'nun disiplinine söz yok, dedirtmek için! Adam belediye zabıtası kadrosundan geçmiş bu mesleğe. Ceza da yazar, dükkân da kapatır!»</span></p>

  <p class="MsoNormal"><span>Hurşit Bey arkadan yetişince birden sustular. Elini ovuşturarak giren Müdür:</span></p>

  <p class="MsoNormal"><span>«Eee, arkadaşlar!» dedi, «Dükkânı bir haftalığına kapatıyoruz. Hepinize iyi tatiller!.. Şu bir hafta içinde kendinize iyi bakın, üşütmeyin. Bu akşam hepiniz Vecahat Yengeniz'e çaya davetlisiniz!  </span><span style="font-size: 10pt;">Benden söylemesi.»</span></p>

  <p class="MsoNormal"><span>Herkesin geleceğine o kadar güveni vardı ki, kim gelecek, kim gelmeyecek diye sormamıştı.</span></p>

  <p class="MsoNormal"><span>Paltosunu tutan Tahir Efendi'ye arkasını dönüp kollarını geçirdi.</span></p>

  <p class="MsoNormal"><span>«Görüşürüz akşama!» dedi. «Haydi hoşça kalın!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_20" style="text-align: center;"><span>Y<b>İRMi BİR</b></span></h2>

  <p class="MsoNormal"><span>Tart cezası çocuklara değil, sanki Nezahat'e verilmişti. Hurşit Bey'e göre beşinci sınıf haytalarını yönetmek öyle kolay değildi, yumruğu sıkı bir öğretmen gerekirdi! Hem de sızıltıya «mahal vermeyecek bir muallim» Cihat Bey gibi!</span></p>

  <p class="MsoNormal"><span style="font-size: 10pt;">Okul açıldığı gün her iki öğretmen Müdür Odasına çağırılmış, sınıfların değiştokuş edilmesi bildirilmişti. Nezahat, sınıfını bırakmak istemiyordu. Kişiliğini çiğnetmeden bu işin içinden çıkabilmesi için, sınıfı asıl sahibi olan Şakir'e bırakabileceğini söylüyordu.</span><br/></p>

  <p class="MsoNormal"><span>Bu durumda Şakir'in Hurşit Bey'le görüşmesi gerekirdi. Kabuk bağlayan yara, yeniden depreşmişti.</span></p>

  <p class="MsoNormal"><span>Bu iş kökünden neşterlenmeli, ufunet temizlenip yaraya bir dikiş atılmalıydı. Hak Şakir'indi,</span></p>

  <p class="MsoNormal"><span>Hüsnü Bey'in yerine atandığına göre, Hüsnü Bey'in sınıfı da Şakir'e verilmeliydi. Bu tezi sınıf öğretmeni görünen Nezahat bile destekliyordu. Cihat Bey bile beşinci sınıf konusunda görünüşte çok istekli değildi. Hurşit Bey'le birlikte veliler de böyle istiyordu. O da ne yapsındı, ister istemez bu isteklere uyacaktı... Oysa velilerin bundan haberi bile yoktu.</span></p>

  <p class="MsoNormal"><span>Gerede'nin ileri gelen particilerine göre, memleket çocukları, yabancıların eline bırakılamazdı.</span></p>

  <p class="MsoNormal"><span>Memleket çıkarları adına gençler ancak son sınıfta yetiştirilir, din, diyanet, insan, insaniyet bu sınıfta öğretilirdi. Bunu kim öğretecekti? Şu, nerelerde, nasıl türedikleri belli olmayan yeni yetişmeler mi yapacaklardı bu önemli görevi?</span></p>

  <p class="MsoNormal"><span>Cihat Bey buralıydı, bilirdi Gerede'nin girdisini çıktısını. Şu kadar yıldır bu gençliği kim yetiştiriyordu!</span></p>

  <p class="MsoNormal"><span>Tam öğle yemeğine giderken Hurşit Bey'in odasına girmişti Şakir. Okulun önünde onu bekliyordu, iş uzun sürünce yavaş yavaş yürümeye başladım. Nasıl olsa aşçı dükkanında buluşacak değilmiydik. Neden sonra dönüp arkama baktım, Şakir'in, bana yetişme gereğini duymadan bitkin bir halde geldiğini gördüm.</span></p>

  <p class="MsoNormal"><span>Durup bekledim bir süre:</span></p>

  <p class="MsoNormal"><span>«Hayrola!» dedim, «Ne oldu?»</span></p>

  <p class="MsoNormal"><span>«Hiç!» dedi, «Vermiyor.»</span></p>

  <p class="MsoNormal"><span>«Peki ama ne diyor?»</span></p>

  <p class="MsoNormal"><span>«Ne diyecek, ben verdim Cihat Bey'e, bitti bu iş diyor.»</span></p>

  <p class="MsoNormal"><span>«Nasıl vermiş senin sınıfını?»</span></p>

  <p class="MsoNormal"><span>«Okutamazmışım ben! Yeni öğretmenmişim!»</span></p>

  <p class="MsoNormal"><span>Dudakları titriyordu öfkeden. Yalnız titreme değil, biraz da kızartı vardı dudaklarında... Kan vardı.</span></p>

  <p class="MsoNormal"><span>Yüzünün bir yanı da kıpkırmızıydı.</span></p>

  <p class="MsoNormal"><span>«Vurdu mu yoksa sana!» dedim.</span></p>

  <p class="MsoNormal"><span>«Çık dışarı,» dedi. «Tuttu omuzlarımdan da...»</span></p>

  <p class="MsoNormal"><span>«Göründüğüne göre o kadar değil.» dedim, «Vurmuş yüzüne! Neden vurdu? Ne söyledin ona?»</span></p>

  <p class="MsoNormal"><span>«Bu diplomayı niçin verdiler bana. beşinci sınıfları okutamadıktan sonra, dedim. Eli kırılsın sana bu diplomayı verenlerin, dedi. Hepinizi görüyoruz! Bir sürü kaz teslim etsem güdemezsiniz! Sen kim, beşinci sınıfı okutmak kim, çık dışarı, dedi!»</span></p>

  <p class="MsoNormal"><span>«Sen de yürüdün üstüne, vurdun öyle mi?»</span></p>

  <p class="MsoNormal"><span>«Hayır vurmadım! Ben dışarı çıkmayınca... Zorla beni...»</span></p>

  <p class="MsoNormal"><span>«Tekme tokatla mı attı dışarı yoksa? Yazık!»</span></p>

  <p class="MsoNormal"><span>Kendisine güvendiğim, peşine takılarak Gerede'ye geldiğim güçlü, dayanıklı arkadaşım dayak yiyordu. Lise maçında, Ayı Yaşar'ları kaleye geçirmeyen, İbrahim Deriner gibi hızlı torları, öğretmen okulunun kalesinin önünde darma duman eden Şakir, kılıbık Hurşit Bey'den dayak yiyor, tekme tokat odasından dışarı atılıyordu.</span></p>

  <p class="MsoNormal"><span>Lokantaya girmiş, yemekleri söylemiştik.</span></p>

  <p class="MsoNormal"><span>«Hüseyin!» diye seslendim aşçıya.</span></p>

  <p class="MsoNormal"><span>«Buyur Rıfat Bey!»</span></p>

  <p class="MsoNormal"><span>«Dün akşam açtırdığım şaraptan bir bardak doldurur musun?»</span></p>

  <p class="MsoNormal"><span>«Doldurayım ama...»</span></p>

  <p class="MsoNormal"><span>«Eeee?»</span></p>

  <p class="MsoNormal"><span>«Bugün öğleden sonra ders yok mu?»</span></p>

  <p class="MsoNormal"><span>«Bugün canım ders okutmak istemiyor, gitmeyeceğim okula!»</span></p>

  <p class="MsoNormal"><span>«Geçmiş olsun, hasta mısın?»</span></p>

  <p class="MsoNormal"><span>«Hasta da değilim. Sen hele şişeyi getir olduğu gibi.»</span></p>

  <p class="MsoNormal"><span>Tas kebabıyla birlikte getirdiği şişeyi bitirdim. Şakir benden önce yer, geç kaldığımı görünce seslenmeden kalkar giderdi. Bugün sıra bendeydi. Tek kelime söylemeden çıktım dışarı. Ters yöne, Demirciler Mahallesi'ne doğru yürüdüm. Ankara yolunda tek araba görünmüyordu. Bir süre de şosede yürüdükten sonra, döndüm. Derse girilmişmiydi acaba? Kolumdaki saate bakmayı bile düşünemiyordum. Derse girmemeye kararlıydım. Genede yürüyordum, okuldan yana... Bir süre arka sokaklardan mahalle aralarından yürüdükten sonra, birden hızlandım, kestirmeden okula indim. Okulda gürültü yoktu. Sınıflarda yalnız öğretmenlerin sesi duyuluyordu. Paltomu hademe odasına astım. Merdivenleri hızla çıktım, Hurşit Bey'in odasına girdim, kapıyı bile vurmadan... Başını yazısından kaldırıp öfkeyle baktı, gireni paylamak için. Beni görünce birden ayağa kalktı. Nasıl davranacağını henüz kestirememişti:</span></p>

  <p class="MsoNormal"><span>«Buyur, Rıfat Bey!» dedi. «Geç otur, şöyle!»</span></p>

  <p class="MsoNormal"><span>«Oturmak için gelmedim,» dedim. «Size sormaya geldim. Öğretmen dövmeyi kim öğretti size? Nerde öğrendiniz? İstanbul sokaklarında mı? İşportacı kovalamak mı sandınız bu işi siz!» «Ne olmuş!» dedi. «Nerden çıkıyor bu laflar?»</span></p>

  <p class="MsoNormal"><span>«Belediye zabıtası oluşunuzdan! Kalkın ordan, siz o koltuğa oturmaya layık adam değilsiniz! Hakkını savunmak için gelen öğretmeni tekme tokat dışarı atan haydutlar oturamaz orda. </span><span style="font-size: 10pt;">Çıkın dışarı!»</span></p>

  <p class="MsoNormal"><span>Birden masasının arkasından fırlayıp karşıma dikildi:</span></p>

  <p class="MsoNormal"><span>«Kim kimi kovuyor, bu makamdan!» diye bağırdı.</span></p>

  <p class="MsoNormal"><span>«Layık olmadığınız için ben sizi kovuyorum. Hemen çıkmazsanız, arkadaşıma yaptığınızı ben de size uygulayacağım!»</span></p>

  <p class="MsoNormal"><span>İki omzumdan iki güçlü kolun beni kavradığını birden anlamıştım. Şakir'i kapı dışarı edecek güçte olan bir adam belki beni de dışarı atabilirdi. Ama ben bütün okul boyu top peşinde koşmuş, voleybol takımında altı oyuncudan biri olmuştum. Daha bir yıl önce servis atarken vurduğum top, havada patlamıştı. Birden kollarından sıyrılıp kapıyı açtım. Dışarı çıkıp gideceğimi düşünmüş olacak ki, gevşeyivermişti birden.</span></p>

  <p class="MsoNormal"><span>Arkasına kadar açtığım kapının tam ortasına dikilip bir kolundan iki elimle sıkıca yakaladım. Bütün gücümle öylesine bir çektim ki, kendisini karşı duvarın dibinde bulmuştu. Müdür odasının kapısını kapayıp önünde iki ayağımı açıp dikildim.</span></p>

  <p class="MsoNormal"><span>Düştüğü yerden kalkmış, bana mı, yoksa kapıya mı saldırması gerektiğini düşünüyordu, içeri girip kapıyı içerden sürgülemeyi tasarlamışda olabilirdi. Kapının koluna yapışmak istedi. Uzattığı ele bir kez daha yapışıp hızla çektim, karşı duvardan yana. Geri dönüp saldırıya geçmesi bu kez çok yavaşlamıştı. Soluk soluğa karşımda duruyor, saldıracak gücü kendinde bulamıyordu. Biraz da ayak patırtısına sınıf kapılarından başını uzatacak öğretmenlerden çekinmişde olabilirdi. Zor duruyordu ayakta. Yüzü kağıt gibi ak paktı.</span></p>

  <p class="MsoNormal"><span>«Git öğretmen odasında, dinlen!» dedim. «Aksilik edersen, zili çalar bütün sınıfları çıkarırım koridora. Kepaze olursun sonra!»</span></p>

  <p class="MsoNormal"><span>Ne düşündüyse düşünmüş öğretmenlerin lavabosuna doğru yürümüştü. Kendine bir çeki düzen vermek istiyordu.</span></p>

  <p class="MsoNormal"><span>Odasındaki telefondan santralı aradım. Kaymakam'a bağlamasını söyledim.</span></p>

  <p class="MsoNormal"><span>«Ben Öğretmen Rıfat!» dedim. Kaymakam'a.</span></p>

  <p class="MsoNormal"><span>Milli Eğitim telefonundan Hurşit Bey'den başkası konuşmadığı için şaşırmışa benziyordu:</span></p>

  <p class="MsoNormal"><span>«Hurşit Bey nerde?» diye sordu.</span></p>

  <p class="MsoNormal"><span>«Makamında yok!» dedim. «Yetkisini kötüye kullandığı için... Yetkisini geri vermeniz için sizi bekliyor!»</span></p>

  <p class="MsoNormal"><span>«Ne demek... Anlayamadım?»</span></p>

  <p class="MsoNormal"><span>«Acele gelirseniz açıklarım!» dedim. «Geç kalırsanız çıkacak olaylardan ötürü sorumluluğu üzerime alamayacağımı arz ederim!»</span></p>

  <p class="MsoNormal"><span>«Peki!» dedi. «Hemen geliyorum!»</span></p>

  <p class="MsoNormal"><span>Ben Kaymakam'la konuşurken zil çalmış, öğretmenler dersten çıkmışlardı. Hurşit Bey, hala heladan çıkamıyordu. Makam masasının ziline basıp Tahir Efendi'yi çağırdım. Müdür odasında beni görünce:</span></p>

  <p class="MsoNormal"><span>«Buyur!» dedi.</span></p>

  <p class="MsoNormal"><span>«Nerde bu odanın anahtarı?»</span></p>

  <p class="MsoNormal"><span>Cebinde olduğunu biliyordum. Hurşit Bey çıkar çıkmaz hemen arkasından kilitlerdi. Eğer yok derse, zorla almayı koymuştum aklıma.</span></p>

  <p class="MsoNormal"><span>«Bende!» dedi. «İşte!»</span></p>

  <p class="MsoNormal"><span>Aldım anahtarı:</span></p>

  <p class="MsoNormal"><span>«Çıkalım!» dedim. «Kapıyı kilitleyeceğim!»</span></p>

  <p class="MsoNormal"><span>Hiçbir şey anlamamıştı. Kapıyı kilitleyip anahtarı cebime attım:</span></p>

  <p class="MsoNormal"><span>«Kaymakam yolda,» dedim. «Bu anahtarı Kaymakam Bey'e vereceğim. Bu odada öğretmen döven haydutlar oturamaz. Ama Kaymakam Bey, oturur derse versin anahtarı kendisine!»</span></p>

  <p class="MsoNormal"><span>Şaşkın şaşkın bakıyordu yüzüme. Benim merdivenlere doğru yürüdüğümü görünce kalakalmıştı</span></p>

  <p class="MsoNormal"><span>Müdür Odası'nın önünde. Alt koridora inince boş kalan sınıfımın çocukları çevremi sarmışlardı.</span></p>

  <p class="MsoNormal"><span>«Nerdeydin Öğretmenim?» diye hesap soruyorlardı.</span></p>

  <p class="MsoNormal"><span>«İşim çıktı çocuklar!» dedim.</span></p>

  <p class="MsoNormal"><span>«Hastalandınız sandık.»</span></p>

  <p class="MsoNormal"><span>Arkadaşlarda şaşkın şaşkın bakıyorlardı yüzüme, öğretmenler odasına girince.</span></p>

  <p class="MsoNormal"><span>Ağzını açıp tek soru soran yoktu. Bakışlarıyla durumu sezinlemeye çalışıyorlardı. İsmail bir giriş yapabilmek için:</span></p>

  <p class="MsoNormal"><span>«Derste değil miydin?» dedi, «Çocuklarının sesleri geliyordu?»</span></p>

  <p class="MsoNormal"><span>«Değildim!» dedim, kısaca.</span></p>

  <p class="MsoNormal"><span>«İşin mi çıktı?»</span></p>

  <p class="MsoNormal"><span>Bir süre yüzüne baktıktan sonra:</span></p>

  <p class="MsoNormal"><span>«Hayır!» dedim, «İşim çıkmadı. Ben kendime iş çıkardım!»</span></p>

  <p class="MsoNormal"><span>«Ne gibi?»</span></p>

  <p class="MsoNormal"><span>«Müdür'e işten el çektirdim.»</span></p>

  <p class="MsoNormal"><span>İnanmışa benzemiyordu:</span></p>

  <p class="MsoNormal"><span>«Anlamadım.» dedi.</span></p>

  <p class="MsoNormal"><span>Konuşmamıza karışmak istemeden bizi dinliyorlardı arkadaşlar.</span></p>

  <p class="MsoNormal"><span>«Ne var anlayamayacak.» dedim, «Hurşit Bey'e işten el çektirdim. Makamını da kapattım. İşte anahtar!» Cebimden anahtarı çıkarıp göstermiştim.</span></p>

  <p class="MsoNormal"><span>Birbirlerinin yüzüne bakıyorlardı. İnanmayacak bir şey yoktu ama, inanmıyorlardı işte.</span></p>

  <p class="MsoNormal"><span>Durumdan, herkesten önce kuşkulanan Cihat Bey, yerinde incelemeler yapıp dönmüştü:</span></p>

  <p class="MsoNormal"><span>«Hurşit Bey nerde?» diye soruyordu.</span></p>

  <p class="MsoNormal"><span>«Ortada henüz bir cinayet yok!» dedim gülmeğe çalışarak, «Yalnız ufak bir yaralama... Belki bir çizik...»</span></p>

  <p class="MsoNormal"><span>Şakir, masa başında suçlu suçlu oturuyordu. Kendisine baktığımı gören arkadaşlar da başlarını ondan yana çevirmişlerdi. Yüzü karmakarışıktı.</span></p>

  <p class="MsoNormal"><span>«Büyütüyorsun meseleyi!» dedi, duyulur duyulmaz bir sesle:</span></p>

  <p class="MsoNormal"><span>«Çok mu küçük sanıyorsun, bir müdürün bir öğretmeni dövmesini?»</span></p>

  <p class="MsoNormal"><span>«Sus!» dedi, «İleri gidiyorsun! Yalnız benimle ilgili bir konuya ne hakla karışıyorsun, anlamıyorum!»</span></p>

  <p class="MsoNormal"><span>«Sen!.. Sen!.. Sen en sonra akla gelirsin! Ortada hakaret gören, dövülen bir öğretmen var, Şakir değil yalnız. Hem de haklı olduğu halde bir öğretmen dövülüyor makam odasında.» «Karışamazsın gene de...» sesi kısılmıştı üzüntüden, ağlamaklıydı.</span></p>

  <p class="MsoNormal"><span>«Bir öğretmenim ben... Öğretmenliğin onuru için bu işe burnumu sokmakta haklıyım! Üstelik de arkadaşımsın, aynı okulda okuduk.»</span></p>

  <p class="MsoNormal"><span>Kapı vurulmuştu. Arkadaşlar bir öğrencinin girmesini beklerlerken, Kaymakam'ı karşılarında görünce şaşırmışlardı:</span></p>

  <p class="MsoNormal"><span>«Günaydın Arkadaşlar!»</span></p>

  <p class="MsoNormal"><span>«Günaydın, Kaymakam Bey! Buyurun! Hoşgeldiniz!»</span></p>

  <p class="MsoNormal"><span>«Nerde, Rıfat Bey? Burda mı?»</span></p>

  <p class="MsoNormal"><span>Beni görünce gülümseyerek:</span></p>

  <p class="MsoNormal"><span>«Çağırınıza uyarak geldim. Önce sizi göreyim, dedim. Yukarı sonra çıkarım!»</span></p>

  <p class="MsoNormal"><span>«Hoşgeldiniz Efendim!» dedim, «Buyurmaz mısınız şöyle!»</span></p>

  <p class="MsoNormal"><span>Sandalyemi uzattım, oturdu. Durumdan bir şeyler çıkarmak ister gibi gözlerini bana dikmişti: «Efendim!» dedim. «İlköğretim Memurluğu makamında... Müdür tarafından bir arkadaş dövüldü. Bu makamda ikinci bir arkadaşın dövülmemesi için bu odayı kilitledim. İşte anahtarı, buyurun!» Uzattığım anahtarı almayınca masanın üstüne bıraktım. Bir süre yüzüme baktı. Sonra arkadaşları teker teker inceledi. Beni tutuyorlar mıydı, bana karşı mıydılar? Bir müdürün şu durumunun öğretmenler odasında konuşulması kurallara, yasalara, geleneklere uyar mıydı? Birden önemli bir işin başında olduğunu anlamış gibi:</span></p>

  <p class="MsoNormal"><span>«Siz bu yetkiyi nerden aldınız Rıfat Bey?» diye sordu, beni incitmemeye çalışarak.</span></p>

  <p class="MsoNormal"><span>«Bu yetki değil Kaymakam Bey!» dedim. «Aldığım sadece bir tedbir...»</span></p>

  <p class="MsoNormal"><span>Nezahat gülüyordu önüne bakarak. Bir öpücüğü hak etmişim gibi gözlerinin içi ışıyarak çevirmişti başını bir yana. «Ne tedbiri bu?» dedi sertçe. «Anlayamadım!» «Bu okulda bir öğretmen olduğum için... Daha doğrusu Hurşit Bey'in emrinde bir öğretmen olarak bu denemenin bana da uygulanabileceğini düşünerekten bu odanın kapalı kalmasını doğru buldum. Sadece bir tedbir bu, söylediğim gibi...»</span></p>

  <p class="MsoNormal"><span>«Bir öğretmenin dövüldüğünü söylüyorsunuz, kim bu arkadaş?»</span></p>

  <p class="MsoNormal"><span>«Yalnız bu arkadaş adının açığa vurulmasını istemiyor sanıyorum. Adının kendisince çok önemi olduğunu sanıyor. Ama ben onu dövülen bir öğretmen olarak düşünüyorum. Bir meslek arkadaşı...</span><span style="font-size: 10pt;">Titizliğim daha çok burdan geliyor.»</span></p>

  <p class="MsoNormal"><span>«Kim bu arkadaş?» diye ortaya sordu bu kez.</span></p>

  <p class="MsoNormal"><span>Şakir bir süre yüzüme baktıktan sonra:</span></p>

  <p class="MsoNormal"><span>«Adımın önemi varsa söyleyeyim, dediği gibi... Ben! Hurşit Bey, bir iki tokat vurdu. Dudağım patladı. Kanamasını kesmek için bir süre okulda oyalandım. Bunu sezen arkadaşım olayı bu duruma getirdi. Belki iyi oldu, belki kötü...»</span></p>

  <p class="MsoNormal"><span>«Demek böyle!» dedi, Kaymakam. «Nedenleri üzerinde, gelecek olan müfettişler dursunlar!</span></p>

  <p class="MsoNormal"><span>İnanıyorum ortada bir öğretmenin hakaret gördüğüne! Teessüf edilecek bir durum bu!»</span></p>

  <p class="MsoNormal"><span>Masanın üstündeki anahtarı cebine koydu, ayağa kalkarken:</span></p>

  <p class="MsoNormal"><span>«Hoşça kalın Arkadaşlar!» dedi, kimsenin yüzüne bakmadan çıktı odadan. Konuşmaları baştan sonuna kadar, başka bir ilgiyle, sorguyu kendisi yürütüyormuş gibi dikkatle izleyen Cihat Bey:</span></p>

  <p class="MsoNormal"><span>«Bu iş çok uzar!» dedi. «Gider Hurşit Bey buradan, görürsünüz!»</span></p>

  <p class="MsoNormal"><span>Sonra koluma girip kaldırdı yerimden:</span></p>

  <p class="MsoNormal"><span>«Sen de gidersin Rıfatçığım!» dedi. «En azdan bir ilçe değiştirirsin, bir nahiyeye de atayabilirler seni!»</span></p>

  <p class="MsoNormal"><span>«Bir köye göndermezler mi?» dedim gülerek.</span></p>

  <p class="MsoNormal"><span>«Köye mi?» diye üsteledi. «Yok, hayır köye göndermezler seni!»</span></p>

  <p class="MsoNormal"><span>«İmzalanan sözleşmeye aykırı mı? Okula girerken sözleşmede köy de vardı.»</span></p>

  <p class="MsoNormal"><span>«Yok, köye göndermezler. Senin gibileri göz önünde bulundurmak isterler. Yerine göre onların işine de yararsın sen!.. Neden mi? Henüz kimin için kavga ettiğini bilmiyorsun daha!..</span></p>

  <p class="MsoNormal"><span style="font-size: 10pt;">Belki işlerine de yararsın bir gün!»</span><br/></p>

  <p class="MsoNormal"><span>Ders zili çoktan çalmıştı ama öğretmenler sınıflara daha yeni giriyorlardı.</span></p>

  <p class="MsoNormal"><span>«Girecek misin sınıfa?» diye sordu.</span></p>

  <p class="MsoNormal"><span>«Girmeyeceğim!» dedim.</span></p>

  <p class="MsoNormal"><span>«İyi edersin! Şarap içmişsin aşçıda. Sınıfa girmen hiç doğru olmaz.»</span></p>

  <p class="MsoNormal"><span>«Demek önce sen başladın soruşturmaya? Şarabı, sınıfa girmemeyi düşünerek içtim.»</span></p>

  <p class="MsoNormal"><span>«Bunları hesap edecek kadar akıllısın da hâlâ neden evlenmiyorsun.»</span></p>

  <p class="MsoNormal"><span>«Bu da nerden çıkıyor!» dedim şaşkınlıkla.</span></p>

  <p class="MsoNormal"><span>«Eğer Gerede gibi yerlerde bekâr olarak bir iki yıl daha kalırsan, çok yakıştırmalar yaparlar sana, iyisi mi evlen! Benden söylemesi...»</span></p>

  <p class="MsoNormal"><span>Paltomu okula girerken hademe odasına bıraktığımı anımsadım. O yana giderken, Tahir Efendi, dışarı çıkacağımı anlamış, koşarak getirmişti.</span></p>

  <p class="MsoNormal"><span>«Buyur Rıfat Bey!»</span></p>

  <p class="MsoNormal"><span>İki eliyle yakasından tutuyordu, giymem için.</span></p>

  <p class="MsoNormal"><span>«Ver şunu Tahir Efendi!» dedim. «Biz daha paltosu tutulacak kadar olamadık!»</span></p>

  <p class="MsoNormal"><span>Aldım elinden. Giyerken Cihat Bey kulağıma eğilmiş soruyordu:</span></p>

  <p class="MsoNormal"><span>«Nerde Hurşit Bey?»</span></p>

  <p class="MsoNormal"><span>«Kaymakam'la yukarıda olmalı.»</span></p>

  <p class="MsoNormal"><span>Koluma girip beni kapıdan çıkarırken:</span></p>

  <p class="MsoNormal"><span>«İkiniz bir okulda kalamazsınız artık,» dedi. «Hele müfettiş gelsin! Önce onu çeker alır burdan.»</span></p>

  <p class="MsoNormal"><span>«Seni de onun yerine oturtur, değil mi?» dedim.</span></p>

  <p class="MsoNormal"><span>Yıllardır düşlediği bir konuydu bu:</span></p>

  <p class="MsoNormal"><span>«Uygun olmaz mı yani?» dedi keyifli keyifli gülerek.</span></p>

  <p class="MsoNormal"><span>«Olmaz olur mu? Koltuk tam sana göre... Dolduramıyordu koltuğu zavallı!»</span></p>

  <p class="MsoNormal"><span>O kapıyı dışardan kapatırken, gülüşlerini duyuyordum.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_21" style="text-align: center;"><span><b>YİRMİ İKİ</b></span></h2>

  <p class="MsoNormal"><span>Bolu'dan müfettiş gelmiş soruşturma başlamıştı. Tek sorun o gün içtiğim yarım şişe şarapmış gibi Aşçı Hüseyin'den başlamıştı soruşturma. Cihat Bey konuyu genişletmek için, sorguya gitmesi gerekenlere önceden başvuruyor, iki üç yıl önceki yolsuzlukların bile ortaya çıkartılmasını sağlıyordu. Dosya kabardıkça kabarmıştı. İşin uzayacağını anlayan müfettiş, bir han odası tutmuş, yerleşmişti Gerede'ye. Arada bir Bolu'ya gidiyor, Müdür'le soruşturmanın yönünü belirleyip dönüyordu. Şakir'in dövüldüğünü saptayan bir rapor yoktu, henüz elinde. Şakir de olanı biteni açığa vurmak istemiyor, karşılıklı itiştik, kakıştık, demekle işi hafifletmek istiyordu. Oysa bir müdürle bir öğretmenin itişmesi kakışması Müdür'den yana olan müfettişin işine geliyor, nasıl sen müdürle itişir, kakışırsın diye çıkışlar yaparak yeni suçlamalara geçiyordu.</span></p>

  <p class="MsoNormal"><span>Müfettiş'in soruşturmasının yönü birden değişivermişti. Kaç liralık kitap sattığımızı soruyordu bizlere. Ders yılı başında çocuklara kitap dağıtmış, paralarını da toplayıp Hurşit Bey'e vermiştim. Parça parça verdiğim için toplamını bulup çıkaramıyordum. Bütün öğretmen arkadaşlar da bu tür soruşturmadan geçiyormuş. Meğer Hurşit Bey kitap paralarını İstanbul'daki kitapçılara henüz göndermemişmiş. Cihat Bey'in düzeniymiş bu kitap parası suçlaması... Hurşit Bey'in bu paraları yediğini ileri sürmek istiyormuş, hem de kumar masalarında!</span></p>

  <p class="MsoNormal"><span style="font-size: 10pt;">İkinci hafta soruşturma çeşme ödeneği konusuna dönüştü. Özel saymanlıktan ödeneği çeken Hurşit Bey, okulun çeşmesini onarmışmı, onarmamışmı? Onaran usta, Cihat Bey'in istediğinden başka türlü mü konuşacaktı, Gerede'li olacaktı da?.. Ortada imzaladığı makbuz vardı ama, makbuz da yazılı parayı almamıştı ki... Hurşit Bey de vermemişti ki ona! Kim bilir yarısı yanlışsa, yarısı da doğruydu.</span><br/></p>

  <p class="MsoNormal"><span>Bu arada Nezahat'in beşinci sınıfı çoktan Cihat Bey'e geçmişti. Şakir bekârdı, ona on beş on altı yaşlarındaki kızlar nasıl teslim edilirdi? Peki, Nezahat'i de on beş on altı yaşındaki oğlanlardan mı kaçırıyorlardı? Rıfat Bey'in sınıfında da büyük kızlar vardı, yoksa Nezahat'i onun yerine dördüncü sınıfa mı geçirmeliydi? Bu Rıfat Bey'i de yaşlı kızların sınıfına vermek ne dereceye kadar doğruydu?</span></p>

  <p class="MsoNormal"><span>Hafta başı yolda Necmiye'yle rastlaşmış, okula birlikte geliyorduk:</span></p>

  <p class="MsoNormal"><span>«Haberin var mı?» dedi. «Hurşit Bey, Bolu'da... Vecahat Hanım söyledi.»</span></p>

  <p class="MsoNormal"><span>«Ne işi varmış Bolu’da?» dedim.</span></p>

  <p class="MsoNormal"><span>«Ohooo!» dedi. «Demek senin haberin yok! Oraya vermişler. Bolu'dan da bir müdür göndermişler yerine. Sakın okulda rastlarsan öğrenci velisi sanma!»</span></p>

  <p class="MsoNormal"><span>«Ben Cihat Bey'i bile okulda gördüğüm ilk gün falso yapmadım, ne sanıyorsun beni!» dedim gülerek:</span></p>

  <p class="MsoNormal"><span>Necmiye de gülüyordu:</span></p>

  <p class="MsoNormal"><span>«Ben falso yaptım!» dedi, «Hurşit Bey onu yanıma katıp da, ev aramaya gönderince, ev tellâli sanmıştım da, sormuştum, asıl işiniz nedir, diye... Öyle şaşırmıştı ki adamcağız!»</span></p>

  <p class="MsoNormal"><span>«O ne demişti?»</span></p>

  <p class="MsoNormal"><span>«Kars taraflarında bucak müdürüydüm eskiden demişti. On yıldır burdayım! Ben de onu soruyorum ya sizden demiştim, burada emlâk komisyonculuğu mu yapıyorsunuz şimdi? Oysa ben ev tellâlı mısınız, dememek için, komisyoncu diyordum. Saf saf yüzüme baktı da, Necmiye Hanım dedi, yakıştıramadınız mı bana öğretmenliği?»</span></p>

  <p class="MsoNormal"><span style="font-size: 10pt;">Katıla katıla gülüyordu Necmiye, yol ortasında durmuştu da.. İki yanımızdan geçen öğrencilerimiz, bize bakıyorlardı. Birden gülüşünü kesen Necmiye, başını geri çevirip çatlak bir sesle:</span><br/></p>

  <p class="MsoNormal"><span>«Günaydın Cihat Bey!» dedi. Kıpkırmızı kesilmişti utançtan. Ben gene durumdan kuşkulanmış, şaka mı yapıyor, diye başımı çevirmiş, Cihat Bey'i koluma girmeğe hazırlanırken görmüştüm. Çok meraklıydı koluma girmeğe. Yaşlılığı bahane eder, sepet gibi asılırdı, kendisini taşıtmak için.</span></p>

  <p class="MsoNormal"><span>Necmiye'yle ben, en az ondan bir paylama beklerken:</span></p>

  <p class="MsoNormal"><span>«Yahu çocuklar!» dedi, «Ne duruyorsunuz, evlensenize siz!»</span></p>

  <p class="MsoNormal"><span>Ben havayı yumuşatmak için:</span></p>

  <p class="MsoNormal"><span>«Az önce Necmiye'ye onu sormuştum, biz ne duruyoruz, hemen evlensek nasıl olur, demiştim. Bu sorum üzerine nasıl güldüğünü sen de gördün işte!»</span></p>

  <p class="MsoNormal"><span>Necmiye, korkuyla kestiği gülüşünü sürdürebilmek için, bulduğum bahaneden hemen yararlandı:</span></p>

  <p class="MsoNormal"><span>«Böyle güzel bir tekliften neşelenmek hakkım değil mi, Cihat Bey?» dedi.</span></p>

  <p class="MsoNormal"><span>Katıla katıla gülüyor, söyledikleri, zor anlaşılıyordu. Cihat Bey:</span></p>

  <p class="MsoNormal"><span>«Nişanı da konuştunuz mu?» diye soruyordu, «Nişanı ne günü yapalım?»</span></p>

  <p class="MsoNormal"><span>«Nişan mı dedin? Doğrusu nişanı hiç düşünmedik , yıldırım nikahıyla evleniriz demiştik de...»</span></p>

  <p class="MsoNormal"><span>«İyi edersiniz!» dedi. Sonra bana döndü:</span></p>

  <p class="MsoNormal"><span>«Hemen evlenirseniz seni tek başına gönderemeyecekleri için, kalırsın Gerede'de uzun bir süre...</span><span style="font-size: 10pt;">Bak, sürgünler başladı gene!»</span></p>

  <p class="MsoNormal"><span>«Biz de onu düşündük de, evlenmede bulduk kurtuluşu! Demek isabet etmişiz.»</span></p>

  <p class="MsoNormal"><span>«Bu günden tezi yok başlıyorum,» dedi. «Nüfusa yazıldığınız yer neresi?»</span></p>

  <p class="MsoNormal"><span>Ben Cide mi, Bartın mı diye düşünürken, Necmiye:</span></p>

  <p class="MsoNormal"><span style="font-size: 10pt;">«Benim Edirne!» dedi.</span><br/></p>

  <p class="MsoNormal"><span>«Doğum yerim Cide ama...» dedim. «Bırak doğum yerini! Nüfusun nerde?»</span></p>

  <p class="MsoNormal"><span>«Hiç işim düşmedi bu güne kadar?»</span></p>

  <p class="MsoNormal"><span>«Asker olurken de mi düşmedi?»</span></p>

  <p class="MsoNormal"><span>«Ne askerliği? Çocukları ne zamandan beri askere çağırıyorlar?» diye laf karıştırdı Necmiye.</span></p>

  <p class="MsoNormal"><span>«Gerçekten çocuk!» dedi Cihat Bey.</span></p>

  <p class="MsoNormal"><span>«Yasalarda bir madde vardır.» dedim, kendimi savunmak için, «Evlilik kişiyi reşit kılar, diye.Evlenince birden büyürüm, olur biter!»</span></p>

  <p class="MsoNormal"><span>Başlattığı şakanın böyle sürüp gitmesi kuşkuya düşürmüştü Cihat Bey'i. Birden durmuştu, okulun kapısının önünde. Bu kez gülme sırası ondaydı:</span></p>

  <p class="MsoNormal"><span>«Çocuklar!» dedi. «Şu ihtiyar halimde alay etmeyin benimle. Sahi evleniyor musunuz?»</span></p>

  <p class="MsoNormal"><span>Necmiye azarlar gibi:</span></p>

  <p class="MsoNormal"><span>«Önce uygun görmüştün evlenmemizi.» dedi, «Şimdi de bizi birbirimize münasip görmüyormusun, aşk olsun Cihat Bey!»</span></p>

  <p class="MsoNormal"><span>«Nasıl görmem... Yaşınız da, başınız da birbirinize denk! Kendimi öyle hazırlamıştım ki müdürlüğe... Hurşit Bey'in bavulunu eline vermem bizim Yusuf'a yaradı! Geldi oturdu Hurşit Bey'in koltuğuna. Onun tayin haberi bombasını, patlangaca çevirecek bir haber gerek... O da sizin evlenme haberiniz olur ancak... Çocuklar, bu fırsatı esirgemeyin benden! Öğretmenler odasında öyle bir patlatayım ki bombayı, camlar şangır şangır yere insin! Yusuf Bey bile apışıp kalsın!»</span></p>

  <p class="MsoNormal"><span>Necmiye'ye döndüm:</span></p>

  <p class="MsoNormal"><span>«Ne dersin Necmiye?» dedim. «Verelim mi bu fırsatı Cihat Bey'e»</span></p>

  <p class="MsoNormal"><span>Yüzü bu kez gerçekten gülüyordu:</span></p>

  <p class="MsoNormal"><span>«Sen bilirsin! Ben sana bırakıyorum!»</span></p>

  <p class="MsoNormal"><span>Cihat Bey:</span></p>

  <p class="MsoNormal"><span>«Bu işleri kadın erkeğe bıraktı mı tamamdır. Oldu bu iş!»dedi, «Kutlu olsun çocuklar! Hemen bugün başlıyorum yıldırım nikâhı işine!»</span></p>

  <p class="MsoNormal"><span>Önce Necmiye'nin elini sıktı. Sonra benimkine sıkı sıkı yapışmış bırakmıyordu.</span></p>

  <p class="MsoNormal"><span>«Bırak elimi!» dedim. «Necmiye'nin elini sıkıp ona mutluluklar dileyelim!»</span></p>

  <p class="MsoNormal"><span>«O kadar mı?» dedi, «Öpmek yok mu?»</span></p>

  <p class="MsoNormal"><span>«Hele çocuklar derse girsin, boşalsın öğretmenler odası!»</span></p>

  <p class="MsoNormal"><span>Cihat Bey, bombayı tam zamanında patlatmıştı. Arkadaşlar bizi kutlamaktan, Yusuf Bey'i kutlamaya vakit bulamamışlardı.</span></p>

  <p class="MsoNormal"><span>Cihat Bey, sözünde durmuş bizi bir hafta içinde evlendirmişti. Öbür hafta başında okula birlikte geliyorduk Necmiye'yle... Tam Cihat Bey'in ev tellâllığını konuştuğumuz yerde durmuştuk.</span></p>

  <p class="MsoNormal"><span>«Adam yalnız ev tellâlı değil,» dedim. «Daha çok evlilik tellâlı! Hatta çöpçatan, aşkolsun adama!»</span></p>

  <p class="MsoNormal"><span>Ben gülelim diye söylemiştim ama, ikimiz de gülemiyorduk.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_22" style="text-align: center;"><span><b>YİRMİ ÜÇ</b></span></h2>

  <p class="MsoNormal"><span>Evlenmemiz gerçekten de sürgünlük süremizi uzatmıştı. Tam naklimiz yapılırken bu kez de doğum girmişti araya. Sonra ders yılı başında da kendimizi Akçakoca'da bulmuştuk. Kaynanamla birlikte üç nüfusluk bir aileydik, bir de kızımız: Sağlıklı bir Tatar balası...</span></p>

  <p class="MsoNormal"><span>Eee, artık büyümüş, baba da olmuştum. Tam adam olmam için askerliğimi yapmam gerekiyordu, geleneklere göre... Bu iş hiç başarılı olmamıştı, ordumuz bir yedek subay yerine, bir yedek çavuş kazanmıştı. Bir ağır makineli tüfek çavuşu!..</span></p>

  <p class="MsoNormal"><span>Askerliğimi bitirip de Akçakoca'ya döndüğüm zaman ne Necmiye vardı, Akçakoca'da, ne de kızım Gönül!.. Çavuş'un kahvesinde bir dolu arkadaşım vardı. Ders dönüşü kâğıt oynuyor, akşam olup da ortalık kararırken aynı masaların üstünde şişeler açılıyordu. Geç saatlere kadar içiyorduk. Askerliğimin başarılı geçmeyişi, okul tatilinde Necmiye'yi yanıma çağırmamak gibi bir talihsizlik yaratmıştı. Elimde olmayan nedenlerden ötürü bir yıl uzak kalmıştık birbirimizden. Bu süre içinde onun isteğiyle kolay evlendiğimiz gibi kolayca da ayrılıvermiştik. Ne var ki Necmiye, vakit geçirmeden hemen evlenivermişti.</span></p>

  <p class="MsoNormal"><span>Askerliğim süresince bir kaç kitap karıştırmış, Yedek Subay Okulu'nda her tür arkadaşla karşılaşmıştım. Bir iki dergide şiirlerim bile yayınlanmıştı. Bu arkadaşlardan biri de genç şair Kemal Tahir'di. Geçit dergisinde birleşmiştik, yıl 1933... Cumhuriyetimizin bilinçli bir yıl dönümünü kutlamıştık: «Açık alınla...» Akçakoca o yıllarda, küçük bir bucaktı, ikiye bölünmüş... Birinci bölüm memurların, memurlarla işbirliği yapan kentsoylu kişilerin oturduğu bölümdü. İkinci bölüm «Mahalle»ydi, halkın, kayıkçının, kahvecinin, rençberin yerleştiği kesim... Burada oturanlar, önemli işleri çıkarsa, dört beş kilometrelik yol tepip, aşağı çarşıya inerlerdi. Hükümet buradaydı, Belediye, Liman Dairesi, parti Binası, Eczane, Banka, Hava kurumu hep bu kesimdeydi. Akşam oldu mu hademelik, kapıcılık yapan, iş için giden üç beş mahalleli burdan çekildi mi hemen hemen birkaç memurdan başka kimse kalmazdı.</span></p>

  <p class="MsoNormal"><span>Her iki bölümde de birer okul vardı. Aşağıdaki okula altmış yetmiş öğrenci giderken, bizim okuldan üç yüz, dört yüz öğrenci hiç eksik olmazdı. Çocukların kimisi de üst baş derdinden, kitap defter parası yüzünden gelemiyordu okula. Durum böyle olduğu halde aşağıdaki okulun müdürü, bizi de yönetirdi. İlköğretim Memuru'ydu, çünkü.</span></p>

  <p class="MsoNormal"><span>İlk günden beri bu terslik beni sinirlendirmeye başlamıştı. Çoğunluk nerdeyse, yönetici de orda olmalıydı. Oysa her şey bu azınlık üzerine kurulmuştu Akçakoca'da. Burayı aşağıdaki bir avuç kentsoylu yönetiyordu. Hükümet binası, hiç olmazsa iki kesimin ortasında kurulmalıydı ki halk, kolayca gelip gidebilsin.</span></p>

  <p class="MsoNormal"><span>Uyanık bir kaptan vardı, alırdım karşıma Akçakoca'da bulunduğu akşamlar. Sorardım kaptana: «Motorun nerde çekili?»</span></p>

  <p class="MsoNormal"><span>«Orta çarşıda, kumda!» derdi.</span></p>

  <p class="MsoNormal"><span>«İstanbul'a ne yandan gidersin?»</span></p>

  <p class="MsoNormal"><span>«Motoru yüzdürür, başını çeviririm tersine... Aşağı çarşıya giderim, Liman Dairesi'nin önüne demirlerim. Liman çavuşundan alırım kâğıtlarımı... Yeniden çeviririm motorumun başını Ortaçarşı'ya. Kumda bekleyenlere el sallarım. Onlar uğurlar ola, diye bağırırlar arkamdan, el sallarlar... Sonra tutarım İstanbul'un yolunu.»</span></p>

  <p class="MsoNormal"><span>«Olur mu kaptan bu kepazelik?» derdim.</span></p>

  <p class="MsoNormal"><span style="font-size: 10pt;">«Olmaz!»</span><br/></p>

  <p class="MsoNormal"><span>«Neden olmaz?»</span></p>

  <p class="MsoNormal"><span>«Motor nerde çekilirse, liman orda olmalı!»</span></p>

  <p class="MsoNormal"><span>«Yani halk nerde, gemici nerdeyse, liman dairesi de orda olmalı değil mi?»</span></p>

  <p class="MsoNormal"><span>Söz buraya gelince:</span></p>

  <p class="MsoNormal"><span>«Hadi Kaptan içelim!» derdim. «Ortaçarşıda kurulacak liman dairesinin temelinin harcının çimentosunun şerefine!»</span></p>

  <p class="MsoNormal"><span>Sabahleyin okula giderken rastlardım küçük memurlara, odacılara, kapıcılara. Yolda dikilir konuşurduk. «Sabah gideriz kâr için,» derlerdi, «akşam döneriz yar için!..»</span></p>

  <p class="MsoNormal"><span>Akşam onlar dönerken de Ortaçarşıda yalı kahvelerinde rastlaşırdım «Mahalle»lilerle. Biraz mola verirler, birkaç tek içerlerdi. Bu tekler de yar içindi elbet!</span></p>

  <p class="MsoNormal"><span>Onlar yar için içerken, ben kendim için içerdim, o yıllarda.</span></p>

  <p class="MsoNormal"><span>Düşünmüyordum, artık evlenmeyi... Beni seven, sevgisi dilden dile dolaşan resim gibi güzel kızlar vardı Akçakoca'da... Berber Şakir'in kızı vardı ki, gençlerin düşlerinden çıkmayacak kadar dilberdi.</span></p>

  <p class="MsoNormal"><span>Giyinmesini de bilirdi, süslenmesini de... Beni sevdiği söylenirdi. Evlenmeyi hiç düşünmüyordum artık... Yüksek okullara gitmeyi de düşünmüyordum.</span></p>

  <p class="MsoNormal"><span>Halkevleri'nin Akçakoca'ya gelişi, benimle birlikte bu güzel ilçenin de yaşayışında değişmelere yol açmıştı. Aşağıçarşılılar, boşbulundukları için Halkevi'ne yer bulamamışlardı, kendi kesimlerinde.</span></p>

  <p class="MsoNormal"><span>Hemen bir bina yapmak için girişime geçmeyi düşünmüşlerse de, ay başında açılması Ankara'dan istendiğinden çok geç kalmışlardı. Halkevleri'nin arkasında Atatürk vardı. Şakası yoktu bu işin!</span></p>

  <p class="MsoNormal"><span>Hemen eski ilkokul binası onarımdan geçirilmiş, Halkevi bu binada törenle açılmıştı. Halkevini yer olarak kaptıran aşağı çarşılılar Halkevi'nin yönetimini olsun ellerine almak çabasına düşmüşlerdi. Bu da ancak seçimle olacaktı. Seçim günlerinde, yakından tanıdığım Osman Bayraktar'la olan dostluğum, iş arkadaşlığına dönüşüvermişti. Memleketini, halkını seven bir gençti Osman. Memurlarca da tutulduğu için jandarma Komutanı ona bir bekçibaşılık görevi vermişti. Bekçilerin aylıklarını gününde ödeyebilmek için dükkân dükkân, kapı kapı, sokak sokak dolaşır, bekçi parası toplardı. Bu gezgincilik ona Akçakoca'yı ve Akçakocalıları tanıma yeteneği kazandırmıştı.</span></p>

  <p class="MsoNormal"><span>Osman Bayraktar, benimle birlikte spor koluna yazılmıştı. Her ilde, her ilçede olduğu gibi Akçakoca'da da bu kola rağbet çok yüksekti. Spor kolu demek, hemen hemen Halkevi'nin tümü demekti. Buraya başkan olmak, Halkevi başkanlığı anlamına gelirdi.</span></p>

  <p class="MsoNormal"><span>Spor kolunun beş kişilik yönetim kurulu seçimlerde belli olmuştu. Benimle birlikte Osman da vardı kurulda.</span></p>

  <p class="MsoNormal"><span>En önemlisi, Aşağıçarşı Okulu'nda öğretmen Dündar da kurul üyeleri arasındaydı. Dündar, günlük arkadaşlarım arasında olduğu için ona oyumu vermekle ufak bir dostluk gösterisi yapmayı düşünmüştüm. Üstelik beş kişinin içinde iki oyun sonuçlar üzerinde hiçbir etkisi olmayacağını da biliyordum. Osman'la birlikte iki üye daha vardı geride. Başkanlığa seçilmemem bu durumda olanaksızdı. Dündar'a vereceğim oy, onu bizden koparmayacak, tam tersine bize ısındıracağı gibi, Aşağıçarşı'lı gençleri de bize yaklaştırmış olacaktı. İçlerinde gerçekten değerli gençler vardı. Dündar onların hem öğretmeni sayılırdı, hem de mahalle arkadaşı...</span></p>

  <p class="MsoNormal"><span>Spor kolundaki beş üye, kendi başkanlarını seçmek üzere Belediye Salonu'na çağırılmışlardı. Ben de onların arasındaydım, doğal olarak.</span></p>

  <p class="MsoNormal"><span>Bir ara kapıda Tahrirat Kâtibi'yle, Jandarma Komutanı göründü. Parmağıyla Osman'ı yanımdan çağıran Komutan, onu bir odaya kapatmıştı. Neden çağırdığını anlamakta gecikmemiştim. Oyunu, Dündar için kullanması gerekirdi. Vermezse Bekçibaşılık görevinden bile atabilirdi rahatça... Odadan birlikte çıkmışlar, seçim kutusunun önüne dikilmişlerdi. Güvenlik görevlisi olarak Komutan'ın gözleri Osman'ın üzerindeydi. Bana işaret vermesi olanaksızlaşan Osman, «Aman bırak Dündar'a oy vermeyi de, oyunu kendine kullan!» diyemediği için renkten renge giriyordu. Kendisi mutlaka bana verecekti oyunu, söz vermişti. Şu durumda </span><span style="font-size: 10pt;">Dündar'a verince benim vereceğim oyla başkan seçilmesi kesinleşiyordu, Dündar'ın.</span></p>

  <p class="MsoNormal"><span>Oy pusulasına Jandarma Komutanı'nın gözünün önünde Dündar'ın adını yazmak zorunda kalan </span><span style="font-size: 10pt;">Osman, elleri titreyerek atmıştı kutuya. Bense, işaret vermek zorunda kalıp da Komutan'ın gözünden düşmesin diye ona arkamı dönerek yazmıştım kâğıdımı. Beşimizin oyu da sandığa atılınca komutan rahat bir soluk aldı. Geriye kalan iki, üç kişiden birinin nasıl olsa Dündar'a oyunu vereceğini sanıyordu. Mehmet Aydın'ın dükkânı vardı Aşağıçarşı'da... Belki de üçüncü oy olarak ona güveniyordu. Bir gün önceden kulağını bükmüş olmalıydı. Ama benim hiç kuşkum yoktu, onun da oyunu bana vereceğinden.</span></p>

  <p class="MsoNormal"><span>Seçim kutusu Kurul'un önüne gidince, rahatlamıştım. Osman'a sokuldum gülerek:</span></p>

  <p class="MsoNormal"><span>«Ver bir sigara, Osman!» dedim.</span></p>

  <p class="MsoNormal"><span>Ters ters yüzüme baktı:</span></p>

  <p class="MsoNormal"><span>«Bu sigarayı daha önce isteyemez miydin?» dedi.</span></p>

  <p class="MsoNormal"><span>«İsteyemezdim, Komutan seni bekçibaşılıktan kovardı o zaman!»</span></p>

  <p class="MsoNormal"><span>«Neden kovarmış, anlayamadım!»</span></p>

  <p class="MsoNormal"><span>«Ayağıma basar, bana göz ederdin. Oyumu kendime vermem için!»</span></p>

  <p class="MsoNormal"><span>«Oyunu Dündar'a mı verdin yoksa?»</span></p>

  <p class="MsoNormal"><span>«Neden verecek mişim? Sana güveneceğime, kendime güvenirim diye düşündüm?»</span></p>

  <p class="MsoNormal"><span>Acı acı güldü:</span></p>

  <p class="MsoNormal"><span>«Doğru!» dedi. «Ben güvenilecek adam mıyım ki! Ekmek parasına Komutan'a satılmış biri.» Sonuçlar belli olmuş, Spor Kolu Başkanı seçilmiştim. Bu benim halkın oyuyla önemli bir işin başına geçmem, demekti. Benimle birlikte gençlerin de kendilerine güvenleri artmıştı. Büyük spor başarılarıyla, gerek ilçede, gerek komşu kentlerde sergiledikleri oyunlarla kendilerine olan güvenlerinin ürünlerini de kısa zamanda izleme olanağı sağladılar. Bütün girişimlerde hep </span><span style="font-size: 10pt;">Osman'la birlikteydik. Osman benim yalnız sağ kolum değil, Cemal'ler, Vasıflar, Necati Bey'ler, Faruk'lar, Hüseyin Horoz'lar Kocadon'larla birlikte savaşım arkadaşlarımdan biri, belki de en başta geleni, bana en yakın olanıydı.</span></p>

  <p class="MsoNormal"><span>Aradan yıllar geçmişti. O günlerde Galatasaray'da okuyan Mehmet Arifin oğlu Orhan büyümüş, belediye başkanı seçilmişti. Aşağıçarşı'lı olan Orhan, voleybol takımımızın en becerikli, oyuncularındandı. Akçakoca turistik bir kent olmuştu gençlerinin uyanıklığıyla... Bu doğa güzelliği Akçakoca'dayken er geç bir gelişme olacaktı ama, Halkevi'nden yetişenler, olmasaydı, bu kent, öyle birdenbire toparlanıp varlığını gösterebilir miydi? Zenginliğini fındık fidelerine borçlu olsa bile gelişip yurt çapında tanınmasını, memleketini seven bu gençlere borçluydu.</span></p>

  <p class="MsoNormal"><span>Orhan da, Mithat Özkök gibi, Mehmet Aydın gibi bu uyanık gençlerden biriydi. Ortaçarşıdaki Belediye'de buluşmuştuk. Gerçekten viraneye dönen eski Belediye Yapısı'nın önünde yürüdük. Yıllardır kepenkleri açılmayan dükkânların önünden geçtik. Kapısının önünde nice ulusal bayramlar kutladığımız Hükümet Binasının yıkıntısını sağımıza alıp bir tur yaptık. Ne PTT Binası yerindeydi, ne de önlerine sandalya atılıp oturulan kahveler, gazinolar... Orhan, acı acı gülüyordu: «Övünebilirsin Hocam!» diyordu. «Bu yıkıntılar hep senin eserin!»</span></p>

  <p class="MsoNormal"><span>Ne var ki bu harabeler olmasaydı, yepyeni bir Akçakoca doğmayacaktı. Dönüşte Ortaçarşı'da yalı boyunda oturduk. Sokaklar, lokantalar, gazinolar, tıklım tıklımdı. Halk tümüyle bu kesimdeydi. Çalışan, kazanan, yiyen, içen, eğlenen halk bu çarşıdaydı. Hükümet de buradaydı, Liman Dairesi de... PTT'nin yeni yapısıyla, Fındık Kooperatifi de...</span></p>

  <p class="MsoNormal"><span>Paralılar da buradaydılar ama, para kazanmak için halkı ayaklarına çağırmıyorlardı, artık. Kendileri Aşağıçarşı'dan kalkıp tıpıştıpış gelmişlerdi halkın ayağına. Bu da bir başarıydı. Fındık milyonlar kazandırmıştı benim Akçakocalılarıma, elbet kumarhaneler de burada olacaktı, meyhaneler de... Bunun nedenlerini 1936' ların ilkokul öğretmeni olarak nasıl kestirebilirdim, o yıllarda?</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_23" style="text-align: center;"><span><b>YİRMİ DÖRT</b></span></h2>

  <p class="MsoNormal"><span>Eh oldukça başarılı bir öğretmeni de buralarda, Akçakoca'larda unutmak, onun atılımlarından, girişimlerinden, yararlanmamak mesleğe saygısızlık olurdu. Hemen Müfettiş Remzi Bey gönderilmeli, meslekçe başarısı saptanıp önce başöğretmen kadrosuna alınmalı gerekirse merkezde göz önünde bulundurulmalıydı.</span></p>

  <p class="MsoNormal"><span>Müfettiş bir öğle üzeri gelmişti okula. Elinde Halk Dershaneleri programı vardı. Ben o saatlerde «Yarım azat» olan okulun boş saatlerinden yararlanıp kadınlara ders vermek üzere okulumda, Öğretmen Odası'nda bekliyordum.</span></p>

  <p class="MsoNormal"><span>Halkevi çalışmalarımda beni kollayan Başöğretmen Fevzi Bey:</span></p>

  <p class="MsoNormal"><span>«Sana kadınları veriyorum!» demişti. «Nasıl olsa kadınlar derse gelmezler. Sen de bir süre bekler, yemeğe inersin Ortaçarşı'ya!»</span></p>

  <p class="MsoNormal"><span>Her yıl böyle olmuştu. Ben kadınlara ilk kez gidiyordum. Her yıl meyhane dönüşü, sarhoşlara alfabe öğretirdim, camide. Devrimin sıkı günleriydi. Atatürk sağdı, okuma yazma bilmeyen tek kişi kalmayacaktı. Jandarmayla getiriliyordu öğrencilerimin çoğu. Kimi yorgun olurdu, balıktan, seferden, açmadan getirilirlerdi. Kimi meyhane dönüşü uğrar, ben ata ot attırırken sızar kalırlardı.</span></p>

  <p class="MsoNormal"><span>Kadınları jandarmalar zorlamadığı için hemen hemen ders yapılmazdı. Dershane okulda açılır, bir iki kadın gelse de geri gönderilirdi, kimse gelmediğinden...</span></p>

  <p class="MsoNormal"><span>Remzi Bey şakaya getirerek:</span></p>

  <p class="MsoNormal"><span style="font-size: 10pt;">«Eeee nasıl gidiyor Halk Dershaneleri?» dedi. «Gelen giden oluyor mu bari?»</span><br/></p>

  <p class="MsoNormal"><span>«İlk defa geliyorum kadınlara, daha bugün başlıyorum!» dedim. «Erkeklere gece giderdim. Jandarmalar iyi çalışırlardı doğrusu!»</span></p>

  <p class="MsoNormal"><span>«Halkevi işleri nasıl gidiyor?»</span></p>

  <p class="MsoNormal"><span>Demek kulağı doldurulmuştu Müfettiş'in.</span></p>

  <p class="MsoNormal"><span>«Kozanoğlu'nu oynadık. Bu yaz Karasu'ya götüreceğim çocukları... Maç da yapacağız orda...» dedim.</span></p>

  <p class="MsoNormal"><span>«Seni Aşağıçarşı'da çok seviyorlar, çok çalışıyor, diyorlar, senin için!»</span></p>

  <p class="MsoNormal"><span>«Hiç sanmam!» dedim, «Beni sevmeleri için hiçbir neden yok!»</span></p>

  <p class="MsoNormal"><span>«Yazık!» diyorlar, «Başöğretmenlik bile az ona!»</span></p>

  <p class="MsoNormal"><span>«Öğretmenliği çok görmesinler de...»</span></p>

  <p class="MsoNormal"><span>«Kadir bilir kişilerdir onlar. Ben de onlar gibi düşünüyorum. Geçen yıl derslerine girmiş, çok beğenmiştim. Teftişdefterinde okumuşsundur. Takdirname gelecekti sana ama, buraya cezalı gönderildiğinden... Eyüp Sabri Bey şimdilik kalsın, dedi.»</span></p>

  <p class="MsoNormal"><span>«Sağ olun. Burdan başka yere göndermesinler de...»</span></p>

  <p class="MsoNormal"><span>Müfettiş var diye, zil tam zamanında çalınmıştı. Hademe de biliyordu, kimsenin gelmeyeceğini ya, çalıyordu işte.</span></p>

  <p class="MsoNormal"><span>«Hiç okumayı düşünmüyor musun?» diye sordu.</span></p>

  <p class="MsoNormal"><span>«Altı yıl oluyor okuldan çıkalı!» dedim. «Sınavlara girsem kazanamam artık. Elime pek az kitap geçiyor, o da sınavlarda kafamı karıştıracak soyundan...»</span></p>

  <p class="MsoNormal"><span>«Girsen kazanırsın, gene de... Ben anlamam ama, şair olduğunu söylüyordu geçen akşam bizim Muzaffer Sadi, Bolu'da!»</span></p>

  <p class="MsoNormal"><span>Güldüm:</span></p>

  <p class="MsoNormal"><span style="font-size: 10pt;">«Kendi şairliğini bana yıkmaya çalışıyor Sadi Bey!» dedim.</span><br/></p>

  <p class="MsoNormal"><span>«Severim Deli Sadi'yi ben!» diye güldü.</span></p>

  <p class="MsoNormal"><span>«Ben de çok severim!» dedim. «Nedense bu memlekette hep deliler seviliyor. Akıllılar hep kendi çıkarında.»</span></p>

  <p class="MsoNormal"><span>Bir ara ayak seslerine kulak kabarttı:</span></p>

  <p class="MsoNormal"><span>«Yahu, Rıfat Bey!» dedi, «Nedir bu ayak sesleri? Yoksa derse mi geliyorlar?»</span></p>

  <p class="MsoNormal"><span>«Bilmem ki, bir bakayım!»</span></p>

  <p class="MsoNormal"><span>Dershane öğretmen odasının bitişiğindeydi. Bir de baktım ki içerisi tıklım tıklım...</span></p>

  <p class="MsoNormal"><span>Dönüp durumu bildirdim:</span></p>

  <p class="MsoNormal"><span>«Buyurun girelim,» dedim, «Boşyer yok içerde.»</span></p>

  <p class="MsoNormal"><span>Kuşkuyla baktı yüzüme.</span></p>

  <p class="MsoNormal"><span>«Sen gir hele bakalım!» dedi, «Ben geliyorum. Müfettiş olduğumu söyle ki, girince ürkmesinler!</span></p>

  <p class="MsoNormal"><span>Demek bayağı gelen var, öyle mi?»</span></p>

  <p class="MsoNormal"><span>«Halkevinden alıştılar çağırılara... Dört yıldır burdayım. Kendilerinden sayıyorlar beni, artık. Pek çekinmiyorlar nedense.»</span></p>

  <p class="MsoNormal"><span>İçeri girdim. Genç kızlardan görerek yaşlılar da ayağa kalktılar. Bir ikisini, Kadınlar Pazarı'nda görmüştüm, evime gelip giderken. Rıfat Pekmez'in karısı iyi giyinmişti. Sergisi vardı pazarda, kumaşsatardı. Birkaç yaşlı kadın daha vardı ki bu çarşının gediklilerindendi. Demek bunlar, alfabe öğrenmekten çok hesap kitap için gelmiş olacaklardı. Metre sistemi uygulanmıştı ama, bunlar endaze, arşın kullanırlardı. Arşın altmış sekiz santimdi, endaze altmış beş...</span></p>

  <p class="MsoNormal"><span>Yoklama yaparken Remzi Bey de girmişti içeriye. Tanıttım müfettiş olduğunu. Adını okuduklarım geldiklerini, burda olduklarını belirtiyorlardı. Üç beş kişinin de adları yoktu listede. Gözlerimin içine bakıyorlardı gülerek. Ders için gelmedikleri belliydi. Bunların arasına Berber Şakir'in kızı da karışmıştı. Önüne defterini açmış, okula daha yeni başlayan bir çocuk gibi renkten renge giriyordu.</span></p>

  <p class="MsoNormal"><span>Oysa ilkokulu başarıyla bitireli üç yıl geçmişti aradan. «Hanımlar!» diye başladım, «Bugün alfabe yapmayacağız, hesap öğreneceğiz!»</span></p>

  <p class="MsoNormal"><span>Rıfat Pekmez'in karısının yüzü gülmüştü. Masanın gözünü çektim. Ders yaptığımız oda kendi sınıfım olduğu için, neyin nerde olduğunu iyi biliyordum. Açılıp kapanır metreyi alıp açtım. Kaç santim olduğundan başladım işe. Arşını da endazeyi de gösterdim üzerinde. «Amerikan bezi aldık, metresi şu kadar kuruştan.» dedim, «Bir arşını, bir endazesi şu kadar kuruş ederse, bir metresinin kaç kuruş edeceğini" önce akıldan yaptırdım, sonra tahtaya yazıp hesapladık. Derse kalkacak kadar kendisine güvenenler vardı. Birlikte topladık, çıkardık. Çarpmayla, bölmeyi gelecek derslere bırakmıştık. Sonra geçtik kara okkaya... Peşinden de kiloya, grama...</span></p>

  <p class="MsoNormal"><span>Ders iki saat sürmüş, Remzi Bey, kıpırdamadan izlemişti. Saatime baktığımı görünce:</span></p>

  <p class="MsoNormal"><span>«Rıfat Bey!» dedi, «Yormayalım hanımları, ilk günden... Çıkalım, isterseniz!»</span></p>

  <p class="MsoNormal"><span>Sıralardan duyulur duyulmaz:</span></p>

  <p class="MsoNormal"><span>«Yorulmadık!» diye yanıtlar yükseldi.</span></p>

  <p class="MsoNormal"><span>«Öğretmeninizi tebrik etmeme müsaade edin hanımlar.» dedi Remzi Bey, «Rıfat Bey'in size çok yararlı şeyler öğreteceğine inanıyorum. Hadi hoşça kalın!»</span></p>

  <p class="MsoNormal"><span>Derse girdiğimizden daha canlıydılar biz çıkarken. Ayağa kalkıp selamladılar bizi. Okula tatilden dönmüş çocuklar gibiydiler.</span></p>

  <p class="MsoNormal"><span>Başarılı bir öğretmen olduğum, daha doğrusu Halkevi'nde halkla yakından ilişki kurduğum için beni Akçakoca halkından uzaklaştırıp Gümüşova çocuklarının başına başöğretmen olarak atadılar, ders yılı başında.</span></p>

  <p class="MsoNormal"><span>Ne yazık ki çocuklar orak biçme zamanına rastladığı için pek okula gelemiyorlardı. Bir iki kez Çerkez düğünlerine katılarak halkla da, çocuklarla da ilişkimizi sürdürmek istedim. Eğer üç beş ay daha kalsaydım, okula bir Çerkez kızı gelip oturabilir, altı yıllık ilkokul öğretmenliğime bir toplam çizgisi çektirmiş olurdu. Bereket Gazi Terbiye Enstitüsü için girdiğim sınavı kazanmıştım.</span></p>

  <p class="MsoNormal"><span style="font-size: 10pt;">Jandarmayla okula getirtip derse sokabildiğim sekiz öğrencimin teker teker elini sıkarak ayrıldım Gümüşova'dan... Geride başöğretmenliğimi borçlu olduğum tek öğretmenim Hayriye Varlık'a mühürü bırakarak ayrıldım.</span><br/></p>

  <p class="MsoNormal"><span>Gazi Eğitim Enstitüsü bana olumlu üç beş arkadaşla iki çocuğuma anne olan bir yaşam arkadaşı kazandırmıştı, iki de öğretmen... Bunlardan biri Ahmet Kutsi, okuldan çıktıktan sonra da bana destek olmuş, Rikkat'in de benim de sağlığımızla, yer değiştirmelerimizle yakından ilgilenmişti. Biz de saygıda kusur etmemiştik. Ne var ki her geçen yıl, aramızdaki sevgiyi, saygıyı gevşetmiş, beni nankör bir öğrenci durumuna düşürmüştü. Sanıyorum ki bana karşı önemli bir değişme olmamıştı öğretmenimde. Belki sadece, dünya görüşüyle birlikte şiir anlayışımdı değişen. Belki de eski sanat anlayışı doğrultusunda gitmeyen ters bir genç şairdim, onun gözünde. Olur ya bir gün yola gelebilirdim de... Çünkü kötü insan değildim, üstelik de halkını seven bir taşralıydım! Onun memleketçi anlayışına da uyabilirdim, durup oturdukça!</span></p>

  <p class="MsoNormal"><span>Oysa sonuç hiç de hocamın düşlediği, doğrultuda gelişmedi. İkinci Dünya Savaşı'nın sonlarına doğru ve daha da sonraları biz karşı karşıya gelen, iki zıt anlayışta her şeyimizi ortaya koyarak dişe diş savaşan iki militan kesilmiştik.</span></p>

  <p class="MsoNormal"><span>Yürüyüş Dergisi’nde yazdığım şiirlerle, sola doğru açılan yelpazede yerimi aldığımı açıkça belirtiyordum. Karagümrük Ortaokulu'nda öğretmendim. Rikkat'i İstanbul’a getirip yeni açtığımız tam takır bir eve, bir iki yaşındaki oğlumla birlikte yerleşmiştik. Aylık diye ikimizin de eline seksener lira para geçiyordu. İstanbul'da ne odun vardı yakacak, ne kömür... Ne de bunları karaborsadan sağlayacak paramız... Ekmek karneyleydi, bol ekmek alıp karnımızı doyurabilecek durumda da değildik. Karaborsada tanesi bir liraydı ekmeğin. Aldığımız paraysa ekmeğe bile yetmezdi.</span></p>

  <p class="MsoNormal"><span>İstanbul’a çok önceleri gelip yerleşmiş olsaydık belki bu parayla kıt kanaat geçinebilirdik... Ne penceremizde perde vardı, ne kap kaçak... Oğlum Aydın'ın veresiye aldığımız sütünü kaynatacak kömürü bile bulamıyorduk. Bir kezliğine, ara sıra toplandığımız kahvenin ocakçısı Aliekber'den sağlamıştım. Kesekâğıdına koyduğu üç beş marsığı alıp götürmüştüm de, Aydın'ın sütünü ancak ısıtabilmiştik!</span></p>

  <p class="MsoNormal"><span>O yıl kışda dayanılır gibi değildi. Bir arkadaştan aldığım eski bir pardesü, beni, değil soğuktan korumak, gülünç olmaktan bile kurtaramıyordu. Oğlumun yokluk, yoksunluk içinde büyümekte oluşu, beni okuldaki çocukların yaşayışlarını izlemeye itiyordu. Karagümrük Ortaokulu bu bakımdan içler acısı örneklerle doluydu. Hele müdür yardımcısı olduğum yıl daha da yakından izlemek fırsatını bulmuştum bu acıklı durumu. Okul, çifte öğretim yapıyordu. En azdan beş yüzerden bin çocukla yakından ilgileniyordum. Her türlü çocuk vardı bunların içinde. Aç gelip, aç gidenler bir yana, yarım gün çalışanlardan kış sabahları, gazete satıp evinin kömürünü odununu sağlamaya çalışanlara, paltosuzluktan, ayakkabısızlıktan evinden çıkamayanlara, kadar... Okuldaki hademeler bile, ellerine toptan para geçmesi için karnelerini satarlar, günlük ekmek için fırıncı Enver'le olan arkadaşlığıma sığınırlardı. Çocukların yalnız dersleriyle, notlarıyla değil, üstleri başları, yemeleri içmeleriyle de uğraşıyordum. Bütün «Devamsızlıkların altında üzücü olaylar, kahredici nedenler yatıyordu. Bunları çözümlemeye çalışmak da işlerim arasına girmişti. İşin en akıl almaz yanı, o yıllarda şiire, edebiyata her dönemden çok daha bağlı oluşumdu. Belki tek silahım, tek avuntum, şiirdi. Bütün bu yoksunlukların, acıların, olanaksızlıkların içinden çıkmaya çalışıyordum. Yalnız değildim artık. Edindiğim sınıfsal bilinç beni bütün acılara, yokluklara, baskılara karşı daha da güçlendirmişti. Davam için birlikte savaşabileceğim candan arkadaşlarım vardı. Benim bu savaşımımda ilk işim şiirle üzerime düşeni yapmaktı. Kendimi yetiştirdikçe anlayışlı öğrenciler yetiştiriyor, sanatı, gerçekçi, toplumcu açıdan izlemelerini, benimsemelerini istiyordum. Müdür olmak, yönetici olmak gibi bir dileğim yoktu. İyi bir edebiyat öğretmeni, iyi bir toplumcu şair olmak istiyordum sadece. Çıkardığım «Yarenlik» adlı şiir kitabı benim gibi ilk kitabını yayınlayan bir şair için büyük başarıydı. En az kırk elli eleştiri görmüştü kitabım, hemen bütün eleştirmenler olumlu karşılamıştı yapıtımı. Beğenenler arasında şairler, öykücüler de vardı. Başta Sait Faik'le Sabahattin Ali, Cahit Sıtkı Tarancı, Ömer Bedrettin, Ziya Osman, Sabri Esat geliyordu. Orhan Veli bizleri beğenemezdi ilke olarak. Toplumcu şiirin yüzde yüz karşısındaydı, ilk yıllarda... Ahmet Kutsi'nin beğenmemesi de doğaldı artık.</span></p>

  <p class="MsoNormal"><span>Küllük'te toplanırdık o yıllarda... Güneşli bir gündü. Aksaray'daki evimden çıkmış, Beyazıt'a kadar yürümüştüm. Mahir Efendi'nin lokantasının önünden geçerken cami duvarının dibinde A. Kadir'i, Ömer Faruk Toprak'ı, Niyazi Akıncıoğlu'nu, Suphi Taşhan'ı, Arif Dino'yu görmüştüm. Tam onlara doğru yöneldiğim bir sırada ters yönde oturan Ahmet Kutsi'ye takılmıştı gözlerim. Beni görmüş, kendinden yana geldiğimi sanarak ayağa bile kalkmıştı.</span></p>

  <p class="MsoNormal"><span>Ne yapmalıydım? Halk Partisinin Milli Şef döneminin en baskılı günleriydi. Aydınlar arasında bile saflar kurulmuş, savaşımlar başlamıştı. İş yalnız şiir anlayışı, biçim tartışması, folklordan yararlanıp yararlanmamak sorunu, şiirin şairaneliği değildi. Yönetenlerden yana mı olacaktık, yönetilenlerden yana mı? Sorun buraya gelip dayanmıştı. Bir Saraçoğlu Hükümeti vardı, ırkçıları, Turancıları şımartan, onları şairlere, gerçek hikayecilere açıkça Sabahattin Ali'ye karşı kışkırtan. Hitler anlayışında bir yerli yönetim gelişiyordu. Çankaya bu anlayışı destekleyen okur yazarların kâbesi olmuştu. Ahmet Kutsi, Milli şefin sanat, edebiyat danışmanıydı. Nurullah Ataç, ona 'ünlü komi şair' dese bile Ahmet Kutsi'yle aynı doğrultudaydı. Çıkardığım Hür Markopaşa'da Ataç için, Başmüsahip Ata Bey demiştim. Milli şefi o baskı yıllarında koltukladığı için, yerinde bir kimlik belgelemesiydi bu. O dönemin aydın geçinenlerine karşı ne yapmamız gerekirdi? İlk işimiz, bu gibilerin Özden Pastane'lerinde, Karpiç'lerde, Küllük kahvelerinde karşılarına geçip kavuk sallamamaktı. Vereceğimiz bir selâm bile onları yüreklendirir, cüretlerini artırırdı.</span></p>

  <p class="MsoNormal"><span style="font-size: 10pt;">Gitmedim masasına Hocam'ın, bu tür nedenlerden.</span><br/></p>

  <p class="MsoNormal"><span style="font-size: 10pt;">Ahmet Kutsi'yi Küllük kahvesinde masasında yalnız bırakmakla, yanına gitmemekle tuttukları yanlış yollarda karşılarında olduğumu belirtmek istemiştim. Ondan, doğru yanlış çok şeyler öğrenen bir öğrenci, ilgisini yardımını görmüş bir genç çömez olarak belki doğru yapmadım ama, öğlenlerini aç geçiştiren Karagümrüklü öğrencilerimin sözcüsü, onların dertlerini dile getirmeye çalışan bir şairi olarak hiç de kötü yapmadığıma inanarak, duvar dibinde oturan toplumcu arkadaşlarıma doğru yolumu kırmıştım.</span><br/></p>

  <p class="MsoNormal"><span>Ahmet Kutsi'yi çok yakından izleyen Faruk Toprak'ın gözünden kaçmamıştı bu davranışım: «Ayakta kala kaldı değil mi?» dedi gülerek.</span></p>

  <p class="MsoNormal"><span>«Suç bende mi?» dedim, «Öğretmenlik yalnız istiareyle teşbihi öğretmek değil... Yaşayışıyla da öğrencisine örnek olabilmek değil mi?»</span></p>

  <p class="MsoNormal"><span>Ben tam zamanında onunla yürek bağımı koparmıştım. Öğrenci müfettişi olarak Paris'ten göndereceği raporlarla bir çok toplumcu arkadaşımın dosyalanacağını, geri dönmek zorunda bırakılacağını öğrenmiştim çok geçmeden.</span></p>

  <p class="MsoNormal"><span>Maarif Kitabevi'nde, takvim düzeltmeleri yapıyordum o yıllarda... Küçücük bir masam vardı, üzeri kâğıt örtülü... Ayak altında kalmamam için bir köşeye çekilirdi masam. Dışarıdan dükkâna giren bile göremezdi oturduğum yerde beni. Ancak Patronumuz Menije Hanım'la görüşüp de çıkarken görebilirdi içeriye giren kişi.</span></p>

  <p class="MsoNormal"><span>Ahmet Kutsi, bir gün kendisini çok iyi tanıyan Menije Hanım'a bir kitap sormak için girmişti dükkâna. Aradığını bulamayınca ayak üstü uzunca bir konuşma tutturmuştu.</span></p>

  <p class="MsoNormal"><span>Paris yolculuğundan sonra büsbütün soğumuştum Hocam'dan. Ne sorduğu kitap olumlu bir kitaptı, ne de konuştukları ipe sapa gelir sözlerdi. Bir ara bakışları bana ilişince sözü dudaklarının arasında düğümlenip kalıvermişti. Ne yapsındı? Birkaç adım atıp yanıma sokulsa... Yaptığım düzeltmelerin ekmek parası için yapılan ucuz bir iş olduğunu anlamakta gecikmemişti. Kendi doğrultusunda yetiştirmek istediği bir öğrenci için küçümsenecek bir işti ama, gene de namuslu bir işti. Çapaklı prova yazılarını düzeltirken göz nuru döküyordum bütün gün. Tepemde kör bir ampul yanıyordu. Onun başarılı öğrencisi böyle ilkel masa başlarında düzeltmenlik yapmamalıydı! Bir dengesizlik, bir düzensizlik vardı ortada. Suç kimindi? Olsa olsa nimetleri tepen, iyi bir diplomayla okulu bitirip de öğretmenlik yıllarında parlak raporlar alan, lütfen İstanbul'a atanan, ciğerlerindeki oyuklara aldırmadan Milli şefi küçümseyen dikbaşlı, ters yaradılışlı kişideydi suç! Dudaklarında sözcükler donup kalmış, yerine acıyan bir gülümseme yapışmıştı. Bu gülümsemeyi bir zakkum gibi iki dudağının arasına kıstırıp çıkmıştı.</span></p>

  <p class="MsoNormal"><span>Menije Hanım bir süre arkasından baktıktan sonra:</span></p>

  <p class="MsoNormal"><span>«Rıfat Bey!» dedi. «Ahmet Kutsi Bey'di, bu dışarı çıkan, tanırsın değil mi?»</span></p>

  <p class="MsoNormal"><span>«Tanımam Efendim!»</span></p>

  <p class="MsoNormal"><span>Aynı anlamlı gülüşle:</span></p>

  <p class="MsoNormal"><span>«Sanıyorum, o sizi tanıyordu,» dedi, «Çok yakından tanımışa benziyordu!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_24" style="text-align: center;"><span><b>YİRMİBEŞ</b></span></h2>

  <p class="MsoNormal"><span>Karagümrük Ortaokulu'nda öğretmenlik yaparken müdür yardımcılığı görevini de eklemişlerdi, arkadaşların isteği üzerine. Okul yeni yapılmıştı ama, eski bir yapıdan getirilen halk çocuklarıydı öğrencilerimiz. Henüz bahçe duvarları çevrilmeyen bu yeni yapıda işleri yolunda yürütmek zor oluyordu. Çifte öğretim yapılıyordu okulda... Öğleden sonraki ikinci üçüncü sınıfların önemli bir bölümü, ya kahveden gelirdi, ya bardak hesabı şarap veren köftecilerden... Kimisi de ilk dersin yoklamasında bulunur, sonra çekip giderdi. Bunların başına genç bir «Muavin» gerekiyordu. Yönetmeliğe göre asil öğretmenlerden seçilirdi müdür yardımcıları... Benden başka genç yoktu, asil arkadaşlar arasında...</span></p>

  <p class="MsoNormal"><span>Öğretmenler toplantısında müdür yardımcısı olmam için, Müdür başta olmak üzere hep birden direttiklerinde «Felsefe»ye gittiğimi, geri kalan zamanlarımı da okuyup yazmaya ayırdığımı ileri sürerek, çok zaman ayrılması gereken bu görevi üzerime alamayacağımı söylemiştim. Ne var ki kurtulamamış, ancak bir yıl kalma koşuluyla üzerime almıştım bu görevi.</span></p>

  <p class="MsoNormal"><span>Önce öğretmenlerin isteklerinden başlamıştım işe. Hepsi disiplinsizlikten devamsızlıktan yakınıyor, derslerde okutacak öğrenci bulamadıklarını söylüyorlardı.</span></p>

  <p class="MsoNormal"><span>İlkin sınıfları bir dolaşıp, şöyle bir göründüm çocuklara. Dersim bakımından en güler yüzlü kişi benim olmam gerekirken, kaşlarımı çatıp çıktım karşılarına. Sınıfta masal söyleyen, öykü okutan bir adamdan bu kadar haytayı yönetecek eli değnekli bir çoban çıkabilecek miydi? Pek inanmıyorlardı, böyle bir yönetmen olacağıma.</span></p>

  <p class="MsoNormal"><span>«Çocuklar!» dedim. «Biliyorsunuz, okulumuz mahalle içinde... Derslerden çıkınca kiminiz annesini, kiminiz kardeşini görmek isteyebilir. Evde unuttuğu bir kitabı, bir defteri gidip almak isteyebilir. Sakın benden izin almadan gitmeye kalkışmayın! Bana gelin ki beş on dakikalığına da olsa izin vereyim. Eğer izin almayıp da derslere girmezseniz, ilk derste bulunsanız bile sizi defterde yok göstermem gerekir. Bir gününüze yazık olduğu gibi, bir de okuldan kaçtı diye sizi disiplin kuruluna veririm ki sicilinize geçer... Devamsızlıktan sınıfta kalabileceğinizi de unutmayın! Eğer okula gelmediğiniz günler, ders günlerinin üçte birini bulursa, her dersten pekiyi alsanız bile sınıfta kalırsınız!»</span></p>

  <p class="MsoNormal"><span>Ben daha sözümü bitirip de dışarı çıkar çıkmaz, izin istemek için kapıma dizilmişlerdi. Hiç birini kırmadım, isteyenin eline tarihli, numaralı imzalı izin kâğıdını tutuşturdum. Ertesi, daha ertesi günler, ilk derse girenler odamın kapısında kuyruğa giriyorlar, izin kâğıdını alan, çekip gidiyordu. izin almadan giden birkaç kişiyi bu arada bulup çıkardım, acımasızca cezalandırdım. Bu kadar kolay izin alındığı halde izinsiz gidenlere ceza verilmez de kimlere verilirdi!</span></p>

  <p class="MsoNormal"><span>Sınıfların her gün beşer onar boşaldığını gören öğretmen arkadaşlar, okutacak öğrenci bulamamaktan yakınıyorlardı:</span></p>

  <p class="MsoNormal"><span>«Tüm kapat şu okulu da sen de kurtul, biz de kurtulalım!» diyenler bile çıkıyordu.</span></p>

  <p class="MsoNormal"><span>«Hele bir iki gün daha bekleyin!» diyordum, «henüz velilerin tümüyle görüşemedim.»</span></p>

  <p class="MsoNormal"><span>Bir yandan da hiç okula uğramayan çocukların velilerini çağırıyor, gelmeyen velileri ya evinde, ya işyerinde kıstırıyordum. Eğer çocuklarını bu yıl hiç göndermeyeceklerse böylelerinden imza alıyor hemen defterden siliyordum adlarını. Defterde yalnız okula gelmesi gerekenlerin adları kalmıştı.</span></p>

  <p class="MsoNormal"><span style="font-size: 10pt;">Bu işde bitince yeniden dolaştım sınıfları:</span><br/></p>

  <p class="MsoNormal"><span>«Çocuklar!» dedim. «Bu günden başlamak üzere izinleri resmen kaldırıyorum! Eğer, ölüm, hastalık dışı, izin için odama gelirseniz kovarım. İzin almadan okuldan uzaklaşırsanız sakın dönmeyin bir daha! Okuldan kaçanın ilk işlemi disiplin kuruluna çıkmaktır. Orda ne ceza vereceğimiz hiç belli olmaz! Ona göre!»</span></p>

  <p class="MsoNormal"><span>Bu sözlerin kuru gürültü olup olmadığını ancak bir ya da iki öğrenci denemek yürekliliğini gösterebilmiş, gereken cezayı da almışlardı.</span></p>

  <p class="MsoNormal"><span>Birden sınıflar doluverince şaşırmışlardı öğretmenler. Ne olmuştu bu haylazlara! Bakıyorlardı, yoklama fişlerine, sınıf mevcudu elli sekiz mi, gelen ya elli sekiz, ya elli yedi. Birinci saatte böyleyse, beşinci saatte de böyle! Bahçesiz bir okulda 'Devam' sağlamak kolay olmuyordu. Arada bir öğretmenlerden izin alıp derslere giriyordum, kuşkulandığım sınıflarda yoklamayı ben yapıyordum. Gelmeyen olursa yalnız tezkereyle bırakmıyor, velilerini de çağırıyordum, denetlemek için.</span></p>

  <p class="MsoNormal"><span>Müdür yardımcılığımın ikinci ayıydı. Güneşli bir gün erkenden kalkmış Atikali Durağında tramvaydan inmiştim. Çocukların arasından geçerek ellerim pardesümün cebinde okula geliyordum. Bahçe duvarı yapımı bitmediği için çocuklar yol kıyılarında, duvar diplerinde zilin çalmasını bekliyorlardı. Beni görenler selamlayıp konuşmalarını sürdürüyorlardı.</span></p>

  <p class="MsoNormal"><span>Okulun kapı sahanlığı gene velilerle dolmuştu. Ya beni, ya da çocuklarının öğretmenlerini görmek isteyen, öğrenci yakınlarıydı bunlar. Kapının bir an önce açılmasını bekliyorlardı. Tümünü birden selâmlayıp geçtim önlerinden... Bu saatlerde hademeler temizlikle uğraşırlar, kapıcılık işini boşlarlardı. Bu yüzden kapıyı içerden kilitlemek daha da kolaylarına giderdi.</span></p>

  <p class="MsoNormal"><span>Beni gören Zeki Efendi üstünü başını düzeltmiş camlı odasına girmeden önce kapıyı açıp bana bir günaydın çekmişti.</span></p>

  <p class="MsoNormal"><span>Çok geçmeden, çocukları içeri almak için sahanlığa dikilmiştim. Bugün oldukça kabarıktı arkamda dikilen konuklarımız.</span></p>

  <p class="MsoNormal"><span style="font-size: 10pt;">Karne zamanları hep böyle olurdu. Hele bir tanesi yaşına göre çok şıktı. Haki pardesüsünü yakıştırmıştı giysilerine.</span><br/></p>

  <p class="MsoNormal"><span>Otomatik zil vaktinde çalınca çocuklar, üçer beşer önümden geçip beni selamladıktan sonra, sınıflarına giriyorlardı. İlk derse girecek olan öğretmenler de çocukların arasındaydılar.</span></p>

  <p class="MsoNormal"><span>Öğrencilerin arkalarından derslere girmişlerdi. Bir arkadaşın gelmediği gözümden kaçmamıştı. Sahanlıkta dikilen konuklara:</span></p>

  <p class="MsoNormal"><span>«Şimdi sıra sizde!» dedim, «Buyurun içeri!»</span></p>

  <p class="MsoNormal"><span>Odama yürüdüm önlerinden. Kapımı açık bırakıp yerime oturdum. Hemen her günkü konuklardı, hepsi de çocuklarının derse kaldırılmasını, notlarının düzelmesini istiyorlardı. Çocuklara verebilecek, o kadar az şeyimiz vardı ki... Hele yönetmen olarak, çocuğun etiyle kemiğini velilerle bölüşmekten öteye geçemiyorduk!</span></p>

  <p class="MsoNormal"><span>Sıra haki pardesülü konuğa gelmişti sonunda.</span></p>

  <p class="MsoNormal"><span>«Günaydın!» çekip dikilmişti karşımda. Oturması için yer gösterdim. O çıkardığı pardesüsünü asacak çengel arıyordu. Demek çokça kalacaktı yanımda. Bir sandalye de pardesüsüne gösterdim, doğru bulmadı. Gösterdiğim yere sadece çantasını bırakıp gitti, pardesüsünü dışardaki çengele astı. Rahatlamıştı. Sonra çantasını kaldırıp kendisi oturdu:</span></p>

  <p class="MsoNormal"><span>«Efendim,» dedi, «Ben Ankara'dan geliyorum!»</span></p>

  <p class="MsoNormal"><span>«Hoşgeldiniz, Beyefendi!» dedim, doğrularak.</span></p>

  <p class="MsoNormal"><span>«Ben Başmüfettiş Avni Başman!»</span><a href="../Text/Section0004.xhtml#dn5" id="bn5"><sup>(5)</sup></a><span> </span></p>

  <p class="MsoNormal"><span>Ad olarak hemen tanımıştım, ingiliz Avni derlerdi eğitimciler. Dil bilirdi, eğitim üzerine çevirileri vardı. İlkelerine de sıkı sıkı bağlı olduğunu duyardık. Eğer dersime girmek için geldiyse peşinden mutlaka üç beş kuruş zam gelecek demekti. İdare için geldiyse, benden önce müdür vardı, zararı pek dokunmazdı bana.</span></p>

  <p class="MsoNormal"><span>«Müdür yardımcısısınız değil mi?» diye bir soruyla başladı işe, «Ne dersine giriyorsunuz?» diye sormuyordu. Demek «İdari teftiş» için gelmişti.</span></p>

  <p class="MsoNormal"><span>«Ne zamandır bu görevdesiniz?» diye sordu. Öğretmenliğe ilk girişimi soruyorsa, 1930'da ilkokul öğretmenliğiyle başladım işe... Türkçe Edebiyat öğretmenliğimi soruyorsa 1938 çıkışlıyım okuldan.</span></p>

  <p class="MsoNormal"><span>Öğretmenlik görevi mi, efendim?» dedim.</span></p>

  <p class="MsoNormal"><span>«Önce müdür yardımcılığı görevi? Ne kadar oldu bu işe başlayalı?»</span></p>

  <p class="MsoNormal"><span>«Daha yeniyim... Ancak elli altmış gün oldu!»</span></p>

  <p class="MsoNormal"><span>Çantasını açtı. Bir dilekçe buldu çıkardı. Tarihine baktı:</span></p>

  <p class="MsoNormal"><span>«Demek siz bu şikâyetten sonra Muavin olmuşsunuz!.. Hımmm Bu şikâyete göre okulda devamsızlık varmış, disiplinsizlik varmış, öğretmene saygısızlık varmış!.. Ne dersiniz?»</span></p>

  <p class="MsoNormal"><span>«Şikâyet eden bir öğretmen arkadaş olduğuna göre... Diyelim ki, devamsızlık onu pek ilgilendirmez ama ortada öğretmene bir saygısızlık varsa, bundan şikâyetçi olan arkadaşda sorumlu sayılmaz mı? </span><span style="font-size: 10pt;">Bu saygıyı idare mi sağlar, öğretmenin kendisi mi?»</span></p>

  <p class="MsoNormal"><span>«Elbet öğretmen sağlar... Sonraaa!.. Diyelim ki idare sağladı...»</span></p>

  <p class="MsoNormal"><span style="font-size: 10pt;">«Evet efendim, idarenin zorla, korkutarak sağladığı saygıdan bu öğretmen arkadaşa ne hayır gelir ki?»</span><br/></p>

  <p class="MsoNormal"><span>Birden doğruldu:</span></p>

  <p class="MsoNormal"><span>«Buyrun bir dolaşalım!» dedi.</span></p>

  <p class="MsoNormal"><span>Kapıdan hızla çıkıp koridora doğru yürümeğe başladı. Her halde üçüncü sınıftan başlayacaktı işe. Beş tane üçüncü sınıf şubesi vardı. 3A'dan başlaması gerekirdi. Ama Avni Bey sınıfların önünden hızla geçiyor, başını çevirip kapıların üstündeki tabelalara bile bakmıyordu. Önümde yürüyor, beni de peşinden koşturuyordu. Koridor sona ermiş, o hâlâ gidecek yol arıyordu, kendine. Buldu da. Helanın kapısını açmış girmişti içeri. Ben kendi özel işi için mi diye düşünürken, «Siz de gelin!» dedi.</span></p>

  <p class="MsoNormal"><span>Sıradan başlamıştı hela kapılarını açıp kapamaya. Birinci helayı açmış, duvarını gözden geçirmişti. İkinciyi, üçüncüyü, dördüncüyü de açıp kapattıktan sonra:</span></p>

  <p class="MsoNormal"><span>«Yazı falan yok!» dedi.</span></p>

  <p class="MsoNormal"><span>«Ne yazısı Efendim?» diye sordum.</span></p>

  <p class="MsoNormal"><span>«Tosun mosun yazısı!»</span></p>

  <p class="MsoNormal"><span>«Yoktur efendim. Bakın şu tenekeye! Hademelere eğer bir tek harf görürseniz hemen fırçayla kireçleyeceksiniz dedim!»</span></p>

  <p class="MsoNormal"><span>«Yazan oluyor muydu?»</span></p>

  <p class="MsoNormal"><span>«Değişmez geleneklerimizden... Oluyordu ilk günlerde. Onlar yazıp hademe silerse neden zahmet edip boyuna yazsınlar!»</span></p>

  <p class="MsoNormal"><span>Gülerek çıkmıştı koridora. Bu kez, kapıların önünden yavaş yavaş geçiyordu. Üst kata çıkmıştık.</span></p>

  <p class="MsoNormal"><span>Bu katta hela olmadığını bir bakışta anlamıştı. Gene de bir uçtan bir uca yürüdü. Son kapının önünde durdu:</span></p>

  <p class="MsoNormal"><span>«Boş sınıf var mı?» diye birden dikti gözlerini üstüme.</span></p>

  <p class="MsoNormal"><span>Vardı. Muzaffer Hanım gelmemişti. İki gündür rahatsızdı. Ne demem gerekirdi.</span></p>

  <p class="MsoNormal"><span>«Yok değil mi?» diye kendi cevaplandırmaya kalkıştı.</span></p>

  <p class="MsoNormal"><span>«Var!» dedim. «Sınıflardan biri boş!»</span></p>

  <p class="MsoNormal"><span>«Hayret!» dedi. «Hangi sınıf bu?»</span></p>

  <p class="MsoNormal"><span>«Şu önünde durduğunuz sınıf!»</span></p>

  <p class="MsoNormal"><span>İnanmadı. Kapıyı vurup daldı içeri. Çocuklardan biri kürsüye geçmiş kitap okuyor, arkadaşları da dinliyordu. Bir süre kendisi de dinledikten sonra:</span></p>

  <p class="MsoNormal"><span>«Damga!» dedi «Reşat Nuri'nin Damga'sı!»</span></p>

  <p class="MsoNormal"><span>«Evet Damga! Yeşil Geceyi de Üçüncü sınıflar okur, bir öğretmen gelmezse.»</span></p>

  <p class="MsoNormal"><span>«Ya okumazlarsa?»</span></p>

  <p class="MsoNormal"><span>«Okurlar efendim, roman bu, neden okumasınlar!»</span></p>

  <p class="MsoNormal"><span>«Hani, ya okumazlar da gürültü ederlerse?»</span></p>

  <p class="MsoNormal"><span>«Bakın!» dedim. «Etmiyorlar işte!»</span></p>

  <p class="MsoNormal"><span>«Eğer okumasalardı da, hepsi birden gürültü etselerdi... Bir idareci olarak...»</span></p>

  <p class="MsoNormal"><span style="font-size: 10pt;">«Her zaman idarecilik işe yaramaz... Ara sıra Türkçe öğretmenliğimden de yararlanırım. Eğer sınıfta gürültü olursa, dikilir dinlerim bir süre... Roman okuyanı dinliyorlar mı, dinlemiyorlar mı, diye. Eğer gürültü edip de romanı dinlemiyorlarsa...»</span><br/></p>

  <p class="MsoNormal"><span>Yapacak şey kolaydı. Dinlemeyenleri, İngiliz eğitimine uyarak benzetirdim ama, karşımda İngiliz niteliği kazanan bir eğitimci de olsa açık vermeye gelmezdi:</span></p>

  <p class="MsoNormal"><span>«Dinlemiyorlarsa Efendim,» dedim. «Suç onların değil, romancıyla, romanındır, diye düşünür, değiştiririm ellerindeki kitabı!»</span></p>

  <p class="MsoNormal"><span>Bu kez gülmemişti. Espri olsun diye söylediğimi anlamıştı. Biliyordu, bir romanı bile dinlemeyen çocuğun en azdan kulağının çekileceğini.</span></p>

  <p class="MsoNormal"><span style="font-size: 10pt;">«Çıkalım,» dedi. «Demek bu bacaksızlar Damga'yı sevmişler size göre... Rahat bırakalım da dinlesinler. Çocuklar, işinize bakın, kalkmayın ayağa!..»</span><br/></p>

  <p class="MsoNormal"><span>Hızından hiç kısıntı yapmadan koridoru geçip indi merdivenleri:</span></p>

  <p class="MsoNormal"><span>«Müdür hâlâ görünürlerde yok!» dedi.</span></p>

  <p class="MsoNormal"><span>Oysa Müdür taaa Maçka'da oturduğu halde hemen her gün, hiç sektirmeden, benimle birlikte bulunurdu okulda. Hani «Köpeğin nasipsizi Kurban Bayramı'nda sılaya gider!» diye bir söz vardır ya, bizim Müdür de ilk kez geç kalıyordu. Siciline «Devamsız» damgasını yiyecekti. Adı, devamsıza çıkacaktı. Reşat Nuri'nin romanında olduğu gibi... Çocuk, bu romanda çalmadan hırsız oluyordu.</span></p>

  <p class="MsoNormal"><span>«Muavin» odasına girdiğimizde zil çalmış, nöbetçi öğretmenler, okuldaki müfettişten habersiz altlı üstlü koridorlarda yerlerini almışlardı. Arka bahçenin kapısı açılmıştı. Hava güneşli olduğu için sınıflarda, koridorlarda kimse bırakılmamıştı.</span></p>

  <p class="MsoNormal"><span>Sınıf Başkanları'nın getirdikleri yoklama fişlerine göz gezdiren Müfettiş:</span></p>

  <p class="MsoNormal"><span>«Şaşılacak şey!» dedi, «Devamsızlar biri, ikiyi geçmiyor. Sınıfın birinde tek eksik yok!»</span></p>

  <p class="MsoNormal"><span style="font-size: 10pt;">Aldım elinden fişleri, baktım:</span><br/></p>

  <p class="MsoNormal"><span>«İkinci derste, bu devamsız çocuk sınıfta olacak.» dedim. «Şu üç devamsız da ikiye düşecek.»</span></p>

  <p class="MsoNormal"><span>«Nasıl olur?» dedi.</span></p>

  <p class="MsoNormal"><span>«Bunlar iki kardeştir. Öbür kardeşi de 2B'de... Karagümrük'ten taşındılar, babaları Beşiktaş'ta dükkân açtı. Zamanında gelemiyorlar. Almam bu okuldan çocuklarımı, diyor babası... Böyle giderse veririm ellerine nakil kâğıtlarını ben de!»</span></p>

  <p class="MsoNormal"><span>«Evet!» dedi. «Devam çok iyi!»</span></p>

  <p class="MsoNormal"><span>«İyidir. Yazdım velilerine eğer göndermeyecekseniz alın okuldan, dedim. İmza alıp sildim kayıtlarını!»</span></p>

  <p class="MsoNormal"><span>«Bu duvarsız bahçede iyi başa çıkıyorsunuz, doğrusu!»</span></p>

  <p class="MsoNormal"><span>«Kolay olmadı!» dedim gülerek, «İzin vere vere önledim.»</span></p>

  <p class="MsoNormal"><span>Anlattım öğretmenlerin okutacak öğrenci bulamadıklarını, ilk günlerde.</span></p>

  <p class="MsoNormal"><span>«Demek hâlâ kaldırdığınız izinler, geriye gelmedi öyle mi?» dedi, gülerek.</span></p>

  <p class="MsoNormal"><span>Cebinden bir defter çıkardı, daracık bir defter... Adımı, soyadımı yazdıktan sonra:</span></p>

  <p class="MsoNormal"><span>«Müdürlüğü nerde istersiniz?» dedi. «İstanbul’un içinde mi, dışında mı?»</span></p>

  <p class="MsoNormal"><span>«Çok rica ederim...» dedim, «idarecilikten af buyurun beni! Felsefe'ye devam ediyorum. Üstelik yazı yazmak da çok zamanımı alıyor.»</span></p>

  <p class="MsoNormal"><span>Sanki duymamıştı söylediklerimi:</span></p>

  <p class="MsoNormal"><span>«Bir lise müdürlüğü var... Yeni açılan bir lise... İstediğiniz gibi yetiştirebilirsiniz çocukları...»</span></p>

  <p class="MsoNormal"><span>«Bağışlayın beni!»</span></p>

  <p class="MsoNormal"><span>«Ben defterime gene de yazıyorum. Bir gün, genç bir lise müdürü gerekirse... Belki de İstanbul’da...Bu günlerde...»</span></p>

  <p class="MsoNormal"><span>«Gösterdiğiniz güvene teşekkür ederim. Başarılı bir öğretmen olmak için hazırlıyorum kendimi. İyi bir edebiyat öğretmeni...»</span></p>

  <p class="MsoNormal"><span>İdareciliği tepmiştim ama, bir yıl sonra, idareden ayrılınca, idari nedenlerle Nişantaşı Ortaokulu'na sürülmüştüm. İdarece bir neden olmadan bir okuldan bir okula veriliyordum. Bu kez de sahipsiz çocuklara kıyan bir yardımcı öğretmeni benzetmiştim, toplantıda. Bu en azdan Müdür'e hakaretti. Cezasız bırakmamışlardı beni...</span></p>

  <p class="MsoNormal"><span>Okul çok eskiydi. Bir yağmur yağdı mı bizim Tamburi Dürrü Bey şemsiyeyle derse girerdi. Okul yapısı eskiydi ama, okuldaki öğretmenler gıcır gıcırdı. Hemen o çevredeki apartmanlardan gelen zengin hanımlardı. Apartman sahipleri bile vardı aralarında bu öğretmenlerin.</span></p>

  <p class="MsoNormal"><span>Bir iki yardımcı öğretmenden başka konuşacak hiçbir arkadaş yoktu.</span></p>

  <p class="MsoNormal"><span style="font-size: 10pt;">Okulun tam karşısında oturanlar bile birinci, ikinci derse girmek istemezlerdi, erken kalkmamak için. Kadıköy'den vapurla, tramvayla gelen genç arkadaşlar vardı, bu ilk saatlere girmek zorunda bırakılan... Ben de taaa Aksaray'dan geliyordum, bu ilk derslere, kaç taşıt değiştirerek. Aldığım para tramvaya yetmiyor, zamanım yollarda geçiyordu.</span><br/></p>

  <p class="MsoNormal"><span>İkinci Dünya Savaşı'nın kıtlığı, yokluğu, yoksulluğu bütün çilesiyle binmişti benim de omuzlarıma. Yeniden palto, pardesü, pantalon derdi başlamıştı. Giyim zorluğundan sınıflara pardesüyle girmek zorunda kalıyordum. Ayakkabı bulmak bile olanaksız hale gelmişti, fiyatlar birden yükseldiği için. Memurlara Beykoz fabrikasından sırayla pabuç verilmeye başlanmıştı. Kumaşda veriliyordu. Kimi memur, aldığı kumaşı satıp çoluğunun çocuğunun boğazına veriyordu. Açlık, günlük sorun haline gelmişti. İşini bilen öğretmen arkadaşlar özel dersler verip durumlarını düzeltmeye çalışıyorlardı. Çoğunun benden bir farkı yoktu. Birbirimize çay ısmarlayıp kahvede bir sandalya sağlamak bile büyük bir dostluk gösterisi oluyordu.</span></p>

  <p class="MsoNormal"><span>Bir müdürümüz vardı, Mahir İz... Dünyanın ne gidişinden haberi vardı, ne dönüşünden. Bayram tatilinden yararlanıp Tosya depremi için yola çıktığım için etmediğini bırakmamıştı bana. Ağabeyim PTT Müdürü olduğu halde çektiğim teli cevaplandırmadığı için kötü şeyler düşünerek kışta kıyamette yola çıkmıştım. Annem de onunla birlikteydi Tosya'da...</span></p>

  <p class="MsoNormal"><span>Oturdukları ev yıkılmamıştı ama, oturulacak durumda olmadığı için hemen çadıra çıkmışlardı. Ağabeyim çok sevdiği manuplesini yıkılan telgrafhaneden koparıp çadırda tıkırdatmaya başlamıştı bile.</span></p>

  <p class="MsoNormal"><span>Tosya'ya bir kış günü, büyük yas içinde girmiştim. Gördüklerimi Vakit Gazetesi'ne dizi olarak gönderecektim, ilk yazdığım röportajdı bunlar. Beni Babıâli pazarına hazırlayan ilk parasız yazılar... Bu geziden bir de «Tosya Zelzelesi» adlı bir dizi şiirle dönmüş, «Sınıf» adlı kitabıma girecek yazılar arasına eklemiştim. Tosya'dan dönerken ağabeyimin kızı Nermin'i de yanıma almıştım. Toz toprak altında kalmaktan gözleri kan çanağına dönmüştü. Bir göz doktoruna görünmesi gerekirdi. Okulları yıkılmıştı. Öğretime hemen geçecek durumda değildi. İlkokulun son sınıfındaydı. Her bakımdan boş dönmemiştim, bu yolculuktan.</span></p>

  <p class="MsoNormal"><span>Ilgazlar'da arabamız kara saplandığı için, üşüme sonucu ciğerlerim su toplamıştı. İstanbul'a getirdiklerim arasında bir de sulu pnömoni vardı göğsümde.</span></p>

  <p class="MsoNormal"><span>Nermin'i Aksaray'da bir ilkokula yazdırmak üzere götürmüştüm. Henüz gözlerinin kanı bile çekilmemişti. Öğretmen olduğumu, bu çocuğu, Tosya depreminde okulu yıkıldığı için İstanbul'a getirdiğimi söyledim. Buraların yabancısı olduğunu, çocukla ilgilenilmesi gerektiğini meslek arkadaşı olarak diledim. Ben sayın başöğretmenin duyarlılığını uyardığıma inanarak «Sizden gönül rahatlığıyla ayrılabilirim artık, haydi hoşça kalın!» diye elimi uzatınca eğilip elime baktı. Elimin boş olduğunu görünce:</span></p>

  <p class="MsoNormal"><span>«Yardım için...» dedi. «Ne bırakıyorsunuz? Okul aile birliği için... Aylık kaç lira yazalım?» Tepem atmıştı:</span></p>

  <p class="MsoNormal"><span>«Hanım!» dedim. «Bizim okula yardım edecek halimiz mi kalmış? Önce öğretmenim ben... Sonra...»</span></p>

  <p class="MsoNormal"><span>«Sonra efendim, Kızılay'a her ay ne verilecek, onu da şimdiden bilelim ki, öğretmeni fazla almasın çocuktan!»</span></p>

  <p class="MsoNormal"><span style="font-size: 10pt;">«Ne dediniz, anlayamadım. Kızılay parası mı dediniz? Kim kime verecek Kızıylay parasını? Siz hiç gazete okumaz mısınız? Yedi yüz elli ölü vermiş bir kasabadan getiriyorum bu çocuğu ben! Kızılay, bu felaket görmüş çocuğa yardım edecek yerde ondan, yani bu çocuktan yardım parası mı isteyecek? Siz diyeceksiniz ki yardımlaşmaya alışsın diye istiyoruz,, Kızılay'ın ne demek olduğunu öğrensin diye, öyle mi? Yardım bu mu? Depremden çıkandan para istemek mi yardımlaşma?» «Vermeniz lazım! Vermezseniz alamayız çocuğu! Okul Aile Birliği'nin tüzüğü var, fakir çocuklar için...»</span><br/></p>

  <p class="MsoNormal"><span style="font-size: 10pt;">«Belki Okul Aile Birliği sizden daha anlayışlı çıkar...» dedim, «Bir dilekçe yazıp bırakayım da... Mutlaka vereceksiniz derlerse bir düşünürüz!»</span><br/></p>

  <p class="MsoNormal"><span>Oturdum bir dilekçe yazdım.</span></p>

  <p class="MsoNormal"><span>Bir meslektaşıma allahaısmarladık, diyemeden odasından çıkmak zorunda kalmıştım. Belki verecek beş on kuruşum olsaydı, bu kadar öfkelenmez, çıkarır verebilirdim de... İnsan bu duruma gelince daha da kırıcı oluyordu. Kim bilir o günlerdeki kırıcılık, yazılarımdaki acı yergi de buradan geliyordu. Belki de sınıfsal duyarlılık böyle başlamıştı bende.</span></p>

  <p class="MsoNormal"><span>Bizim Mahir Bey'in durumunun Nermin'in Başöğretmeni'nin durumundan çok bir ayrımı yoktu. Bir akşam, son dersten sonra toplamıştı öğretmenleri:</span></p>

  <p class="MsoNormal"><span>«Arkadaşlar!» diye başlamıştı, «Bir kooperatif kurmalıyız. Kooperatif okul için çok kârlı bir iş. Çünkü kooperatiften okulun ihtiyaçları sağlanır. Kırtasiye diye bir şey vermiyorlar bize. Zaten biliyorsunuz, bu savaş, bu İkinci Dünya Savaşı... Kooperatifin gelirlerinden yararlanabiliriz birçok konularda.»</span></p>

  <p class="MsoNormal"><span>Hemen parmağımı kaldırıp, söz vermesini beklemeden de lâfa karıştım:</span></p>

  <p class="MsoNormal"><span>«Kâr mı dediniz Müdür Bey? Çocuklar için kurulan, çocukların gereksinmeleri için açılan bir tüketim kooperatifinden nasıl kâr düşünülebilir... Kâr etse bile... Bundan bize ne? Çocuklar arasında bölüşülemez mi kazanç?»</span></p>

  <p class="MsoNormal"><span>«Canım Rıfat Beyciğim. Sermaye bizden olursa... Ben bir ortaokul biliyorum ki kârdan bahçesine havuz bile yaptırdı... Aylıklarımızdan her ay beşer onar keser veririz... Bir defter dışarda elli kuruşsa, biz satarız altmış, yetmiş kuruşa... Yazılı yoklama kâğıtları... Zorlarız çocukları... Mecburdur efendim... Hele almasınlar... Yoklama kâğıdı, bizim damgalı kâğıtlarımızdan değilse, sıfır!.. Her kâğıttan beş kuruş kalsa... Düşünün kaç ders var, kaç çocuk var, kaç sınıf var!.. Kârı düşünün... Sene sonunda kârları bölüşürüz, idarenin ihtiyaçları da çıkar bu paradan! Hem de bir havuz okulun bahçesine!»</span></p>

  <p class="MsoNormal"><span>«Dürrü Bey'in leğenleri var, havuza gerek yok!» dedim. «Yağmurlu havalarda her sınıfta bir havuz... Şaka söylediğim sanılmasın 1C'de leğende bugün kayık yüzdürüyorlardı çocuklar...» Böyle zamanlarda Yardımcı Öğretmen Tıbbiyeli Kadri, benim yardımcımdı:</span></p>

  <p class="MsoNormal"><span>«Değil mi Kadri Bey!» dedim, «Senin de dersin var bu sınıfa, görmüşsündür. Geçelim şu havuz sevdasından... Eğer bu kooperatif bizim paramızla kuruluyorsa, bırakalım kârını da, çocuklarımıza ucuz defter, kalem sağlayalım! Çocuklarımızın çoğu teneke mahallesinden geliyor. Siz bakmayın okulumuzun adının Nişantaşı Erkek Ortaokulu olduğuna... Bizim erkekler, hep şu apartmanlardaki kapıcı çocukları, şoför çocukları... Hali vakti yerinde olanlar da Feriköy'ün arka sokaklarından geliyor! Geçen gün ekmek kadayıfının ne olduğunu anlatana kadar başıma hal geldi, sınıfta. Bu kuşak simitsiz büyüyor arkadaşlar! Bu çocukların verdikleri beş kuruşları bölüşemeyiz biz! Kâr, kâr diyor, Müdür Bey, kooperatifin amacı benim bildiğimce, kâr değildir. Ucuzca tüketim gereksinmelerini sağlamaktır... Müdür Bey'in açmak istediği kooperatif değil, dükkândır, bakkaliye ve kırtasiye mağazası...</span></p>

  <p class="MsoNormal"><span>Ertesi gün Müdür Bey beni sorguya çekmişti. Bakkaliye için değil, izinsiz il sınırları dışına çıktığım için. Tosya depremi için bayramda İstanbul'dan ayrıldığım için. Öğretmenlik görevinden, izinsiz ayrıldığım gerekçesiyle, beni istifa etmiş saydırana kadar uğraşmıştı.</span></p>

  <p class="MsoNormal"><span>Simitten söz etmiştim. Müdür'le konuşurken... İkinci Dünya Savaşı'ndan önce simiti bilen çocuklar vardı kuşkusuz. Ekmek karneyle verilmeye başlandığı günden sonra simit çıkarmaz olmuştu fırınlar. Ekmek karaborsada bir liraydı. Aylığımsa seksen üç lira, seksen bir kuruş... Yani seksen üç ekmek karşılığı öğretmenlik yapıyordum. Günde ikibuçuk ekmek isterdi bizim eve, en azdan.</span></p>

  <p class="MsoNormal"><span style="font-size: 10pt;">Çünkü proteinli maddeler kullanılmayınca ekmeğe iş düşüyordu. Okuldaki çocuklarsa bizden daha iyi durumda olamazlardı.</span><br/></p>

  <p class="MsoNormal"><span>Altlı üstlü nöbet tutardık okulda, katların birine ben bakarken birine de nöbet arkadaşım Kadri bakardı. Bir gün Kadri'ye, bir öğrenci başvurmuştu.</span></p>

  <p class="MsoNormal"><span>«Efendim!» demişti, «Pastamı yemiş arkadaşlar, sınıfta!»</span></p>

  <p class="MsoNormal"><span>«Ne pastası?» diye sormuş şaşırarak.</span></p>

  <p class="MsoNormal"><span>«Pasta efendim. Hani şu pastanelerde satılan pastalardan...»</span></p>

  <p class="MsoNormal"><span>«Nereye koymuştun pastanı?»</span></p>

  <p class="MsoNormal"><span>«Kutuda duruyordu...»</span></p>

  <p class="MsoNormal"><span>«Kaç taneydi, kutuda?»</span></p>

  <p class="MsoNormal"><span>«Dört tane vardı efendim.»</span></p>

  <p class="MsoNormal"><span>«Dört pasta haaa!.. Afiyet olsun, iyi etmiş arkadaşların! Okula böyle şeyler getirmezsin bir daha!»</span></p>

  <p class="MsoNormal"><span>«Annem üçüncü dersten sonra yersin demişti!»</span></p>

  <p class="MsoNormal"><span>«Söylersin annene, bir daha böyle şeyler verme bana dersin! Herkesin yiyebileceği şeylerden versin sana! Hadi oğlum, öyle söyle annene!»</span></p>

  <p class="MsoNormal"><span>Çocuk annesine gidecek yerde, doğru Mahir Bey'e gitmişti. Pastaların çalındığını anlattıktan sonra, </span><span style="font-size: 10pt;">Kadri Bey'in söylediklerini de eklemişti. Pasta hırsızlarını yakalayacak yerde böyle bir karşılık veren öğretmene çıkışan Müdür, çıkışmakla da yetinmeyip durumu öğretmen odasında açmak gereğini duymuştu. «Titiz olmalıyız arkadaşlar!» demişti, «Bundan yanlış mânâlar çıkarırlar sonra...»</span></p>

  <p class="MsoNormal"><span style="font-size: 10pt;">Ertesi gün öğretmen odasındaydık. Derslere ikinci, üçüncü saatlerde girme yetkisi olan seçkin bayan öğretmenler, Kadri'yi köşeye sıkıştırmışlar, paylıyorlardı: «Olur mu efendim!» diyorlardı. «Bir öğretmen, pastası çalınan bir çocuğa nasıl böyle şeyler söyler! Öğretmenlik mi senin yaptığın!»</span><br/></p>

  <p class="MsoNormal"><span>Biri bitirip biri başlıyordu:</span></p>

  <p class="MsoNormal"><span>«Olmaz Efendim! Bu çocuklar, arkadaşlarının pastalarını yemekten işe başlarlarsa, önlerine geçilir mi bunların! Sonra ne yapmazlar. Memleketi tümüyle alır götürürler, bu aç yaratıklar! Bu pasta hırsızlarını bulup ortaya çıkarmak dururken... Sen, tut, bir afiyet olsun çek, hırsızlara!..</span></p>

  <p class="MsoNormal"><span>Öğretmenlik değil, senin yaptığın Kadri Bey, suç ortaklığı!»</span></p>

  <p class="MsoNormal"><span>Bütün bunlar sanki kendine söylenmiyormuş gibi, sigarasını zil çalana kadar bitirebilmek için çekiştirip duruyordu Kadri. Ağzında biriken dumanları üfledikten sonra:</span></p>

  <p class="MsoNormal"><span>«Hanımlar!» dedi, «Siz öğretmen olarak mı konuştuğunuzu sanıyorsunuz, ben hiç sanmıyorum! Siz okula pasta getiren çocukların annesi olarak konuşuyorsunuz! Ben de pastayı yiyen çocukların babası... Neden mi öyle konuşuyorum? Böyle bir dönemde. Benim çocuklarım şu koşullar altında hiçbir zaman okula pasta getiremeyecekler. Ben kendi çocuklarım adına, pastayı yürütüp yiyenlere ancak bir afiyet olsun çekebilirim, o kadar. Daha çoğunu söylemek içimden gelmez! Rica ederim, birbirimizi aldatmayalım!»</span></p>

  <p class="MsoNormal"><span>"Yarenlik'ten sonra, Yokuş Kitabevi, Sınıf adlı şiir kitabımı basmıştı.</span></p>

  <p class="MsoNormal"><span>Kapak kompozisyonu devrimci arkadaşımız Faris Erkman'ındı. Darüşşafaka'nın unutulmaz öğrencilerindendi, Faris. Az rastlanır bir yakışıklılıkta, sapsarı saçlı uzun boylu bir gençti. Hukuk Fakültesi'ni resim yaparak, kitap kapağı çizerek bitirmişti. Hemen sanatın her dalında yetenekli, olumlu bir arkadaştı. Milli Eğitim Bakanlığı Basımevi'nde kabartma harita boyamayı avukatlık yapmaya yeğlemişti.</span></p>

  <p class="MsoNormal"><span>Yokuş Kitabevi'nde kitabımın ilk çıktığı gün buluşmuş, güzel bir vitrin düzenlemiştik, Faris'in çizdiği kapak, kırmızı üzerine ak kara uyumuyla oluşan gözü çekici bir kompozisyon olduğu için yoldan geçenleri etkileyip camın önüne topluyordu. Bir yandan Faris'in doyum olmaz konuşmasını dinlerken, bir yandan da içeriye girecek ilk alıcıyı izliyordum. Birden içim coşkuyla ürperivermişti. Hocam giriyordu içeri, ortaokulda beni edebiyata, şiire, hatta kendi dersinin öğretmenliğine ısındıran Zeki Ömer Bey... Beni okuttuğu zamanlarda sadece Türkçe Öğretmeni Zeki Bey'di adı. Soyadı kanunuyla birlikte adının sonuna bir de Defne eklerken, sonradan aldığı üniversite diplomasıyla tam bir edebiyat öğretmeni, sevilen bir şair olmuştu. Türkoloji'den aldığı diplomadan çok, İstanbul'da geçirdiği yıllar ona çok şeyler katmış, türlü düşün dalgalanmaları onun insan sevgisinden hiçbir şey alıp götürememişti. Ne Çankaya'ya gidip karmaşık Ülkücülük'lere bulaşmış, ne de memleket sevgisini ırkçılık doğrultusunda geliştirmeye çalışmıştı.</span></p>

  <p class="MsoNormal"><span>On beş yıl önce okuttuğu öğrencisinin yeni çıkan kitabıyla daha da gençleşerek girmişti kitabevinden içeri... Parmağıyla vitrindeki kitabımı gösteriyor, bir tanesinin sarılmasını istiyordu. Beni birden karşısında görünce en azdan sekiz numaralık miyop bakışlarıyla, ortaokul kürsülerinden seslenir gibi:</span></p>

  <p class="MsoNormal"><span>«Rıfat!» demişti. «Yarenlik'i çok sevdim. Dilerim ki bu kitabın en az onun kadar başarılı olsun!» Saygıyla sıkmıştım elini.</span></p>

  <p class="MsoNormal"><span>Sarılmakta olan kitabı İhsan Devrim'in elinden aldım, bir şeyler yazıp imzaladım. Yıllardan beri yitirmediği, yitiremeyeceği kitap sevgisinden gelen titizlikle çantasına yerleştirdi.</span></p>

  <p class="MsoNormal"><span>Hocam, bu çantalardan öğrencisi olduğum yıllarda kitapçılarda görüp de okuyamadığım ne kitaplar çıkarmış, hırpalamadan okuyamayacağımı bile bile kılı kıpırdamadan bana uzatmıştı. Daha da ileri gitmiş, evde kendisi olsun olmasın, istediğim kitabı öğretmen olan eşinden almam için yetki de vermişti bana. Şimdi gene adresini veriyor, Aksaray'da Yayla Apartmanı'ndaki dairesine gelmemi istiyordu. Geleceğimi söylüyordum, içim saygıyla dolu... O anda söz veriyordum, yalnız evine gitmek için değil, onun gibi bir öğretmen olabilmek için... Benim de yetiştirecek, Cevdet'lerim, Adnan'larım, Necat'larım, Salih'lerim, İsmail'lerim, Semih'lerim olmalıydı!</span></p>

  <p class="MsoNormal"><span>Meğer öğretmenliğimin son günlerini yaşıyormuşum o günlerde. Yirmi gün sonra kitabım toplanmış, pnemoni'den raporlu olduğum bu hasta günlerimde tutuklama kâğıdım yazılıyormuş! Emniyet müdürlüklerine, tutukevlerine gidemezdim öleceğimi bile bile. Kaçmalıydım, iyileşinceye kadar ele geçmemeliydim. Tam iki buçuk ay su dolu ciğerimi ordan oraya geceli gündüzlü gezdirdim durdum. Milli şefin 1944 yılının 19 Mayıs'ında söylediği o tarihsel nutuk üzerine saklandığım evden çıkıp, Emniyet Müdürlüğü'nün yolunu tuttum.</span></p>

  <p class="MsoNormal"><span>Rikkatin bu dönemde bana büyük yardımı olmuştu. Hastalığımı bildiğinden beni yüreklendiriyordu. Her ikimiz de biliyorduk kaçmanın bir kurtuluş yolu olmadığını. Ne kadar dışarda kalırsam, sağlığım için o kadar iyiydi.</span></p>

  <p class="MsoNormal"><span>Sayın şef, Söylevi'nde artık solcularla sağcılar arasında fark gözetmiyordu. Her iki akım da ulusal çıkarlar açısından zararlıydı!</span></p>

  <p class="MsoNormal"><span>Haklıydı kendi açısından. Hitler sağcılık için ne kendisinde bir istek bırakmıştı, ne Saraçoğlunda yürek! Almanya saldırıya geçtiği gün harmandalı oynayan Saraçoğlu, Hitler'in askerleri yüz geri ederken her halde çiftetelli oynayamazdı!</span></p>

  <p class="MsoNormal"><span>Milli şeflik açıktan açığa bir sallantı geçiriyordu. Yeni atılımlar gerekirdi, Çankaya'nın çatlayan duvarları için... Köy Enstitüleri desteğiyle pratik bir köy kalkınması örneği sergilerken, bir yandan da özel sektörü devletçilik zararına güçlendirip solculuğun karşısına demokrasi oyunuyla çıkmayı düşünüyordu. Kendini dolaylı yoldan halka seçtirip yan tutmaz bir cumhurbaşkanı olsa Çankaya pek alâ kurtulurdu bu hesaplara göre!</span></p>

  <p class="MsoNormal"><span>Böylece şeflik karalaması da temize çıkar, köşkün duvarlarıyla birlikte tavanı da yerli yerinde kalırdı. Öyle bir demokrasi sergilemeliydi ki, kimler değişirse değişsin kendisi değişmez başkan olarak kalmalıydı!</span></p>

  <p class="MsoNormal"><span style="font-size: 10pt;">Birinci Şube'ye teslim olduğum gün, Birinci Şube Müdürü Zeki Bey gitmiş, yerine Bursa'dan Sait Bey gelmişti. Bu gestapo anlayışının ufak ölçekte Birinci Şube'den çekilmesi demekti. Zeki Bey'in fişleme yöntemlerinden solcuları sorguya çekme biçimlerine kadar, bütün uygulamalar hep Hitler'in memleketine gidip gelmelerden öğrenilmişti. Von Papen'le birlikte düzenlenen bir «Suikast» gösterisi o yılların başarılı uygulamalarındandı. O dönemlerin kimi uygulamaları, bu tür operasyonlardan oluşuyordu.</span><br/></p>

  <p class="MsoNormal"><span>Artık bu oyunlar gidecek, yerine önce Acem kılıcı gibi iki yüzü kesen bir kıyım politikası getirilecekti. İlerde ırkçılar kılık değiştirip yeni açılan demokrasi yelpazesinde yerlerini alacaklardı. Irkçılıktan ün yapanlar, parlamentolara girecek, parlamentoyu Avrupa'larda, Amerika'larda bile temsil yetkisi kazanacaklardı:</span></p>

  <p class="MsoNormal"><span>Sıcak bir mayıs günüydü. Kaçaklık günlerimde sırtımdan çıkarmadığım çulaki paltomla, gösterdikleri sandalyede oturuyordum. Bütün eşyam, bu paltoyla birlikte cebimde bulunanlardan oluşuyordu. Bir kurşunkalem, bir paket ucuzundan sigara, bir kibrit, bir de mendil... Bütün hücrelerin Turancılarla dolu olması gerekirdi, Polisler bana kendi çalışma odalarında yer gösterdiklerine göre... Bir toplumcu olarak bu günlerde pek itibar görmeyeceğimiz doğaldı!.. Milli şef sağcıları lânetleyeli henüz bir haftayı geçmemişti. Birinci Şube'de de itibar, elbette ki ırkçılara kaymış olacaktı. Milli şef böyle söylüyordu, böyle olması gerekirdi. Zaratustra hep böyle söylerdi! Kim ne söylerse söylesin, Kürt Mehmet misali gene nöbetteydim işte! Sorgumun başlamasını bekliyordum. Biliyordum, iki olaydan tutuklama kâğıdımın kesildiğini. Toplumcu eylemlere katılmaktan, bir... Sınıf adlı kırmızı kapaklı kitap çıkarmaktan, iki!.. İlk suçumun ortakları iki yüze yakındı, hemen hepsi de Birinci Şube'yi Turancılar'a bırakıp Ankara Cezaevi'ne gönderilmişlerdi. Benim de kısa bir sorgudan geçirilip hemen Ankara'ya gönderilmem gerekirdi. İki buçuk ay önce evimden alınan kitaplarım, bir bavul içinde arkadaşlarla birlikte Ankara'ya yollanmıştı. Bavulunun peşinden bavul sahibinin de yola girmesi pek doğaldı, kural gereği. İkinci suçumsa İstanbul'da işlenmiş, şiirler İstanbul'da yazılmış, İstanbul'da basılmıştı. Basan da, bastıran kitapçı da İstanbul'daydı, bu dava mutlaka burada Sıkıyönetim Mahkemesi'nde görülmeliydi.</span></p>

  <p class="MsoNormal"><span>Bunları düşünürken odaya irikıyım biri girmiş, kapının yanındaki sandalyeye oturmuştu. Yorgundu, uykusuzdu. Vakit sabahın dokuzu, onu olduğu halde bütün gece uyumamış görünüyordu.</span></p>

  <p class="MsoNormal"><span>Oda, Üçüncü Kısım memurlarının, yani solculara bakan yetkililerin çalıştığı büroydu. Kalın geniş masaların gerisindeki memurlar, hiç boşdurmuyorlar, boyuna yazıyorlar, çiziyorlardı. Bir memur, tutuklamalardan birinde evden alınmış kitapların listesini çıkarıyordu. Hepsi de Marksizm'le ilgili İngilizce, Fransızca kitaplardı. Ben bu kitapların hangi arkadaşın evinden getirildiğini sezinlemeye çalışıyordum.</span></p>

  <p class="MsoNormal"><span>Kitapların adını yazan memur dil bilmediği için harfleri bizim alfabeye göre okuyor, ben içimden Fransızca'ya çevirip ortaya bir tanış ad çıkarınca bir dostla karşılaşmış gibi göneniyordum. Memur, kâğıt değiştirirken dayanamamış, bir küfür salladıktan sonra:</span></p>

  <p class="MsoNormal"><span>«Ulan,» demişti, «Bunları okuyacağına daha işe yararlısını oku da geç şu memleketin başına!» Daha yaşlı bir memur, belki de bir sivil komiser:</span></p>

  <p class="MsoNormal"><span>«Ne biliyorsun!» dedi. «Belki o da memleketin başına geçmek için okumuştur bunları?»</span></p>

  <p class="MsoNormal"><span>«Hadi şimdi okusun bakalım!»</span></p>

  <p class="MsoNormal"><span>Memleketi böyle azılı bir solcudan, böyle zararlı kitaplardan kurtardıkları için öğünçle benden yana baktılar... İşte suçüstü yakaladıkları bir kitabın yazarı da karşılarında oturuyordu. Bu memlekette, böyle zararlı kitaplara, bu zararlı kitapları okuyanlara da, yazanlara da yer yoktu!</span></p>

  <p class="MsoNormal"><span style="font-size: 10pt;">Kapının yanında oturan yorgun görevli bu böbürlenmeye katılacak halde değildi. Bütün gece nöbet beklemişe benziyordu. Kim bilir, şimdi de şu odanın içinde bile beni gözetleme görevini vermiş olabilirlerdi ona. Ama ne olursa olsun saygılı adamdı doğrusu. Başımı ondan yana doğru çevirdiğim zaman birden toparlanıyor, ağzımdan çıkmasını beklediği bir ricayı yerine getirmek istermiş gibi hazırlanıyordu. Her şeyimden onun sorumlu olması gerekirdi demek.</span><br/></p>

  <p class="MsoNormal"><span>Helaya çıkmak istesem, ondan izin almam gerekeceğe benziyordu. Daire'nin içinde de olsa gerekliydi böyle gözcüler... Öyle ya, şu masalardaki memurlar, kendi işlerine daldıkları bir sırada, onların dalgınlıklarından yararlanıp kalkıp kapı dışarı çıkamaz mıydım? Ne olursa olsun burası bir işyeri, bir daireydi, iş için gelenlerin arasına karışıp kaçabilirdim de... Bizim gibiler için, kapı önlerine böyle memurlar dikmeliydiler.</span></p>

  <p class="MsoNormal"><span>Bu odada sigara içmem yasak mıydı? Sıkı tiryaki değildim, içmesem de olurdu... Memurlar sigara içiyorlardı ama, onlar içebilirlerdi. Bu kapının yanındaki adam, neden içmiyordu? Görevliydi. Ya da tiryakiliği de benim kadardı. Belki de hiç içmiyordu.</span></p>

  <p class="MsoNormal"><span>Çalışanların gevşediği bir sırada dışardan bir zil sesi geldi, okul zili gibi bir zil sesiydi bu. Bu zille ben tam on dört yıl derse girip çıkmıştım. Alışkındım bu sesle sınıflara girip çıkmaya. Elimde olmadan toparlanmıştım. Uyuşan ayağımı değiştirip yeniden oturdum. Benimle birlikte kapının yanındaki de kıpırdanmıştı. Demek dışarı çıkacağımı sanmış, hazır ola geçmişti. Ateş gibi gözcüydü. Bana soluk aldıracağa benzemiyordu.</span></p>

  <p class="MsoNormal"><span>Oda boşalmış, ikimiz kalmıştık. Her halde yemeğe gitmiş olacaklardı, bizim memur arkadaşlar... Eh artık bir sigara içebilirdim. Bu arkadaş böyle işlere pek karışacağa benzemiyordu. Onun tek görevi beni kaçırmamaktı.</span></p>

  <p class="MsoNormal"><span>Birinci paketini çıkarıp içinden çektiğim sigarayı şöyle biçimlerken, kapının yanındaki gözetlemeci kalktı, kibritini çakıp uzattı:</span></p>

  <p class="MsoNormal"><span>«Buyrun Efendim!»</span></p>

  <p class="MsoNormal"><span>Nazlanmadan yaktım sigaramı.</span></p>

  <p class="MsoNormal"><span>«Teşekkür ederim!» dedim, pişkinliğe vurup.</span></p>

  <p class="MsoNormal"><span>Bir sigara da ona versem, daha doğrusu, işçilerin içtiği bu ucuz sigarayı bu memura uzatsam ayıp olmaz mıydı?</span></p>

  <p class="MsoNormal"><span>«Buyurmaz mısınız?» dedim.</span></p>

  <p class="MsoNormal"><span>«Aman Efendim!..»</span></p>

  <p class="MsoNormal"><span>«İçmiyor musunuz yoksa?»</span></p>

  <p class="MsoNormal"><span>«İçerim ama Efendim... Nasıl olur, huzurunuzda...»</span></p>

  <p class="MsoNormal"><span>«Yakın canım, bırakın huzuru muzuru!»</span></p>

  <p class="MsoNormal"><span>Utana sıkıla bir sigara aldı, yerine oturduktan sonra yaktı. İlk dumanı istekle içine çektikten sonra dumanını kapıdan yana üfledi. Nasıl memurdu bu? Bu kadar saygılı memur olur muydu? Acaba öğrencim miydi bir yerden? Yaşıma yakın öğrencilerim yok değildi ama, bu arkadaş hemen hemen benim yaşlardaydı. Konuşmamız da yasak değildi ya, sorardım, daha olmazsa.</span></p>

  <p class="MsoNormal"><span>«Yorguna benziyorsunuz.» dedim, «Bu gece uyumamış gibisiniz.»</span></p>

  <p class="MsoNormal"><span>«Evet... Mâlûmu âliniz yolculuk... Vapurda pek uyuyamadım da...»</span></p>

  <p class="MsoNormal"><span>«Vapurdaydınız bu gece, öyle mi?»</span></p>

  <p class="MsoNormal"><span>Demek vapurları da boş bırakmıyorlardı. Kim bilir, kimin peşindeydi. İyi ama bütün gece uykusuz kalan bir memuru sabahleyin neden göndermezlerdi evine. Son günlerde şu Turancılar, ırkçılar yüzünden onların da rahatı kaçmıştı. O kadar çoktular ki, memur bile yetmiyordu kovalamak için.</span></p>

  <p class="MsoNormal"><span>Ne sorsam karşılıksız bırakmadığına göre nerden bindiğini, kimin peşinde olduğunu da sorabilirdim:</span></p>

  <p class="MsoNormal"><span>«Nasıl vapurdu bu?» dedim, «Her halde Boğaziçi Vapuru değildi!»</span></p>

  <p class="MsoNormal"><span>Anlayışlı bir gülüşle:</span></p>

  <p class="MsoNormal"><span>«Değildi, malûmu âliniz... İzmir Vapuru'ydu. Aceleye geldiğinden boş kamara da bulunamadı...»</span></p>

  <p class="MsoNormal"><span>«Bir memur istese bulabilirdi...» diye ortaya bir söz daha attım.</span></p>

  <p class="MsoNormal"><span>«Evet Efendim ama...» dedi. «Ne yapsın memur bey... O da uykusuz kaldı benim gibi...»</span></p>

  <p class="MsoNormal"><span style="font-size: 10pt;">Demek, memur değildi bu adam! Memurla vapura binen bir yolcu, hem de kendi isteğinin dışında bir yolculuk... Kamara bulamadığı halde vapura binmek zorunda bırakılan bir yolcu... Birinci Şube'ye getirildiğine göre de... Siyasetle ilgisi olan biri... Büyük bir olasılıkla bir Turancı... Solcu olamazdı, hem modası geçmişti bu son günlerde, hem de az çok birbirimizi surdan burdan tanımamız gerekirdi... Mutlaka Turancıydı. Böyle en az yüz yirmi kiloluk kim vardı ırkçılardan? O yıllarda hemen hepsinin adlarını bilirdik de yakından tanıyamazdık. Hepsi de ya konuşmacı şairdi, ya da makaleci... Bozkurt'ta, bu dergi kapandığı zaman Gökbörü'de, Çınaraltı dergisinde yazılarını okurduk. Sık sık da broşürler, kitaplar çıkarırlardı. Şeflerden Reha Oğuz Türkkan'la Nihal Atsız sık sık hesaplaşırlardı. Son aylarda Nihal Atsız'in, «Hesap Böyle Verilir» diye bir kitabı çıkmıştı. Hamza Sadi Özbek de, Reha Oğuz üzerine görüşlerini açıklamıştı bu kitapta. İzmir'den binse bile, İzmir’e başka bir ilden getirilemez miydi? Söz gelişi Aydın'dan, Denizli'den, Söke'den. Kim vardı bu illerde, Turancılar'dan?</span><br/></p>

  <p class="MsoNormal"><span>«Siz şiir de yazardınız, değil mi?» diye bir soru daha attım ortaya. Birden savunmaya geçti. «Evet, hep aşk şiirleri... Hele son zamanlarda, tek şiir yazmadım!»</span></p>

  <p class="MsoNormal"><span>«Canım, insan şair olur da şiir yazmadan durabilir mi?»</span></p>

  <p class="MsoNormal"><span>«Yazmadım Efendim!»</span></p>

  <p class="MsoNormal"><span>Bu bir, inkârdı. Bense, olsa olsa onu bu inkâr'a zorlayan bir sorumlu! Diyelim ki en azdan bir sivil komiser, bir polis şefi... Tamaaam Bulmuştum şu dar zamanda, dar mekânda eğlenceyi:</span></p>

  <p class="MsoNormal"><span>«Peki!» dedim, «Şiir yazmıyordunuz da ne yazıyordunuz? Hani o ankete cevap vermediniz mi yani siz?»</span></p>

  <p class="MsoNormal"><span>«Evet... Cevap verdim, verdim ama...»</span></p>

  <p class="MsoNormal"><span>«Okullarda siz de askeri bir eğitim istiyordunuz değil mi?»</span></p>

  <p class="MsoNormal"><span>Turancıların çıkardığı bir derginin soruşturmasına Turancılar sıradan katılmışlar, hemen hepsi okullardaki eğitim, öğretim yöntemlerinden yakınarak askersel yöntem istemişler, sıkı bir disiplin gerektiğini ileri sürmüşlerdi. Bu eğitim biçimini, liselerde;, ortaokullarda uygulamaya geçen öğretmenler bile çıkmıştı. Çalıştığım ortaokullarda bunlara karşı da savaşım vermek zorunda kalmıştım son aylarda. Okulları bir Nazi garnizonuna çevirmişlerdi. Kendileri sınıfa girince kolları, kırmızı kuşaklı Sınıf Çavuşlar'ını, «Hazır ol! Dikkat, sağa bak!» diye bağırtırlar, bütün öğrenciler mum direk ayağa kalkıp kazınmış kafalarını birden kapıdan yana çevirirlerdi. Kızlar bile yollarda başlarına geçirdikleri kasketlerin tereğine ellerini sertçe uzatıp öğretmenlerini selamlarlardı. Tam can alacak yerinden yakalamıştım, iri kıyım Turancı'yı. Renkten renge geçiyordu karşımda. Şu eğreti durumumla soğuk soğuk terletiyordum onu. Gerçek adı da kimliği de çıkmıştı ortaya artık: «Evet!» diyordum, «Hamza Sadi Bey! Siz de okullarda böyle bir eğitimin uygulanmasını istiyordunuz, okuduğum dergide. Nihal Atsız'la çıkardığınız, o kitapta açıkça görüşlerinizi belirtiyordunuz!»</span></p>

  <p class="MsoNormal"><span>Zil henüz çalmamıştı. Yemeğini yiyip bitiren memurlar kahvelerini, sigaralarını içmek için masalarının başına geçmişlerdi bile. Henüz işbaşı durumu yoktu. Konuşmamızı sürdürebilirdik. İşin en insanca yanı, memurlar, Solculuk Masası'nın adamları oldukları için, beni de kendilerinden sayıyorlardı, bu sağcının karşısında. Solculukla ilgili bir sorun için aralarındaydım, konukları sayılırdım. Soruyordum bu sağcıya:</span></p>

  <p class="MsoNormal"><span>«Nerde şiir defteriniz?»</span></p>

  <p class="MsoNormal"><span>«Yanımda Efendim, buyrun!» diye uzatıyordu bana...</span></p>

  <p class="MsoNormal"><span>Zımbalı bir defterdi bu, aradan üç beş sayfası çıkarılmış...</span></p>

  <p class="MsoNormal"><span>«Nerde kopardınız, bu sayfaları, vapurda mı?» şaşırıp kalmıştı. İşi tatlıya bağlamak için:</span></p>

  <p class="MsoNormal"><span>«Okuyun bir tanesini!» dedim.</span></p>

  <p class="MsoNormal"><span>Kuşkuyla yüzüme bakıyordu. Bizi soluk almadan izleyen memurlara da ürküyle bir göz atıyor, sonra defterini karıştırıp en duygusalından bir aşk şiiri arıyordu. Başlıyordu içtenlikle okumaya: «Bir yara aldım Milas'tan, İçim karardı yastan!..»</span></p>

  <p class="MsoNormal"><span>Odaya bir iki memur daha girmişti. Henüz zil çalmadığı için arkadaşlarının yanına ilişiyorlardı.</span></p>

  <p class="MsoNormal"><span>Konuşmamızdan pek anlam çıkaramıyorlardı, geciktikleri için.</span></p>

  <p class="MsoNormal"><span>Ben kimseyi umursamadan soruşturmayı sürdürüyordum:</span></p>

  <p class="MsoNormal"><span>«Hesap Böyle Verilir, adlı kitabı siz mi düzenlediniz, Nihal Atsız mı bastırdı?»</span></p>

  <p class="MsoNormal"><span>«Malûmu âliniz, benim yazdıklarım birkaç sayfayı geçmez.» dedi, «Nihal Atsız benden yazı istemişti... Gönderdim.»</span></p>

  <p class="MsoNormal"><span>«Mektupla mı istedi, yoksa İstanbul'a geldiğiniz zaman mı?»</span></p>

  <p class="MsoNormal"><span>Ne desindi, Hamza Sadi Özbek? İstanbul'a geldiğim zaman dese, bir soru daha gelecekti. Nerde, ne vakit, kimin yanında, diye soracaktım hemen.</span></p>

  <p class="MsoNormal"><span>«Mektupla istedi!..» demeyi daha doğru bulmuştu.</span></p>

  <p class="MsoNormal"><span>«Ben bir kitap çıkarıyorum, dedi mektubunda öyle mi?»</span></p>

  <p class="MsoNormal"><span>Kitap toplanmıştı. Ters bir şey söylese, bu kitaptan da bir iş çıkabilirdi başına:</span></p>

  <p class="MsoNormal"><span>«Hayır!» dedi. «Kitaptan hiç söz etmedi bana mektupta. Reha Oğuz hakkında ne biliyorsan yaz, demişti.»</span></p>

  <p class="MsoNormal"><span>«Siz de Nihal Atsız adına temiz bir boyadınız Reha Oğuz Türkkan'ı... İler tutar yerini bırakmadınız. Çünkü Turancılar'a iki şef çoktu, tek şef kalmalıydı başta.</span></p>

  <p class="MsoNormal"><span>Zil uzun uzun çalıp da bizim oyun burada sonuçlanırken memurlar da çıkmışlardı gerilimden, gülüyorlardı. Neden güldüklerine akıl erdiremeyen Hamza Sadi, sorgunun bir bölümünün bittiğine, biraz da ucuz atlatıldığına sevinerek sandalyesine yeniden yerleşti. Sorguyu izleyen memurlardan biri, havayı bozmamaya çalışarak:</span></p>

  <p class="MsoNormal"><span>«Rıfat Bey!» dedi, «Yemek emreder misiniz? Malûmu âliniz bizim tabldotumuz var? Bugün pek size lâyık olmasa da... Arzu buyurursanız... Fasulye pilav, bir de üzüm hoşafı...»</span></p>

  <p class="MsoNormal"><span>«Teşekkür ederim!» dedim. «Pek iştahım yok benim ama, konuğumuza yemek gerekecek sanıyorum.»</span></p>

  <p class="MsoNormal"><span>Yemeklerimizi söylemiş, karşılıklı yemiştik. Görev gereği böyle de olabilir, bir suçluyla bir güçlü de, böyle yemek yiyebilirdi yanyana... Daha neler görecekti Hamza Sadi Özbek!</span></p>

  <p class="MsoNormal"><span style="font-size: 10pt;">Ne var ki oyunumuz uzun sürmemişti. Akşam paydosundan sonra Birinci Şube Müdürü, bütün tutukluları, arkasına taktığı yetkililerle teker teker dolaşmış, sıra bize gelmişti. Nöbetçi Komiser'in elinde uzun bir liste vardı. Her oda numarasının hizasında tutuklunun da adı, soyadı yazılı olacaktı.</span><br/></p>

  <p class="MsoNormal"><span>İkimizi bir odada gören Sait Bey, sert sert sormuştu komisere:</span></p>

  <p class="MsoNormal"><span>«Kim koydu bunların ikisini bir araya?»</span></p>

  <p class="MsoNormal"><span>Hamza Sadi kuşkuyla beni inceliyordu. Demek ben iki kişiden, iki suçludan biriydim. Peki kimdim öyleyse? Yoksa kendisi gibi bir Turancı mı? Turancı kılığında bir polis şefi mi?</span></p>

  <p class="MsoNormal"><span>Azarlanan memur, kendini savunmak için:</span></p>

  <p class="MsoNormal"><span>«Sakınca görmedik efendim,» dedi.</span></p>

  <p class="MsoNormal"><span>«Ne demek sakınca görmedik, suçlu değil mi bunlar? Tutuklu değil mi?»</span></p>

  <p class="MsoNormal"><span>«Evet efendim, ikisi de tutuklu ama, aynı suçtan değillerdi de...»</span></p>

  <p class="MsoNormal"><span>«Açık söyle canım!»</span></p>

  <p class="MsoNormal"><span>«Biri Turancı... Biri değil!.. Yani...»</span></p>

  <p class="MsoNormal"><span>«Anlaşıldı! Kalsınlar şimdilik!..»</span></p>

  <p class="MsoNormal"><span>Sonra Hamza Sadi'ye döndü:</span></p>

  <p class="MsoNormal"><span>«Siz burada bu masaların üstünde kalacaksınız bu gece... Dışarda adamınız varsa yatak getirtebilirsiniz...»</span></p>

  <p class="MsoNormal"><span>«Var Efendim... Babam var... Teşekkür ederim Beyefendi!»</span></p>

  <p class="MsoNormal"><span>Memurlara döndü:</span></p>

  <p class="MsoNormal"><span>«Babası gelirse, söyleyin ona, yatak getirebilir oğluna!»</span></p>

  <p class="MsoNormal"><span>Benim için de memurlara bir emir verirse diye düşünüyor, babamdan, anamdan, karımdan, </span><span style="font-size: 10pt;">çocuğumdan bir yatak getirtemeyeceğimi bildiğimden, uygun bir yanıt arıyordum. Bereket Sait Bey, bana iş çıkarmamıştı:</span></p>

  <p class="MsoNormal"><span>«Ona yatak istemez!»</span></p>

  <p class="MsoNormal"><span> </span></p>

  </body>
</html>