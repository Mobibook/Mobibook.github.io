<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet1.css" rel="stylesheet" type="text/css"/>
</head>

<body>
<h2 class="MsoNormal" id="sigil_toc_id_6" style="text-align: center;"><span><b>YEDİ</b></span></h2>

  <p class="MsoNormal"><span>Cide'yi on iki yaşın masalsı evreninde bırakıp Samsun'a gelmiş, üç ay kadar annemle, ağabeyimin konuğu olduktan sonra da Terme'ye gitmek üzere bir yaylıya binmiştik...</span></p>

  <p class="MsoNormal"><span>Kurtuluş Savaşı’ndan yeni çıktığımız için yollar eşkiyalardan henüz arınmamıştı. Babam yaşlı bir kolcusunu göndermişti Samsun'a bizi aldırmak için. Kır atının üstünde yaylının önünde gidiyordu İsmail Efendi. Çarşamba'dan sonra daha tedirginleşmişti. Atını sürüp geri dönüyor, bir süre arabanın yanında yol aldıktan sonra hızlanıp uzaklarda kayboluyordu. Arabacı onun gibi ölçülü değildi konuşmada. Anlattığına göre hemen her gün bu Terme yolunda Rum eşkiyalar yol keserler, dağa adam kaldırırlardı. Daha dün, bir bakkalı soymuşlardı Çarşamba'dan dönerken. Pontusçulardı bunlar, Sarı Yani diye bir eşkiya vardı ki haraç almadığı köylü, kundaklamadığı ev kalmamıştı buralarda.</span></p>

  <p class="MsoNormal"><span>Üçpınar yaylasında, Karakuş kayalıklarında barınırdı. Kimse yanaşamazdı onun çetelerine. Attığını gözünden nallardı bu çeteler. Terme'ye girerken bir mitralyöz bölüğünün, düzlükte tüfek çattığını görmüştük. Arabacı, atlarının dizginlerini çekip uzun uzun bakmıştı da:</span></p>

  <p class="MsoNormal"><span>«Vah zavallılar!» demişti. «Biz seferberlikte işte bunlar gibiydik. Ne üstümüzde vardı, ne başımızda!»</span></p>

  <p class="MsoNormal"><span>Ayaklarına çapulalar çekmişti askerler, dizlerine doğru dolak sarılıydı. Pantolonlarının arkaları da, dizleri de parça parçaydı. Salıverdikleri katırlar, sırtlarındaki kızaklı tüfeklerin farkında değillermiş gibi otluyorlardı. Cephede işleri bitince «eşkiya takibi» için görev almış olacaklardı bu kesimde. Ertesi gün Hükümet'in önünde iki Rum eşkiyanın uzatıldığını görünce savaştan dönen askerin ne demek olduğunu anlamıştım. Çapraz bağlanmış fişeklikleri hâlâ üzerlerindeydi. Bellerinden sarkan el bombalarını kullanmaya vakit bile bulamamışlardı. Nasıl bir baskına uğramışlardı ki Laz başlıkları bile çözülmemişti başlarında. Cepkenleri, zıpkalarıyla yelekleri, yeni dikilmiş gibi pırıl pırıldı. Yumuşak çamurlu çizmeleri, boğum boğumdu.</span></p>

  <p class="MsoNormal"><span>Arkadaşlarımdan öğreniyordum, bunlardan daha yüzlercesi vardı bu dağlarda. Köyleri bastıkları bir şey değil, kundaklayıp kaçıyorlardı. Neydi zorları hiç kimse bir şey bilmiyordu. Rum olmak Türk köylerini yakmak için gerekli bir neden olabilir miydi?</span></p>

  <p class="MsoNormal"><span>Bizim Cide'de Rum komşularımız vardı. Annem Hafız Hanımlara gittiği gibi onlara da konukluğa gider beni nedense hiç götürmezdi. Her gidişinde gördüklerini, duyduklarını anlatırdı evde. Kimisi terziydi Rum kadınlarının, kimisi yün örer, şal dokurdu. Yerli kadınlarımıza giysilerini seçmekte yardımcı oldukları kuşkusuzdu. Eğer sarı yazmayı, lacivertli, kırmızılı önlüğü, İstanbul’dan onlar alıp getirmeseler bunca kadın giysisiz kalırdı.</span></p>

  <p class="MsoNormal"><span>Nasıl da insanları birbirlerine düşman etmeyi başarıyorlardı büyük kentlerde, politika adamları. Nasıl bu memleketlerde oturan yabancılar, el ulaklarıyla bizi birbirimizden soğutup çıkarlarını sürdürmesini başarıyorlardı? Bir gün onların da kazınacaktı kökleri. Ama kavga gene de sürüp gidecekti. Kavganın sürüp gitmesi zenginlerin zenginliklerini sürdürebilmeleri için gerekliydi, yalnız bizde değil, bütün yeryüzünde.</span></p>

  <p class="MsoNormal"><span>Okul başlamıştı, ben altıncı sınıfın en gerisinde gelişi güzel oturuyordum. Sınıfta belli bir yerimin olabilmesi için ilk dönem sınavlarını atlatmam gerekiyordu. Sınıfın birincisi Keleşlerin Mehmet'ti. Birinciliği kaptırmamak için çok tutkulu görünüyordu. Bilgisini pek kestiremezdim ama, hiç de akılsız bir çocuğa benzemiyordu.</span></p>

  <p class="MsoNormal"><span style="font-size: 10pt;">Sınıfta dokuz kişi kadardık. Uzunca bir odada duvar dibine itilmiş sıralara otururduk. Öğretmen bir uçtan bir uca gidip gelmek zorunda kalıyordu.</span><br/></p>

  <p class="MsoNormal"><span>Başöğretmen, yalnız matematik dersine gelirdi bize. Hemen ilk derste onun dikkatini çekmiştim. Verdiği dersleri Cide'de bir yıl önce Hilmi Bey'den azarla da olsa pişirdiğim için hiç zorluk çekmiyor, üstelik öğrettiklerinden daha da çoğunu biliyordum. Başöğretmen babamın dairesine ara sıra uğruyor, yanımda bile beni övmekten çekinmiyordu.</span></p>

  <p class="MsoNormal"><span>Başöğretmen Naci Bey, İstanbulluydu. Okulu bitirince Robert Kolej’e gönderilmem için babamı zorluyordu. Annem sandıktaki paraların elden gideceğini düşünerek hiç de okumam yanlısı görünmüyordu. Öyle ya, babam otuz yıllık memurdu, ceviz sandıkta kala kala bir çıkmak gümüş Mecidiye, gidenlerin yerine konmuş bir iki beşibiryerde, üç dört tane de Reşat altını... «Ahır ömrü»nde bunları da elden çıkarmanın anlamı var mıydı?</span></p>

  <p class="MsoNormal"><span>Dersler ilerledikçe Keleşlerin Mehmet itip kakıştırmaya başlamıştı beni. Tarih, Coğrafyaya gelen, bir ağa çocuğu olan Ali Bey «Dersiniz surdan şuraya kadar» deyip giderdi. Ben ordan oraya kadar olan bölümü bir iki kez okur, sıra bana gelince herkes gibi ezberden okumaz, anlatırdım. Ama bütün arkadaşlar bir tek sözcüğünü anlamadan teker teker cümleleri ezberden gözlerini tavana dikerek okurlardı. Öğretmenin görevi kitaptan parmakla onları izlemekti.</span></p>

  <p class="MsoNormal"><span>Benim ezberden okumayıp da konuyu anlatışım önce hiç hoşuna gitmemişti öğretmenin. Dersin geleneğini bozuyordum. «Olmaz!» demişti, «Sen de ezberleyeceksin herkes gibi!»</span></p>

  <p class="MsoNormal"><span>Ezber için belleğimin elverişli olmadığını gören Keleşlerin Mehmet, Öğretmen'den yanaydı. Bir dersi masal gibi anlatmak dersi bilmek anlamına gelir miydi? Bana sıfır verilmesi gerekirdi onlara göre. Bu kural bir süre yürürlükte kalmıştı. Durumu babamın aracılığıyla öğrenen başöğretmen, bir gün sınıfa girdi. Sıfır aldığım konuları yeniden birer birer anlattırdı bana. Ben anlattıkça yıllardan beri unuttuğu sorunları, biraz da kendi merakını yatıştırmak için, sordukça sordu. O sordukça kendime göre olayların nedenlerini bulup çıkarmaya çalışarak anlattım. Sıra not vermeye gelmişti. Mehmet'ten gayri bütün arkadaşlar alacağım notu çoktan kestirmişlerdi.</span></p>

  <p class="MsoNormal"><span>«Nasıl, Ali Bey?» dedi, başöğretmen, «Çok çalışmış değil mi?»</span></p>

  <p class="MsoNormal"><span>Biraz da eskiden verdiği sıfırların yerinde olduğunu savunma çabasıyla:</span></p>

  <p class="MsoNormal"><span>«Anlattıklarının hiç biri kitapta yok!» dedi.</span></p>

  <p class="MsoNormal"><span>«Var! Hepsi kitapta var. Senin yok dediklerin, onun kitaptan bulup kendi çıkardığı bilgiler...» Sonra arkadaşlarıma döndü:</span></p>

  <p class="MsoNormal"><span>«Var mı içinizde soracağım bölümleri anlatacak?» diye sordu.</span></p>

  <p class="MsoNormal"><span>Benim açımdan çok haklıydı, geçmiş dersleri sormakta. Eski dersler ezberlendiği için çabuk unutulurdu. Hiç bir arkadaş parmak kaldıramadı.</span></p>

  <p class="MsoNormal"><span>«Hepinize sıfır vermek gerekir ama, aldığınız notlara dokunulmasını istemiyorum. Ama yıl sonunda karşıma böyle çıkarsanız sıfırdan başka not alamazsınız. Şu var ki bu arkadaşınıza şimdiden on numara veriyorum!»</span></p>

  <p class="MsoNormal"><span>Zili beklemeden çıkıp gitmişti başöğretmen, Ali Bey'i anlayışıyla başbaşa bırakarak... Karneme hiç bir zaman bu dersten on geçmemişti ama, sıfırdan da bu yoklamadan sonra kurtulmuştum. Korunmak için babamın zorla içirdiği kininler etkisiz kalmış, sıtmaya yakalanmıştım. Terme çeltik tarlaları ile çevrilmişti. Bu yüzden sayılı sıtma bölgelerinin en başında geliyordu. Türkiye'mizde top sesleriyle Cumhuriyet ilân edilirken ben kendimden geçmiş ateşler içinde yatıyordum. Tam üç ay yatmış bu pis sıtmadan kurtulamamıştım.</span></p>

  <p class="MsoNormal"><span>Bir deri, bir kemik yataktan kalkıp da okula gidince gerçekten arkadaşlarımın birçok alanda beni geçtiklerini gördüm.</span></p>

  <p class="MsoNormal"><span>Matematikten hâlâ sınıfın en iyisiydim. Tarih, coğrafya okunup da anlatılacak derslerden olmuştu artık. Nasıl olsa açığı kapatırdım. Ziraat, eşya gibi derslerin tekrarlarından yararlanıp da yeniden Mehmet'in çekineceği bir öğrenci olunca bu kez iş gerçekten dayanılmaz bir hal almıştı. Keleşlerin Mehmet ben okula gidip gelirken yolumu kesiyor, topladığı çocuklara beni taşlattırıyordu. Durumu başöğretmene duyurdumsa da önleyecek hiç bir girişimde bulunmadı. Naci Bey'in benimle dolaylı da olsa ilgilenmesi Mehmet'i büsbütün kızdırmıştı. O günlerde bir değişiklik olmuş, Coğrafya dersine Başöğretmen Naci Bey girmeye başlamıştı. İlk uyguladığı yenilik de harita yaptırmaktı bize. Harbiye'den gelen Hilmi Bey'in yetiştirdiği alanların en başında harita geliyordu. Türkiye'nin haritasını çizmekti başta gelen becerim. Hele memleket haritasında illeri yerli yerine oturtmak benim için işten bile değildi. Hilmi Bey yazısız haritalardan dünyanın meşhur şehirlerini sorar, gösteremeyenleri acımasız haşlardı.</span></p>

  <p class="MsoNormal"><span>Başöğretmen Naci Bey bu akıl almaz başarımın ürünlerini görünce şaşırmış, Mehmet'se deliye dönmüştü kıskançlıktan. İkinci karneler verilmiş, sınıfın birincisi olduğumu öğrenmişti. Rahatını düşünen Naci Bey, Mehmet'e de aynı notları vermiş olmalıydı. Bir sorun kalıyordu geriye, sıranın başında kim oturacak, öğretmen sınıfa girince kim «Dikkat!» diye bağıracaktı?</span></p>

  <p class="MsoNormal"><span>İlk günlerin gerilimini kırmak için sınıfbaşılık görevini haftalık olarak düşünen başöğretmen, nöbetin Mehmet'ten başlayacağını bildirmek zorunda kalmıştı. Sınıfın yoklamasıyla temizliğinden bile sınıfbaşı sorumluydu. Tebeşir parası toplamak, sobanın yakılmasını sağlamak, odun yoksa odun bulmak gibi daha birçok ayrıntılı işler vardı ki hâlâ yabancısı olduğum bir okulda bunları başarmam zordu. Mutlaka Mehmet'in baltalamalarıyla karşılaşacaktım. Nöbet günüm yaklaştıkça Naci Bey'in uykularının kaçtığı belli oluyordu.</span></p>

  <p class="MsoNormal"><span>Hâlâ sıraların en sonunda oturuyordum. Ben sınıfın başı olarak sıranın başına geçersem, Mehmet nerede oturacaktı? Yanımda otursa sınıf ikincisi durumuna düşecek, benim yerime en sona geçse sınıfın «dümen neferi» sayılacaktı. Eğer Mehmet gerçekten göründüğü gibi kişiliğine çok düşkünse rapor alıp okula gelmemesi gerekirdi o günlerde. Ya da ben hastalanıp evden çıkmamalıydım.</span></p>

  <p class="MsoNormal"><span>Bir akşam babama uğramayıp da eve dönerken krem rengi, köşk biçimi evlerinin kapısını çaldım. Kapıyı açan hizmetçiye Mehmet'in biraz gelmesini söyledim.</span></p>

  <p class="MsoNormal"><span>Mehmet kapıda beni görünce şaşırdı birden:</span></p>

  <p class="MsoNormal"><span>«Buyur, gel!» dedi, «Ne dikiliyorsun öyle!»</span></p>

  <p class="MsoNormal"><span>Sıcak bir odaya çıktık. Yerler halı döşeliydi. Oturduğumuz sedirin üstünde bile seccadeler serilmişti. Masanın üstünde kendi kitapları diziliydi. Açık bir harita defteri, hemen en öndeydi, tek çizgi çekilmemişti.</span></p>

  <p class="MsoNormal"><span>«Bu ikinci defter,» dedi, «Yırttım attım birini!»</span></p>

  <p class="MsoNormal"><span>«Neden yırtıyorsun?» diye sordum, biraz da şaşkınlıkla. Bu güne kadar hiç defter yırtmamıştım çünkü.</span></p>

  <p class="MsoNormal"><span>«Senin yüzünden!» dedi öfkeyle. Anlayamamıştım.</span></p>

  <p class="MsoNormal"><span>«Öyle güzel harita yapıyorsun ki, çiziyorum, çiziyorum seninkilere benzemiyor!»</span></p>

  <p class="MsoNormal"><span>«İster misin?» dedim. «Sana da yapayım?»</span></p>

  <p class="MsoNormal"><span>Bir süre baktı yüzüme:</span></p>

  <p class="MsoNormal"><span>«Söylersin!» dedi. «Başöğretmene söylersin, ben yaptım diye.»</span></p>

  <p class="MsoNormal"><span>«Söylemem, neden söyleyecekmişim!»</span></p>

  <p class="MsoNormal"><span>«Peki, yap öyleyse!» dedi. «Sen yap da gene söyle istersen! Defterin üstünde adım yazılı olduktan sonra, kırsın notumu kabadayıysa!»</span></p>

  <p class="MsoNormal"><span>«Doğru!» dedim, «Kıramaz! Hem neden söyleyecekmişim ben.»</span></p>

  <p class="MsoNormal"><span> «Söylemesen de anlar, o! Ne hinoğlu hindir! Anlarsa anlasın. Yap hadi, Türkiye haritasını yap!» «Sana öyle bir Türkiye haritası yapacağım ki Başöğretmen şaşırıp kalacak!» dedim. «Nasıl?»</span></p>

  <p class="MsoNormal"><span>«Deftere değil, bizim yaptığımız gibi... Büyük kâğıtlara... On kâğıt büyüklüğünde.»</span></p>

  <p class="MsoNormal"><span>Aklı yatmamıştı bu işe:</span></p>

  <p class="MsoNormal"><span>«Kâğıt...» dedi. «O kadar büyük kâğıdı nerden buluruz?»</span></p>

  <p class="MsoNormal"><span>«Yapıştırırız uç uca... Kola var mı sende?»</span></p>

  <p class="MsoNormal"><span>Evinde okulla ilgili ne varsa top top kutu kutu olduğunu biliyordum:</span></p>

  <p class="MsoNormal"><span>«Var?» dedi, «Olmaz olur mu?»</span></p>

  <p class="MsoNormal"><span>«Getir! Kâğıt da getir!»</span></p>

  <p class="MsoNormal"><span>O, söylediklerimi bulup getirirken kitabımızdaki Türkiye haritasını buldum, milimetrelere böldüm.</span></p>

  <p class="MsoNormal"><span>Enini boyunu kurşunkalemle çizip karelere ayırdım.</span></p>

  <p class="MsoNormal"><span>Kâğıtlarla kolayı masanın bir ucuna koymuş yaptığım işe bakıyordu. Kâğıtları yapıştırıp onları da santimlere böldüm, çıkan kareleri numaraladım. Ortaya haritaya benzer bir iş çıkmayınca tedirginleşiyordu. Kitaptaki haritanın karelerine göre bir şeyler çizdiğimi görmüş, yüzü ancak o zaman gülmüştü.</span></p>

  <p class="MsoNormal"><span>«Çok güzel!» dedi. «Demek sen böyle yapıyorsun haritaları... Hep karelere bölerek, öyle mi? Ne kadar da kolaymış!»</span></p>

  <p class="MsoNormal"><span>«Çok kolay!» dedim, «Haydi gerisini hiç kalemi bastırmadan sen çiz!»</span></p>

  <p class="MsoNormal"><span>Yerime oturdum. Başlamıştı çizmeye. Çizdikçe güven geliyordu kendisine. Karadeniz kıyılarını çizdi, bir boydan bir boya, Marmara'ya geçti. Hava da adamakıllı kararmıştı.</span></p>

  <p class="MsoNormal"><span>«Babam gelmiştir eve!» dedim, «Ben gideyim artık!»</span></p>

  <p class="MsoNormal"><span>«Gitme!» dedi, «Yemeği ikimiz burda yeriz. Harita da biter yemekten sonra.»</span></p>

  <p class="MsoNormal"><span>«Varsın, harita bitmesin!» dedim, «Yarın yaptığın kadarıyla Naci Bey'e gösterirsin...»</span></p>

  <p class="MsoNormal"><span>«Anlarsa?..»</span></p>

  <p class="MsoNormal"><span>«Neyi anlayacak? Sen çizmiyor musun haritayı?..»</span></p>

  <p class="MsoNormal"><span>«Doğru!» dedi.</span></p>

  <p class="MsoNormal"><span>Gözlerinin içi gülüyordu. Ayağa kalkarken:</span></p>

  <p class="MsoNormal"><span>«Niçin geldiğimi sormadın?» dedim, «Ben şunun için gelmiştim. Haftanın başında sınıf başı nöbetine ben geçiyorum ya...»</span></p>

  <p class="MsoNormal"><span>Birden kaşları çatıldı:</span></p>

  <p class="MsoNormal"><span>«Eee?»</span></p>

  <p class="MsoNormal"><span>«Ben gene eski yerimde oturacağım...»</span></p>

  <p class="MsoNormal"><span>«Orada mı sınıfbaşılık edeceksin?»</span></p>

  <p class="MsoNormal"><span>«Hiç etmeyeceğim. Bu işi benden güzel yapacağını iyi biliyorum. Sen para verip sobayı yaktırıyorsun. Birçok işleri parasız da yaptırıyorsun, ben başaramam!»</span></p>

  <p class="MsoNormal"><span>«Hademeyle konuştum ben! Odun bulsan da, para versen de yakmayacaktı ki sobayı!»</span></p>

  <p class="MsoNormal"><span>Öfkeyle soluk alıyordu:</span></p>

  <p class="MsoNormal"><span>«Hele bir yaksın!»</span></p>

  <p class="MsoNormal"><span>«Naci Bey'e söyleyeceğim yarın, ben sınıfbaşılık yapamam diye. İki günde bir sıtma tutuyor. Bir de o işle mi uğraşacağım!»</span></p>

  <p class="MsoNormal"><span>Hiçbir şey söylemeden duruyordu. Neden sonra:</span></p>

  <p class="MsoNormal"><span>«Kardeşimi sizin eve göndereyim...» dedi, «Bizde olduğunu söylesin babana!»</span></p>

  <p class="MsoNormal"><span>«Olmaz! Sonra gelirim!» dedim.</span></p>

  <p class="MsoNormal"><span>Harita çizmek çok hoşuna gitmiş olacak ki, ince uçlu kalemi sağ elinde sıkı sıkı tutuyor, uzattığım eli sıkamıyordu. Oda kapısını açıp merdivenlere doğru yürüdüm. Razı olmuştu gitmeme:</span></p>

  <p class="MsoNormal"><span>«Bizim evde fırın var, baklava yaptırırım anneme. Kaymak da koruz üstüne... Söz değil mi, bir gün geleceksin!»</span></p>

  <p class="MsoNormal"><span>«Gelirim neden gelmeyeyim. Bak bugün bile kendiliğimden geldim.»</span></p>

  <p class="MsoNormal"><span>«Güle güle! Demek harita olduğu gibi kalsın, yarın Naci Bey görsün öyle mi?»</span></p>

  <p class="MsoNormal"><span>«Yoook, istiyorsan bütün kıyıları çiz! Aman kareleri iyi say çizerken!»</span></p>

  <p class="MsoNormal"><span>«İstersen yarın bana seslen, beraber gidelim okula!»</span></p>

  <p class="MsoNormal"><span>«Olur,» dedim, bahçe kapısını açarken, «Uğrarım. Hadi hoşçakal.»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_7" style="text-align: center;"><span><b>SEKİZ</b></span></h2>

  <p class="MsoNormal"><span>Terme sıtmalık bir memleketti ama, ortasından derince bir çay geçen verimli geniş bir ovaydı. Bu çaydan yararlanarak pirinç yetiştirilir, bu yüzden sivri sinekler ürer, memleket sıtmadan kırılırdı. Biraz içerlekti denizden ama, Terme Çay'ı gidişi gelişi sağlardı, daha çok kış aylarında. Simenit Gölü sayısız bataklıkların ortasında büyücek bir göldü. Ağlar gerilerek yaban ördeği avlanırdı kıyılarında. Bıldırcın bile avlanırdı ağlarla. Avcılarla uğraşmak babamın görevlerinin bir bölümüydü. Kolcuları geceli gündüzlü iş buluyorlardı kendilerine. Kolculardan İsmail Efendi'nin bir işi de beni yaşlı demirkırı atına bindirip köyüne götürmekti. Bütün Çerkezler gibi konuktan hoşlanırlardı. İlk sülün sürüsünü köyüne giderken görmüştüm. Bir ormanı dönünce yeşillikten kırmızılı mavili sarılı morlu bir sülün sürüsünün dikine ok gibi fırladığını görmüş, bu renk cümbüşü başımı döndürmüştü.</span></p>

  <p class="MsoNormal"><span>Terme'nin altın sarısı mısırlarını, altı düz, limbo denilen kayıklarla taşırlardı Terme Çayı'nın ağzına. Bir gün bu çayın ağzına büyük bir tuz vapuru demirlemişti de, yer yerinden oynamıştı. Limbolar tuz çuvallarını vapurdan alıyorlar, çayın kıyısında açıklık bir düzlüğe bırakıyorlardı. Çarşamba'dan gelen kamyonlar bu çuvalları yükleyip babamın mağazasının önüne çekiyorlardı. Önce beni mağazanın kapısında görevlendirmişti babam. Kamyondan inen çuvalları sayıyor, getiren şoföre imzalı bir kâğıt veriyordum. Ertesi gün de limbolardan çıkan çuvalları teslim alanların yanında çalıştım. Bu işlerin hiç biri iç açıcı değildi. Vapura gitmeli ambardan limbolara vinçlerle boşaltılan çuvalları yazmalıydım.</span></p>

  <p class="MsoNormal"><span>İstediğim yerine gelmiş, ilk kez önemli bir kişi olarak sevdiğim bir işin başına geçmiştim. «Vapur Zabitanıyla</span><span style="font-size: 13px;">»</span><span style="font-size: 10pt;"> yemeğe oturmuş, Kaptan’ın sağ yanında yerimi almıştım. Hem memurun oğlu, hem çuvalları sayıp sayıp teslim alan, karşılığında kâğıt imzalayan yetkili bir kişiydim. Eğer babamı zorlarsam sekiz günde bitecek boşaltma işini yedi güne indirir, kaptana bir avarya günü kazandırabilirdim. Babama o zaman düşecek olan iş, kamyoncularla limbocuları geç vakitlere kadar çalışmaları için zorlamak olurdu. Yağacak yağmuru ileri sürerek onları sıkıştırmak biraz da «İnhisar İdaresi</span><span style="font-size: 13px;">»</span><span style="font-size: 10pt;">nin çıkarına değil miydi? Devletin tuzuydu erime tehlikesiyle yüz yüze gelecek olan. Tabağım etli kuru fasulyeyle dolduruluyordu yemekte. Herkes kahvesini içerken ben Kaptan’ın uzattığı çukulataları yiyordum. Babam için bir sandık Metaksa konyağı bile hazırdı ambarda, benim evet, dememi bekliyordu.</span></p>

  <p class="MsoNormal"><span>Vapurdaki bu önemli görevim için, Cide'deki başöğretmen, elinden düşürmediği şef değneğiyle hizaya getirirdi beni. Oysa Naci Bey odasına çağırıp vapurda geçen üç gün, üç gecelik yaşamımı anlattırmıştı övünerek. Okuldan bir haftalığına uzaklaşmam herkesten çok Mehmet'i sevindirmişti. Okulun son aylarındaydık. Havalar birden ısınıvermişti. Cumhuriyet ilân edilmişti ama, eşkiyaların ayakları henüz dağlardan kesilmemişti. Her gün bir eşkiya olayı ile karşılaşıyor, Terme yaylalarında dolaşan, Ünye, Fatsa üzerinden Karağuş'a geçen, Çarşamba'dan vurup Ladik'e Erbaa'ya atlayan kimi Rum, kimi Çerkez, kimi Gürcü, türlü eşkiyaların serüvenleriyle kulaklarımız doluyordu. Celal bu eşkiya hikayelerini anlatmakta eşsizdi. Ömer babasız bir çocuktu, onu kendime çok yakın bulurdum. Mazhar, zengin bir ağanın oğluydu, uzak bir köyden gelir giderdi okula. Gözü pek, yürekli, güçlü bir arkadaştı. Benim yanımda otururdu sınıfta. Onu böylece «dümen neferi» olmaktan kurtarmış olurdum. Derste yardımımı gördüğü için severdi beni. Cebinden, çantasından köy işi pestiller, cevizli helvalar, çıkarıp kimseye göstermeden vermesini başarırdı. En sevdiğim hediyesi, ipek kumaş inceliğindeki koyu sarı erik pestiliydi. Hiçbir ders sektirmeden okula saati saatine gelirken bir sabah ilk derse yetişemediğini görmüş, ikinci derste de bulunamayınca, hastalandı sanmıştık. Termeli bir çocuğun hastalanması kadar doğal hiçbir şey olamazdı. Sıtma hazırdı bizler için... Mazhar ikinci üçüncü gün de gelmeyince, onun küçük sınıflardaki köylülerine sorduk. Anası, babası gizli kalması için okula bildirmemişti. Eşkiyalar dağa kaldırmıştı. Son günlerde, hiçbirine çeteci denilmiyor, eşkiya denilip geçiliyordu. Kemal Paşa, çeteleri kaldırdığı, onların askerleştirildiği için dağa çıkanların iyisi olamazdı, tümü eşkiyaydı. Eşekçi'ler, Çerkez Ethem'ler, İpsiz İrecep'ler, Topal Osman'lar kalmadığı gibi, cephane taşıma bahanesiyle Karadeniz'e çıkan takalı korsanlar da yok olmuşlardı.</span></p>

  <p class="MsoNormal"><span>Gene de biz öğrenmek istiyorduk Mazhar'ı dağa kaldıranları. Birkaç gün sonra öğrendik de... Rum çeteleri iki yüz altın istemişlerdi babasından. Eğer bu parayı, Üçpınar yaylasında, pınara en yakın çamın altına, elinde taflan dalı ile biri, getirmeyecek olursa Mazhar’ın başı ertesi gün Terme, Çarşamba yolunun üstüne bırakılacaktı. Bir tuzak düzenleyeceği sezilirse Mazhar'ın babası da aynı duruma düşürülecekti.</span></p>

  <p class="MsoNormal"><span>Bu bildiriyi duyan Mazhar'ın babası istenilen parayı gaz tenekesinden çıkarıp çıkınlamıştı. Eline taflan dalı verdiği adamın karşısına çıkan eşkiyalar, bir yandan Mazhar'ın bileklerindeki ipi çözerken, bir yandan da altınları sayıp teslim almışlardı. Çok geçmeden de mitralyöz bölüğü eşkiyaları pusuya düşürmüş, içlerinden bir tek kurtulan olmamıştı.</span></p>

  <p class="MsoNormal"><span>Hükümet'in önüne ölüler uzatıldığı sabah Mazhar da yanımızdaydı.</span></p>

  <p class="MsoNormal"><span>«Hepsi bu kadar değil bunların!» diyordu Mazhar, «Bir de çetenin Reisi vardı, sarı bıyıklı...»</span></p>

  <p class="MsoNormal"><span>«Sarı Yani miydi adı?» diye sormuştum. «Sarı Yani derler benim adıma,» diye başlayan bir eşkiya türküsü öğrenmiştim. Bilmiyordu Mazhar, bu reisin adını. Onun yanında meğer hiç konuşmazlarmış eşkiyalar. İçlerinden sadece birisi konuşuyormuş onunla... Çok iyi Türkçe biliyormuş, belki Rum'muş, belki de Türk... Ama mitralyöz bölüğünün komutanı bizden de, kaymakamdan da çok şeyler biliyordu. Bilmese, Mazhar'ın annesini, babasını, kardeşlerini Terme'ye çağırtmaz, köye dönmelerini bir süre yasaklamazdı.</span></p>

  <p class="MsoNormal"><span>Mazhar dağda, eşkıyalarla geze geze kararmış, adamlaşmıştı bayağı. Ayağının burnuyla yerde yatan ölülerden birini göstererek:</span></p>

  <p class="MsoNormal"><span>«Şunun doru bir atı vardı,» diyordu. «Beni hep terkisine alırdı. Bir gün Mitralyöz bölüğü, Karağuş'un kayalıklarında bizi sıkıştırmıştı. Ben sanıyordum ki büyük bir savaş olacak... Dörde bölünmüşlerdi hemen, bizim takımdakiler atlarından inip geride kaldılar. Beni de ilk defa terkinden indirerek sahipsiz kalan atlardan birine bindirip önlerine kattılar. Biz arka yollardan yaylaya çıkarken bir patırtıdır koptu gerimizde. Ben dönüp geriye bakıyordum. Enseme bir tokat indirdi, arkamdan gelen. Elindeki mavzeri gösterdi bana. Bir daha geriye dönüp bakarsan vururum seni, demek istiyordu.»</span></p>

  <p class="MsoNormal"><span>Sormuştum Mazhar'a «Geride kalanlar ne oldu?» diye.</span></p>

  <p class="MsoNormal"><span>«Ertesi gün biz bir düzlükte yemek yiyorduk, yedi sekiz çeteci dönüp geldiler. Demek en azından bir iki kişi ölmüş diye düşünüyordum. Sonra gördüm ki iki atı yedekte götürüyorlardı.»</span></p>

  <p class="MsoNormal"><span>Mazhar, köyüne hemen bir ay sonra dönebilmişti, annesi, babası kardeşleriyle birlikte. Demek artık Rum eşkiyalar kökten temizlenmiş oluyordu.</span></p>

  <p class="MsoNormal"><span>Kış ortalarında annem de tutulmuştu sıtmaya. Onun hastalığı benimkinden de ağır geçti. Büsbütün kurtulmuş değildim ben, iki günde bir nöbet yokluyordu. Çoğu, derste yakalıyordu titremeler beni. Öyle tatlı bir üşüme geliyordu ki.. İki dirseğimin üzerine başımı koyuyor nöbet süresince bütün sırayı titretiyordum. Keleşlerin Mehmet, bir sınıf başkanı sorumluluğuyla, önce kendi paltosunu atıyordu üzerime. Yanında sürekli taşıdığı kutudan bir kinin alıyordu, hademeye bir bardak su getirtiyor, derste bile olsak bu kinini yutturuyordu bana.</span></p>

  <p class="MsoNormal"><span>Sınıf birinciliğini bütün yetkileriyle ona bırakmıştım. Naci Bey, notlarımızın eşit olması için bütün zekâsını kullanıyordu. Sınıfbaşı olarak Mehmet'i rahat oturtmak için notunu diş korumadan bile bir not aşağı indirmiyordu. Oysa aramızdaki dostluğun bozulmaması için eşitlik değil üstünlük gerekirdi.</span></p>

  <p class="MsoNormal"><span>Yardımcı öğretmenlik yapan Hacı Kuzu'nun büyük oğlu Mehmet, futbol topunu o günlerde getirtmişti Samsun'dan. Ben Cide'de bu topun nasıl oynandığını görmüş, biraz da vurmasını öğrenmiştim. Samsun'da kaldığım günlerde de mahalle takımında oynamıştım. Çalım yapmasını, şut çekmesini de beceriyordum. Ne var ki sıtmadan oynayacak halim yoktu. Her sınıftan seçilen güçlü kuvvetli çocuklardan iki takım yapmıştı, Hacı Kuzu'nun Mehmet... Son sınıfta oluşumdan ötürü beni de iki kaleden birine dikiyordu, her oyunda. Okulun arkasındaki düzlüğe çıktık mı Mehmet mutlaka karşımdaki takıma geçiyor, bana gol atmaya çalışıyordu. Hani atmıyor da değildi. Yapıca oldukça gösterişliydi. Sağlıkça da hepimizden bakımlı olduğundan gücüne diyecek yoktu. Daha olmazsa önüne çıkanları ne yapıp yapıp yıldırıyordu.</span></p>

  <p class="MsoNormal"><span>Oldukça da ustalaşmıştı son günlerde. En kendime güvendiğim bir gün arka arkaya üç beş dakika içinde iki gol atmıştı bana. İlk kez ileride oynayıp bu iki golün acısını karşı takımdan çıkarmayı düşündüm. Önümde oynayan Mazhar'a kaleye geçmesini söyledim. Kırmamıştı beni. İleride oynadığımı kimse görmemişti bu güne kadar ama, gene de topa vuruşlarımdan birşeyler sezinlemiş olabilirlerdi.</span></p>

  <p class="MsoNormal"><span>Mehmet Hoca hakemdi. Bu değişikliğe karışmayı yersiz bulmuş olacaktı. Topu santraya kadar elimde getirip önüme koydum. Karşımda da Keleşlerin Mehmet, yerini almıştı. Bu değişikliğin kendisiyle bir ilgisi olup olmadığını düşünüyordu. Gözleri büyümüş silik kaşlarının altından büsbütün dışarı fırlamıştı. Hakemin düdüğüyle birlikte ayağıma atılmış, ilk pası kuralınca verdirtmediğinden hakemin uyarısıyla karşılaşmıştı.</span></p>

  <p class="MsoNormal"><span>İkinci kez başlatılan oyun, alanın sağında gelişiyordu. İki sıfır üstünlüğü sağlayan Mehmet, gol atmaktan caymışa benziyordu. Bizim kalemizde Mazhar vardı çünkü, ona gol atmanın bir anlamı olmayabilirdi, şu durumda.</span></p>

  <p class="MsoNormal"><span>Uzaktan beni kolluyor, top benden yana geldi mi karşısındakini bırakıp üzerime koşuyordu. Külâhlının Arif, bir ara Mehmet'in önünden bir pas aktarmıştı bana. Arife geri verecekmiş gibi yaparak yavaştan ters yanıma geçirdiğim topu önümdeki boşluğa hızla sürdüm. Karşıma Ömer çıkmıştı. Mehmet'in can ciğer arkadaşı olan Ömer, onu kızdırmamak için herşeyi yapabilirdi ama, beni durdurmak için tekmeleyemezdi. Çünkü sınıfta tek gerçek arkadaşı bendim. Topu ondan kaçırmam zor olmadı, kalenin yolu açılmıştı. Sınıfın en çevik oyuncusu olan Kaleci Kemal, biraz da uğradığı şaşkınlıktan ötürü donup kalmıştı. Herkesi çalımlayıp gelen şu sıtmalı Rıfat'tı haaa? Bu şaşkınlık onun yalnız tek gol değil arka arkaya tam üç gol yemesinin nedeni olmuştu.</span></p>

  <p class="MsoNormal"><span>Mehmet Hoca benim, üçüncü golü atmamı beklermiş gibi düdüğünü çalmış, oyunu bitirmişti.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_8" style="text-align: center;"><span><b>DOKUZ</b></span></h2>

  <p class="MsoNormal"><span>Yıl sonu gelmiş, sınavlar başlamıştı. Sıtmadan yatma sırası bu kez de babama gelmişti. Yaşı nerdeyse altmışı bulan babamı sıtma nöbetlerinin tiril tiril titretmesi çok dokunuyordu bana. O güne kadar sıtmayı çocuk işi, biraz da kadın işi bir hastalık sanıyordum. Babamı titrete titrete yataklara sermesi acıklı bir olaydı. Yemeden, içmeden kesilmişti babam. Bir ayakları köyde olan kolcuların babamı diriltmek için getirdikleri yağlara, ballara el süren olmuyordu evde. Çerkez İsmail </span><span style="font-size: 10pt;">Efendi'nin getirdiği bir bakraç kaymak yemyeşil küf bağlamıştı.</span></p>

  <p class="MsoNormal"><span>Havalar birden ısınıvermişti. Terme, sıcaklığından ötürü tarihin eski yıllarındaki adını hak etmişti. Terme çayı her geçen gün biraz daha kuruyordu. Babamın aldığı kininlerin sayısı arttıkça etkisi de o oranda azalıyordu sanki... Ancak üç dört hafta sonra nöbetler kesilmiş, iştahı biraz yerine gelmişti. Tam bu günlerde bizim sınavlara ayırtman olarak çağırılmıştı babam. Matematik sınavında bulunması isteniyordu.</span></p>

  <p class="MsoNormal"><span>Sınav odası bütün yıl yaptığımız renkli, renksiz resimler, haritalar, elişleriyle süslenmişti. Mehmet'in yaptığı büyük Türkiye haritası da ayırtmanların karşısına gelen duvarın tam ortasına asılmıştı. Parası gibi boyası da bol olan Mehmet, hemen her ili, açıklı koyulu ayrı ayrı renklere boyamış, kendi adını «Türkiye» yazısı büyüklüğünde yazmayı da unutmamıştı. Ayırtmanların oturdukları yerden rahatça okuyabilmeleri için... Ama ne olursa olsun onun babası gelip okuyamayacaktı, oğlunun adını. Çok zengindi ama, ayırtman olabilmek için en azdan memur olması gerekiyordu.</span></p>

  <p class="MsoNormal"><span>Babam biraz da sınavımda bulunabilmek için kalkmıştı yataktan. Başının döndüğünü, gözlerinin karardığını söylüyordu.</span></p>

  <p class="MsoNormal"><span>Sınav odasına, Başöğretmen canının çektiği sıraya göre alıyordu bizi. Zayıfın zayıflığını örtmek, bilgili öğrencinin bilgisini gösterebilmek için kendine göre bir düzen tutturmuştu. İş ters gidince zayıf öğrencinin bıraktığı kötü etkiyi silmesini de biliyordu. Bu nedenle Mazhar'ın peşinden beni sokmak istemişti Naci Bey. Mehmet sıranın kendisinde olması gerektiğini söyleyince iş değişti. Başöğretmen giderayak bir olay çıkmasını istemiyordu ama, onun bu tersliğine de kızmamış değildi. O içeri girerken bana da:</span></p>

  <p class="MsoNormal"><span>«Peki!» dedi, «Sen de hemen peşinden gireceksin!»</span></p>

  <p class="MsoNormal"><span>Biraz da kendini kurtarmak için söylemişti bunu. Oysa en sonra da girsem, üzerinde duracaklardan değildim.</span></p>

  <p class="MsoNormal"><span>Mehmet'in sınavı uzun sürmüştü. İçeri giren çay kahveler de bu işi geciktirmiş olabilirdi. İlçenin hemen kalburüstü memurları içerdeydi... Kaymakam da malmüdürü de gelmişlerdi erken erken... Kızlar Okulu'nun Başöğretmeni bile vardı içerde.</span></p>

  <p class="MsoNormal"><span>Mehmet kan ter içinde çıkmış, sıra bana gelmişti. Başöğretmenin öğrettiği gibi, ayırtmanları selamladıktan sonra, birkaç adım daha atarak Kaymakam’ın önünde durdum. Kimin oğlu olduğumu biliyordu ama, ders durumundan hiç bilgisi yoktu. Belki evde bir soru düzenlemiş olabiliriz diye babama döndü:</span></p>

  <p class="MsoNormal"><span>«Sor Beybaba. Buyur!» dedi.</span></p>

  <p class="MsoNormal"><span>Yaşından, ağırbaşlılığından ötürü hep böyle denirdi babama... Kaymakam'ın göstermek istediği kolaylığı anlamış olmalıydı. Meydan okurcasına:</span></p>

  <p class="MsoNormal"><span>«Siz sorun Kaymakam Bey!» dedi. Sonra bir yemek fıkrasını hatırlamış olacak ki hemen ekledi: «Biz evde her zaman soruyoruz!»</span></p>

  <p class="MsoNormal"><span>«Peki!» dedi, Kaymakam, «Ben sorayım! Öyle bir zor soru sorayım ki...»</span></p>

  <p class="MsoNormal"><span>Bir süre düşündü:</span></p>

  <p class="MsoNormal"><span>«Vaz geçtim zor sorudan,» dedi. «Bir önceki öğrencinin sorusunu çözsün!»</span></p>

  <p class="MsoNormal"><span>Sonra Başöğretmene döndü:</span></p>

  <p class="MsoNormal"><span>«Ne sordunuz? Söyleyin lütfen!» dedi.</span></p>

  <p class="MsoNormal"><span>«Sayıları değiştirerek sorayım.»</span></p>

  <p class="MsoNormal"><span>«Yok, hayır, sayılar da aynı sayılar olsun!»</span></p>

  <p class="MsoNormal"><span>Mehmet'in içerde çok kalmasının nedenini anlar gibi olmuştum. Kaymakam cebinden saatini çıkarmış kaçta başladığıma bakıyordu. Demek ne kadar, zamanda yapacağımı bilmek istiyordu,</span></p>

  <p class="MsoNormal"><span>Mehmet'le karşılaştırmak için.</span></p>

  <p class="MsoNormal"><span>Bir «mürekkep faiz» hesabıydı bu. Yapılacak işin bir sürü çarpmayı hızla sonuçlandırmaktan başka bir zorluğu yoktu. Sağa sola bakmadan boyuna sayıları birbirine çarpıp durdum. Sonuç kendisince belli olduğu için yaptığım işlemlere bile göz atmıyordu. Kaymakam, bir ara konuşmasını keserek:</span></p>

  <p class="MsoNormal"><span>«Çok var mı daha?» diye sordu.</span></p>

  <p class="MsoNormal"><span>«Bitti Efendim!» dedim.</span></p>

  <p class="MsoNormal"><span style="font-size: 10pt;">Önce saatine baktı, şaştığı belliydi.</span><br/></p>

  <p class="MsoNormal"><span>«Bitti haaa?»</span></p>

  <p class="MsoNormal"><span>«Evet Efendim.»</span></p>

  <p class="MsoNormal"><span>«Güzel!» dedi, «Şimdi sorduklarıma cevap ver.»</span></p>

  <p class="MsoNormal"><span>«Peki Efendim.»</span></p>

  <p class="MsoNormal"><span>Adamın ana parası kaç liraymış? Bu para birinci yılın, ikinci yılın, üçüncü yılın sonunda kaçar lira faiz getirmiş? Üç yıl sonra adamın ana parası kaç lira olmuş?</span></p>

  <p class="MsoNormal"><span>Babam tahtaya baktı, telaşla. Alt alta çıkardığım sayıların doğru olup olmadığını gözden geçirdikten sonra telaşı dağıldı. Kaymakam’ın yüzündeki değişikliği izlemek için sandalyesini yana kaydırdı.</span></p>

  <p class="MsoNormal"><span>Ben söyledikçe Kaymakam önündeki kâğıttan izliyordu sayıları. Okumamı bitirip ayırtmandan yana dönmüştüm. Durumda bir gizlilik varmış gibi, ne evet demişti Kaymakam, ne hayır, demişti.</span></p>

  <p class="MsoNormal"><span>«Söyle bakalım evlat!» dedi. «Sana on bin lira vermek istesem, çekle mi verilmesini istersin, bonoyla mı?»</span></p>

  <p class="MsoNormal"><span>Hay Allah! Dediklerinden biri daha sağlamdı ama, hangisi? Biri hem daha çabuk alınırdı hem daha garantiliydi! Başöğretmen şöyle demişti derste. Çek aldın mı hemen gider çekersin bankadan... İyi ama bono hiçmi bankadan, ya da sahibinden para olarak alınamazdı? Düşünmemin uzun sürdüğünü gören Kaymakam sorusunu açmak için:</span></p>

  <p class="MsoNormal"><span>«Biri bono, biri çek» dedi, «Yani on bin liralık çek... On bin liralık bono... Hangisi?»</span></p>

  <p class="MsoNormal"><span>Bu kez hiç düşünmeden:</span></p>

  <p class="MsoNormal"><span>«On bin lira!» dedim, «Para olarak...»</span></p>

  <p class="MsoNormal"><span>Kaymakam gülmeye başladı:</span></p>

  <p class="MsoNormal"><span>«Doğru!» dedi, «Mademki on bin lirayı gözden çıkardım, bonodur, çektir, neden uzatıyorum. Aferin! Ben de olsam peşin parayı isterim. Çek verdim ama ya karşılığı yoksa? Hadi bakalım! Bu sıtmalı memlekette fazla sıkmaya gelmez bu yavruları. Haydi, ben sana on bin lira değil de on numara veriyorum, baban ne verirse versin!»</span></p>

  <p class="MsoNormal"><span>Akşam evde öğrendiğime göre Mehmet de on numara almıştı ama, tam bir saat on dakikada. Kaymakam'ın tuttuğu saate göre ben yirmi beş dakikada almıştım.</span></p>

  <p class="MsoNormal"><span>Diploma töreni bir hafta sonra aynı odada yapılmıştı. Bu kez Mehmet'in babası gelmiş, benimki gelmemişti. Sınavıma geldiği gün terlemiş, terini soğutmuş, yeniden yatağa düşmüştü. Tam Mehmet'in haritasının önünde Başöğretmen Naci Bey, bu yıl altıncı sınıfın dokuz mezun verdiğini, bu dokuz öğrenciden ikisi övünülecek bir başarı gösterdiği için her ikisinin de birincilikle mezun olduğunu konuklara açıklamıştı.</span></p>

  <p class="MsoNormal"><span>Başöğretmen'in ellerimizi sıkarak bizi kutlaması gerekiyordu. Önce kimin elini sıkacaktı? Eğer babam törende olsaydı, bu daha da zorlaşırdı. Yalnız Mehmet'in babası törene katıldığı için işi yarı yarıya kolaylaşıyordu. Bana çok yakın olduğu halde birkaç adım atarak Mehmet'e kadar yürüdü. En sevecen bakışlarla elini sıktı. Sonra sıradan ellerimize yapışıp yapışıp bıraktı. Biz okuldan çıktıktan sonra başöğretmenliğin bir zorluğu kalmamış olmalıydı. O yıl, Ankara'dan gelen bir emirle, beşinci sınıflar da, bizden üç beş gün sonra diploma almışlardı. Duyduğuma göre ne tören yapılmış, ne de birincilerin ikincilerin elleri sıkılmıştı. İlkokuldan çıkanlar, bir yaş daha küçülmüş olacaklardı bundan sonra...</span></p>

  <p class="MsoNormal"><span>Yaz bütün ağırlığı, bütün sıcaklığıyla bastırmıştı. Leylek gagalarının takırtısından geçilmiyordu. Terme Çayı azala azala sonunda karşıdan karşıya ayak ıslanmadan geçilir hale gelmişti. Limbolar yapışıp kalmışlardı kıyılara... Çimecek değil, nerdeyse yüz yıkayacak su bile kalmamıştı haziran sonunda. Termeliler'in kimi Ünye'ye kimi de Üçpınar yaylasına göç ediyorlardı. Babamın bir kantarcısı vardı, Remzi Efendi. Becerikli adamdı. Bizimle ortak bir yayla evi yaptırmıştı</span></p>

  <p class="MsoNormal"><span>Üçpınar'da... Biz de haziran sonuna doğru göç etmiştik. İsmail Efendi'nin yaşlı kır atı babamı alıp getirirdi hafta sonlarında. Benim görevim atın sırtından tıklım tıklım dolu heybeleri indirmekti. Neler yoktu bu heybelerde... Etten sebzesine, şekerden, kahvesine, şişeden mezesine kadar...Nerdeyse süt yoğurt bile getirecekti yaylaya. Yalnız işe yarar buz gibi suyuyla, demir gibi havası vardı yaylanın. Kır at durmadan yiyecek taşırdı bize. Babam, Remzi Efendi'ye izin verir, heybeleri doldurup hafta içinde bile onunla gönderirdi. Köylerden geçerken bir şişe de süt alırdı, sütlü çay yapmamız için. Bu benim buluşum muydu, yaylada herkes böyle mi içerdi bilmem. Remzi Efendi de severdi sütlü çayı.</span></p>

  <p class="MsoNormal"><span>Yaylada sıtmadan kurtulmuş gibiydik. Beni arasıra bir titreme alırdı, ama, sarsmazdı. Yiyip içiyor, kendime gelmeye çalışıyordum.</span></p>

  <p class="MsoNormal"><span>Yaylanın ortasında aylaklar bir kahve kurmuşlar, boyuna kumar oynarlardı. Yirmi birden boşaldılar mı, biz yaştaki çocukları toplarlar, tepeye kadar koştururlardı. Aşağıdan bakan meraklılar, tepeye dokunup gelen birinciye gazoz ikram ederlerdi. Buz gibi pınar suyu dururken bu ılık gazozu içmek için kan ter içinde kalırdık. Mehmet, yarışı kazanıp da gazoz içtiğimi görünce, çıkar karşıma:</span></p>

  <p class="MsoNormal"><span>«Hayır!» derdi, «Koşmayacaksın bir daha!»</span></p>

  <p class="MsoNormal"><span>Neden koşmayacağımı biliyordum artık. Birinci gelmem kızdırıyordu onu. Okul bitmişti ama, yarış bitmemişti. «Gazozsa meramın ısmarlayayım sana!» diyordu.</span></p>

  <p class="MsoNormal"><span>Meramım gerçekten gazoz muydu, bilmiyordum. Demek ben de onunla uğraşmaktan hoşlanıyordum.</span></p>

  <p class="MsoNormal"><span>Altı sınıflı ilkokulu bitirmiştim. Koskocaman adam sayılırdım. Cebimde gazoz içecek param bile vardı artık. Daha da yüksek okullara gidecektim. Ortaokula, öğretmen okuluna... Belki de koleje... Bu koleji de Naci Bey sokmuştu babamın aklına. Son çocuğuydum ben, hiç birini okutamamıştı çocuklarının. Hele ablam hiç okul yüzü görmemişti. Babam, Cide'den önce Meset'teymiş, okul bile yokmuş orada. Peki ama en büyük ağabeyimiz hangi ilkokulda okuyup da gitmişti, «Küçük Zabit» okuluna? Bölükler yönetmiş, kılınçlar kuşanmıştı cephelerde.</span></p>

  <p class="MsoNormal"><span>Kastamonu'daki enişteyle yazışmalar başlamıştı. Oraya çağırıyordu beni. Oysa ben yatılı okumak istiyordum, kendi başıma buyruk. Nasıl olsa sınıfları geçiyordum. Dersten yana bir korkum olmayınca başka birinin korumasına neden gereksinme duyacaktım. Bu yıl benimle birlikte beşinci sınıftan çıkanlar da okuyacaklardı ortaokullarda. Onlara bakarak kocaman adamdım üstelik. Ben ne düşünürsem, düşüneyim, büyüklerin dediği olmuştu. Üçpınar dönüşü İsmail Efendi'nin kır beygirine bu kez de ben binmiş, Remzi Efendi'nin yanında Ünye'nin yolunu tutmuştum. Vapurun geleceği gün önceden bilindiği için Ünye'ye iner inmez binmiştim vapura. Ağabeyim</span></p>

  <p class="MsoNormal"><span>Samsun'daydı, vapura beni görmeye gelmişti.</span></p>

  <p class="MsoNormal"><span>Ne iyiydi bu gidip gelmeler... Yuvada bir anneyle bir baba kalmıştı, bütün yavrularını uçurmuşlardı. İnebolu'ya çıkar çıkmaz, posta arabası sanki beni bekliyordu. Enişte, İnebolu’daki arkadaşlarına telgrafla (onlar makineyle diyorlardı) bildirmişti. Taaa vapura, beni almaya gelmişti bir arkadaşı. Eniştenin babası da posta memuruydu. Posta arabasının sürücüsü yalnız emanet için değil, posta paketleri de bir yana, tatlı canı için telâşlıydı yola çıkarken... Bir gün önce eşkiyalar «Seydiler» yakınlarında yol kesmişler, posta arabasını soymuşlardı. Sürücü birkaç dipçik yemiş eli kolu bağlı yolun kenarına bırakılmıştı.</span></p>

  <p class="MsoNormal"><span>Arabada orta yaşlı bir ebe hanım da vardı. Kadını bir korku almıştı, yol uzadıkça. Sanıyorum onun korkusu daha da başka türlüydü. Ecevit'te atlar değişmiş araba yolunu sürdürmüştü. Koyu karanlıkla birlikte soğuğu da inmişti gecenin. Ebe Hanım'ı bir titremedir almıştı. Sıtmaya tutulmuş gibi çeneleri vuruyordu. Üşüdüğüne inandırmak istiyordu kendini. Dürülü duran battaniyesini örtmüştü üzerine. Ayaklarını arabacıdan yana rahatça uzatmıştı. Başını tombulca bir çantaya dayamış uyumaya çalışıyordu.</span></p>

  <p class="MsoNormal"><span>«Sen üşümüyor musun?» diye sordu bir ara.</span></p>

  <p class="MsoNormal"><span style="font-size: 10pt;">Hem üşüyor hem de önümüze çıkacak eşkiyayı beklediğim için korkuyordum.</span><br/></p>

  <p class="MsoNormal"><span>«O kadar üşümüyorum,» dedim.</span></p>

  <p class="MsoNormal"><span>«Hava soğuk!» dedi. «Uzan da üstünü örteyim.»</span></p>

  <p class="MsoNormal"><span>Battaniyesinin bir ucunu da üzerime örttü. Ayakkabılarımı, üstüne uzandığımız keçenin altına sokmuştum. Çoraplarımın içinde buz kesilmişti ayaklarım. Battaniyenin altına girince rahatlamıştım biraz. Ebe Hanım, beni kendine doğru hafifçe çekerek battaniyenin tüm kanadını omuzlarıma örttü. Kolunu başımın altına koyduğu için beni kolayca kendinden yana çekmiş, vücutlarımız da birleşmişti. Açıkta kalan bir yerimiz kalmamıştı artık. İkimiz de ısınabilirdik ama, Ebe Hanım’ın titremesi daha da artıyor gibiydi. Kadın olmak çok zor diye düşünüyordum. Bu üşüme mutlaka bir korkudan, eşkiyanın kendisine sataşacağı korkusundan ileri geliyordu. Erkek olduğum için, onun kadar korkmuyordum demek. Bir ara titremesi daha da artmıştı. Kulağıma yavaşça:</span></p>

  <p class="MsoNormal"><span>«Seydiler'e geliyoruz» diye mırıldandı.</span></p>

  <p class="MsoNormal"><span>Bilmediğimi sanarak:</span></p>

  <p class="MsoNormal"><span>«Dün akşam burda soymuşlar posta arabasını» dedi.</span></p>

  <p class="MsoNormal"><span>Benim de kendisi gibi korkmamı istiyordu nedense. Böyle zamanlarda annelere, ablalara daha da çok sarılmamız gerektiğini düşünerek ona sokuldukça sokuluyordum. Demek bir çocuk yanımız kalmış olacaktı, ne kadar büyüsek de. Annemi kucaklar gibi sarıldım, Ebe Hanım'a. Ben sarıldıkça o da bana sarılıyor, sıkıştırdıkça sıkıştırıyordu. Yalnızlığıma, annesizliğime acıyan bir hali vardı; öpüyordu yanaklarımı boyuna. Göğüslerinin dolgunluğu yüzünden iyice yaklaşamıyordu bana ama, gene de durmadan sokulmak istiyordu. İlk kez böyle bir kucaklaşmanın anneyle olandan daha başka bir kucaklaşma olduğunu anlar gibi olmuştum. Ebe Hanım'ın bana sıkı sıkı sarılışı, annemin kucaklayışına hiç benzemiyordu. Dudakları bir ara yüzüme yapışıp uzun bir süre kalmıştı. Tedirginliği durmuş, bütün gücüyle sıkıyordu beni. Her iki koluyla yakalamıştı belimden, durmadan kendine doğru çekiyordu. Bu kadar eziyete katlanmak belki başka birini canından bıktırırdı ama, çok tuhaf değil mi, benim hoşuma gidiyordu. Anlamıştım, bu bir insanca sevişmeydi, önümüzdeki arabacıdan saklanması gereken bir sevişme... Bütün insanca davranışlar gibi, başkalarından gizlenmesi gerekmeliydi. Kolları gevşedi, yanağımdan dudaklarını ayırdı.</span></p>

  <p class="MsoNormal"><span>«Oooh!» dedi, «Geçtik Seydiler'i»</span></p>

  <p class="MsoNormal"><span>Beni parmaklarının ucuyla itmişti yavaşça...</span></p>

  <p class="MsoNormal"><span>Arabacı da dirilmiş, bir türkü mırıldanmaya başlamıştı. Sanki ses çıkarmamak için az önce ayak uçlarına basa basa yürüyen atlar, birden karanlıkta yarışa çıkmış gibi kanatlanmışlardı. Ebe Hanım arkasını dönmüştü bana. Eşkiyalar çok gerilerde kalmıştı, beri korunması gereken bir ana kuzusu olmaktan çıkmıştım artık. Belki de uyuyordu, aldığı soluklar düzgündü, uykuyla uyanıklık arası da olabilirdi, başını çantadan kaydırmış, kıvırdığı kolunun yumuşaklığına bırakmıştı. Okşarcasına sırtına değen kolum, titremelerin sona erdiğini biliyordu. Ağaran tanyerine doğru koşan atların kulak uçları seçiliyordu artık. Koyu karanlıklardan sonra alaca karanlıklardan da çıkıyorduk.</span></p>

  <p class="MsoNormal"><span>Bu yepyeni sabahın uykusuzluğunda kendimde bir şeyler seziyor, içimdeki ürpertilerden değiştiğimi, büyüdüğümü anlıyordum.</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_9" style="text-align: center;"><span><b>ON</b></span></h2>

  <p class="MsoNormal"><span>Ortaokul altı yıldır öğrendiklerimin bir yinelenmesiydi ama, Coğrafyaya gelen Rauf Bey'in anlattıkları yepyeni bilgilerdi. Yalnız memleket adlarını saymakla yetinmiyor, belli topraklara yerleşen insanların ne iş tuttuklarını, neler ürettiklerini, kimlere sattıklarını da anlatıyordu. Demek biz henüz fabrika kurup satılabilir mallar üretemiyorduk. Ancak, yiyebileceğimiz buğdayla, mısırı belli oranda yetiştiriyor, incirimize, üzümümüze, tütünümüze bile alıcı bulamıyorduk. Yerli malı kullanmamızı söylüyordu öğretmenlerimiz ama, nerdeydi bu yerli malı? Eğer yabancı malını kullanmamamız gerekiyorsa, neden bu malları boyuna içeri sokuyorlardı. Düşmanı denize dökenler bu girişi önleyecek güçte değiller miydi?</span></p>

  <p class="MsoNormal"><span>Babamdan sık sık mektup alıyordum. Enişteye her ay belli bir para gönderdiğini yazıyordu. Demek ablamın evinde yediklerim karşılıksız değildi. Her mektubunun içinden ayrıca katlanmış bir yüz kuruş çıkıyordu. Bu yüz kuruş geldiği gün, eve geç gider, mutlaka onu bitirirdim. Su muhallebisi yerdim, Tevfik Efendi'nin dükkânında, beş kuruşluk pastırmayı yüz paralık bir ekmeğin içine dizerdim öğle üzeri. Bir de «Nat Pinkerton» alırdım, eğer «Cingöz Recai» almazsam... Demek bizim de Server Bedi'lerimiz vardı, hırsız polis romanları yazabilen. Küçük bir roman yazmıştım, o sıralarda. Hırsızı Beşiktaş'tan tramvaya bindirmiş, Üsküdar'da indirmiştim, İstanbul’u bilen Nizami, okumuştu da katıla katıla gülmüştü. Romanımı beğenmişti ama, İstanbul Boğazı'ndan tramvayı geçirdiğim için küçümsemişti beni. Oysa ben Boğaz'ın haritasını iki üç yıl önce çizmiş duvara asmıştım. Boğaz'ın haritasını çizmek iş değildi, İstanbul'u öğrenmeden roman yazmamalıydım. Roman olayları, büyük kentlerde geçmeli, roman kişileri bu büyük kentlerde yaşamalıydı. Anadolu romana geçerse yazılan kitap roman olmazdı!</span></p>

  <p class="MsoNormal"><span>Sınıfı geçmem zor olmamıştı. Her gün okula gitmiş, dersleri dinlemiş, verilen ödevleri günü gününe yapmıştım. Aldığım ders kitaplarından yalnız üzerinde «Süleyman Şevket» yazılı, okuma kitabını bir oturuşta bitirmiştim. Öbür kitaplardan Coğrafyadan başkasının sayfalarını bile açmamıştım. Ama bütün derslerden aldığım notlar sekizden aşağı değildi. Eğer bir derse çalıştım demem gerekirse, Fransızca ‘ya çalışmıştım sadece. Ne yazık ki en az numarayı da Fransızcacı Hamit Bey vermişti bana. Masmavi gözleri, kıpkırmızı yanakları vardı. Mikadan kesilme yakalığına, kısılmış gibi duran daracık siyah bir kravat, yeleğinin üstünde testi kulpu gibi kıvrılmış dururdu. Ceplerine tombala numaraları doldururdu. Oturuş sırasına göre bir numara verir, bizi uyanık tutmak için boyuna cebine davranır, bir numara çekerdi. Bütün derslerde uslu durduğum halde Hamit Bey'in dersinde kendimi tutamazdım. Her zaman yaptığım oyun, hocamız oturduğumuz sıraya göre bizi numaralayınca, hemen onun dalgınlığından yararlanıp yer değiştirirdim. Bana verdiği numarayı okuduğu zaman ayağa kalkan olmayınca benden sonra gelen numaraların içinden çıkılmaz, ortalık alt üst olurdu.</span></p>

  <p class="MsoNormal"><span>Çekmeceli sıralara mutfağın önündeki kedilerden birini yakalayıp kapatmıştım bir gün. Kedi bu sahipsiz çekmecede bir süre miyavladıktan sonra, fırlayıp çıkmış, sınıfta bir uçtan bir uca koşmaya başlamıştı. Kapı açılmış, kedi dışarı çıkarılmıştı ama, ben de ilk «ihtar»ı «Haysiyet Divanı»ndan almıştım. Bereket kediyi çekmeceye kapatırken gören pek az kişi olmuştu. Tanıklarsa bu görenlerden değildi. İş, Hamit Bey'in suçlaması, «Yapsa yapsa bu yapar» varsayımına dayanmış, bu suçlamaya da hemen hiç bir öğretmen katılmamıştı. Yoksa bir «muvakkat tart» almak işten bile değildi. Asıl cezaya Hamit Bey, verdiği kırık notla çarptırmıştı beni. Bu not da ancak bütünlemeye kalmadan sınıfımı geçirecek kadar zararsız olmuştu.</span></p>

  <p class="MsoNormal"><span>Terme'ye dönmüş, döner dönmez de Üçpınar Yaylası'na çıkmıştık. Canım, arada bir sıkıldımı, Terme'ye babamın yanına iniyor, onunla «bekâr hayatı» yaşıyorduk.</span></p>

  <p class="MsoNormal"><span>Babamın bir özelliği vardı, beni dövüp azarlamaması... Bana gösterdiği güveni bozmamak için kendimi baskı altında tutardım bayağı. Bütün bu baskıya karşı gene de hoşuna gitmeyecek olaylar çıkardı. Böyle günlerde hiç titizlik etmez, bağışlamak için elinden geleni yapardı. Yayladan kaçıp Terme'ye inmelerim de hoşuna gitmezdi, biliyordum. Beni karşısında görünce kuşkuyla yüzüme bakar, annemle aramda bir olayın geçip geçmediğini öğrenmek isterdi. Eğer üzücü bir olay yoksa, kendisini yalnız bırakmamak için geldiğime sevinirdi. Şu var ki babamı gerçekten de çok severdim. O benim her bakımdan arkadaşımdı. Derslerime benden çok ilgi duyar, benimle birlikte çalışmak isterdi. Öyle göze görünür bir öğrenimi yoktu. Soyca gemici sayılırdı. Büyükbabası Bartınlı zengin bir ailenin üç direkli gemilerinde kaptanlık etmişti. Amcası ya da ağabeyi kaptan olunca babamı gemi kâtibi, bir kardeşini de aşçı olarak yanına almıştı. Demek babamın okuması yazması vardı, gemi kâtipliğinde daha da geliştirmiş olmalıydı.</span></p>

  <p class="MsoNormal"><span>Gemi, Rodos kıyılarında karaya vurup parçalanınca babam, gemiyi de gemiciliği de bırakmış, kolculuğa girmişti, «Düyunu Umumiye»ye. Kısa zamanda da memurluğa yükselmişti. Çatalzeytin'e verilip Bartın'dan ayrılırken de evlenmişti. Çatalzeytin'den Meset'e, Meset'ten de Cide'ye geçmişti.</span></p>

  <p class="MsoNormal"><span>Onun Terme'ye gönderilmesi bir bakıma sürgündü. Hak etmediği bir sürgünlük... Olaya, bilir bilmez ben de karıştığım için, inanmıyorum onun suçlu olduğuna.</span></p>

  <p class="MsoNormal"><span>Mecit adında bir kantarcısı vardı babamın. Çok yaşlı olan babasının yerine bakarmış, askere gitmeden önce. Bütün Karadenizliler gibi «Bahriye»ye ayırmışlar, Şube'de.</span></p>

  <p class="MsoNormal"><span>Son yıllarda Samsun'da askerdi, babama yazdığı mektuplardan biliyordum. Bir gün, ben Daire'de otururken Macit Abi'den bir mektup gelmişti. Babam şöyle bir göz gezdirip bırakmıştı masanın üstüne. Bahriyeli Macit Abi'nin mektubu okunmaya değerdi. Macit Abi birkaç satır yazmıştı ama, kâğıdın arkasında kitap harfleriyle korkunç şeyler yazılıydı. Pek yakında kıyamet kopacaktı! Dinsizlik almış yürümüştü! Padişah sevgisi, halife saygısı kalmamıştı. Bırakmalıydı harbi, darbı, ibadetle uğraşmalıydı. Son günümüz gelmişti işte! Mehdi pek yakında çıkacak, dünyanın sonu geldiğini ilân edecekti.</span></p>

  <p class="MsoNormal"><span>Mektubu aldığım yere bırakmıştım, okulda, olanı biteni anlatmaktan da kendimi alamamıştım. Nedense kimse inanmamıştı söylediklerime, inandırmak için yapılacak tek iş mektubu babamın masasından alıp okulda arkadaşlarıma göstermekti. Kitap yazısıyla yazıldı mı, kim olursa olsun, okuyanın inanması gerekirdi.</span></p>

  <p class="MsoNormal"><span>Ben de öyle yapmış, mektubu okutmuştum arkadaşlarıma. Okuyanın ağzı bir karış açık kalmıştı Cide'de!</span></p>

  <p class="MsoNormal"><span>Herkes görmek, okumak istiyordu, bütün hükümetteki memurlar bile. Yetkililer, önce benden dinlediler olayı, sonra mektubu babamdan alıp okudular. Anlamıştım, yaptığım yanlışı ama, iş işten geçmişti! Namazla, oruçla, yakından uzaktan hiçbir ilgisi olmayan babamın tek yanlışı, bu mektubu yırtıp sobaya atmamasıydı. Herkesin birbirinden kuşkulandığı, kimin padişahçı kimin Kemal Paşacı olduğu pek kestirilemeyen Karadeniz kıyılarında, eğer babamı sadece Cide'den alıp Terme'ye vermekle yetinmişlerse ondan hiçbir kuşkuları olmadığındandı. Henüz Canik Dağları'nın eteklerinde Pontusçular bile temizlenmemişti daha... Babamı, bu dağların eteklerindeki en işlek yer olan Terme'ye göndermezlerdi yoksa.</span></p>

  <p class="MsoNormal"><span>Gene de otuz yılını, sevdiği işe bağlamış bir memur, öldürülmek üzere sıtma bölgesine gönderilmemeliydi derim. Başına geleceği pek iyi bilen babam, Cide'den ayrılırken şöyle demişti arkadaşlarına:</span></p>

  <p class="MsoNormal"><span style="font-size: 10pt;">«Terme'ye değil, ölmeğe gidiyorum!»</span><br/></p>

  <p class="MsoNormal"><span>Üçpınar'dan Terme'ye indiğim günlerde hemen kasaba haber gider, et getirtilirdi. Bir yanıyla da iyi bir aşçı olan babam, kendi eliyle soğanlı yahni yapardı güveçte. Küçük küçük soğanlar soyulur, diş diş sarmısaklar ayıklanırdı. Güveç fırına gönderilirdi erkenden. Eğer Üçpınar yaylasından sık sık kaçıp geliyorsam, biraz da bu güvecin başına geçip oturmak için kaçtığımı açıklamam gerekir. Bir öğle üzeriydi. Fırından güveç gelmiş, arka odadaki masanın üzerine yerleştirilmişti. Öbür odada çalışan Şevki Efendi, işini bırakmış salata hazırlamaya başlamıştı bile... Remzi Efendi bakardı bu gibi işlere ama, babam daha önce onu bir yere göndermiş olacaktı. Çok geçmeden de gelmişti, elindeki bir tomar gazeteyle. Gelir gelmez de babamın gizli bir işaretiyle hemen geldiği yere gönderilmişti. Hem de elindeki gazetelerle birlikte... Remzi Efendi'nin elindeki gazetelerin çokluğu çekmişti ilkin dikkatimi. Oysa babam bir tek gazetenin sürekli okuyucusuydu. Birkaç gündür posta gelmemişti de, birikmiş miydi gazeteler yoksa? İyi ama yaylaya gelirken okuduğu gazeteleri bile getirmiyordu son günlerde. Neden bırakmıştı bu alışkanlığı. Şimdi de bir tomar gazete!.. Gazetelerde benden saklanması gereken bir olay olabilir miydi?</span></p>

  <p class="MsoNormal"><span>Yemekte babama bakıyordum, hiç de isteyerek yemiyordu önündekini. Benim yememle bile ilgilenir görünmüyordu. Nedenini sorsam söylemeyeceğini kestirmiştim.</span></p>

  <p class="MsoNormal"><span>Posta müdürü, babamın dostuydu. Biraz da ağabeyimin meslektaşı olduğundan, sık sık ben de giderdim dairesine. Ağabeyimi «Makine»den bulur, bildiğim kadarıyla konuştururdu benimle. Mors alfabesini bildiğim için manuplenin başına geçerdim. Henüz karşıdan gelen tıkırtıları anlayamadığım için Müdür, yardımcı olurdu bana. Onunla olan dostluğuma güvenerek sınıf arkadaşım Ömer'i tanıştırmıştım okulu bitirince. Bir yıldır telgrafhanede çalışan Ömer'e koştum: «Yeni gelen gazeteleri göreceğim» dedim.</span></p>

  <p class="MsoNormal"><span>Müdür yoktu postahanede. O olmayınca iş kolaydı. Abonelerden birine gelen «Tevhidi Efkâr» gazetesini bir bölmeden aldı, kuşağını çıkarıp uzattı. Birinci sayfaya parmağımı basmış, sütun sütun başlıkları tarıyordum.</span></p>

  <p class="MsoNormal"><span>Ömer benimle ilgilenmez görünüyor, aldığı telgrafları deftere geçiriyordu. Benim küçük başlıklarda aradığım haber meğer en üstteymiş! En büyük harflerle şunlar yazılıydı, altı sütun olarak: «Grev Yapan Samsun Telgrafçıları istiklâl Mahkemesinde.» Hızla okudum altını da... O güne kadar grevin ne demek olduğunu kimseden duymamıştım. Altı sınıflı ilkokuldan çıkmış, bir yıl da ortaokulda okumuştum ama, hiçbir öğretmenden böyle bir söz işitmemiştim. Ne demekti grev? Samsun telgrafçıları grev yapmakla nasıl bir suç işlemişler, kime karşı gelmişlerdi? Haberi bir kez daha okudum. Grev yapan otuz kırk kadar telgrafçıyı tutuklayarak kamyonlara doldurmuşlar, Sivas üzerinden Ankara'ya götürmüşlerdi. En kısa zamanda muhakeme edileceklerdi. Telgraf Müdürü, iki başmemur da tutuklananlar arasındaydı. Son aylarda Samsun'daki telgrafçılar aylıklarını az buldukları için işlerini bırakıp Samsun'la Sivas arasında yapılan demiryolu yapımı işlerinde görev almışlardı. Samsun Telgrafhanesi çok önemli bir merkezdi. Kurtuluş Savaşı süresince Türkiye dış dünyayla Samsun Tiflis üzerinden bağlantı kurmuştu. Bunu bilen Samsunlu telgrafçıların, Ulaştırma Bakanlığı ile birlikte Başbakanlığa bir tel çekip çalışacak arkadaş istiyorlardı. İki nöbeti, üç nöbete dönüştürecek memur gönderilmezse emeklerinin karşılıksız kalacağını vurguluyorlardı. İstekleri yerine getirilmezse işlerini bırakacaklardı. Bu başkaldırma değildide neydi, Ankara'ya göre?</span></p>

  <p class="MsoNormal"><span>Gazeteden başımı kaldırıp sormuştum Ömer'e:</span></p>

  <p class="MsoNormal"><span>«Biliyor muydun bu olup bitenleri sen?» dedim.</span></p>

  <p class="MsoNormal"><span>Susuyordu Ömer. O bilmeyecekti de İstanbul'daki gazeteciler mi bileceklerdi, her gün «Muhabere» ettiği «Abiler»i karşısından alıp götürmüşlerdi Ankara'ya da?</span></p>

  <p class="MsoNormal"><span>«Babam da biliyordu öyleyse?» dedim.</span></p>

  <p class="MsoNormal"><span>«Bir hafta önce öğrendi.»</span></p>

  <p class="MsoNormal"><span>«Kimden öğrendi?»</span></p>

  <p class="MsoNormal"><span>Bir süre durdu. Benden saklamaması gerekirdi.</span></p>

  <p class="MsoNormal"><span>«Bizim Müdür'den!» dedi, «Bir hafta oluyor.»</span></p>

  <p class="MsoNormal"><span>«Demek dört gün önce yaylaya geldiği zaman da biliyordu, öyle mi?»</span></p>

  <p class="MsoNormal"><span>«Bilmesi gerekir.»</span></p>

  <p class="MsoNormal"><span>Benden de, annemden de saklamıştı. Demek çok büyüktü suçu. Gazetelerin ilk sayfalarına geçtiğine göre herkes biliyordu bugün.</span></p>

  <p class="MsoNormal"><span>«Faruk Abi Ankara'yla işler devamlı,» dedi. «Usta telgrafçı olduğu için. Hep Ankara'yı verirler ona, baş memurlar.»</span></p>

  <p class="MsoNormal"><span>Suçunu açıkladı, kendi açısından:</span></p>

  <p class="MsoNormal"><span>«Sanıyorum, teli de o çekmiş, Ankara'ya!»</span></p>

  <p class="MsoNormal"><span>«Ne olurmuş o çekerse...» dedim. «Teli asıl yazan o mu bakalım.»</span></p>

  <p class="MsoNormal"><span>Oysa telgrafta geçenleri de onun yazmasını istiyordum ben. Ne olursa olsun açıkça bir haksızlık vardı ortada. Eskiden üç günün yirmi dört saatinde çalışan memurlar, iki günde yirmi dört saat çalışırlarsa, karşılığı mutlaka verilmeliydi. Ek ödenek verilmesi doğru değilse memur bulup göndermeliydiler.</span></p>

  <p class="MsoNormal"><span>Ömer, beni biraz yatıştırmak için:</span></p>

  <p class="MsoNormal"><span>«Faruk Ağabey telgrafı Ankara'ya çekmeseydi, bu işler gelmezdi başına.» dedi.</span></p>

  <p class="MsoNormal"><span>«O mu yazmış? O, çekmese başkası çekecek değil miydi? Hem alınmış telgrafı çekmemek olur mu? Muhaberattan mesuliyet kabul edilmez, demiyor mu şu telgraf kâğıdının arkasında!» «Kendini öyle savunmuş, ilk sorguda, Faruk Ağabey.»</span></p>

  <p class="MsoNormal"><span>«Ben olsam daha da ileri gider, yaz sıcağında insanın yirmi dört saat çalışılamayacağını da söylerdim.»</span></p>

  <p class="MsoNormal"><span>Babama olanı biteni öğrendiğimi duyurmalı mıydım? Er geç öğreneceğimi o da bilirdi? Bu olaya üzülmediğimi, tam tersine ağabeyimle övündüğümü söylersem daha da hoşuna giderdi belki... Memurların en genciydi ağabeyim. Daha askerliğini bile yapmamıştı,işe her memurdan çok, o dayanabileceği halde, bütün arkadaşları adına, kaleme alınan telgrafı gene o çekmişti. Başbakan'a tel çekmek, biraz da kendi meslektaşları adına bu işi yapabilmek çok önemli bir işti bana göre de... Kendi mesleğini, tam yeri gelince başkaları için de geçerli hale getirebilmeliydi kişi... Önemli kişiydi şu halde benim on dokuz yaşındaki ağabeyim. Haksızlığa karşı bu yaşta direnebiliyordu. Sırası gelince ben de ondan aşağı kalmamalıydım. Bir ağabeyimiz de cephelerde savaşırken gitmemişmiydi! Kimin için savaşmıştı, iyi bilmiyordum ama, her halde vatan için savaşmış olmalıydı. Peki ama Hemedan'larda işi neydi? Artık tarihlerden bir şeyler çıkarabilecek yaştaydım. Tarih hocamız da bir şeyler söylemişti Kastamonu'daki okulumda... Ağabeyimi, Turan yolunu açmaya göndermiş olmalıydı Enver Paşa. Irak'ta, Süleymaniye hastanesinde ölmüştü İsmail Ağabeyim, İran dönüşü... Babamın yanına coşkuyla döndüm.</span></p>

  <p class="MsoNormal"><span>«Üzülme Baba!» dedim. Bir gün çıkar hapisten gelir ağabeyim, asacak değiller ya, hakkını aradı diye!»</span></p>

  <p class="MsoNormal"><span>Masası başında kurşun kalemle bir «Tahriratın «Müsvedde»sini yazıyordu, sonra «beyaz»a çekecekti.</span></p>

  <p class="MsoNormal"><span>Başını kaldırıp sordu, kılı kıpırdamadan:</span></p>

  <p class="MsoNormal"><span>«Gazete mi okudun?»</span></p>

  <p class="MsoNormal"><span>Yemekten önceki kadar üzgün değildi. Birazda keyifli gibi gelmişti bana.</span></p>

  <p class="MsoNormal"><span>«Demek asmazlar öyle mi?» diye gözlerinin içi gülerek baktı. O zaman anlayıvermiştim, böyle olasılıkları da aklından geçirdiğini, «İstiklâl Mâhkemesi»ydi bu. Son söz, Çetinkaya'ların dudaklarının arasından çıkıyordu. «İbret'i âlem» için sallandırıverirlerdi adamı.</span></p>

  <p class="MsoNormal"><span>«Daha mahkeme başlamadı» dedi, «İlk sorgular yapılmış ama, salıverilen yok!»</span></p>

  <p class="MsoNormal"><span>«Ne yer ne içer orda?» diye sordum.</span></p>

  <p class="MsoNormal"><span>«Onları oraya çağıranlar ne yiyip, ne içeceklerini düşünürler,» dedi. «Her halde kira olsun istemezler, hiç üzülme sen!»</span></p>

  <p class="MsoNormal"><span>Evet, keyfi yerindeydi babamın. Neşelendi mi, sorularıma mutlaka beni güldürecek sözler katardı.</span></p>

  <p class="MsoNormal"><span style="font-size: 10pt;">«Ben gene de ona üç beş kuruş gönderdim telgraf havalesiyle. Verirlerse işine yarar.» dedi. Sonra kuşkuyla yüzüme baktı:</span><br/></p>

  <p class="MsoNormal"><span>«Sakın boşboğazlık edip de annene bir şeyler söyleme. Sıra şimdi de bu oğluma mı geldi, diye altüst eder ortalığı!»</span></p>

  <p class="MsoNormal"><span>Anlaşılıyordu, bütün üzüntüsü, hep annem içindi. En büyük ağabeyim, bütün cephelerde ölenler gibi sessiz, sedasız gitmişti. Gene de annemin anlatabileceği bir serüveni kalmıştı. Bu ağabeyim daha baskın çıkmıştı. Şimdiden, gazetelerin ilk sayfalarına yazılacak kadar önemli bir kişi olmuştu. Ben böyle ağabeylerin en küçük kardeşiydim, onlarla övünebilirdim.</span></p>

  <p class="MsoNormal"><span style="font-size: 10pt;"> </span><br/></p>

  <h2 class="MsoNormal" id="sigil_toc_id_10" style="text-align: center;"><span><b>ON BİR</b></span></h2>

  <p class="MsoNormal"><span>Ünye iskelesinde İstanbul’dan gelecek vapuru bekliyordum. Tellâl, Çınarlı kahvenin önünde Reşitpaşa vapurunun Samsun'dan hareket ettiğini, yolcusu, yükü olanın iskelede hazır olmasını bildirmişti.</span></p>

  <p class="MsoNormal"><span>Vapur ikindiye doğru fenerin uzandığı burundan görünmüştü. Ne vakit uzaktan bir vapurun geldiğini görsem, Coğrafya'daki dizi resimler gelirdi gözümün önüne. Birinci resimde sadece vapurun dumanı görünürdü ufukta, ikinci resimde, direkleriyle bacası seçilirdi, üçüncüde tüm teknesi...</span></p>

  <p class="MsoNormal"><span>Vapur yaklaştıkça yolcuların gidip gelmeleri bile seziliyordu güvertede. Vapurun başındaki köpükler azala azala birden kaybolmuştu. «Funda» emrini veren kampananın sesini: tatlı bir poyraz, kıyıya kadar getiriyordu. Daha vapur demir atmadan ayrılmışlardı sandallar iskeleden. Vapurun merdiveni çoktan mayna edilmiş, yolcular indirilmeye başlanmıştı.</span></p>

  <p class="MsoNormal"><span>Ağabeyim çıkacaktı vapurdan, ondan aldığımız telgrafa göre... Gene de belli olmazdı, yolculuktu bu. Biz Karadenizli olarak vapur yolculuğunun çeşitli cilvelerini görüp öğrenmiştik. Ağabeyim de çıkmazsa kötüye yormamalıydım. Yetişememiş, bilet bulamamış olabilirdi. Koyunlar yer bulurdu bu Karadeniz vapurlarında ama, insanlar bulamayabilirlerdi.</span></p>

  <p class="MsoNormal"><span>İlk sandal yanaştı, yolcularını boşaltıp gitti. İkinci sandal da yanaştı, yoktu. Eee artık ne yapar yapar üçüncü sandaldan mutlaka çıkardı ağabeyim. Ne kadar olsa kıyı çocuğuydu. Sadece cezaevinde geçen şu son bir yıl içinde uzak kalmıştı denizden. Ankara'da hüküm giyince kendisini getirecek olan jandarmanın da yol parasını vermek koşuluyla Sultanahmet Cezaevi'ne geçmişti. Tam bir yılını doldurmaya bir hafta kala özel afla bırakılmıştı. Bu aftan daha çok yararlanan: üç yıla hüküm giyen müdürle, iki yıl yatacak olan iki başmemur olmuştu.</span></p>

  <p class="MsoNormal"><span>Bir yıldır günü gününe gazeteleri okuyor, duruşmalarda geçen konuşmaları izliyordum. Suçlan neydi bu telgrafçıların? Gazetelerin yazdığına göre grev yapmaktı? Grevi nasıl yapmışlardı? Elbirliğiyle yapılacak bir işmiydi grev? Köyde yaşayanlar, işlerini «İmeceyle</span><span style="font-size: 13px;">»</span><span style="font-size: 10pt;"> yaparlardı. Tarlalarındaki mısırı birlikte toplarlar, buğdayı bir araya gelip biçerlerdi. Bütün telgrafçılar imececiler gibi böyle ortak bir işmi yapmışlardı yoksa? Ortak yapılan bir işin cezası da ortak olması gerekmez miydi? Neden ağabeyimi öbür memurlardan ayırmışlardı, en az otuz memuru bir yana itip yalnız iki memuru cezalandırmışlardı. Müdür, müdür olduğu için başmemurlar da ağabeyim gibilerin başı olduğu için mi cezalandırılmışlardı? Belki de haklıydılar onları ayırmakta, işin başında oldukları için... Ama memur olarak ne özelliği vardı ağabeyimin?</span></p>

  <p class="MsoNormal"><span>Üçüncü, dördüncü sandallar da yanaşmış, ağabeyim çıkmamıştı. Sıkışa sıkışa, itile itile en ucuna vardığım iskeleden taa uzaklara bakıyor, yeni vapurdan ayrılan sandallarda bile ağabeyime benzer yolcular arıyordum. Kötü kötü şeyler düşünürken elimden biri yapışmış beni kendine doğru çekmişti:</span></p>

  <p class="MsoNormal"><span>«Nerdesin? Seni arıyorum bir saattir.»</span></p>

  <p class="MsoNormal"><span>Dönüp baktım. Kimdi bu? Bu kara sarı kavruk çocuk, ağabeyim miydi? Ne kadar zayıflamış, ne kadar ufalmış incelmişti. Giysileri bile bol geliyordu. Sandallardan böyle birinin çıktığını da görsem, ona ağabeyim dememekte haklıydım. Daha bir yıl önce Samsun'dan geçerken gördüğüm insanla hiçbir ilgisi yoktu onun. Ne kadar sasırsam azdı. Toparlanmaya çalışarak:</span></p>

  <p class="MsoNormal"><span>«Hoşgeldin abi!» dedim, «Geçmişolsun! Hani eşyan?»</span></p>

  <p class="MsoNormal"><span>«Ne eşyası? Bir bavul... Onu da şuraya bir yere bıraktım.»</span></p>

  <p class="MsoNormal"><span>Elimi bırakmıyordu. Parmakları kalem kalemdi. Bu kalem parmaklar gene de sımsıcaktı.</span></p>

  <p class="MsoNormal"><span>«Hadi bir payton tutalım. Annem bekler...» dedim.</span></p>

  <p class="MsoNormal"><span>«Babam? Babam yok mu burda?»</span></p>

  <p class="MsoNormal"><span>«Babam hafta sonları geliyor Terme'den.»</span></p>

  <p class="MsoNormal"><span>Korka korka soruyordu:</span></p>

  <p class="MsoNormal"><span>«Nasıllar? iyiler mi?»</span></p>

  <p class="MsoNormal"><span>«Onlar çok iyi...»</span></p>

  <p class="MsoNormal"><span>«Aman onlar iyi olsun da...»</span></p>

  <p class="MsoNormal"><span>«Sen de düzelirsin burada... Ünye'nin havası çok güzel, suyu da... Hattâ Üçpınar'dan da iyi... Bir kuyu var kapımızın önünde... Herkes içme suyunu ordan alıyor. Bak göreceksin, en kısa zamanda nasıl düzeleceksin.»</span></p>

  <p class="MsoNormal"><span>«Öyle aradım ki annemin yemeklerini...»</span></p>

  <p class="MsoNormal"><span>«Ne veriyorlardı orda?»</span></p>

  <p class="MsoNormal"><span>«Aman açma orayı... Bırak şimdi!»</span></p>

  <p class="MsoNormal"><span>Acenteye bıraktığı bavulunu aldık. Bir arabaya bindik. Millet Bahçesi'nin ordan yokuşyukarı vurduk. Atların zorlandığını gören paytoncu atlamıştı arabadan. Ağabeyimle ikimizin ağırlığında iri yarı bir adamdı. Dizginleri bırakmadan atları yerden yönetiyordu.</span></p>

  <p class="MsoNormal"><span>«Deeh, imansızlar?» diye sesleniyordu atlara, «iki çocuk, bunun kemali be! Boş arabayı bile zor çekiyorsunuz, kalpazanlar!»</span></p>

  <p class="MsoNormal"><span>Kaldırımlarda sarsıla sarsıla ilerliyorduk. Ağabeyim bu yolculuktan hiç de hoşlanmışa benzemiyordu. Oysa ben ilk defa biniyordum Ünye'de paytona. Sarsması beni hiç ilgilendirmiyordu. Yaylıdan çok başkaydı bu paytonlar. Her ne kadar ikisini de, atlar çekiyordu ama kent işiydi payton... Önemli günlerde binilirdi Ünye'de. İşte böyle zamanlarda Annem sokak kapısında karşıladı bizi. İlk bakışta o da tanıyamamıştı, oğlunu. Son günlerde gözlerinin çatallı gördüğünü söylerdi.</span></p>

  <p class="MsoNormal"><span>«Riffat» diye seslenmişti kuşkulu kuşkulu.</span></p>

  <p class="MsoNormal"><span>Her halde, «Vapurdan çıkmadı mı?» diye soracaktı. Bu paytonla yoksa babam mı gelmişti? Motorla Ünye'ye geldiği günler, mahalleye paytonla çıkardı. Eh, tanımıştı ağabeyimi, sokulup ta bakınca:</span></p>

  <p class="MsoNormal"><span>«Oğlum!.. Hoşgeldin! Şükür kavuşturana!»</span></p>

  <p class="MsoNormal"><span>Bavula yapışırken ağabeyim annemin kollarından kurtulmuş, son kalan ufak paralarını arabacının avucuna sayıyordu.</span></p>

  <p class="MsoNormal"><span>Merdivenleri çıkıp da pencerenin önüne oturunca yol boyunca gözümüzden kaybolan deniz, birden karşımıza çıkıvermişti. Ağabeyim havanın serinliğine aldırmadan pencereyi açmıştı. Bir yılın bunalımını çıkarırcasına geniş bir soluk aldı:</span></p>

  <p class="MsoNormal"><span>«Oh!» dedi. «Deniz havası başka oluyor. Güzel yerden tutmuşsunuz evi!»</span></p>

  <p class="MsoNormal"><span>Bir anda babamı anımsamıştım. Biz evi güzel yerden tutmuştuk ama, babamız Terme'de bu sıcakta yanıp kavruluyordu, sivrisineklerle, sıtmayla boğuşarak. Hep böyle olmuştu. Sıkıntıyı o çekmişti. Zarfların içinde bana para göndermiş, Cide'de eniştemin altına beğendiği atı çekmiş, omuzuna mavzerini vermiş, kumarına para yetiştirmişti. Mapuslardaki ağabeyime de her ay para postalamıştı. Bizi buralarda bolluk içinde yaşatmak için cehennem sıcağında bunalıyordu Terme'lerde. Hiçbir zaman onun hakkını ödeyemeyecek, ne yapsak, ne etsek rahatça bir soluk alması için yararlı olamayacaktık. İşin en kötüsü hep o çalışacak biz okuyacak, askere gidecek, gelin olacak, hapislere girecek, bir işimiz kalmazsa, yazlığa çıkıp dinlenecek, hep hazır yiyecektik! Ne güzel işti bu! Açıkça bir sömürüydü, hem de insafsızca sırttan geçinmeydi! Ama ne yazık ki, biz önce bu aile içindeki dengesizliği düzeltemiyor, en yaşlımızın, sağlığa aykırı bir düzen içinde çalışmasına, çalıştırılmasına göz yumuyor, kendi rahatımız için bunun sürüp gitmesini istiyorduk. Bütün bu düşündüklerimi, benden daha çok yerli yerine oturtarak, düşünecek bir düzeye erişmişti ağabeyim. Cezaevinde çok şeyler görmüş, öğrenmişti. Siyasi suçlu sayıldığı için Sultanahmet'te Şefik Hüsnü'leri, Doktor Hikmet'leri ve arkadaşlarını tanımıştı İlk gece geç vakitlere kadar uyumamıştık. Annem uyumamızı istiyordu ama, onun da bizimle birlikte gözüne uyku girmiyordu.</span></p>

  <p class="MsoNormal"><span>Bir ara, ağabeyimden ne zamandır beynimi tırmalayan en önemli konuyu, şu grev konusunu açıklamasını istemeyi düşündüm. Ya kızarsa?.. Ya suçunu yüzüne vurmuş gibi olduğum için üzülürse? Ya, siz de mi beni suçluyorsunuz diye alınırsa?.. Bütün bu olasılıkları kendi kendime sıralarken, annem soruvermişti birden:</span></p>

  <p class="MsoNormal"><span>«Anlat!» dedi. «Bu grev kimin üstünde bulundu? Eğer müdürün üstünde bulunduysa size neden ceza verdiler?»</span></p>

  <p class="MsoNormal"><span>Ağabeyim yer yatağında yatıyordu. Yorgan yarı beline kadar örtük, dirseği yastığına dayalıydı. Birden doğruldu:</span></p>

  <p class="MsoNormal"><span>«Sen nerden duydun, bu grevi?» diye sordu tatlılıkla. Bilgiç bilgiç:</span></p>

  <p class="MsoNormal"><span>«Analar duyar!» dedi annem.</span></p>

  <p class="MsoNormal"><span>Kendimi bildim bileli annemden hep bu sözü işitmiştim: «Analar duyar.» Maksim Gorki'nin Ana romanı tam benim doğum tarihimde Türkçeye çevrilmişti. Okuma yazma bilmediği için bu romanı ne annem okumuştu, ne de ağabeyim... Ama Cumhuriyetin ilânından iki yıl sonra Ünye'deki evimizde biz grevden konuşuyorduk... Ve annem, bu «grev lâfını kimden duydun?» sorusuna, «Analar duyar,» diye karşılık veriyordu. Gerçek anlamını bilmeden...</span></p>

  <p class="MsoNormal"><span>Kulağım ağabeyimdeydi; grevin ne olduğunu açıklayacaktı. Önce geçiştirmek için:</span></p>

  <p class="MsoNormal"><span>«Söyle!» diye üsteliyordu. «Kimden duydun bu grev sözünü?»</span></p>

  <p class="MsoNormal"><span>Belliydi, geçiştirmek istediği... Ben uzatmaması için:</span></p>

  <p class="MsoNormal"><span>«Nasıl yapılır grev?» diye sordum.</span></p>

  <p class="MsoNormal"><span>«Grev mi nasıl yapılır,» dedi. «Bizim yaptığımız gibi. Para vermezseniz biz de çalışmayız deriz, gitmeyiz işe olur biter.»</span></p>

  <p class="MsoNormal"><span>«Demek işe gitmemenin adına grev derler, öyle mi?»</span></p>

  <p class="MsoNormal"><span>«Senin söylediğinin adına iken kaçma derler. Biz memuruz, çalışan kişi... Cezaevindeki siyasiler buna emekçi diyorlar. Yani işçi!»</span></p>

  <p class="MsoNormal"><span>«Sen memur değil miydin abi?»</span></p>

  <p class="MsoNormal"><span>«Memurduk da neden işçi gibi, grev yaptınız dediler bize? İşlerine nasıl gelirse... İşe gitmezsen işçi olursun, grev yapmış olursun üstelik! İşe gidersen memur derler sana!»</span></p>

  <p class="MsoNormal"><span>«Demek şimdi işe gitmediğine göre işçisin, memurluk yandı, öyle mi?»</span></p>

  <p class="MsoNormal"><span>İster istemez gülümsedi:</span></p>

  <p class="MsoNormal"><span>«Eh, öyle zaar!» dedi. «Bir yıldır işçiyiz... Hem de işçinin domuzu... Grev yapan türden!» Grev'in «Lügat manası»nı anlamamıştım ama ne olduğunu iyi biliyordum artık. Annem hiç lâfa karışmadan dinliyordu. Otuz yıllık memur karısıydı. Tam otuz yıl babamla birlikte devletin, hükümetin emrindeydi. Devleti, hükümeti düşünmek gene de şu üç kişilik ortamda, ona düşerdi: «Oğlum!» dedi. «Hiç üzülme! Yakında gene memur olursun! Senden iyi telgrafçı mı bulacaklar.» Doğruydu, devletin hükümetin çıkarına da uygundu onun memurluğu. Ağabeyim gibi telgrafçı az bulunurdu. On dört yaşından beri, yani tam beş yıl, Kurtuluş Savaşı’nın bunalımlı yılları, günleri geceleriyle tam beş yıl, Büyük Millet Meclisi Hükümeti'nin en gizli işlerini, sayfa sayfa şifrelerini, Mors'un harf kalıplarına dökmüş, kulağıyla derleyip toparlayıp kâğıtlara geçirmişti. Tiflis üzerinden Ankara'nın en önemli gizlerinden gerekenlerini Dünya’ya yaymıştı. Arkadaşlarından kime sorarsam onun için hiç kıskanmadan, «Pire gibi telgrafçıdır o!» demişlerdi.</span></p>

  <p class="MsoNormal"><span>Ertesi gün öğleye doğru kalkabilmiştik. Annem, taze yumurtayla, sütle, reçelle, zeytin peynirle, ayrıntılı bir kahvaltı hazırlamıştı bize. En kısa zamanda ağabeyimi diriltip manüplesinin başına gönderebilmek, onu memur yapmak için...</span></p>

  <p class="MsoNormal"><span>Öğleden sonra, mahallenin arka sokaklarından Fener'e giden yola çıktık. Terme'den gelen babamızı karşılayacaktık. Kıyıda kayaların arasında çocuklar denize giriyorlardı. Elele tutuşup kayallan indik. Ünyelilerin «Fokfok» dedikleri iki kaya arasına çivileme atlayan küçük dalgıçları izledik bir süre. Ağabeyim iyi yüzücü olduğu halde, buraya atlayamayacağını söylüyordu. Ya atlarken kayalara çarparsam diye korkuyordu. Oysa ben daha geçen gün bu atlayanların arasındaydım. Bu işin zorluğu ilk kez atlamaya kadardı, gerisi kolaydı.</span></p>

  <p class="MsoNormal"><span>Babam güneş altında beş altı saatlik bir yolculuktan sonra çoğu kez akşam serinliğinde bu fener yolundan girerdi Ünye'ye. Atı sucuk gibi olurdu terden. Evin önünde, tek kalan özengisini tutar, eğerinin üstünden indirirdim. Sonra sıra heybelere gelirdi. İki heybe bulunurdu atında, çoğu zaman. Terme bolluk memleketiydi, insandan gayri her şey yetişirdi. Böyle derlerdi Termeliler. Sağlam insana rastlamak zordu. Yaşlıların benzi soluktu sıtmadan, çocukların karınları şiş şişti. Biz böylelerine «Gödenli» derdik. Kurbağa yutmuş, «Kurbağalı» anlamına gelirdi.</span></p>

  <p class="MsoNormal"><span>Terme'den doğru, kıvrıla kıvrıla gelen keçi yollarına bakıyordum, babamın görünüp görünmediğini haber veriyordum ağabeyime. Bu kardeşlik ne tuhaf duyguydu. Ağabeyimi çok sevdiğim halde onun babama ortak olmasını istemiyor muydum yoksa? Büyüklerimin bu babayı bana bırakmalarını mı istiyordum? Bütün kardeşlerimden çok daha az bir süre ona baba diyebilmiştim. On üç yaşında hiçbir kardeşim ondan ayrı kalmamıştı. Annemi nedense hiç aramıyordum, onlardan uzak kalınca. Babamsa çok başkaydı. Sanıyorum ki o da beni her kardeşimden çok seviyordu. Belki de bana öyle geliyordu. Benimle öğünürdü, arkadaşlarının yanında. Yazdıklarımı, çizdiklerimi onlara gösterir, en zor sorularla sınavdan geçirilmemi isterdi. Bir gün gümrükçünün, yüksekçe bir okulda, öğretmenlerinin sorduğu zor bir soruyu, onun dediği gibi, «cebirle çözümlenen çok zor bir mesele»yi bayağı kesirin toplaması, çıkarmasıyla çözümleyince, ağzı kulaklarına varmıştı babamın. Gümrükçüye kalırsa, cebirlik bir «mesele»ydi bu! Yaban kazları üzerine düzenlenmiş, kendine göre öyküsü de olan bir mesele...</span></p>

  <p class="MsoNormal"><span>«Bak Hanım!» derdi babam. «Bu en küçük oğlun var ya! Göreceksin, ilerde, iyi ki doğurmuşum diyeceksin, sana o bakacak!»</span></p>

  <p class="MsoNormal"><span>İşte bunda aldanmıştı babam. Ona ben değil, gene çilekeş ağabeyim bakmıştı, ben hastanelerde, hapishanelerde yatarken.</span></p>

  <p class="MsoNormal"><span>Güneşin kızıllığı, denizden silinmeye yüz tutunca, babam da görünmüştü Terme yolunda. Her zamanki gibi dizginini eğere bağlamış, atını kendi haline bırakmıştı. Başını sallaya sallaya yürüdüğünü görüyordum kıratın, İsmail Efendi'nin, eline tutuşturduğu kamçıyı Terme'den çıkarken heybeye sokmuş olacaktı.</span></p>

  <p class="MsoNormal"><span>Ağabeyim gözlerini dikmiş yaklaşmasını bekliyordu. Son defa Samsun'dan Terme'ye uğurlarken görmüştü onu. Üç yıl geçmişti aradan. Olaylarla dolu tam üç yıl! Babamı, sıtma, adam akıllı çökertmiş, ağabeyimi cezaevleri kasıp kavurmuştu.</span></p>

  <p class="MsoNormal"><span>Bizi görünce hemen inmek istemişti atından. Ağabeyim benden önce eline yapışmış, öpüyordu. Bana nedense elini hiç öptürmezdi. Eline yapışınca, çekip kurtarır, ensemi okşardı.</span></p>

  <p class="MsoNormal"><span>Her zamanki gibi özengiyi yakalamış, öbür yandan kolayca inmesini sağlamıştım. Ayakları uyuştuğu için bir süre yürüyemedi. Bu, ayak uyuşmasından mı, yoksa ağabeyimi böyle zayıf görmesinden ileri gelen şaşkınlıktanmıydı, bilmiyordum. Hiçbir düşüncesini, ne acısını, ne tasasını, yerine göre sevincini bile belli etmezdi, babam. Kuşkulanmışa benziyordu sağlığından: «Nasılsın?» deyişinden bile belliydi bu.</span></p>

  <p class="MsoNormal"><span>Atın dizginini almıştım elime, yüksekçe bir taş bulup hemen atlamıştım üstüne. Arkalarından yavaş yavaş yürütüyordum, onların. Babam her vesileden yararlanarak duruyor, ağabeyimi uzun uzun gözden geçiriyordu. Denizin esintisi, seslerini alıp götürüyordu. Bir ara onları gerilerde bırakıp atımı hızlandırmak istedim:</span></p>

  <p class="MsoNormal"><span>«Haber vereyim anneme geldiğini!» dedim.</span></p>

  <p class="MsoNormal"><span>«Çok koşturma hayvanı» dedi. «Yumurtaları kırarsın! Bal da var kavanozda yavaşol!»</span></p>

  <p class="MsoNormal"><span>Hafiften dokunmuştum karnına kır beygirin. Bir an önce gidip heybeleri çıkarıp atı ahıra çekmek istiyordum. Babam eve gelince elini yüzünü yıkayıp hemen rakısının başına geçmeliydi. Heybesine mutlaka rakısını yerleştirmiş olmalıydı. Kim bilir meze olarak neler getirmişti, Terme'den? Babamın mezelerinden çimlenmek çok hoşuma giderdi. En kokulu kavunun yanında, Terme'nin en yağlı peynirini, çökeleğini bulundururdu sofrasında. Mangalın ızgarasında pişirilmiş patlıcanlar, ilik gibi olurdu. İçine katılan sirkeden mi, sarımsaktan mı, sütten, peynirden mi, yoksa adını duymadığım, neyin nesi olduğunu bilmediğim bitkilerin tadından, kokusundan, ötürü mü kaşıklayıp bitirmek isterdim. Bilirdim ki bunlar doyumluk değil, tadımlıktı. Kendisi bile kıyıp ta yiyemezmiş gibi çatalının ucuyla alır, dilinin ucuna değdirmekle yetinirdi.</span></p>

  <p class="MsoNormal"><span>Babam elini yüzünü yıkadıktan sonra, sofrasının başına geçmişti. Böyle zamanlarda annem birden gençleşir, yeni gelin olmuş, Bartınlı bir genç kız gibi kıvraklaşırdı. Mutfağa, bardağı, tuzluğu bahane ederek gider gelirdi. Ekmek kızartır, su doldurur, yumurta haşlar, elma soyardı.</span></p>

  <p class="MsoNormal"><span>İşlerini zamanında bitirdiği için güvenle yerine geçen annemin yüzüne suçlar gibi bakan babam: «Bir bardak eksik, Hanım!» dedi.</span></p>

  <p class="MsoNormal"><span>Bardakları yeniden gözden geçiriyordu annem.</span></p>

  <p class="MsoNormal"><span>«Tamam» dedi. «Herkesin bardağı önünde!»</span></p>

  <p class="MsoNormal"><span>«Sen Faruk için bir bardak daha getir, şu uzun bardaklardan!..»</span></p>

  <p class="MsoNormal"><span>«Ona da mı içireceksin?»</span></p>

  <p class="MsoNormal"><span>«O adam değil mi? Çocuk mu o? Sabahlara kadar ona nöbet tuttururlarken adam... Hapislere atarlarken adam... Çile çektirirken adam da, iş rakıya gelince mi çocuk? Getir bir bardak hele!» Babaydı o! Karşı gelinmezdi. Baba öyle istiyordu. Buna ne anne karşı durabilirdi, ne Faruk ağabeyim! Rakının yabancısı değildi üstelik de... Samsun'da nöbet arkadaşlarıyla ara sıra içtiğini, bilirdim.</span></p>

  <p class="MsoNormal"><span>«Haydi!» dedi, babam, «Kurtuluşunu, kutlayalım!»</span></p>

  <p class="MsoNormal"><span>Bardakları masaya bırakan anneme:</span></p>

  <p class="MsoNormal"><span>«Devletin sattığı, sattırdığı şeyin yasağı olmaz,» dedi. «Devlet bazı maddeleri "İnhisar"! Altına alır, ondan çıkar sağlamak için... Bizim, "Düyunu Umumiye" memurluğu Cumhuriyet'ten sonra, "İnhisar Memurluğu" oldu. Alkolün, ispirtonun kontrolünü de memur olarak bizlere verdiler. Bu zıkkımı, kendi evimizde kontrol edemezsek, dışarda nasıl edeceğiz? Önce kendi evimizde nasıl kullanılacağını deneyeceğiz. Öyle değil mi Hanım?»</span></p>

  <p class="MsoNormal"><span>«Zaar öyle!» dedi annem, boynunu bükerek...</span></p>

  <p class="MsoNormal"><span>«Rıfat'a gelince...» diye konuşmasını sürdürdü. «İlkokulu bitirdi. Ortaokulun son sınıfına geçti. Bir yıl sonra bu okulu da bitirecek..: Bitirince devlet ona memur olma hakkını tanıyor. O duruma gelen bir adam iyiyi de kötüyü de ayırt edecektir elbet... Kendine yaradığını, yaramadığını da...» Yüzüme bir süre baktıktan sonra:</span></p>

  <p class="MsoNormal"><span>«Öyle değil mi?» diye sordu.</span></p>

  <p class="MsoNormal"><span>«Öyledir zaaar!» dedim, annemin sesiyle.</span></p>

  <p class="MsoNormal"><span>«Sanıyorum senin işin ilerde çok güçleşecek!.. Biz memurluğun ne olursa olsun saltanatını sürdük. Bir çok savaş atlattık ama, sizleri gene de aç bırakmadım. Göründüğüne göre ileride memurun işi güçleşecek, parası azalacak, hak isteyince de işte böyle grevdir, ayaklanmadır diye tutup tutup içeri atacaklar. Diyeceksiniz ki, öyleyse biz de memur olmayız... Memur olmazsanız ne olursunuz?.. Ben memurluğu babamdan görüp öğrendim. Babalarımız kaptanmış, canlarını dişlerine takıp Karadeniz'de, Akdeniz'de başkalarının gemilerini kullanmışlar. Mal sahibi olamayınca ha kaptan olmuşsun, ha tayfa, ha memur... İşlerine gelirse çalıştırırlar seni, işlerine gelmezse atarlar...» Ağabeyimin gözlerinin içine bakarak:</span></p>

  <p class="MsoNormal"><span>«Ya senin hükümetin ne yapar?» diye sordu. «Aynı şeyi yapmaz mı? Bir de üstelik hak istedin diye tutar içeri atar.»</span></p>

  <p class="MsoNormal"><span>Ağabeyim hep susuyordu. Şu yaptıkları grevin ne olduğunu babamın düzeyinde açıklamadan boyuna dinliyordu. Susmak bir yerde doğrulamak anlamına geldiğine göre, babamın söyledikleri yoksa grevin bir başka türlü açıklanması mıydı? Hakkını istemenin bir adı da grev yapma anlamına mı geliyordu? Evet öyle yapmışlardı ağabeyimgiller... Hakkını istedi diye işten attıkları bir yana, hapise de atılmışlardı. Neden atılıyorlardı hapise? Hükümete karşı geldiler diye mi? Emeğinin karşılığını istemek karşı gelmek mi demekti?</span></p>

  <p class="MsoNormal"><span>Annem bütün bu konuşulanları can kulağıyla dinliyordu, ağabeyimin geleceği üzerine bir çözüm arar gibi konuşmanın sonunu bekliyordu.</span></p>

  <p class="MsoNormal"><span>«Tek başına yapılan işlerin üzerinde fazla durmaz hükümet!» dedi babam, «Beş kişi, on kişi... Sizin yaptığınız gibi otuz, kırk kişi hepiniz birden biraraya geldiniz mi, askerini, jandarmasını, savcısını, hakimiyle birlikte çıkarır karşınıza... Demek biraraya gelip hak isteyince, daha da ciddiye alınıyor iş, daha da önemle duruluyor üstünde. Şu halde biraraya gelmesini bilmeli... Bir araya gelip hak istemesini bilmeli... Grev yaptı Samsun telgrafçıları diye yazdı bütün gazeteler, sizin için. Bu grevi siz mi icat ettiniz, gazeteler mi? Böyle bir şey vardı ki, siz de ona başvurmuş oldunuz. Cumhuriyet de yasaktı benim gençliğimde. Şimdi cumhuriyetçi olmamak yasak! Grev de bir gün gelir yasaklıktan çıkar. Hem hakkını istemek neden suç olsun! Hükümet hakkını istemeyen, hakkını istemesini bilmeyen kişilerin hükümeti olmakla ne kazanır? Böyle miskinlerin başına geçen hükümete hükümet mi derim ben! Eğer hükümetse, hakkını aramasını bilenleri idare etsin de göreyim onu! Ona hükümet derim işte o zaman ben! Miskinleri idare etmek te işmi sanki!..» Oh be! Ne demek olduğunu biraz olsun anlamıştım grevin.</span></p>

  <p class="MsoNormal"><span>Ağabeyimi konuşturmak için bir iki soruyla dürtüklemek istedi. Bir bardak rakı içtiği halde konuşmamak için direniyordu sanki.</span></p>

  <p class="MsoNormal"><span>«Peki!» dedi babam. «Siz oraya kırk kişi gittiniz, beşiniz kaldınız. Yani otuz beş kişi yeniden işlerinin başına döndü. Bu otuz beş kişi, siz içerde kalanlar için ne yaptı, hâlâ da ne yapıyor?» «Hiçbir şey yapmadı,» dedi, ağabeyim, suçlu olan kendisiymiş gibi...</span></p>

  <p class="MsoNormal"><span>«Demek kırkınız da işe başlamadan önce yapılacak iş için hiç de hazırlıklı değilmişsiniz!»</span></p>

  <p class="MsoNormal"><span>«Biz hazırlıklı olduğumuzu sanıyorduk ama, değilmişiz gerçekten. Sorgular sürüp giderken en ateşli görünen arkadaşlar suçu başkalarının üstüne yıkmak için yarışa girdiler sanki... Telgrafları ben çekmiştim Ankara'ya. Ankara benim merkezim olduğu için nasıl olsa ben çekecektim. Ankara'daki aynı adamlara, aynı makamı işgal eden zatlara yazılan bayram tebriklerini de ben çekiyordum. Sanki suçmuş Ankara’ya tel çekmek gibi, benim meslek arkadaşlarım, telgrafları Faruk çekti diye beni nerdeyse suçlamaya kalkıştılar. Her şeye birlikte karar verdiğimiz halde, karar günü yaşasın adalet, diye bağırmazlar mı, kulağımın dibinde!.. İşte şu bir yıl içinde bana acı gelen de bu oldu!»</span></p>

  <p class="MsoNormal"><span>«Adalet haaa!.. Adalet buysa daha bir yıl geçmeden neden bağışladılar suçunuzu? Bir işin içinde af varsa suçlamada haksızlık da var demektir. Af güçlülerin özür dilemesi anlamına gelir biraz da.» Babam Tevfik Fikret'i çok severdi. Hemen bu tür konuşmaların biçimli bir yerine Fikret'ten mutlaka bir iki dize sıkıştırırdı. Dikkat ediyordum, hiç Fikret'in dizelerine başvurmuyordu. Söz gelimi kanundan söz ederken, onun «Kanun diye, kanun diye, kanun tepelendi.» dizesini bal gibi okuyabilirdi. Nedense hiç anımsamıyordu bu dizeleri. Hele Namık Kemal!.. Benim aklıma bile onun dizeleri gelmiyordu babam konuştukça. Ele aldıkları sorunun milletle, vatanla pek ilgili olmaması gerekirdi. Demek hem çok önemliydi, hem de vatansız, milletsizdi, bu tür konular. İlgisi olsa bile çok uzaktandı. Emek diye bir şey vardı, vatan, millet kadar önemli olan... Bunun kuralları, tanımlamaları, başkaydı. Namık Kemal'ler, Fikret'ler, demek bu önemli yasalara yanaşmamışlar, adalet dedikleri zaman başka türlü, soyut bir adalet anlamışlar, çalışanların hakları söz konusu olunca da bildikleri adaleti büyük nutuklara saklamışlardı.</span></p>

  <p class="MsoNormal"><span>Oysa onların kalemlerinin uçları sivri olduğu yıllarda Avrupa bu konularda çoktan uyanmıştı. Bu büyük şairlerimiz Batı uygarlığı, Batı özgürlüğü, peşindeydiler. Batıdaki insan haklarına, sanatın toplumcu niteliğine hiç de yabancı olmamaları gerekirdi. Sanatçının görevinin ne olduğunu çok iyi biliyorlardı üstelik. Demek bilmek başkaydı, gerçekleri yapıtlarının dokularına geçirip özümlemek gene başkaydı. Bir de Mehmet Akif vardı. Yığından, yani emekçiden habersizdi. Halk, sadece namazını kılmakla cihada katılmakla halk olurdu. Ezan sesi duyulan her bucak; mutlu yurt kesimi sayılmalıydı. O zaman mera sağmallarla dolardı. Toprağı sıkınca şehitler fışkırdı mı, memleket cennet olurdu. Namık Kemal'e göre altı da birdi yerin, üstü de... Yiğitler, vatan imdadına koştular mı görevleri biter, yurt düşmanlardan arındı mı yapılacak hiçbir sorun kalmazdı. Fikret için bütün bu çabalar yersizdi. Din şehit isterdi çünkü, «asuman» da kurban! Ne yapmalıydı öyleyse?.. Kanuni Esasi'yi ilan edip müstebit padişahı atmalı, yerine meşrutiyetçi padişahı geçirmeli, Batıdan uygarlık getirmeli, insanları barışa, özgürlüğe kavuşturacak yasalar çıkarmalıydı meclislerden! Biter miydi sorun, bunlar yapılırsa?..</span></p>

  <p class="MsoNormal"><span>Köyden, köylüden, işten, işçiden, memurdan aylıktan kimse söz etmiyordu. Askerin azığını seferberlikte, müteahhitler veriyordu, eğer hükümet onlara borcunu öderse... Orduyu müteahhitler doyuruyor, müteahhitler giydiriyordu. Bunların üzerinde şairler durmuyorlar, yazarlar konu olarak bile ele almıyorlardı bu durumu. Asker maaşını vermeyen malmüdürü dövülüyordu da, bu malmüdürünün kasasını soyanlar söz konusu edilmiyor, ele alınmıyordu. Hep hürriyet, boyuna sade suya hürriyet isteniyordu. Herşeyin başı, fukaranın aşı oydu.</span></p>

  <p class="MsoNormal"><span>Babam işte bu tür yazarların, şairlerin kitaplarıyla yetişmişti. Büyük siyaset adamlarının yaşayışlarını incelemekten hoşlanırdı. Kitaplarının arasında «Mithat Paşa» adlı kırmızı kaplı, büyük boy bir kitap vardı. Abdülhamit'in bu paşayı bir vapura bindirip Yemen'lere sürdüğünü, Taif zindanlarında boğdurduğunu yazıyordu, bu kitap. Paşayı boğdurma sahnesini, kitabı elime aldım mı mutlaka bir daha okurdum. Koskocaman bir paşanın yastıkla kendini savunmasını gözümün önüne getirirdim, çok gülünç gelirdi bana. Paşa dediğin kılıcını çekmeli kendini savunmalıydı. Neden paşa olurdu insan, kılıcını çekmek için değil mi? Paşa olacak olan adam bir uşağa kendini nasıl boğdururdu? Rumeli'yi, Anadolu'yu, Arabistan'ı, Irak'ı, Suriye'yi parmağının ucunda çeviren bir paşanın, padişahtan çok uzaklarda sıkıştı mı yardımına koşacak bir can dostu nasıl bulunmazdı? Mithat Paşa'ya güvenip İstanbul sokaklarında özgürlük naraları atanlar nerede kalmışlardı? Gedikpaşa'da Vatan Yahut Silistre piyesini alkışlayan hamiyetli münevverler, kahraman zabitler nerelerdeydiler?</span></p>

  <p class="MsoNormal"><span>Babam konuştukça konuşuyor, o konuştukça ben de yeni yeni şeyler düşünüyordum. Bütün bu parlak konuşmalar, benim bile ayık olduğum halde «ibret»le dinleyebileceğim bu coşkulu söyleşiler, hep şu küçücük şişenin içinden mi çıkıyordu. Eğer böyleyse, içki içmenin hiç de kötü bir yanı yoktu. Bu ardı arkası gelmeyen sözleri annem de dinliyordu, o çok bilmiş suskunluğu içinde... Benim dinleyip dinlemediğime bakıyor, can kulağıyla dinlediğimi gördükçe de aklımın bu konulara biraz olsun yattığına inanarak hoşlanıyordu. Böyle babadan, böyle çocuklar yetişeceğine aklı daha da yatıyor olmalıydı. Kastamonu'larda boşuna dirsek çürütmüyordu oğlu demek. Yalnız hesap yapmasını, top oynamasını öğrenmiyor, Vatan'dan, Millet'ten de biraz anlıyordu, iki yıl az değildi, okuma yazma için. Kaç tane bilgili adamdan ders almış olmalıydı oralarda kim bilir!</span></p>

  <p class="MsoNormal"><span>Kastamonu'da yüksek öğretmenler vardı, öğretmen yetiştiren okullar, bilgili kişiler. Bir gün oğlu da belki bir doktor, belki mühendis, belki de daha büyük bir adam olabilirdi. İşte babası ortadaydı. Az buçuk okumuş olduğu halde koskocaman bir memur olmuş, herkesten çok aylık alıyordu. Yanında ne öğretmenler çalışmıştı, memur olmak için. Kurucaçile Düyunu Umumiye Memuru'nu «babası» yetiştirmemişmiydi?</span></p>

  <p class="MsoNormal"><span>«Getir artık kahvemi, Hanım!» dedi babam, dalıp kaldığını görünce annemin. Bu iş burada bitiyordu demek.</span></p>

  <p class="MsoNormal"><span>«Bir kahve de sana yapsın mı?» diye sordu babam. Bu soru bana değil, ağabeyimeydi. Eee artık «babası» ile oturup rakı içecek kadar büyüyen bir oğula, sorulurdu kahve içip içmeyeceği. Ağabeyim susuyordu. Kelepçe görmüştü. İstiklâl Mahkemesi görmüştü ama, gene de susuyordu işte. Çocuk sayılırdı, askerliğini yapmamıştı daha. Askerliğini bile yapmadan öğrenmişti bütün bunları. Kimse sormamıştı İstiklâl Mahkemesi'ne götürülürken askerlik yapıp, yapmadığını.</span></p>

  <p class="MsoNormal"><span> </span><span style="font-size: 10pt;"> </span></p>

  <h2 class="MsoNormal" id="sigil_toc_id_11" style="text-align: center;"><span><b>ON İKİ</b></span></h2>

  <p class="MsoNormal"><span>Müdür yardımcısı Behçet Bey giriş kapısı sahanlığından bahçeye sesleniyordu:</span></p>

  <p class="MsoNormal"><span>«Yüz yetmiş iki! Yüz yetmiş iki!»</span></p>

  <p class="MsoNormal"><span>Bahçede top oynuyordum, kale bedenlerini andıran bahçe duvarlarına topu çarptıra çarptıra... Gerçek duvar pasına bu daracık bahçede başvurma zorunda kalarak... Çağırıldığımı duyunca, duvar dibine attığım ceketimi giydim, düğmelerini ilikleye ilikleye koştum. Düğmeleri iliklemeden bir öğretmenin karşısına çıkmak sadece ayıptı ama, bir müdür yardımcısının odasına girmek suçtu, cezayı gerektiren ağır bir suç.</span></p>

  <p class="MsoNormal"><span>Üçüncü sınıftaydım, orta üçte... Fizikten, yazılı yoklama yapmıştı Behçet Bey. Onun için arıyordu beni. O günlerde ya sıfır alırdım yazılı yoklamalarda, ya da kimsenin alamayacağı bir not... Her iki durumda da çağırılmam gerekirdi. Kapısına vurdum, kulağımı yapıştırıp dinledim. Kapının deliği tam kulağımın hizasındaydı.</span></p>

  <p class="MsoNormal"><span>«Gel!»</span></p>

  <p class="MsoNormal"><span>Asıktı suratı, Behçet Bey'in. Not işi değil miydi yoksa? Bir iftiraya mı uğramıştım? Hani suç olacak bir olay da yoktu ortada ama...</span></p>

  <p class="MsoNormal"><span>«Doğru söyle!» dedi. «Kimden yazdın?»</span></p>

  <p class="MsoNormal"><span>Sorulan sağlı sollu düzenlerdi. Yanımdakinden yararlanamazdım. Önümdeki arkadaşla, arkamdaki kalıyordu. Onların da benden bir ayrıcalığı yoktu. «Kimseden yazmadım!» dedim, biraz öfkeyle.</span></p>

  <p class="MsoNormal"><span>Fizik dersine gelirdi Behçet Bey. Hep «mesele» sorardı yoklamalarda.</span></p>

  <p class="MsoNormal"><span>«Pepen»di adı, aramızda. Bu adı, «Papen tenceresinden çevirmeydi. A'yı e'ye yakın bir sesle söyleyen Kastamonulular ona Papen diyemedikleri için Pepen derlerdi.</span></p>

  <p class="MsoNormal"><span>«Sınıfta on numarayı yalnız sen aldın,» dedi.</span></p>

  <p class="MsoNormal"><span>Kuşkuyla bakıyordu yüzüme:</span></p>

  <p class="MsoNormal"><span>«Nasıl oldu bu anlayamadım. Kime baktın dedim ama, sınıfta senden başka doğru yapan da yok!» Sorduğu «Kilovatı 20 kuruştan» diye başlayan bir problemdi. Şimdi, «Nasıl çözdün bu meseleyi?» diye sorsa çıkamazdım işin içinden.</span></p>

  <p class="MsoNormal"><span>«Ama peşini bırakmayacağım senin. Derse kaldıracağım boyuna.»</span></p>

  <p class="MsoNormal"><span>Demek sıfır verene kadar uğraşacaktı. Şimdiden bu işi başaracağından hiç kuşkum yoktu. Derslere çalışmıyordum. Elime geçen parayı, ya dergiye veriyordum, ya kitaba.</span></p>

  <p class="MsoNormal"><span>İlimizde çıkan dergide şiirler yazmaya bile başlamıştım... Türkçe yardımcı öğretmeni olan ve okul kitaplığına bakan Mustabey kitaplar veriyordu bana. Bunları eniştemden saklı, daha çok geceleri okuyordum, geç vakitlere kadar. Uyumadan derse gittiğim günler bile oluyordu bu yüzden... Tepeden tırnağa süzdükten sonra:</span></p>

  <p class="MsoNormal"><span>«Karga kadar adamsın!» dedi. «Eşek kadar adamların arasında her gün top oynuyorsun! Bir gün ayağını kıracaklarından da mı korkun yok!»</span></p>

  <p class="MsoNormal"><span>Dediği doğruydu. Roman okumaktan başarabilirsem, doğru bahçeye koşuyordum. Öğlenleri eve yemeğe bile gittiğim yoktu. Yemekhaneden yatılı arkadaşlar bir parça ekmek getirirlerdi o kadar... Yemeğe gitmemenin çok yararı dokunurdu bana. Yatılılar, yemekhaneden çıkmadan top sahasında yer kapardım. Eniştemden ekmek peynir parası olarak aldığım beş kuruşlar da yanıma kâr kalırdı böylece. Bu paralarla ya dergi alırdım, ya da biriktirip kitaba yatırırdım. Artık Cingöz Recai gibi polis hafiyesi romanları okumuyor, ya yeni çıkan şiir kitaplarına veriyor, ya da kirayla aldığım çeviri romanlara veriyordum parayı.</span></p>

  <p class="MsoNormal"><span>«Ayakkabın da yok ayağında üstelik!» dedi. «Korkarım altları da deliktir.»</span></p>

  <p class="MsoNormal"><span>Doğruydu, delikti altları.</span></p>

  <p class="MsoNormal"><span> Eniştem pençe yaptırmasına yaptırıyordu ama, altlarına kabaralar da çaktırıyordu çabuk eskimesin diye. Bir uçtan bir uca Arnavut kaldırımı olan, Kastamonu yollarında kabaralı ayakkaplarla yeni nallanmış katırlar gibi yürümekten utanıyordum. Eve «Uzun Sokak»tan gider gelirdim. Ortaokula giden kızlarla bu sokakta karşılaşırdım. Sabahın sessizliğinde bu pabuçlarla kızların arasından geçmek ölümdü, benim için. İffet adında küçük sınıflarda olması gereken bir kız vardı ki açıktan açığa başını çevirip bakardı ayaklarıma. Bir an önce aşınıp ses çıkarmaması için elimden geleni yapıyordum bu ayakkapların.</span></p>

  <p class="MsoNormal"><span>«Kaldır tabanlarını, göreyim!» dedi, Behçet Bey. Çoktan silinmişti ayakkabımın altındaki kabaralar. Delikti altları ama, rahatça gösterebilirdim.</span></p>

  <p class="MsoNormal"><span>Şöyle bir göz atınca anladı durumu. Arkasındaki dolabın kapısını açmak için sandalyesini biraz öne çekmişti. Sandalyesinden atlayıp kısa tombul bacaklarını kırmış, dolabın içinde bir şeyler arıyordu. Aradığını bulamayınca başını da uzatmıştı içeri... İki elinde birer kundurayla doğrulunca:</span></p>

  <p class="MsoNormal"><span>«Giy şunları!» dedi, «iyi gelecek mi, ayağına bakalım?»</span></p>

  <p class="MsoNormal"><span>Yatılılara verilen balık gözü kapsüllü kunduralardandı. Daha giymeden ayağıma büyük geleceğini anlamıştım:</span></p>

  <p class="MsoNormal"><span>«İyi gelir!» dedim, işi uzatmamak için.</span></p>

  <p class="MsoNormal"><span>«Hele giy de bir göreyim!»</span></p>

  <p class="MsoNormal"><span>Çoraplarımın altı hemen hemen yoktu. Top oynamaktan geldiğim için bahçenin tozu toprağı terli ayaklarıma yapışmış olacaktı. Bu pis ayakları böyle bir odada nasıl çıkarır da bu yeni kunduraların içine sokardım. Arkama dönüp bağlarını bile çözmeden geçirdim ayağıma. Bol gelmişti ama, iyimserlikle baktım yüzüne:</span></p>

  <p class="MsoNormal"><span>«Çok iyi geldi, efendim,» dedim.</span></p>

  <p class="MsoNormal"><span>Anlamıştım bunlarla top oynanamayacağını. Topla birlikte çıkar giderdi ayağımdan.</span></p>

  <p class="MsoNormal"><span>«Top oynamak yok haaa!..» dedi kaşlarını çatarak.</span></p>

  <p class="MsoNormal"><span>«Oynamam!» dedim. Oynamaya kalkışsam birinin kafasına fırlardı. Kapının arkasında duran eski ayakkabıları çenesinin ucuyla göstererek:</span></p>

  <p class="MsoNormal"><span>«Al şunları eline,» dedi. «Şimdi gel peşimden!»</span></p>

  <p class="MsoNormal"><span>Önümden yürüyordu, badi badi:</span></p>

  <p class="MsoNormal"><span>«At çöp bidonuna onları da gel!» dedi, başını bile geri çevirmeden.</span></p>

  <p class="MsoNormal"><span>Hemen atıp takıldım peşine. Müzik odasının kapısını açtı, cebinden çıkardığı anahtarla. Önce beni kolumdan tutup dayandı içeri. Sonra girdi peşimden.</span></p>

  <p class="MsoNormal"><span>«Bak!» dedi. «Ortada duran şu karavanalardaki yemeklerden kepçeyle alıp yersin. Temiz tabaklar şurada!»</span></p>

  <p class="MsoNormal"><span>Kapıyı çekti, kilitleyip gitti üstümden. Bugün öğleye kadardı okul. Öğle üzeri öğretmenlerin tümüne birden yemek verilmişti. Öğleden sonra toplantıları vardı. Kimisi evinde yiyip gelmiş olacak ki, karavanaları silip süpürememişlerdi. Boğazına çok düşkün olan Behçet Bey, artanları temizleyemeyince işin geriye kalanını da bana yıkmıştı.</span></p>

  <p class="MsoNormal"><span>Önce tulumba tatlısından başlamıştım işe. Ne zamandır tatlı yüzü görmediğimden, içim ezilince kadınbudu köftelere geçtim. Bir kepçe de pilâv aldıktan sonra, tulumba tatlısına yeniden yanaştım.</span></p>

  <p class="MsoNormal"><span>Üç tulumba tatlısının üstüne bir iki kaşık pilâv daha yedim. Biliyordum bu son kepçeyi bitiremeyeceğimi ama gözüm doymuyordu. Lokmalar ağzımda büyümeye başladığı sırada kapı şıkır şıkır açıldı. Behçet Bey'di gelen:</span></p>

  <p class="MsoNormal"><span>«Unuttum söylemeyi,» dedi. «Şu sürahide de limonata vardı.»</span></p>

  <p class="MsoNormal"><span>Bardak aradı, temizini bulamayınca kullanılmışlardan birini alıp iki parmak kadar boşalttığı limonata ile çalkaladı. Boş karavanalardan birine boşalttı. Taşıra taşıra doldurduğu bardağı parmağıyla göstererek:</span></p>

  <p class="MsoNormal"><span>«Eğil de iç,» dedi. «Çok güzel!»</span></p>

  <p class="MsoNormal"><span>Boş bir bardak da kendine aradı. Bulamayınca dikti sürahiyi, içti:</span></p>

  <p class="MsoNormal"><span>«Bitir şu pilâvını,» dedi. «Miskin herif!»</span></p>

  <p class="MsoNormal"><span>«Doydum, teşekkür ederim!» dedim, söylediğine alınmadan.</span></p>

  <p class="MsoNormal"><span>«Bitir de tulumba tatlısı da ye!»</span></p>

  <p class="MsoNormal"><span>«Yedim efendim.»</span></p>

  <p class="MsoNormal"><span>Karavanaya baktı:</span></p>

  <p class="MsoNormal"><span>«Yememişsin hiç!» dedi.</span></p>

  <p class="MsoNormal"><span>«Yedim, çok güzel olmuş!»</span></p>

  <p class="MsoNormal"><span>«Neresi güzel!» dedi, «ağdasını bile çekmemiş! İşyok bu aşçıda, değiştireceğim bu adamı!»</span></p>

  <p class="MsoNormal"><span>Pilâvı bitirdiğimi görünce:</span></p>

  <p class="MsoNormal"><span>«Doldur!» dedi. «Koy tabağına bir kepçe daha...»</span></p>

  <p class="MsoNormal"><span>«İki kepçe aldım,» dedim.</span></p>

  <p class="MsoNormal"><span>«Beğendin mi, nasıl olmuş?»</span></p>

  <p class="MsoNormal"><span>«Çok güzel!»</span></p>

  <p class="MsoNormal"><span>«Yemekten pek anladığın yok! Pilav dediğin tane tane olur. Lapa gibi olmuş, pirincine yazık! En iyisinden aldım, halis bersani... Öğlenleri neden evine yemeğe gitmiyorsun sen? Hep bahçede görüyorum seni, yemek zamanı?»</span></p>

  <p class="MsoNormal"><span>«Sabahları çok yiyorum da tarhana çorbasını... Acıkmıyorum.»</span></p>

  <p class="MsoNormal"><span>«Olmaz, senin büyüme çağın. Sınıfta senden cılızı var mı?»</span></p>

  <p class="MsoNormal"><span>Nerede, kimin evinde kaldığımı biliyordu. Geçen yıl, karnesini alan gündüzcüler, evlerine koşmuşlar, ben bahçede karnemi duvarın yarığına koymuş, yatılılarla top oynuyordum. Beni gene böyle sahanlıktan çağırmış, sormuştu.</span></p>

  <p class="MsoNormal"><span>«Karneni gösterecek hiç kimsen yok mu senin?» diye.</span></p>

  <p class="MsoNormal"><span>Bütün derslerden iyi, pekiyiydi notlarım. Evine, coşkuyla koşanların hemen büyük bir bölümü sınıflarını zorla geçmişler, birçoğu da bir iki dersten bütünlemeye kalmıştı.</span></p>

  <p class="MsoNormal"><span>«Karnemi gösterecek eniştem var ama, bu gece nöbetçi!» demiştim de gülmüştü. Sonra kaşlarını çatıp:</span></p>

  <p class="MsoNormal"><span>«Koş! Ablana göster öyleyse,» demişti. «Ablam okuma yazma bilmez,» deyince de, «Canım, ona sınıf geçtiğini söyle yeter!» diye kovalamıştı beni, okulun bahçesinden.</span></p>

  <p class="MsoNormal"><span>Beni odadan çıkarıp da kapıyı kilitlerken:</span></p>

  <p class="MsoNormal"><span>«Geçen gün müdürle görüştüm,» dedi. «Öğlenleri anası, babası olmayan gündüzcülere yemek vereceğiz. Senide yazacağım, ne dersin?» diye sormuştu bana.</span></p>

  <p class="MsoNormal"><span>«Babam da var benim, annem de!» demiştim. «Ama burada değil!»</span></p>

  <p class="MsoNormal"><span>«Parasız yatılı sınavlarına gir, dedim sana girmedin. Girseydin mutlaka kazanırdın!»</span></p>

  <p class="MsoNormal"><span>«Eniştem razı olmuyor yatılı olmama...»</span></p>

  <p class="MsoNormal"><span>«Neden olmuyormuş?»</span></p>

  <p class="MsoNormal"><span>«Küçükmüşüm de... Yapamazmışım.»</span></p>

  <p class="MsoNormal"><span>«Şimdi çok mu iyi yapıyorsun, baksana şu haline... Baban para göndermiyor mu eniştene, senin için?»</span></p>

  <p class="MsoNormal"><span>«Gönderiyor, kitap parası da gönderiyor, elbise parası da...»</span></p>

  <p class="MsoNormal"><span>«Hiç belli değil gönderdiği. Olmaz böyle! Geleceksin öğlenleri yemeğe, bu haftabaşı... Yatılılar yemekhaneden çıkınca siz gireceksiniz. Bir kap yemek ama olsun. Doymazsan bir kap daha istersin, tamam mı?»</span></p>

  <p class="MsoNormal"><span>«Tamam efendim!» dedim.</span></p>

  <p class="MsoNormal"><span>«Top oynamak yok, değil mi?»</span></p>

  <p class="MsoNormal"><span>«Yok!» dedim, hiç düşünmeden.</span></p>

  <p class="MsoNormal"><span>Evde öğle yemekleri sözünü hiç etmedim. Beş kuruşların kesilmesini istemiyordum. Voleybolu, öğle yemekleri yüzünden bırakmıştım, futbolu da yeni ayakkaplarım yüzünden... Geriye spor olarak her gün kent dışındaki eve paltosuz gidip gelmek kalıyordu, koşa koşa... Gününe göre sıfırın altında beşte, onda... Kastamonu kışları çok soğuk oluyordu.</span></p>

  <p class="MsoNormal"><span>Uzun kış gecelerini, helaya gitmek üzere yanıma aldığım idare lambasıyla roman okuyarak geçiriyordum. Sağlığım iyi gitmiyordu. Bir gün misafirliğe gelen müfettişin hanımı yüzüme acıyarak bakmış, en kısa zamanda doktora görünmem gerektiğini salık vermişti ablama. Beni okula bağlayan tek bir ders vardı: Türkçe. Bir de bu derse yeni gelen Zeki Ömer Bey... Orta ikide gelmeğe başlamıştı bize. Dersinde, başarılı bir öğrenci olduğumu söyleyemem. Kılığımdan kıyafetimden, sıkılarak derse kalkmaktan, vakitli vakitsiz parmak kaldırmaktan hoşlanmadığım için, öğretmenimin dikkatini çektiğimi hiç sanmıyorum. Ünye'de ağabeyimle geçirdiğim yaz, okuyup düşünmem, insanları biraz tanımam için çok yararlı olmuştu. Reşat Nuri'nin bütün kitaplarını okumuştum. Her gün ekmek için gittiğim Fırıncı Mustafa, okuduğu kitapları bana da veriyordu. Edebiyatımızda adı geçen tanınmış romanları edinmişti. Okumak için aldıklarımı en kısa zamanda geri getirdiğim için bana da vermekte sakınca görmüyordu. Bir fırın işçisinin bu kitap düşkünlüğünden, çok yararlanıyordum. Tatilin sonuna doğru, «Nasıl buldun bu kitabı?» diye sorduğu zaman, «Çok güzel!» demekle yetinmiyordum artık, uzun uzun görüşlerimi de açıklıyordum. Bu kişisel yorumlarım ona çoğu kez okuduğu kitaba yeniden bir göz atma isteği verirdi. İleri sürdüğüm düşüncelere o da kendine göre yeni düşünceler katardı. Nerdeyse ben Ünye'den ayrılırken, iki romanı yalnız, yazarına, sayfasına göre değil, yazılışına, konusuna göre de birbirinden ayırt edecek duruma gelmiştik.</span></p>

  <p class="MsoNormal"><span>Zeki Bey üçüncü sınıfın başında ilk yazdığım ödevde bendeki değişmeyi sezmişti. «Bu kadar güzel yazılar yazabilirdin de beni bu güne kadar neden mutsuzluğa düşürdün?»<sup> </sup></span><a href="../Text/Section0004.xhtml#sn1"><sup>(1)</sup> </a><span>diye bir ödevimin altına yazmaktan kendini alamamıştı. Haklıydı öğretmenim. O güne kadar yazdıklarım benim de hoşuma gitmiyordu ki, öğretmeni mutlu etmiş olsun! Biraz dilbilgisi, biraz da Osmanlıca sözlük, hepsi bu kadardı bildiklerim.</span></p>

  <p class="MsoNormal"><span style="font-size: 10pt;">Yatılılardan Hilmi adında bir arkadaşımız vardı, 73 Hilmi...</span> <a href="../Text/Section0004.xhtml#dn2" id="bn2"><sup>(2) </sup></a><span style="font-size: 10pt;">Edebiyat kitaplarından öğrendiğim şairler gibi, aruz vezninde şiirler yazmasını bilirdi. Öğretmenimiz de bunların yanlışsız dizeler olduğunu söyleyince şaşar kalırdım. Henüz çocuk yaşında olduğu halde, bu akıl ermez vezinle nasıl şiirler yazabilirdi arkadaşım? Hece vezni kolaydı, heceler parmakla sayılınca vezin hemen anlaşılıveriyordu. Ama aruz hiç de öyle değildi. Aruzda kapalı heceler, açık heceler vardı, kimisi uzundu hecelerin, kimisi kısa... Daha doğrusu bir müziği vardı her dizenin. Seviyordum Hilmi'yi ayrıca. Hemen her derste çalışır, hemen her hocayı kendine bağlamasını, kendini sevdirmesini bilirdi. Ben yemek ayıran zengin çocukları gibi, ders ayıranlardandım. Hiç yüzüne bakmadığım dersler, sayfasını açmadığım kitaplar olurdu. Ama arkadaşım benim gibi değildi. Her derse ayrı bir değer verirdi. Kimbilir, belki de parasız yatılı olduğundandı. Kazandığı bir hakkı sınıfta kalıp da yitirmek istemiyordu.</span><br/></p>

  <p class="MsoNormal"><span style="font-size: 10pt;">Hilmi'nin Türkçe'yi, edebiyatı da benim kadar sevdiğini sanıyordum. Öbür derslerdeki üstün başarısından mı, kitap okumaya zaman ayıramadığından mı, birden soğuyuvermişti bizim Zeki Ömer Bey'in dersinden. Henüz Hilmi'nin başarısızlığını açığa vuran belirtiler yoktu ortada ama, artık şiir de yazmaz olmuştu.</span><br/></p>

  <p class="MsoNormal"><span>Bir gün aruzla yazdığım bir şiiri, tutuşturmuştum eline. İstediğim, sadece ölçeğinin doğru olup olmadığını saptamasıydı. Önce hızla tümünü okuyup bitirdi. Peşinden dize dize okudu. Bir dizemden kuşkulanıp kalemle uzun, kısa hecelere ayırdı, hiçbir yanlış bulamayınca şaşırmıştı. «Doğruluğu bir yana, üstelik güzel de!» dedi. «Demek en sonunda öğrendin bu aruzu, öyle mi?» «Çok zor sanmıştım ya, yokmuş bir zorluğu.»</span></p>

  <p class="MsoNormal"><span>«Ben çok zor öğrendim!» dedi, öfkeyle.</span></p>

  <p class="MsoNormal"><span>«Ne olursa olsun, benden çok önce öğrenmişsin! Geçen yıl, sen aruzla şiirler yazarken, aruzun ne demek olduğunu bile bilmiyordum ben!»</span></p>

  <p class="MsoNormal"><span style="font-size: 10pt;">Cebinden bir zarf çıkardı, uzattı bana. Biraz da tepeden bakarak:</span><br/></p>

  <p class="MsoNormal"><span>«Oku!» dedi. «Milli Eğitim Bakanlığı'ndan geliyor bana!» İstiklâl Marşı yarışmasına katılmıştımda...»</span></p>

  <p class="MsoNormal"><span>Bakanlık teşekkür ediyordu Hilmi'ye sadece, yarışmaya katıldığı için... Oysa ben de şiir göndermiştim, Hilmi'den gizli. Bana da teşekkür ediliyordu ama, üstelik, «Bu yolda devam etmem»de isteniyor, başarılar diliyorlardı.</span></p>

  <p class="MsoNormal"><span>Çıkarıp uzattım Bakanlığın mektubunu. Kaparcasına aldı elimden, okudu:</span></p>

  <p class="MsoNormal"><span>«Hiç söylememiştin bana, şiir gönderdiğini,» dedi.</span></p>

  <p class="MsoNormal"><span>«Sen de!» dedim. «Sen de söylememiştin bana, yarışmaya katıldığını!»</span></p>

  <p class="MsoNormal"><span>O bildiğini yapardı ama, ben öyle değildim, henüz onun çırağı sayılırdım.</span></p>

  <p class="MsoNormal"><span>«Okur musun o şiiri bana!» dedi.</span></p>

  <p class="MsoNormal"><span>Şiirin kimi dizeleri aklımdaydı ama, gene okuyacak gücü kendimde bulamıyordum, ustamın karşısında.</span></p>

  <p class="MsoNormal"><span>«Yanımda yok!» dedim. «Evde de yok sanıyorum. Keşke bir kopyasını saklasaydım!»</span></p>

  <p class="MsoNormal"><span>«İnsan yazdığı şiiri ezbere okuyabilmeli!» dedi. «Okuyamıyorsa şiir tam istediği gibi yazılmamış demektir!»</span></p>

  <p class="MsoNormal"><span>«Doğru!.. Şiir tam istediğim gibi olmamıştı zaten. Biraz da süresi dolduğu için acele yazmıştım.</span><span style="font-size: 10pt;">Seninki ezberindeyse eğer...»</span></p>

  <p class="MsoNormal"><span>Acı acı baktı yüzüme:</span></p>

  <p class="MsoNormal"><span>«Ben şiiri bıraktım artık,» dedi. «Açık söylemek gerekirse, şiiri ben sana bıraktım! Göreceksin, ilerde de şiirle hiç uğraşmayacağım! Son yazılıda Türkçeden kaç aldım, biliyor musun?»</span></p>

  <p class="MsoNormal"><span>«On aldığını söylemiştin!»</span></p>

  <p class="MsoNormal"><span>«Hayır! Yalan söyledim sana. Zeki Bey yedi numara vermiş. Sana da on... Üstelik yazdığın kompozisyonu da sınıfta okudu hepimize.»</span></p>

  <p class="MsoNormal"><span>«Okusun! Bir gün de seninkini okur. Belki uzundu senin yazdığın.»</span></p>

  <p class="MsoNormal"><span style="font-size: 10pt;">«Kısa olsa da okumaz! Neden okusun... Seninki benim yazdığımdan çok daha güzel!» Konuşmasından hem hoşlanıyor, hem üzülüyordum. Tam birlikte yola çıkarken, yalnız bırakılmış buluyordum kendimi. Hilmi'yle bu konularda konuşmaktan hoşlanmıyor değildim. Anlıyordu yazıdan. Edebiyatı, kitapları sevdiğini de sanıyordum, insafsızlıktı bu davranışı. O da üzgündü. Gözleri bile nemli nemliydi. Acaba Zeki Bey, Hilmi'yi anlamıyor muydu? Oysa lise sınıflarına giden Rıfat Necdet ne kadar seviyordu onu.</span><br/></p>

  <p class="MsoNormal"><span>«Biliyorum,» dedi. «Çok seviyorsun Edebiyatı! Edebiyata zaman ayırabilmek için on numara aldığın dersleri bile bıraktın. Ben senin gibi olamam. Sınıfta kalırsam okuyamam, parasız yatılıyım ben! Kalırsam atarlar beni. Edebiyat hiç bir derse benzemez. Ona kendimi ne kadar versem, daha çoğunu ister. Açıkçası edebiyatın önümüzdeki yıllar bile hiç yüzüne bakmasam beni kimse bu dersten sınıfta bırakmaz. Sana gelince...»</span></p>

  <p class="MsoNormal"><span>Biraz da övünerek:</span></p>

  <p class="MsoNormal"><span>«Bana gelince...» dedim. «Ben bu derse sınıf geçmek için çalışmıyorum... Önce seviyorum edebiyatı... Kitap okurken bir kalabalığın içinde, insanların arasında görüyorum kendimi, iki Çocuğun Dünya Gezisi'ni okuyordum geçen yıllarda. Kendimi bütün dünya çocuklarının arasında görüyordum. Şimdi gezi romanları okumuyorum artık, çok çocukça geliyor bana bu tür kitaplar. Verter'in Çektikleri'ni okurken bile ben Verter'i düşünmüyorum, seven bütün gençleri, insanları... Kendimi tüm bu seven insan kalabalığının arasında görüyorum. Şair bir tek dizesine bütün bir evreni sığdırabilen kişi demek, değil mi? Bunu söyleyen sen değil miydin? Kendimizi yeryüzünün, yeryüzü insanlarının arasında görebilmek için sanattan başka sığınacak neyimiz var?»</span></p>

  <p class="MsoNormal"><span>Hilmi benim bu duygusal konuşmamı, elinin tersiyle iter gibi.</span></p>

  <p class="MsoNormal"><span> «Hele dur!» dedi. «Ben Mustafa Bey'den Çözümlü Fizik Problemleri'ni alacaktım, yürü, gidelim. Senin de alacağın bir roman vardır. Sarı Odanın Esrarı'nı okumadınsa oku! Var Mustabey'de! Ne roman ya!»</span></p>

  <p class="MsoNormal"><span> </span></p>

  <h2 class="MsoNormal" id="sigil_toc_id_12" style="text-align: center;"><span><b>ON ÜÇ</b></span></h2>

  <p class="MsoNormal"><span>Behçet Bey'in verdiği ayakkaplar, yere daha sağlam basmamı sağlamıştı sanki. Artık Uzun Sokak'tan yüzüm kızarmadan geçip gidebiliyordum. Günlük «Açıksöz» gazetesinde hemen haftada bir iki şiirim çıkıyordu. On altı yaşında bir delikanlı olmam gerekirdi ama, yaşım büyüdükçe boyum sanki biraz daha kısalıyordu. Bir gün eve koltuğumun altında kalın kalın kitaplarla gittiğimi gören bir komşu hanım:</span></p>

  <p class="MsoNormal"><span>«Evlâdım, bu kitapların hepsini sen mi okuyorsun?» demişti. Oysa bu kitapları haftada bir değiştiriyor, okul kitaplığında yeni çıkan kitap bulamayınca Saim Efendi'den geceliği yüz paraya kitaplar alıyor, ucuza getirmek için yüzlerce sayfalık kitabı okulda başlayıp, geceli gündüzlü okuyup evde yatağımda bitiriyordum. Bir gün Saim Efendi kızmıştı bana:</span></p>

  <p class="MsoNormal"><span>«Yağma" yok Efendi!» demişti. «Üç yüz sayfalık kitabı sana yüz paraya okutmam ben! Herkes bunu dört günde okuyor, on kuruş vereceksin!»</span></p>

  <p class="MsoNormal"><span>«Hangi kitabı okursam okuyayım ben sana gene dört günde on kuruş vermiyormuyum! Daha ne istiyorsun!» demiştim.</span></p>

  <p class="MsoNormal"><span>Ama gene de onun dediği olmuştu. Artık kitap başına belli bir para istiyordu. Bu iş kitabı geç okumamı sağlasa da, bu arada gene boş durmuyor, şiirler, hikâyeler yazıyordum. Kim bilir, Saim Efendi benim sağlığımı düşündüğü için de böyle sert davranabilirdi.</span></p>

  <p class="MsoNormal"><span style="font-size: 10pt;">Yıl 1927'ydi, İstanbul'da yayınlanan Güneş adlı bir dergide bir şiirim çıkmıştı. Hececi şairlerden Orhan Seyfi'nin çıkardığı aylık bir dergiydi bu. Edebiyat kitaplarında yaşlı, genç ne kadar yaşayan sanatçı varsa düz yazıları, şiirleri Güneş'te yayınlanırdı.</span><br/></p>

  <p class="MsoNormal"><span>Bir gün Müdür Nuri Bey beni çekmişti odasına:</span></p>

  <p class="MsoNormal"><span>«Oğlum, evlâdım,» diye başlamıştı, «Bunlar karın doyurmaz... Vazgeç, bu boş hevesten!.. Bütün derslerden on alacak durumda bir öğrencimizsin sen! Biraz da öbür derslere göz gezdiriver... Ben Kimya'dan geçecek numarayı veririm ama her öğretmen benim gösterdiğim bu cömertliği göstermeyebilir sana, kalırsın sınıfta sonra!..»</span></p>

  <p class="MsoNormal"><span>Ben önüme bakmış, sesimi çıkartmamıştım. Yazımın çıktığı dergileri, gazeteleri babama gönderiyordum, Terme'ye. Derslerime çalışmaktan hiç söz etmiyordu mektuplarında. Bunun gelici geçici bir heves olmamasını istiyordu, Nuri Bey'in tam tersine. «Kirayla kitap aldığını yazıyorsun,» diyordu. «Enişten belki paraları kitaba veriyorsun diye kızabilir, sana her ay bu iş için iki lira göndereceğim. Geceliği yüz para olduğuna göre bol bol yeter sana... Artanını da dergiye, gazeteye verirsin!» diyordu.</span></p>

  <p class="MsoNormal"><span>Bu aylarda tam otuz beş yılını doldurup emekliye ayrılacaktı. Bu yaz hep bir araya gelecektik. Ağabeyimi askere almışlardı. Bitirince gene eski işine dönecekti. Açıksöz gazetesine gidip gelirken Rafet Bey'i tanımıştım. Lisenin Felsefe Öğretmeni'yken, Öğretmen Okulu'nun Müdürlüğüne verilmişti. Bir gün karşısına almıştı beni. Bir arkadaş gibi şiirlerimi eleştirmiş, şiirin yalnız gençlik duygularıyla beslenemeyeceğini, şiiri güçlendirecek bir kültürün, bir yaşam anlayışının gerekli olduğunu da sözlerine, öğütlerine eklemişti. Güzel konuşuyordu Rafet Bey. Anatol France'in Thais'ini, Thais'teki insan anlayışını, onun iç savaşımını uzun uzun anlatmıştı bana. Ne demek istediğini anlamıyordum ama, şiirin yalnız sevgilinin, gözleriyle kaşları için yazılmaması gerektiğini, büyük tutkularla, kültürle beslendiğini belirtmek istediğini çok iyi anlıyordum. Ne var ki Açıksöz'de Ref Ref adıyla yayınladığı yazıları okuyor, konuşmalarındaki derinliği bulamıyordum. Anlıyordum ki, yazı yazmak başkaydı, kültürlü olmak gene başka...</span></p>

  <p class="MsoNormal"><span>Kimin oğlu olduğumu, okuyacak durumda olup olmadığımı da öğrenmek istemişti, başka bir gün. Anlamıştım. Bir iki soru daha ekleyerek bakımsızlığımı, sahipsizliğimi de anlamıştı. Kaldığım evde itilmiş, kakılmış, üvey oğul durumuna düşürülmüş mahalle çocuğu gibiydim. Bedensel gelişmemle bile ilgilenen kalmamıştı. Behçet Bey'in öğle yemekleri ancak iki ay kadar sürmüştü. «Hele babam emekli olsun bir...» diyordum. «Yaşayışıma bir çeki düzen verilirdi. Şu var ki, ağabeyimin bir yıllık mahpusluğu, işsizliği, askerliği babamı her bakımdan sarsmıştı.</span></p>

  <p class="MsoNormal"><span>Ortaokul bitmiş, yaz dönemine girmiştik. Mustafa Kemal Paşa'nın devrimci arkadaşlarından Milli Eğitim Bakanı Mustafa Necati, bir Orta Anadolu gezisine çıkmıştı, Bakanlığın ileri gelen yetkilileriyle birlikte... O yılların en güçlü şairi Faruk Nafiz de katılmıştı bu geziye.</span></p>

  <p class="MsoNormal"><span>Ayalar mahallesindeki evimizin önünde mahalle arkadaşlarımla oynarken okulun en başta gelen hademelerinden Faik Efendi'ye gözüm ilişmişti. Yoldan geçenlere birini soruyordu. Oyunu bırakıp sokuldum yanına:</span></p>

  <p class="MsoNormal"><span>«Faik Efendi!» dedim, «Kimi arıyorsun?»</span></p>

  <p class="MsoNormal"><span>Beni okuldan gözü ısırır gibi olmuştu.</span></p>

  <p class="MsoNormal"><span>«Rıfat adında bizim okuldan biri varmış, şiir yazıyormuş...» dedi, «Müdür Bey istiyor da...»</span></p>

  <p class="MsoNormal"><span>«Benim o» dedim. «Rıfat benim!»</span></p>

  <p class="MsoNormal"><span>Kuşkuyla baktı yüzüme bir süre.</span></p>

  <p class="MsoNormal"><span>«Sensin öyle mi?» dedi. «Peki öyleyse, hemen gidiyoruz. Al getir onu bana dedi Müdür Bey!» Elimden sıkıca yapıştı, sabahtan beri aradığını kaçırmamak için. Uzunsokak'tan koşarcasına geçtik. Okul kapanmış, çekindiğim kızlar, memleketlerine gitmişlerdi. Eskicinin kabaraladığı Behçet Bey'in ayakkaplarını kaldırımlara çarpa çarpa yürüyordum. Soluk soluğa girmiştik okul kapısından içeri. Müdür, üstümü başımı toz toprak içinde görünce:</span></p>

  <p class="MsoNormal"><span style="font-size: 10pt;">«Hele şu şaire bak, Behçet Bey!» dedi. «Maarif Vekili'nin karşısına çıkacak adam kılığı var mı şunda!» Niçin çağırıldığımı anlar gibi olmuştum. Behçet Bey ilk önce ayakkabılarımdan başladı incelemeye: «Git!» dedi. «Hiç olmazsa elini, yüzünü bir yıka!» Musluklara koştum. Kimsecikler yoktu ortalıkta. Bir iki anasız, babasız, evsiz, barksız yatılı kalmıştı. Böyle zamanlarda yaptığımız gibi küçük sınıflardan birinin ceketini geçirdim arkama. Behçet Bey bu buluşumu beğenmiş olacak ki yatılılara:</span><br/></p>

  <p class="MsoNormal"><span>«Oldu olacak!» dedi. «Şuna bir çift de ayakkabı verin de biraz adama benzesin!»</span></p>

  <p class="MsoNormal"><span>Bir de pantolon gerekirdi ama, Müdür titizleşiyordu: «Hadi hadi,» dedi. «Yürü gidelim, karşıda seni bekliyorlar!» Karşıda dediği, Öğretmen Okulu'ydu. Önümde hızlı hızlı yürüyen Müdür'e yetişmek için koşuyordum. Öğretmen Okulu'nun tahta merdivenlerini gıcırtılarla çıktık, loş bir salona girdik. Siyah giysiler içinde düşünür gibi oturan beş on kişinin arasına katıldık. Müdür gözleriyle birini arıyordu. Aradığını bulunca: «İşte Faruk Nafiz Bey!» dedi. «İstediğiniz şair bu!» Kıvırcık saçlı bir adam, beni şöyle bir inceledikten sonra, gülümseyerek:</span></p>

  <p class="MsoNormal"><span>«Demek Sazını Çalana adlı şiiri yazan büyük şair bu, öyle mi?»</span></p>

  <p class="MsoNormal"><span>Üç dört gün önce bırakmıştım Açıksöz gazetesine bu şiirimi. Demek dün yayınlanmış, kentimize gelir gelmez de okumuşlardı.</span></p>

  <p class="MsoNormal"><span>Faruk Nafiz olduğunu öğrendiğim, iyi giyinmiş genç adama bakıyordum. Uzunca burnu, patlak gözleri, kıvırcık saçlarıyla yakışıklı sayılabilecek bir adamdı. Ankara'da çıkan Hayat dergisinde hemen her hafta çıkan şiirlerini ezbere biliyordum. O yıllarda Necip Fazıl'ı da sayarsam, sevdiğim iki şairden biriydi. Han Duvarları, yeni gelişen, Türk şiirini Anadolu'ya doğru çekip götürmüştü. Mehmet Emin'in takır takır manzumelerinden kulağımızı kurtarmış oluyordu böylece.</span></p>

  <p class="MsoNormal"><span style="font-size: 10pt;">«Beyler!» dedi. «Size bu şair arkadaşımın, dün Açıksöz'de görüp beğendiğimiz şiirini okuyacağım!»</span><br/></p>

  <p class="MsoNormal"><span>Duyulur duyulmaz boğuk bir sesle hiç de duyarlı görünmek için zorlanmadan tane tane okudu, Sazını Çalana adlı şiirimi. Sanki bu şiir onundu, ben ilk kez karşılaşıyordum bu şiirle, yeni dinliyordum sanki.</span></p>

  <p class="MsoNormal"><span>Okuması bitince bir süre susup kalmışlardı konuklar. Mustafa Necati Bey, yanına çağırdı beni:</span></p>

  <p class="MsoNormal"><span> «Yaşa Delikanlı!» dedi. «Bugüne kadar hiçbir şairin başka bir şairin eserini hem de onun karşısında, böyle severek okuduğunu ne gördüm, ne de dinledim. Faruk Nafiz Bey'in bu jesti de, en az bu şiir kadar duygulandırdı beni! Eserin sahibini candan kutlarken ona da teşekkür ederim ayrıca...» Sonra beni getirip de hâlâ ayakta dikilen müdür Nuri Bey'e döndü. Beni göstererek:</span></p>

  <p class="MsoNormal"><span>«Senin mektebinde, öyle mi?» diye sordu. Ondan gereken yanıtı alınca da:</span></p>

  <p class="MsoNormal"><span>«Bu gibi şairler çok lâzım bize, sazını çalanlara seslenirken, memleket halkına da seslenmesini bilen böyle halktan yana şairler istiyoruz biz!»</span></p>

  <p class="MsoNormal"><span>Rafet Bey de kalabalığın arasındaydı. Bir iki yıl önce Ankara'da bu kadronun içinde önemli bir yeri olduğunu duymuştum. Necati Bey konuşurken arkadaşlarıyla olan sohbetini kesmiş, Bakan’ın söylediklerini dinliyordu. Verdiği öğütler boşa gitmemişti, gözleri ışıl ışıldı.</span></p>

  <p class="MsoNormal"><span>Bakan’ın konuşmasından sonra Faruk Nafiz, bütün şiirlerimi görmek istediğini söylemişti. Koşa koşa gidip defterimi evden getirmiştim. Kimi şiirimi iki üç kez okuduktan sonra defterimin sonuna şunları yazdı:</span></p>

  <p class="MsoNormal"><span>«Kastamonu'dan geçerken tanıdığım genç ve kıymetli şair Mehmet Rıfat'a sevgilerimle ve takdirlerimle...»</span></p>

  <p class="MsoNormal"><span>Babama anlatabileceğim büyük başarılardı bunlar. Onun kadar ben de bekliyordum emekliye ayrılarak Kastamonu'ya gelmesini. Annem de babam da Bartınlıydı. Emekliliğinde oraya dönmeleri gerekirdi ama, biz üç kardeşte Kastamonu'daydık. Ağabeyimin bir an önce memurluğa geçebilmesi için, babamın bedel vermesi gerekmişti. Bedelciler altı ayda bitirirlerdi askerliklerini... Son aylarını doldurmaktaydı askerliğinin.</span></p>

  <p class="MsoNormal"><span>İşte tam bu günlerde babamın kalp sektesinden öldüğünü haber aldık. Onun ölümü bizim her şeyimizi alt üst etmişti. Tasarılarımız, umutlarımızla birlikte gelir kaynaklarımız da birden kuruyuvermişti. Duygular, duyarlıklar uçmuş, ortada somut bağlar, gerçek değerlendirmeler, kalmıştı. Babamın birden gidişi, Terme'deki alacağını, vereceğini de etkilemişti. Defter hesabı verdiği tuz çuvallarının bile parasını alamadan gitmişti. Bakkallar değildi artık borçlu olan, kendisiydi. Bu duruma göre devir işlemi yapılırken açığı görülecek, ister istemez kasaya olan borcu, bize bağlanacak üç aylıklardan kesilecekti. Annemle ben sadece dul ve yetim aylığıyla borç ödeyecektik.</span></p>

  <p class="MsoNormal"><span>Rafet Bey'in Öğretmen Okulu'ndaki odasına gittim. Babamın ölümünü anlattıktan sonra: «Öğretmen olmak istiyorum!» dedim.</span></p>

  <p class="MsoNormal"><span>Her zaman benimle bir sanatçı içtenliğiyle konuşan Rafet Bey, birden kaşlarını çattı:</span></p>

  <p class="MsoNormal"><span>«Bak Rıfat!» dedi. «Eğer baban sağ olsaydı, öğretmenliği hiç düşünmeyecektin değil mi?» «Düşüneceğimi sanmıyordum!» dedim. «Öğretmen olmak istesem bile Edebiyat Fakültesi'ni bitirdikten sonra olurdum. Liselere, Ortaokullara...Belki de Üniversite kadrosunda.»</span></p>

  <p class="MsoNormal"><span>«Yani bu okula girmeyi düşünmezdin, değil mi?»</span></p>

  <p class="MsoNormal"><span>«Evet, düşünmezdim.»</span></p>

  <p class="MsoNormal"><span>«Ne var ki öğretmenlik de şairlik gibi başlı başına bir sanat dalıdır. Bütün sanat dalları gibi özveri isteyen bir iş... Bir insan kendini iki şeye birden verebilir mi? Hem şiire, hem öğretmenliğe, verebilir misin kendini? Veremeyince de başarılı olabilir misin? Sen herhangi bir işte başarılı olamazsan yapamazsın, yaşayamazsın! Çok iyi biliyorum seni!»</span></p>

  <p class="MsoNormal"><span>«Haklısınız Hocam!» dedim. «Öyleyim. Lise'de bir iki yıldır şiirden, edebiyattan başka hiçbir dersle ilgili değilim. Hep dediğiniz nedenlerden... Herhangi bir dersle ilgim azaldıkça başarım da azalıyor. Başarım azaldıkça daha da soğuyorum o dersten. Not korkusuyla ders çalışan öğrencilerden olamadım ben! Öğretmenlerim benden hep kendi derslerine dört elle sarılmamı istiyorlar. Sarılırsan, herkesten çok başarılı olursun, diyorlar. Hangi birine kendimi vereyim bu derslerin? Her biri kendine özgü bir başka çaba, bir başka özgeci ister. Öbür arkadaşlarım geçecek notu tutturdular mı, öğretmenler bir aferin çekip sırtlarını sıvazlıyorlar. Ama ben onlar kadar bilince bana sıfır verdikleri bir yana, şiire olan düşkünlüğümü ileri sürerek yitirilmiş bir genç gözüyle bakıyorlar. Derslerine, önem vermeyen, Edebiyat dersinden başkasına hor bakan, küçümseyen bir haylaz sayıyorlar beni!»</span></p>

  <p class="MsoNormal"><span>«Haklısın! Ben senin şairliğini Faruk Nafiz'in beğendiği kadar, belki de ondan daha çok beğenirim. Bir şair, başka bir sanatçı arkadaşının sanat ürününü ne kadar severse sevsin onda kendi sanat anlayışına aykırı bir yan bulur, bir eksiklik görmeğe çalışır. Oysa bizler her şairde ayrı bir tad, ayrı bir çeşni bulup değerlendiririz. Biz şiirinizi sevebilmek, tadını çıkarabilmek için okuruz. Sevmesine severiz de sanatçımız ikinci bir işi benimseyip üzerine aldığı zaman, daha titiz davranırız değerlendirirken... Kendinizi dağıtıp dağıtmadığınıza da bir göz atarız. Eğer ikinci işiniz öğretmenlik gibi özveri isteyen bir işse kendinizi ikiye böldüğünüz için kınarız sizi.»</span></p>

  <p class="MsoNormal"><span>Bir süre durdu. Ben de konuşmak için istekli davranmıyordum. Neden sonra:</span></p>

  <p class="MsoNormal"><span>«Yani Efendim,» dedim. «Öğretmen okuluna girmemi doğru bulmuyorsunuz öyle mi?»</span></p>

  <p class="MsoNormal"><span>«Evet bir aydın olarak, Mustafa Necati kadar devrimci olmasak da gene de devrimci bir aydın olarak salık vermiyorum!»</span></p>

  <p class="MsoNormal"><span>Yeni bir görüşü ilk kez benimseyenlerin çabukluğuyla:</span></p>

  <p class="MsoNormal"><span>«Her ikisini birbiriyle yoğurup, sanatı da, öğretmenliği de, her ikisini bir arada... Her ikisini birden yoğurup...»</span></p>

  <p class="MsoNormal"><span>«Yoook» diye sesini yükseltti. «Telifçilik yok!.. Sırt sırta sarmak yok sorunları!.. Her ikisinin de ayrı yasası, ayrı kuralı var bunların. Öğretmenlik başka, sanat gene başkadır bir bakıma da.</span></p>

  <p class="MsoNormal"><span>«Ama her ikisi de toplumun gelişmesi için! Bugün doğa yasalarının bile, toplum yasalarıyla bir benzerlik gösterdiği ileri sürülürken toplumu eğitim yoluyla değiştirmek başkadır, sanat yoluyla değiştirip geliştirmek başkadır, diye düşünmek ne denli geçerli olabilir?»</span></p>

  <p class="MsoNormal"><span>«Her halde didaktik şiirden söz etmiyorsun?» dedi gülerek. «Şiir ne olursa olsun bilinçli kişilerin, inanmış sanatçıların duygulandırma, coşku verme, atılım için böylece güç vermesidir topluma. Bilgi şiirde sadece gereçtir. Konuları buralara kadar seninle getirebildikten sonra öğretmenliğin korkulacak bir yanı kalmıyor değil mi? Sen bu anlayışla yola girince bir gün ikisini birbirinden ayırmak zorunda kalırsın er geç bu toplumda... Sen yapmasan bile yaptırırlar sana. Bir gün kolundan tutup öğretmenlikten atarlarsa, beni ve benim gibileri suçlu görmezsin. Git Nihat Bey'e kaydını yaptır. Fotoğraf isterse, sonra getiririm dersin! Nüfus cüzdanını, taahhüt senedini de bırakırsın ona!»</span></p>

  <p class="MsoNormal"><span> </span></p>

  </body>
</html>