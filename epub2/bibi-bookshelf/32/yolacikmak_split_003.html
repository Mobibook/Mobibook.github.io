<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolacikmak</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">Bir Kapının Önünde</h1>
				<p class="normal">Gecenin karanlığı aralanıyor ağır ağır: her şey bir önceki gün gibiydi, bir önceki sabah gibi-</p>
				<p class="normal">(Daha önceki gün</p>
				<p class="normal">ve</p>
				<p class="normal">daha önceki gün -ler gibiydi-</p>
				<p class="normal">Işık</p>
				<p class="normal">-bu saatlerde ışık değil loşluk olurdu</p>
				<p class="normal">gene öyleydi.</p>
				<p class="normal">Ve</p>
				<p class="normal">birileri gene paldır küldür geçip gidiyordu sokaktan. Kabaraları parke taşlarını döverek..</p>
				<p class="normal">Alıştığı sesler.)</p>
				<p class="normal">Duvarlara bakındı: elbisesini duvardaki çiviye asmıştı. Korkak, sinsi bir karanlık duvarın pürüzlerine, pürtüklerine müzmin bir hastalık gibi bulaşmış kalmıştı.</p>
				<p class="normal">(Badanaya hep çivit katarlardı: boyası çıksın ve mavi renk içaçıcı olur: ama bu saatlerde o renk asla ayrımsanmazdı. Tavana floresan lambası takmışlardı: sarfiyatı az olurmuş.)</p>
				<p class="normal">Hep aynıydı.</p>
				<p class="normal">Hiçbir şey değişmemişti.</p>
				<p class="normal">Olağanüstü hiçbir şey yoktu açıkçası.</p>
				<p class="normal">Gece eve gizlice gelmiş, ses çıkartmamaya özen göstererek su tenekesini mutfağın taşlığına taşımıştı. İçi ürpererek baktı su tenekesine. Soğuk su. Ocağı yaksa tüpün harıltısına anası uyanabilirdi. Oysa kimseyi uyandırmak istemiyordu. Gecenin bu saatinde yıkandığı bilinsin istemiyordu. Gene de, bütün dikkatine rağmen, su tenekesi tangırdıyordu. Anası uyanacak, yıkandığını fark edecek diye kaygılanıyordu. Soğuk suyu başından, omuzlarından aşağı dökerken tüyleri diken diken oldu.</p>
				<p class="normal">Neyse, kimse ayrımsamamıştı yıkandığını. Belki ayrımsamıştı da, yüzlememişlerdi. İlle de babası: onu bu saatte yıkanırken görse olmadık şeylerden kuşkulanırdı. Kapının arkasında bir havlu vardı. Alelacele kurulandı, kurulandı bile denmez, öylece giyindi. Kapıdan süzülüp odasına geçti. Tam o sırada babasının ayakyoluna gitmek için dışarı çıktığını işitti. Ayakyolu avludaydı. Kimizaman ayazlıkta anasıyla babasının konuştuklarını işitirdi. Babasının eşref saatleriydi o zamanlar: çünkü genellikle susan bir adamdı babası, bu yüzden ters, huysuz biri olarak görülürdü, oysa kendine özgü bir ölçülülüktü bu, yeter ki damarına basılmasın. Gene de ürkerdi babasından, çekinirdi.</p>
				<p class="normal">Ezan okunuyordu.</p>
				<p class="normal">(Acaba ezan sesine mi uyanmıştı yoksa uyandıktan sonra mı işitmeye başlamıştı?)</p>
				<p class="normal">Mutfaktan tüpün harıltısını işitti.</p>
				<p class="normal">(Anası da uyanmış.</p>
				<p class="normal">Her sabah yoksa bu saatte mi uyanırdı?</p>
				<p class="normal">Şimdiye değin nasıl olmuştu da üstünde durmamıştı bunun?</p>
				<p class="normal">Cami evlerine uzaktı.</p>
				<p class="normal">Gitmeye kalksa belki yetişemeyecekti.</p>
				<p class="normal">Ezan sesi kesilmişti.)</p>
				<p class="normal">Yer yatağından kalktı. Ortalık ağarmamıştı daha. Mutfağa geçti. Anası tüpün üstündeki tencereyi karıştırıyordu.</p>
				<p class="normal">“Erkencisin bugün?..”</p>
				<p class="normal">(Ne demeliydi acaba?</p>
				<p class="normal">Düşünemedi.</p>
				<p class="normal">Taşların ıslaklığı kurumamıştı daha.</p>
				<p class="normal">İlk bakışta takıldı gözüne.</p>
				<p class="normal">Anası da ayrımsamıştır bunu. Rezalet.)</p>
				<p class="normal">“Öyle.” dedi.</p>
				<p class="normal">“Ben de ortalığı toparlayım öyleyse.”</p>
				<p class="normal">“Yok, yok” dedi yersiz bir telaşla “belki gene uyurum.”</p>
				<p class="normal">Anası şaşkın şaşkın baktı:</p>
				<p class="normal">“Sende bir hal var.”</p>
				<p class="normal">Bir şeyler homurdandı, ama ne dediğini kendisi bile anlamadı. Su doldurmak için ibriği aldı, ama doluydu ibrik: şimdi doldurulmuş, belli. Oracıkta aldı abdestini. Odaya döndü.</p>
				<p class="normal">(Pijamasını çıkartıp elbisesini giyse miydi? Ama böylesi daha rahattı. “Nefs dikkati kendi üzerine çekmemeli.”)</p>
				<p class="normal">Seccadeyi serdi, namaza durdu.</p>
				<p class="normal">Namazı ve duaları bitirince yerinden kalkmadı. Gözlerini yumdu.</p>
				<p class="normal">(Yumdu gözlerini):</p>
				<p class="normal">Yüreği çarpıntılar içindeydi kapalı bir gölün sabah rüzgârlarıyla başlayan sinirli çırpıntıları akıp gidiyordu kararmış bir gecede ya da karartılmış gündüzlerde, ıslak eski karanlık binaların koridorlarında yürüyüp duruyordu.. saydam geceliğine gizlenmiş o kadını görüyordu: koridorun su sızan bir duvarına sinmiş, orada kendisinden yardım bekliyor, fakat kendisi nasılsa beklenen yardıma bir türlü cevap veremiyordu. Kadınsa birinin metresiydi. Hiç olmazsa öyle olması gerektiğini düşünüyordu. Ama niçin? Niçin? Niçin? Niçin?</p>
				<p class="normal">Kendisine emredilen yüzü anımsamaya çalıştı şiddetle, fakat ne tuhaf, bir türlü anımsayamıyordu, bir, o soluk mavi şalvarıyla üzerinden uçacakmış gibi duran tiril tiril pardösü geliyordu gözünün önüne.. ama önemli olan yüzdü, onuysa bir türlü biçimlendiremiyordu. “Sen bilirsin” dedi yakararak. Gözlerinin aralanmış olduğunu sezinledi, biçimlenmemiş bir karartıya bakıyordu.</p>
				<p class="normal">Birazdan babası seslenecek, dükkâna gitmesi için evdirecekti. Ambardan mal çıkartması gerekiyordu bugün. Şurda burda alışıkları kalmıştı, onlara koşuşturacaktı. Sıkılıyordu bu işlerden. Elinde olsa bütün alacaklarını bağışlayabilirdi. Elinde olsa?.. Elinde olan ne vardı ki? Yıllar önce satın aldıkları bağ da şimdi ortaya çıkan bir tapu sorunu yüzünden nizalıydı. Bugün yarın onun mahkemesi de başlayacaktı. Kardeşleri adam olsa da bu işlerin bir bölümünü üstlenselerdi ya.. hayır, hepsi hazıra konmak istiyordu. Babası da onlara güvenemediği için kendisine yükleniyordu. Oysa bu işlerin adamı olmadığını, hiçbir zaman da olamayacağını biliyordu. İyi ama ne işe yarardı kendisi? Neyin adamıydı?</p>
				<p class="normal">Bademlerin gölgesinde otururken görüyordu kendini.</p>
				<p class="normal">Lekesiz bir gökyüzü vardı badem ağaçlarının sık yaprakları arasında. Yukarda-</p>
				<p class="normal">Bir köpek geziniyordu</p>
				<p class="normal">Serçeler ve kargalar</p>
				<p class="normal">Üzüm bağları</p>
				<p class="normal">Rüzgârda sallanan bir korkuluk: tepesinde bir köpeğin kuru kafası, yani bir iskelet ve ne güzel bir dizi inci dişleriyle</p>
				<p class="normal">Issızlık ki, o kadar olur</p>
				<p class="normal">Rüzgârın çıkardığı ıslıklar bademleri zeytinleri üzüm tiyeklerini sıvazlıyor</p>
				<p class="normal">Rüzgâr, bir yılan derisini önünden süpürüyor yeşil boz pul pul ve toprağa uyumlu</p>
				<p class="normal">Köpeğin nasıl olup da buralara düştüğü sorulmalıdır</p>
				<p class="normal">Derken</p>
				<p class="normal">Birdenbire</p>
				<p class="normal">Orda, tek başına kalmışlığının soğuk, pırıl pırıl bilincinde olmak içine işliyor</p>
				<p class="normal">Avcısını arayan keklikler</p>
				<p class="normal">Issız, terkedilmiş dağ yamaçlarının beyaz kireçli taşları üzerinde birinden ötekine sekip duruyorlar</p>
				<p class="normal">Ve güneş</p>
				<p class="normal">güneşlerden bir güneş</p>
				<p class="normal">Bir günü uzatıyor uzatıyor uzatıyor</p>
				<p class="normal">Öyle ki o gün, orada sonsuza değin DONUP kalıyor DONUYOR</p>
				<p class="normal">Derken</p>
				<p class="normal">O kadın bir yerlerden tozların arasından</p>
				<p class="normal">O yılanın ölü derisinden</p>
				<p class="normal">Badem yapraklarından hışırtıların köpüklerinden</p>
				<p class="normal">Çıkıp geliyor karşısına</p>
				<p class="normal">Öyle özlemişti ki onu çağırmaklar yetmiyordu sevgiler yetmiyordu paylaşmak yetmiyordu bunların da ötesinde her şeyi aşan bir şeyler gerekliydi: ıssızlıklarla ıssızlığın uğultularıyla bir yolculuktan arta kalan son izlerle ölümle ve hayatla bütünleşmek ve paylaşmaktan daha fazla bir şey olan bunların arasında bunlarla birlikte yitip gitmek.. ne kadar çağırsa, ne kadar onun içinde olsa, o ne kadar kendi içinde olsa bu özlemin doymayacağını biliyordu: öyleyse onu çağırmaktan daha fazla bir şey olan bir iç açışıyla kucaklamalıydı. İşte, karşısındaydı şimdi. Bir sanrı gibiydi. Çok iyi tanıdığı fakat hiç görmediği bir sevgili..</p>
				<p class="normal">Sonra</p>
				<p class="normal">ateş</p>
				<p class="normal">çarpıntı</p>
				<p class="normal">içbayıltan krizler</p>
				<p class="normal">başdönmesi</p>
				<p class="normal">helezonlar</p>
				<p class="normal">ve dehlizlerde onun saydam giysileri içindeki duruşu</p>
				<p class="normal">karışıklık.</p>
				<p class="normal">Kendi içinde duruyorken nerde yakalayabilirdi onu?</p>
				<p class="normal">Ve nasıl?</p>
				<p class="normal">Dolaştığı bütün kirli sokaklar</p>
				<p class="normal">parkeler taşların arasına sızmış çirkefler</p>
				<p class="normal">tek gecelik sevgiler</p>
				<p class="normal">bir yazlık sevgiler</p>
				<p class="normal">panjurlar panjurlara vurmuş güneşler</p>
				<p class="normal">bütün bunlar duruyor gözlerinin önünde</p>
				<p class="normal">yani onun düşsel ama katı sevgisi.</p>
				<p class="normal">Adını koyamadığı karışıklık.</p>
				<p class="normal">Buydu.</p>
				<p class="normal">Bu kapıdan girecekti.</p>
				<p class="normal">Sıcak, patlamaya hazır, kabarmış sevgi.</p>
				<p class="normal">Şeytanın meleğin ve benliğin baş döndürücü dengesinde</p>
				<p class="normal">gerçeğin ve gerçekdışının merkezinde</p>
				<p class="normal">bir remz gibi duruyor. Karşısında.</p>
				<p class="normal">Çıplak.</p>
				<p class="normal">(Yollara düşüyor böylece. Bulamamanın umutsuzluğu büyüdükçe araması çoğalarak..)</p>
				<p class="normal">(Ah, Tanrım, ben ne yapıyorum? Aklım nerelere gidiyor?)</p>
				<p class="normal">(Ev. O. Onun çıplaklığı. Düşte yitirileni gerçekte bulabilmek için çıkılan bir yolculuk: olmazın, onulmazın ardına düşmek yani: onu, onun evini ve çıplaklığını bulmak ve avuçlarında tutmak için. Oralarda bir yerde kendi evi de olacaktır.)</p>
				<p class="normal">(Evi mi? Ne evi? Pansiyon dense daha doğru. üst katta, yani terasta, ama bina eski yapı olduğu için bağımsız değildi: alt kattaki bir kiracı ile daha alt katta –zeminde- oturan ev sahiplerinin merdivenlerini kullanarak çıkıyordu yukarı. bu yüzden ev sahipleriyle yaptıkları sözleşme gereğince evine kadın olsun, erkek olsun hiçbir biçimde konuk kabul edemiyordu. arka sokaktaydı ev, ana caddeye birkaç yüz metre uzaklıkta, tıkış tıkış bina doluydu oralar. evlerin balkonları mutfakları banyoları yatak odaları nerdeyse birbirinin içindeydi gene de düzenli komşuluk ilişkileri kurulamamıştı. çoğunca birbirlerini bile tanımazlardı. zorunlu karşılaşmalarda sözsüz bir gülümseme selamlaşma yerine geçerdi.</p>
				<p class="normal">böyleyken</p>
				<p class="normal">pencereler</p>
				<p class="normal">açık bir perde</p>
				<p class="normal">taranan kadın</p>
				<p class="normal">içiçe aynalar</p>
				<p class="normal">iççamaşırları</p>
				<p class="normal">omuzda bir fiyonk</p>
				<p class="normal">dolmuşlar otobüsler vıcık vıcık bir kalabalık</p>
				<p class="normal">oydu artık herşey</p>
				<p class="normal">herkes</p>
				<p class="normal">heryer</p>
				<p class="normal">bir köşe</p>
				<p class="normal">gözgöze gelmek</p>
				<p class="normal">büyüyen çılgın sessiz bir karasevda</p>
				<p class="normal">heryerde herkeste onu görmek</p>
				<p class="normal">unutulmuş bir şeyler buluyor bir yerlerde</p>
				<p class="normal">ve sesleniyor içinden</p>
				<p class="normal">sözsüz sessiz kımıltısız</p>
				<p class="normal">sensin sensin sensin sensin sensin sensin)</p>
				<p class="normal">SENSİN gözleri yarı açık hâlâ o karartıya bakıyor ve bunu birden algılıyor.</p>
				<p class="normal">SENSİN SEVGİLİMSİN</p>
				<p class="normal">(Aklı nerelerdeydi? Gözlerini kapatması gerekiyor. Bunu düşünüyor ve kapatıyor gözlerini.)</p>
				<p class="normal">“Estağfurullah” dedi fısıltıyla, ancak kendisinin işitebileceği bir sesle. Ve devam etti. Şimdi yeniden o kaçınılmaz yüzü düşlemek istedi. Ama başka yüzler, başka elbiseler, başka kimseler.. zorladı kendini. Boşuna. Acaba başkaları da böyle mi oluyordu? İlk günler böyle mi olurdu? Yoksa kendinin beceriksizliği miydi? Kıpırdamadan kaldı öylece. Dişleri kilitlenmişti.</p>
				<p class="normal">“Ne yapıyorsun oğlum? Çorban hazır. Babanı bekletme, hadi bakalım..”</p>
				<p class="normal">Çorba mı? Tuh Allah kahretsin. Birden korktu. Beklemediği bir sesti. Anası. Gözlerini açtı. Öfkeyle baktı. Her şey altüst olmuştu işte. (Bu evde insan rahat edemez ki zaten.) Ayağa kalktı. (Rahat bırakın beni.) Ama konuşmadı. Pijamasını çıkartıp elbisesini giymeye başladı.</p>
				<p class="normal">“Ne yapıyordun öyle?”</p>
				<p class="normal">(Sana ne?)</p>
				<p class="normal">“Hiç” dedi.</p>
				<p class="normal">“Dedim ya bir tuhaflık var sende diye..”</p>
				<p class="normal">(Tuhaflık mı? Tuhaf diye...)</p>
				<p class="normal">“Çıkıyorum ben..”</p>
				<p class="normal">“Çorbanı içmeden mi?”</p>
				<p class="normal">Hışımla homurdandı.</p>
				<p class="normal">“Birkaç kaşık alsaydın bari.”</p>
				<p class="normal">Cevap bile vermeye gerek duymadan hızla yürüdü, ayakkabılarını yarım yamalak ayaklarına geçirdi, dış kapıyı açıp çıktı, iki adım bile atmadan çektiği kapının, arkasından şiddetle çarpan sesini işitti.</p>
				<p class="normal">Bilmeden yürüdü. Eğri büğrü sokaklar.. Hava galiba düşündüğünden daha soğuktu. Bunu düşünmüş müydü? Nereye gidiyordu? Anasına niçin kızmıştı? Oysa ne kadar severdi onu. Hayır, ben yapamayacağım, benim işim değil bu. Ben katı yürekliyim. Ah, zalim nefsim. Anam <span class="ideitalik">onun </span>emaneti değil miydi? Evimin kedisi, köpeği bile <span class="ideitalik">onun </span>emaneti değil miydi?</p>
				<p class="normal">Mescidin önünden geçiyordu. Birden ayrımsadı. Pencereden ışık vurmuyordu. Demek dağılmışlar. Mescidin abdest alınacak yerine gitti. İçersi karanlıktı. Musluğun biri açık bırakılmış, incecik bir su şırıltısı orayı bütünüyle dolduruyordu. Kimse yoktu. Abdest alırsam belki geçer, diye düşündü. Musluğun önüne oturdu.</p>
				<p class="normal">Unutulmuş birçok şey vardı ağlamasını gerektiren.</p>
				<p class="normal">İnce uzun yalağın çeperleri incecik sık kara bir yosun bağlamıştı. Sular sızıyordu. Dehlizdeki kadın bir yerlere kaçıyordu.</p>
				<p class="normal">Nice albastılar geçirmişti: uyuyorken değil, uyanıkkendi. Anası sitem etmeden ağlardı. (Ama niçin? –Bilemezdi.)</p>
				<p class="normal">Ürkek sinik silik bir çocuktu. Aynı zamanda mağrur ve dik başlı ve isyankâr. Cesur ve uysal olması gerektiğini nerden bilebilirdi?</p>
				<p class="normal">Derken</p>
				<p class="normal">evden uzaklaşmalar. Kartorospular küçükorospular karasevda.</p>
				<p class="normal">Aklından çıkmayan bütün bunlar ve yeniden eve dönmeler ve </p>
				<p class="normal">kimseye bir şeyler söyleyememekler. Karasevda. (Ah, efendim.. efendim.)</p>
				<p class="normal">Bir örümcek sarkıyor havadan, incecik yapışkan ağının üzerine asılmış.</p>
				<p class="normal">Bir sinek vızıldıyor.</p>
				<p class="normal">Örümcekağı. Sinek.</p>
				<p class="normal">Kaçınılmazsonuç.</p>
				<p class="normal">Sonra (yani şimdi, şu anda)</p>
				<p class="normal">minicik bir çocuk olarak başı anasının göğsüne yaslanmış, anası avuçlarıyla başını sıkarken ve hıçkırıklarını tutmaya çalışarak ağlarken görüyor onu. Bu, çok tekrarlanmış bir hayaldir. Anası ne zaman aklına gelse hep böyle düşünür onu. Yıkılmış ve yılgın. Bir yangın sonunda gibi. Yanmış elleriyle saçlarını avuçluyor gibi. Yoğun. Islak. Ateşli.</p>
				<p class="normal">Gözleri dolu dolu oldu: sebebini bilemiyor.. bir bilebilse, ah, bir bilse. Niçin bu kadar kötüydü tanrım? Kollarını çemredi, ayakkabılarını, sonra çoraplarını çıkardı. Elini suya değdirdi.</p>
				<p class="normal">Dışarı çıktığında ortalık ağarıyordu, ama güneş daha doğmamıştı. Eve dönme arzusu, içinde birden çılgınca tepindi. Zaten niçin çıkmıştı evden, bilemiyordu. Ama şimdi eve dönmekten utanç duyuyordu. Bencillik. Sert kabuklu, kanca tırnaklı bir böcek kök salmıştı içinin biryerlerinde. Ve pişmanlık. Bir sarkaçtı sanki kendisi. Gidip geliyordu, gelip gidiyordu. Niçin kızmıştı anasına? Anasından utanıyordu. Sokaklardan, sokaklardaki taşlardan utanıyordu. Bir köpekleri olaydı evde ondan da utanacaktı.</p>
				<p class="normal">İçi kahırla, utançla, eziklikle dolu olarak yürümeye başladı. Taşların üstünde patinaj izleri, koparılmış diller, susma lekeleri, parçalanmış kadın çıplaklıkları, büyüyen ve gelen bir şeyler, bir evin önünde olmak, hançerlenmiş bir gövde ve sarılmış yaralar.. kendini nasıl avutabilirdi? Avutmalı mıydı? Öylece yürüyordu. Dışardan bakan biri, adımlarının nerdeyse önceden yapılmış bir hesaba göre ölçüyle, tartıyla atıldığını düşünebilirdi, öylesine kendinden uzaklaşmış, yitmiş olarak yürüyordu. Kapının önündeydi.</p>
				</body>
</html>