<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolacikmak</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9">Yırtılma</h1>
				<p class="normal">Birden o ses işitilmeye başladı: gıcırtı gibi bir sesti ya da uzaklarda bir kaz tıslıyordu. Yerin boşluğuna birkaç parça toprak düşer, serpilir gibi oldu. Kefen bembeyazdı, nerdeyse gözleri kamaştıracak denli de parlak. Kefenin en beyaz yerinden bir yırtılma sesi duyuldu: yırtılmıştı. Gıcırtıya benzeyen gürültü bu kez anlaşılabilir bir düzene kavuştu: “Yaz!” diye buyurdu. Bu arada toprağı dişleriyle yaran iki yaratık belirdi. Onları tanımayanlara görünüşleri korkutucu görünebilirdi. Beyaz, karşıkonulmaz dişleriyle toprağı habire yarıyorlar, bir yere ulaşmaya çalışıyorlardı. Yeryüzü yaratıklarından herhangi birine benzetilmeleri mümkün değildi. Bakışlarından uzun alevler fışkırıyor, alevler toprağı ve kayayı delip geçiyordu. Dilleri ok gibiydi. Soluyuşlarından da fırtınalar esiyordu. “Yaz!” diye buyuran sese karşılık, cılız, mecalsiz, ürkek ve titrek bir karşıkoyuş hırıltısı işitildi: “Ben yazmasını bilmem.” Bir yerlerde demirden, iri topuzlar peydahlandı. Topuzların havada savrulmasıyla ıslıklar çalındı. Sert rüzgârların çıkarttığı türden ıslıklardı bunlar. Ayrıca deniz uğulduyordu. Serin. Derin. Mahzen diplerinin loşluğunu taşıyan. O loşluk denli soğuk. Ürpertici. Mercan gözlü sıçanların sürü halinde kaçışları. Sıçanların bronşitli cikirtileri. “Ben yazmasını bilmem” diyen cılız sesin itirazından önce, gökgürlemesi gibi duyulan buyruk her yandan işitilmişti bile: “İşte bunun üzerine yaz!” Kefenin beyaz ve parlak yerinden yırtılmış bir parça, bir yüze doğru fırlatılmıştı. Kefenin geri kalan kısmı kanlı ve çamurluydu. Her kımıldanışta yerin yarıklarında uçurumlar hâsıl oluyordu. Uçurumların dibinde bataklıklar görünüyordu. Yarasa büyüklüğünde sivrisinekler ordan oraya hızar sesine benzeyen sesler çıkartarak uçuşuyordu. İri, at büyüklüğündeki kurbağalar da sivrisineklere dillerini çıkartıyor, yakalayabildiklerini yakalıyorlardı. Pitonlar da kurbağalara doğru sinsi sinsi süzülüyor, onları yutmak için fırsat kolluyordu. O cılız ses gene duyuldu. Bu kez: “Kalemim yok!” diye mazeret açıkladı. Gökgürültüsü bu kez bir kahkahaya dönüştü. Kasıklarını tuta tuta gülen korkunç bir adamın gülmesi gibi bir şeydi bu: “Kalemi yokmuş!” diyerek özür dileyen sese öykündü. İkinci bir gökgürültüsü de onu yankıladı: “Kalemi yokmuş!” “Kalemi mi yokmuş?” “Kalemi yokmuş, öyle mi?” Bu gürültüleri, bu istihzaları kim duysa ürkerdi. Ürkütücüydü. İrkiltici. “Al sana kalem!” diye gürledi o ses. Havada bir zencir şakırtısı işitildi. Yüzbinlerce tonluk dubaları demirlemek için kullanılabilecek türden zencirlerdi bunlar ve biraz daha fazlası. Ama zencirler, o gürleyen sesin elinde at kılından yapılmış bir kamçı gibi şaklıyordu havada. Derken sol taraftaki duvar yıkılıyor, ateşten bir kütle devriliyor. Ateşten oluşmuş gedikten içersi görünüyor, orada her şey ateştir ve ateştendir. Yılanların ateş dilleri savruluyor, bir zebani çıngıraklı yılanlardan meydana getirdiği kırbacını savuruyor, ateşten akrepler ateşle ateş raksı yapıyor, kanlı bir tepsinin üstünde ateşten kelleler taşınıyor, katran, irin ve balçıktan oluşmuş ağdalı bir sıvının içinde cesetler yüzüyor. Ateş gediğinden oluşmuş mağaranın önünde gökgürültüsü bir daha işitiliyor: “Daha sırası var buranın! Sen yaz! İşlediklerini yaz! Ya bu mağaradan geçip serin yerlere ulaşacaksın ya da buraya dü-şe-cek-sin!” Cılız itiraz yeniden: “Ama ben..” diyecek oluyor. Ancak havada savrulan zencirin sesi onu susturuyor. Susup kalıyor. Pusuyor. Elleriyle yüzünü savunmaya bile gücü yetmiyor. Zaman orada duruyor. Her şey donup kalıyor. Ateş donuyor. Orada her şey buz gibi bir ateşe kesiyor. Duruyor. Buzlaşıyor.</p>
				<p class="normal">“Heey, bu dağlara n’olmuş?”</p>
				<p class="normal">“Hangi dağlara? Ne dağı?”</p>
				<p class="normal">“Ben burayı terk ettiğimde Uhut Dağı ve Uhut Çölü buradaydı!”</p>
				<p class="normal">“Şimdi mi yok olmuş diyorsun?”</p>
				<p class="normal">“Elbette. Ben daha iki dakika önce buradaydım.”</p>
				<p class="normal">“Saçmalama. Ben ikiyüz yıldan bu yana burdayım, burda dağ mağ yok. Burası gördüğün gibi, hep böyle, düz, dümdüz bir yer.”</p>
				<p class="normal">“Ne acayip. Deniz? Deniz nerde? Şu susuz çöl benim denizim olmasın? Benim gökyüzüm? Deniz ve sema ve arz bir kâğıdın üstündeymiş gibi duruyor: aynı yüzeyde. Açıkla bana. Yoksa fıttırabilirim.”</p>
				<p class="normal">“Sen zaten fıttırmışsın arkadaş. Sen sayıklıyorsun.”</p>
				<p class="normal">“Ama Bağdat ve Horasan ve İstanbul...”</p>
				<p class="normal">“Ne diyorsun sen be?”</p>
				<p class="normal">“Bütün o görkemli kentlerim, benim kentlerim.. Ve görkemli Nil! Deli Fırat! Mahzun Dicle!”</p>
				<p class="normal">“Aynı dili konuştuğumuzu sanmıyorum seninle hemşerim. Nerelisin sen?”</p>
				<p class="normal">“Onlar nerdeler?”</p>
				<p class="normal">“Onlar kim?”</p>
				<p class="normal">“Onlar. Bizimkiler. Hepsi mi?.. Hadi, inkâr etme, ölmediklerini söyleme bana. Belki de gelecekler.. öyle mi? Beni inandıramazsın. İnandırabilecek misin?”</p>
				<p class="normal">“Nil de, Fırat da, Dicle de, hepsi sende, senin içinde. Bunu daha öğrenememiş olman şaşılacak bir şey!”</p>
				<p class="normal">“Evet, evet, işte, akıyorlar, damlıyorlar, dökülüyorlar, bunu ayrımsamamış olmama ben de şaşıyorum şimdi. Bu yılanlar ve irin de, bu balçık, bu balgam da.. eskiden olsa öğürürdüm.. mızrağının ucuna dünyayı topuz olarak takmış olan şu da kim? Beni mi tehdit ediyor yoksa?”</p>
				<p class="normal">“Sen kimsin?”</p>
				<p class="normal">“Bilmiyorum. Yalvarıyorum söyle bana. Yoksa.. yoksa.. çıldırabilirim.. anneeee! Aaaannnnneeee!!!”</p>
				<p class="normal">Tak! Tak! diye işitilen ses, bir an sonra munisleşti ve yumuşak bir kapı tıklatmasına dönüştü. Yer yatağının yorganı bir tarafa fırlatılmıştı. Kendisi de kilimin üstünde debeleniyordu. “Allah, Allah!” diye haykırdığını sanıyordu, ama gözlerini açtığında, dilinin damağına yapışmış, dişlerinin birbirine kilitlenmiş olduğunu ayrımsadı ve ağzında suskunluk, yalnızca sessiz, kelimesiz bir suskunluk biçimlenmiş olduğunu algıladı: demek ki, hep, kelimesiz olarak bir adı, o adı anıp durmuştu.</p>
				<p class="normal">Kapının açılmasıyla birlikte, arkasından güneş ışığı vuran annesinin siluetini ayrımsaması bir oldu.</p>
				<p class="normal">“Ne yapıyordun?”</p>
				<p class="normal">“Ben mi? Bilmem. Hiç. ”</p>
				<p class="normal">“Biri kendini yerden yere vuruyormuş gibi sesler duyuluyordu da?”</p>
				<p class="normal">“Öyleyse biri cezbelenmiş olmalı.”</p>
				<p class="normal">“O da ne demek?”</p>
				<p class="normal">“Bilmem. Öyle şeyler oluyor bazen. Ben de hissediyorum.”</p>
				<p class="normal">“Ah, şimdi hatırlıyorum, eskiden böyle şeyler olurdu, bir komşumuz vardı, hatırlıyorsun onu değil mi?”</p>
				<p class="normal">“Evet, anne.”</p>
				<p class="normal">“Her zaman çok uzaklardaymış gibi dururdu, her zaman bir sırrı saklarmış gibi bir hali vardı. Acaba gerçekten de bir sırrı var mıydı?”</p>
				<p class="normal">“Bunu hiç bir zaman öğrenemeyeceğiz.”</p>
				<p class="normal">“Bence de öyle. Böyle insanlar sırlarını mezara taşıyor. O da, varsa bir sırrı, onunla gitti.. mezara.” Anne, beklenmedik biçimde bağırdı birden: “Mezara gitti. Mezarlar sır saklamak için mi kazılır?”</p>
				<p class="normal">“Bize ne oluyor bilmiyorum.”</p>
				<p class="normal">“Bize bir şey mi oluyor, bilmiyorum.”</p>
				<p class="normal">“Sanki günden güne eriyoruz, inceliyoruz, ağırlığımız azalıyor. Böyle olacağını söylemişlerdi bana. İşte, söylenenler oluyor şimdi, kimi zaman yüreğimin üstünde batmanlarca ağırlığında bir yük, kimileyin de kuş gibiyim. Hadi bana uç de anne. Uçmak istiyorum.”</p>
				<p class="normal">“Bütün acemiler böyle konuşurmuş. Acemi olanlar uçtuğunu gizleyemezmiş, onun için de kıdemliler onları hor görürmüş, sırrı saklamadılar diye. Kıdemlilerse uçtuklarını asla göstermezmiş. Bence de sırrın ortaya dökülmesi uğursuzluk getirir.”</p>
				<p class="normal">“Ne güzel konuştun, anne. Ateşten de bahset bana, o irinlerden, kan çanağı günlerden, mezara götürülen sırlardan, dünyamız onlarla da dolu.”</p>
				<p class="normal">“Evet, her şey vıcık vıcık.”</p>
				<p class="normal">“Ezik.”</p>
				<p class="normal">Güneş doğuyor, ay da güneşle birlikte doğuyor, güneşin ışınlarıyla ortalığın pusu oynaşıyor, biri ötekiyle eğleşiyor, bir yürek kan ağlıyor, oyulmuş ağızlar yalvarıyor, gövdelerin üstünden ağır, çelik tekerler geçiyor, değirmen taşları da dönüyor, uğulduyor ve öğütüyor, uzaklardan babanın sesi çınlıyor, durup kulak veriliyor o sese, o ses baygınlaşıyor ve gürleşiyor, kimse gülümsemiyor, sızlanmıyor, yukarlara doğru uzanan eller, yalvarışlar, ağlamalar, bir eziklik, belirsiz bir şey, bir şey bir yerinden yırtılıyor, yırtılmanın sesi bir daha duyuluyor, bir adam –gençten biri- Allah diye bağırıyor, döşünü yumrukluyor, yıkılıyor</p>
				<p class="normal">ve bir zaman</p>
				<p class="normal">orada</p>
				<p class="normal">öylece kalıyor.</p>
				</body>
</html>