<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolacikmak</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Ansızın Yola Çıkmak</h1>
				<p class="normal">Penceresi yol hizasının biraz altına düşüyordu. Ama gene de bu pencere güneş görüyordu. Sabahtan akşama yoldan geçenler eksilmezdi, pat pat ayak sesleri kafasının içinde bir tokmak gibi inip kalkar ve bir tokmağın davulun derisine indiği zaman çıkardığı gümbürtüye benzer bir gümbürtüyle kulakları uğuldayıp dururdu. Ev sahibine bunun böyle olduğunu söylediğinde adam durumu hem kabul, hem de reddetmişti. “İlk sıralar öyle olur, ama zamanla alışırsın, hatta öyle olur ki, bu sesi işitmediğin zaman rahatsız olursun. Hastalık gibidir bu beyim, hani hastalanmadan rahat edemeyen insanlar vardır...” İşte duvarlar, pencerenin camı, çocukların ille de onun penceresinin önünde oynamaya meftun oluşları ve onların karmakarışık çığlıkları, durmadan durmadan durmadan sürüp gidiyor, uğultuyu çoğaltıyor, büyütüyordu. Bir de, ne hikmetse, zaman zaman bir taş arabası geçerdi pencerenin önünden: sacla kaplanmış tekerler takur tukur gürüldeyip geçerdi. Odası loştu. Kimizaman akşama değin dışarıya çıkmadığı olurdu. Gözleri kızarıncaya kadar loş alacakaranlıkta oturup kalır, düşünür, masanın üstünde bir şeyler çiziktirir, çiziktirdiklerini karton bir dosyanın içine istiflerdi.</p>
				<p class="normal">Akşamın alacasında pencerenin önünden geçen karmakarışık ayakları seyretmek de işinin bir parçası gibiydi. Kimizaman pencerenin önüne bir sarhoşun yığıldığı da olurdu. O zaman ne yapacağını bilemez, pencereyi açıp: “Hemşerim, kendine gel!” diye yukarı doğru seslenirdi. Kuşlardan, kedilerden, köpeklerden ve zaman zaman farelerden ziyaretçileri de olurdu. Arkası yatan bir koltuğu vardı, onu pencerenin kenarına yerleştirmişti ve dışarsını o koltuğa uzanarak seyrederdi. </p>
				<p class="normal">Hava iyice kararmaya yüz tutunca koltuğundan kalktı. Kendine akşam için yemek hazırlamak istiyordu. Stüdyosunun bir köşesi mutfak olarak kullanılıyordu. Kalkmaya hazırlanıyordu. İşte o sırada kapı çaldı. Açtığında, üniformalı bir posta memuruyla karşılaştı. Elinde bir telgraf tutuyordu. Telgrafı verdi, defterini açtı: “Şurayı imzalayın lütfen” dedi, imzayı aldıktan sonra iyi akşamlar dileyerek ayrıldı. Yıllar var ki, telgraf almamıştı, ne de birine bir telgraf göndermişti. Salonun ışığını yaktı, telgrafı açtı, okudu. “annen hastalandı acele gel stop ahmet” yazıyordu. Ahmet de kimdi? Ansızın derin düşüncelere dalmış olarak orada, ayakta kalakaldı. Acaba koltuğuna oturup ne olup bittiğini düşünse miydi? Böyle telgrafların anlamını bilirdi o. Gözünü yumdu, avucunu alnına bastırdı.</p>
				<p class="normal">Gecenin karanlığında boyuna yol alıyorlardı. Bu otobüsü gelişigüzel bulmuştu. Bir yere kadar bununla gidecek, sonra aktarma yapacaktı. Külüstür bir otobüstü. Bir süre sonra arabada herkesin duyabileceği ölçüde bir gürültü olmaya başladı. Muavin arıza olduğunu söyledi. Kaptanın ilk mola yerine kadar yolcuları götürmeye çalıştığını bildirdi. Ve ulaştılar. Büyük bir benzin istasyonuydu burası. Kafeteryası ve bitişikte bir moteli vardı. Otobüs park edince kafeteryaya gitti. Yarım saat bekleyebilecekleri söylenmişti. Yarım saat geçti. Beklemenin yarım saat daha ertelendiği söylendi. Bir saatin sonunda bir yarım saat daha ertelendi. Üçüncü yarım saatten sonra otobüsün onarımının ertesi güne kalabileceği bildirildi. Herkes başının çaresine baksın denildi. Şikâyeti olan varsa, bunun şirkete iletilmesi gerektiği, şu anda otobüs personelinin yapacak bir şeyi bulunmadığı bildirildi. İşte şimdi, kafeteryada oturuyordu. Onu götürebilecek bir otobüs yakalarım umuduyla bekliyor, kahve içiyordu. Üçüncü fincan kahvesi masanın üstünde tütüyordu. İki avucuyla şakaklarını kavramış, kımıldamadan, oraya yumulup kalmıştı. Hastalık bahanesiyle yapılan telgraf çağrılarının anlamını biliyordu. Buna rağmen ilgi çekici ve inandırıcı olan bir husus vardı: telgrafta “ağır” sıfatına yer verilmemişti, çünkü genelde, kara haber bildirimlerinde “ağır hasta” deyimi yeğlenirdi, oysa kendisinin aldığı telgraf yalnızca bir hastalığı işaret etmişti. Belki annesi sahiden hastaydı ve henüz iş işten geçmiş değildi. Öyle de olsa, çağrılmak gereği duyulduğuna göre ağır, vahim bir durum olmuş bulunmalıydı. Peki, o “ahmet” kimdi? Böyle birini anımsamıyordu. Bildiği bir sürü Ahmet vardı, ama kendisine böyle bir telgraf çekecek olan Ahmet kim olabilirdi? “Aa, ooo...” diye bir ses işitti sanki, ama sesin kaynağını bir anda çıkartmakta güçlük çekti: sanki kafasının içinden geliyordu ses, ama dışardanmış gibi duyulmuştu. Ses, öyle bir iki anlamsız gevelemeyle kendi varlığına alıştırmada bulunmuş olmalıydı, çünkü hemen arkasından: “Seni burda bulmak ne güzel!” dedi. Tanıdık bir kadın sesiydi. Kafası bir anda yıldırım hızıyla işlemeye başladı, belleği birkaç saniye sonra bulmuştu: Zeynep! Eski sözlüsü. Nasıl olmuş da ayrılmışlardı? Küslük yoktu aralarında. “Sen ne arıyorsun buralarda?” diye sordu. Ama henüz elini şakaklarından indirmemiş ve gözünü de açıp bakmamıştı. Zeynep olduğunu düşündüğü ses: “Senin gittiğin yere gidiyorum ben de..” dedi. Ve ekledi: “Arabamız bozuldu, biz de ancak buraya gelebildik, sığındık daha doğrusu.”</p>
				<p class="normal">“Arabanız mı bozuldu?”</p>
				<p class="normal">“Evet. Bunda şaşacak ne var?”</p>
				<p class="normal">“Bizimki de bozuldu da.. yani yıllar sonra, iki bozulmuş arabanın yolcularının, beklenmedik bir yerde buluşması tuhaf değil mi?”</p>
				<p class="normal">“Hiç de değil. Hatta bence aynı yolun yolcuları olarak burada karşılaşmamamız tuhaf olurdu.”</p>
				<p class="normal">“Kendine bir kahve al gel, yoksa ben mi getireyim?”</p>
				<p class="normal">“Kahvemi elimde tutuyorum ben.”</p>
				<p class="normal">“Niçin oturmuyorsun öyleyse?”</p>
				<p class="normal">“Teklif etmeni bekliyordum.”</p>
				<p class="normal">“Otur öyleyse.” Bir an durdu, sordu: “Biz mi, dedin? Yoksa yanlış mı duydum?”</p>
				<p class="normal">“Biz, dedim, evet. Ama lafın gelişi çoğul, bir başımayım.”</p>
				<p class="normal">“Evlenmiş olacağını falan düşünmüştüm.”</p>
				<p class="normal">Zeynep ortalığı çınlatan bir kahkaha attı:</p>
				<p class="normal">“Yok canım, nerden çıkartıyorsun?” dedi.</p>
				<p class="normal">“Bilmiyorum, öyle düşündüm işte.”</p>
				<p class="normal">“Adresimi nerde buldun benim?”</p>
				<p class="normal">“Ne adresi?”</p>
				<p class="normal">“Bana gönderdiği telgrafı söylüyorum.”</p>
				<p class="normal">“Ben kimseye telgraf göndermedim.”</p>
				<p class="normal">Zeynep yeniden güldü:</p>
				<p class="normal">“Ama telgrafta adını saklamamışsın, dedi, ahmet diye yazmışsın.”</p>
				<p class="normal">“Ben de ahmet imzalı bir telgraf aldım.”</p>
				<p class="normal">Zeynep müstehzi:</p>
				<p class="normal">“Sakın kendi kendine telgraf çekmiş olmayasın?” dedi.</p>
				<p class="normal">“Kafa mı buluyorsun benle?” dedi Ahmet, canı sıkılmış.</p>
				<p class="normal">“Neyse, maksadın nedir?” diye sordu Zeynep, “Niye çağırdın beni buralara kadar?”</p>
				<p class="normal">“Ben mi? Ben mi çağırdım seni? Allahım sen aklımı esirge!”</p>
				<p class="normal">“Elini de indir artık şakaklarından.”</p>
				<p class="normal">“Bir yanlışlık olmalı. Rica ediyorum.. yalvarıyorum, ne olduğunu açıkla bana!”</p>
				<p class="normal">“Hayır, açıklanacak bir şey varsa, onu ben senden bekliyorum.”</p>
				<p class="normal">Ahmet elini yüzünden çekti. Zeynep karşısında oturuyordu. Elbisesi, üç yıl önce ayrılırken üzerinde olanın benzeriydi: belki de aynı elbiseydi. Ama bunu ona söylemek yüzüne vurmak gibi olacağından sesini çıkartmadı.</p>
				<p class="normal">“Hiç değişmemişsin.” dedi.</p>
				<p class="normal">Bir süre sessizce beklediler. Sonunda Ahmet:</p>
				<p class="normal">“Motele gitsek nasıl olur, diye sordu, bunların bizi çağıracağı yok.”</p>
				<p class="normal">“Öyle görünüyor, dedi Zeynep, ben zaten arabaya ancak sabahleyin baktırabileceğim.”</p>
				<p class="normal">“Bu gidişle cenazeye de yetişemeyeceğiz.”</p>
				<p class="normal">“Ne cenazesi?”</p>
				<p class="normal">“Annemin cenazesi. Sen oraya gitmiyor muydun?”</p>
				<p class="normal">“Hayır, ben bu benzin istasyonuna diye yola çıktım. Çünkü bana verdiğin adres buraydı.”</p>
				<p class="normal">“Ben mi verdim bu adresi sana? Güldürme beni. Ben hayatımda ilk defa geliyorum buraya.”</p>
				<p class="normal">“Ama işte telgrafın” dedi ve çantasından çıkardığı bir kâğıt parçasını okudu: “Tam buranın adresini yazmışsın.” Telgrafı Ahmet’e uzattı.</p>
				<p class="normal">“Ben kimseye telgraf göndermedim, dedi Ahmet, hem de yıllardır, ama seninle karşılaşmak güzel.”</p>
				<p class="normal">“Yalnızca güzel mi, o kadar mı?”</p>
				<p class="normal">“Söylememi beklediğin her neyse, hepsini söylemiş say. Çıkalım hadi.”</p>
				<p class="normal">Odalarının kapısı yan yanaydı. Kapılarını açıp her biri kendi odasından içeri girerken birbirlerine gülümseyerek iyi geceler dilediler. Ahmet, yatağın üstüne nerdeyse yığıldı. Sonsuz bir yolculuğa çıkmış gibi duyumsuyordu kendini. Bundan sonra nereye gidecekti, bu yolculuk nerde bitecekti ya da bitecek miydi, bilmiyordu. Telgrafı getiren adamın yakasına niçin yapışmamış, niçin onu sorgulamamıştı? Aptal. Kaçık. Kötülenmiş ruh. Ne diyeceğini bilmiyordu nefsine. Nasıl suçlayacağını bilmiyordu. Ne dese az gelecekti. Cenazeye hangi ucundan katılacaktı? (Ne cenazesi?) Sapıtıyor muydu yoksa? (Sapıtmak da ne?) İçinden bir ses, acele etme, diye fısıldadı. Acele etmiyorum, dedi ona. Acele etme öyleyse, diye üsteledi fısıltı. Saçmalama, diye cevapladı onu. Mesafeler birbirine karışmıştı. Nesneleri birbirinin altına ve üstüne koydu: onlara yeni bir düzen verdi. Annesini düşündü. Ey hatun, diye seslendiler ona, ölüler âleminden gelen seslerle: ‘ey hatun! sen ölüyorsun, aramıza karışıyorsun, aramıza sefalar getiriyorsun, hoşça geliyorsun. Biz kabul edilenlerden olduk, sen de şimdi kabul edilenlerin arasına giriyorsun, hoş geliyorsun.’ Saçmalama, diye fısıldadı içindeki ses. Sus, diye azarladı o da onu. Sersem, dedi fısıltı, daha nereye gittiğini bile bilmiyorsun sen, biliyor musun? Ben annemin cenazesine gidiyorum, diye cevapladı fısıltıyı. Sen öyle san, dedi fısıltı alaycı ve buyurucu bir tonda. Ah, senle uğraşamam şimdi, yorgunum, çekil git başımdan, diye yalvardı fısıltıya. O sırada bir tıkırtı duydu. Sonra aynı tıkırtıyı uzun süredir duymakta olduğunu ayrımsadı. Dünyalık bir sesti bu. Uykusundan uyanır gibiydi. Uyumuş muydu, bilemedi. Gözlerini açmayı denedi, açamadı ve kıpırdayamadı. Neden sonra bir parmağını oynatabildi. Ve birden silkinerek kalktı. Sırt üstü yatıp kalmıştı ve sırtı şimdi ter içindeydi. Kapının tıklatıldığını şimdi daha bariz işitti, Zeynebin sesini tanıdı. Kalkıp kapıyı açtı. Zeynep kapıda duruyordu. Elinde telgraf kâğıdını sallıyordu, bir yandan da: “Bunu bana niçin gönderdin, söyleyecek bir şeyin yoktuysa niçin gönderdin, niçin, niçin, niçin?” diye kısık kısık feryat ediyordu. Ahmet ona baktı, baktı ve sonunda: “Bilmiyor musun, dedi, ben bazen kendime de böyle telgraflar gönderirim, onlardan bir tane de bende var.”</p>
				<p class="normal">“Ama niçin?” diye kükredi Zeynep.</p>
				<p class="normal">“Bilmiyorum, dedi Ahmet, bazen karıştırıyorum: sen mi bensin, ben mi senim, ne bileyim?” Zeynebin yüzüne, gözlerinin içine baktı: “Zaten ben hiç bir zaman bilemedim, senden ne kadar ayrı kaldım, seninle ne kadar yakın durduk, bunlar hep meçhulüm oldu benim. Sana da öyle gelmedi mi, gelmiyor mu?”</p>
				<p class="normal">“O kadar çok doğru var ki, dedi Zeynep, hangisinin hangisi olduğunu artık karıştırıyorum.”</p>
				<p class="normal">“Öyleyse susalım, dedi Ahmet, bak burası suskunluk odası!” Geriye çekilerek kapıdan içeriyi işaret etti: “Burada susmayı deneyelim.” dedi bir daha.</p>
				</body>
</html>