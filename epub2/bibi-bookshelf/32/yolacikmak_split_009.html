<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolacikmak</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">Tuhaf Şeyler</h1>
				<p class="normal">Ne tuhaf şeyler oluyor, diye düşündü ve “ne tuhaf insanlar var” dedi.</p>
				<p class="normal">“Karışık biriyim, demişti kız ona, beni zor anlarsın sen, belki de anlamazsın, çünkü ne bileyim ben, bakarsın herkesin eğlendiği yerde bana sıkıntı basar, gözyaşımı saklamak için ne yapacağımı bilemem, bazen da herkes ağlarken, inanmıyorsun değil mi, kendimi tutamam, gülmeye başlarım, her şey iç içe gelişir bende.”</p>
				<p class="normal">Hoppalaaa, evet, tabiî ki, hoppalaa..</p>
				<p class="normal">Üstünden kamyon geçmiş gibiydi, kemikleri çıtırdıyordu, yorgun, bitkin, halsiz, çaresiz, bıkkın, yılgın, bezgin, böyleyken kime ne diyebilirdi? Kimseye bir şey demek istemiyordu o da. Kendine bile. Aslında, bu dönüşlerinin her birinde, kendini yeni bir dünyanın içinde bulurdu ve şimdi yine, yeniden o yeni dünyanın çeperlerini yoklayıp geçmişti. Deyip diyeceği bir o kelimeydi, kafayı ona takmıştı: hoppalaaa, evet ya, elbette hoppala, bu da nerden çıktı, hoppalaaa..</p>
				<p class="normal">Kendisine söylenenler o kadar da değildi. Ayrıca demişti ki ona: “Ben ölümüm, hem sinsi sinsi gelirim, hem de açık açık. Sinsiliğim aşikârlığımın içinde gizli durur, aşikârlığımsa sinsiliktir. Demek istiyorum ki, bana nasıl yaklaşacağını bilmiyorsan bunu hiç deneme. Bakarsın, çünkü, sana ölüm olarak bile yaklaşabilirim. Korkutmak için söylemiyorum, doğru olduğu için söylüyorum.” O zaman kızın elini tutmaya yeltendi ve pot kıracakmış gibi, başının üstüne konmuş olan kuşu kaçıracakmış gibi tedirginlikle konuştu: “Bakalım, elin de söylediklerini doğruluyor mu, onlarda da ölüm soğukluğu var mı?” Ve iki eliyle, kızın elini avuçladı, sıcaktılar. “Elin seni doğrulamıyor” dedi.</p>
				<p class="normal">Böylece yalpalayarak evine dönüyordu. Münakaşa eden birilerinin yanından geçti. Biri onu durdurmak istedi. “Sen gördün” diye bağırıp durdurdu onu: “Sen gördün arkadaşım, doğruyu söyle, mahkemede de doğruyu söyleyeceksin, ben işte burda durmuyor muydum? Ve bu adam, ben burda durup dururken bana çarpmadı mı? Arabamın boyasını zedelemedi mi?” Ordan sıvışmak istedi ama ona konuşan öyle yapışkan, öyle sırıtkan sülüğün tekiydi ki, başaramadı: “Bırak gideyim” diyebildi yalnızca. “Hayır, diye karşı koydu öteki, hayır, gidemezsin, sen olaya tanık oldun, seni nasıl bırakabilirim?” Bu kez üçüncü kişi –suçlanan- itiraz etti: “Bırak adamı gitsin, bir şey görmedi o. Kimse bir şey görmedi. Ben burdan çıkmak üzereyken sen gelip çarptın bana, ama benim şikâyetim yok, bırak gitsin adamı.” Ama öteki nerdeyse yakasına yapışmış, bırakmıyordu onu. Adamın, yakasına tutunmak isteyen ellerini yavaşça kavradı ve itiverdi. Adam küçük bir çığlık attı: “Düşüyorum, Allahım düşüyorum ben” dedi, dizleri büküldü ve oracıkta yığıldı. Öteki adam: “Merak etme delikanlı, dedi, zaten zom olmuştu itoğlusu.” Eğilip kaldırmak istedi, ama öteki mani oldu: “O alışıktır bunlara, merak etme, tanıyorum onu, işine bak sen.” dedi.</p>
				<p class="normal">Tuhaf duygularla evine ulaştı. Daireleri, zeminden iki merdiven aşağıda, bodrumdaydı. Anahtarı, kilide yavaşça soktu. Annesini uyandırmamaya çalışarak çevirdi anahtarı. İçeriye girdi. İçersi ilaç kokuyordu. Holün sarfiyatsız ampulünü yaktı. Bir anda, oraya buraya kaçışmaya çalışan hamamböceklerini gördü. Mutfağa girdi, oranın ampulünü de yaktı. Şimdi daha aydınlıktı. Annesi portatif masanın üstüne yemek koymuştu onun için. Makarna ve yoğurt. Makarnayı ısıtsam mı, diye geçirdi. Vazgeçti. Tabakların üstündeki kapakları kaldırdı. Makarnayı soğuk da yiyebilirdi. Çocukluğundan beri makarnaya yoğurt karıştırmak hoşuna giderdi. Yemekten sonra hemen uyumak istemiyordu. Yemeğini yerken çay suyunun ısınmış olacağını düşünerek küpten, çaydanlığa su koydu, çaydanlığı ocağın üstüne yerleştirdi, ocağı yaktı. Sonra demliğe birbuçuk yemek kaşığı çay koydu, onu da çaydanlığın üstüne bıraktı. Masaya oturdu. Daha ağzına kaşığını götürmemişti ki, mutfağın kapısında annesi göründü. “Çok oldu mu geleli?” diye sordu. “Yo, şimdi geldim.” Annesi: “Sesini duydum, ama galiba rüya görüyorum sandım. Hamamböcekleri için ilaç yapmıştım, kokuyu almışındır.” “Gene kaynıyorlar, dedi annesine, bir bizimle olmaz ki, apartmanı tümden ilaçlamak lazım, yoksa gene gelirler, zaten de gelmişler.” Annesi masaya ilişti. “Görüştünüz mü kızla?” diye sordu. “Görüştük” dedi.</p>
				<p class="normal">“Ne söylüyor?”</p>
				<p class="normal">“Hiç. İnsanlar mı tuhaflaşmış.. yoksa bende mi bir tuhaflık var, bilmiyorum. Dedi ki bana..” Sustu.</p>
				<p class="normal">“Ne dedi?” diye üsteledi annesi.</p>
				<p class="normal">“Diyor ki, ben ölümüm, ben karışık birisiyim diyor.”</p>
				<p class="normal">Annesi, beklenmedik bir kahkahayla güldü. Tülbendinin ucuyla gözlerini sildi, sonra da tülbendinin ucunu dudaklarının arasına sıkıştırdı.</p>
				<p class="normal">“Ben oynarken ağlarım, ağlarken de oynarım, dedi mi?” diye sordu.</p>
				<p class="normal">Delikanlı:</p>
				<p class="normal">“Evet, aynen öyle söyledi. Ama.. ama sen nerden biliyorsun?”</p>
				<p class="normal">“Hadi sen yemeğini yemene bak, ben yatmaya gidiyorum.”</p>
				<p class="normal">“Ama anne...”</p>
				<p class="normal">“Sonra konuşuruz.”</p>
				<p class="normal">“Hayır, şimdi konuşalım. Bunu öğrenmeden imkânı yok uyuyamam ben.”</p>
				<p class="normal">“Peki, söyle öyleyse, sinsi sinsi mi duruyordu?”</p>
				<p class="normal">“Anne, Allah aşkına...”</p>
				<p class="normal">Annesi çığlık gibi yükselen bir kahkaha attı:</p>
				<p class="normal">“Nerden bildiğimi mi soracaksın?”</p>
				<p class="normal">Delikanlı nerdeyse korkarak baktı annesine ve:</p>
				<p class="normal">“Evet.” diye kekeledi.</p>
				<p class="normal">“Ona ben öğrettim böyle konuşmasını.”</p>
				<p class="normal">“Ama sen onunla hiç görüşmedin ki!” diye itiraz etti delikanlı.</p>
				<p class="normal">Annesi:</p>
				<p class="normal">“Bazı şeylerin öğretilmesi için görüşmeye gerek yok. Bu da onlardan biri işte.”</p>
				<p class="normal">“Nasıl? Yani?”</p>
				<p class="normal">“Ölüler bazen öyle olur, birbirini görmeden iletişim kurabilirler.”</p>
				<p class="normal">“Ama sen.. anne.. ve o da..”</p>
				<p class="normal">“Hadi Allah rahatlık versin, dedi annesi, yemeğini yedikten sonra tabakları lavaboya bırakırsın, içlerine su doldurmayı unutma, sabahleyin yıkarım ben.”</p>
				<p class="normal">Odasına geldiğinde masaya yöneldi. Açık bıraktığı kitap öylece duruyordu. Kitabın arkasındaki kâğıt da: “Kaçmakta olduğunuz ölüm, işte böyle gelir.” Kendi el yazısıyla, kitaptan kopyaladığı cümleydi. Ve gün boyunca bu cümle ona hatırlatılıp durmuştu. Demek, sevgili bazen ölüme dönüşüyor, ölüm de sevgiliye, diye düşündü. Niye olmasındı? Elbisesini değiştirdi. Aslında, kendine eski erkeklerin giydiği entarilerden yaptırmak istiyordu, daha da rahat olur ve nefs, o zaman kendi üstüne yüklenmez.. kendinden kurtulmadıkça O’na yönelinmez, demişlerdi: bunu da unutmayacak! Masadan ders tesbihini aldı. Kıbleye döndü, diz çöktü, gözlerini yumdu. Şimdi, sevgilisi, efendisi ve ölüm hatun karşısındaydılar. İçini derince çekti, soluğunu dışarıya verirken, tek ve uzun bir nefes halinde: “Estağfurullaaaahh...” diye fısıldadı. Titredi, kendinden geçti.</p>
				</body>
</html>