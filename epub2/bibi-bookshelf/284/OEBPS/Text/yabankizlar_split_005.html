<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yabankizlar</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:8f6816d3-8126-4bbf-9fb0-d1a5d8d31a45" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8"><span class="idebold">III</span></h2>

  <p class="normal">Bela ten Belen ve adamları, başka adamlarla savaşmadıklarından Kent’e zaferle dönmediler dönmesine ama içeri başarısız bir yağma sonrasıymış gibi arka yollardan da girmediler. Adam yitirmemişler ve yanlarında, hepsi dişi altı köle getirmişlerdi. Tek eli boş dönen Ralo ten Bal’dı; elindekini yitirdiği ve nöbette uyukladığı için diğerlerinin alaylarına maruz kalıyordu. Bela ten Belen’se tek oltayla iki balık yakalama şansıyla dalga geçiyor, bataklık ateşiyle gelen kızın sırf kardeşinden ayrılmamak için kendi isteğiyle peşlerinden gelmesini anlatıyordu.</p>

  <p class="normal">Yağmasını düşündükçe aslında sahiden şanslı olduğunu ve başarılarının Bidh’ten kaynaklandığını kavradı. Allulu halkına daha köye erişemeden yakalanmaları ve öldürülmeleri işten bile değildi. Hayatlarını kurtarmıştı köle. Bela’ya doğal görünen ve beklenmesi normal sadakatine ihanet etmemişti. Bidh ile kız kardeşinin birbirlerini çok sevdiğinin ama Bidh’in Hanlara ve Nata’nın Belenlere aidiyeti yüzünden ender görüşebildiklerinin farkındaydı. Fırsatı bulduğunda kendi evinden iki köleye karşılık Bidh’i almış ve elindeki kölelerin başına geçirmişti.</p>

  <p class="normal">Bela köle avına evde annesi, kız kardeşi ve ağabeyinin yanında evlenene kadar arzusuna göre eğitip şekillendirebileceği bir kız yetiştirmek istediği için çıkmıştı.</p>

  <p class="normal">Taç adamlarının bazıları topraktan, kendi hanelerindeki köle evlerinden veya Kent kışlalarından Toprak eş almakla, çocuk yapmakla, eşlerini hananda tutmakla ve ötesinde hiç ilgilenmemekle yetinirdi. Diğerleriyse daha müşkülpesentti. Bela’nın annesi Hehum bir Taç hananında doğmuş ve bir Taç eşi olmak üzere yetiştirilmişti. Dört yaşında yakalanan Nata önce köle kışlalarında yaşamış ama Köklerden bir tüccar birkaç yıl içinde kızın güzelliğini öne sürerek beş köle karşılığında satın almış ve eş olarak satılacak yaşa gelene kadar tecavüze uğramasın ya da başka bir erkekle ilişki kurmasın diye hananında korumuştu. On beşine geldiğinde Belen ailesi en iyi tarlalarının hasadı ve Bakır Sokağı’ndaki binanın kullanımı karşılığında kızı satın almıştı. Nata, Belen hanesinde kayınvalidesi gibi onurlu muamele görmüştü.</p>

  <p class="normal">Hananlarda ve kışlalarda eş alabileceği bir kız bulamayan Bela gidip yabanını yakalamaya karar vermişti. Çifte başarıyla geri dönmüştü.</p>

  <p class="normal">Başta Mal’ı alıp Modh’u kışlalara yollamayı düşündü. Ama tombik minik bedeni ve uzun kirpikli kocaman gözleriyle gayet tatlılığına karşın Mal henüz beş yaşındaydı. Kimilerinin aksine bir bebekle seks yapmak istemiyordu. Modh on bir yaşındaydı; o da henüz çocuktu ama çocukluğunun bitişi daha yakındı. Her daim güzel sayılmazdı ama her daim capcanlıydı. Kardeşinin peşinden gelmedeki cesareti Bela’yı etkilemişti. İkisini birden Belen evine getirdi ve annesinden, kız kardeşinden ve yengesinden iki kız kardeşin gereğince yetiştirilmelerini istedi.</p>

  <p class="normal">Gözlerine tümüyle başka bir dünyaya ait görünen Nata Belenda ile Bela ve Alo’nun kız kardeşi Tudju Belen’in ve üçünün annesi Hehum Belenda’nın kendi dillerinin sözcükleriyle konuşmaları kızlara pek garip geldi. Kadınların üçü de uzun boylu, tertemiz ve yumuşak tenliydi. Upuzun, parıltılı saçları, yumuşacık elleri vardı. Bahar çiçeklerini, günbatımı bulutlarını andıran incecik ipek giysiler giyiyorlardı. Birer tanrıçaydı bu kadınlar. Ama Nata Belenda gülümsedi ve kibar davrandı; çocuklarla, pek hatırlayamamasına karşın kendi dillerinde konuşmaya çabaladı. Büyükanne Hehum Belenda ciddi ve sert görünüşlüydü ama çok geçmeden Mal’ı kucağına alıp Nata’nın bebek oğluyla oynattı. Evin kızı Tudju iki kardeşle en çok ilgilenenleriydi. Yaşça Modh’tan çok büyük değildi ama boyca bir baş uzundu. Modh, Tudju’nun ay ışığını üstüne giydiğini sandı. Giysileri sadece Taç kadınlarının giyebileceği gümüş kumaşındandı. Belinden kalçasına kadar saran ve üstüne muazzam işlemeli gümüş bir kın takılı, ağır bir gümüş kemeri vardı. Kın boştu ama içinden bir kılıç çeker gibi yaptı, hayali kılıçla hamlelere girişti ve hâlâ kılıcı görmeye çabalayan Mal’a güldü. Kızlara bugün kendisine dokunmamasını söyledi; bugün kutsaldı kendisi. Kızlar anladılar.</p>

  <p class="normal">Belen ailesinin evinde bu kadınlarla birlikte yaşarken pek çok şeyi kavramaya başladılar. Bunlardan biri Kent’in diliydi. Kent’in dili kendi dillerinden başlangıçta geldiği kadar farklı değildi ve birkaç hafta içinde söküp çat-pat kullanmaya başladılar.</p>

  <p class="normal">Üç ay kadar sonra Büyük Tapınak’ta ilk törenlerine, Tudju’nun yaş eşiği törenine katıldılar. Büyük Tapınak’a kafileyle gittiler. Aylardır duvar ve tavan görmekten bıkan Modh için açık havaya çıkmak harikaydı. Toprak kadınları sıfatıyla sarı perdenin ardında oturmak zorundaydılar ama Tudju’nun sunağın arkasına dizili kılıçlar arasından kendi kılıcını seçişini görebildiler. Tudju hayatı boyunca evden her çıkışında bu kılıcı takacaktı. Sadece Taç doğumlu kadınlar kılıç taşıyabilirdi. Askerlik yaptıkları dönemdeki Taç erkekleri dışında Kent’te kimse silah taşıyamazdı. Modh ve Mal artık bunu biliyorlardı. Pek çok şey öğrenmişlerdi ve daha çok fazlasını, Kent kadını olmak için bilinmesi gereken her şeyi öğrenmeleri gerektiğini biliyorlardı.</p>

  <p class="normal">Mal için daha kolaydı. Kent tarzı ve kurallarını normal yaşantı bellemesine yetecek kadar küçüktü. Oysa Modh Tullu halkının kural ve tarzlarını unutmak zorundaydı. Ama dildeki gibi, aslında daha pek çok şey ilk göründüğünden daha tanıdıktı. Modh, bir Tullu erkeğinin köy reisi seçildiğinde, hâlihazırda evli olsa bile bir köle kadınla evlenmesi gerektiğini biliyordu. Buradaysa Taç erkeklerinin hepsi reisti. Ve hepsi Toprak kadınlarıyla, kölelerle evlenmek zorundaydı. Kural, aynı kuraldı. Sadece Kent’teki diğer her şey gibi daha büyütülmüş ve karmaşıklaştırılmıştı.</p>

  <p class="normal">Köyde iki tür insan yaşardı: Tullular ve köleler. Kent’teyse üç tür vardı ve hiç kimse türünü değiştiremiyor, kendi türüyle evlenemiyordu. Taçlar toprak ve köle sahibiydiler. Hepsi reis, rahip ve dünyada yaşayan tanrılardı. Toprak insanları köleydi. Bir Toprak kadını bir Taç erkeğiyle evlendiğinde Nata ve Hehum gibi bir Taç insanına yakın muamele görse bile daima Toprak insanı kalıyordu. Bir de diğerleri vardı: Kökler.</p>

  <p class="normal">Modh Kökleri pek tanımıyordu. Köylerinde bu insanlar gibisi yoktu. Kökleri Nata’ya sordu ve evdeki inzivasından gözlemleyebildiği kadarını gözlemledi. Kök insanları zengindi. Ekimi, hasadı, ambarları ve ticareti kontrol ediyorlardı. Kök kadınları inşaat yapıyorlardı ve Taç insanlarının giydiği güzelim giysilerin hepsi Kök kadınlarının ellerinden çıkıyordu.</p>

  <p class="normal">Taç erkekleri Toprak kadınlarıyla evlenmek zorundaydı ama Taç kadınları, evlenirlerse Kök erkekleriyle evlenmeye mecburdular. Tudju kılıcını edindiğinde epey taliplisi de çıkmıştı. Ellerinde tatlı paketleriyle gelen Kök erkekleri hanan perdesinin ardında dikilip kibar sözler sarf etmiş, ardından yıllar önce bir baskında can veren babalarının ardından Belen evinin lordluğuna yükselmiş Bela ve Alo’yla konuşmaya gitmişlerdi.</p>

  <p class="normal">Kök kadınlarıysa Toprak erkekleriyle evlenmek zorundaydı. Kök kadınlarından birisi Bidh’i satın alıp evlenmek istiyordu. Alo ve Bela, Bidh’e isterse kendisini satabileceklerini, istemezse yanlarında kalabileceğini söylemişlerdi. Bidh henüz kararını vermemişti.</p>

  <p class="normal">Kök insanlarının köleleri ve ürünleri vardı ama arazi ve evleri yoktu. Taşınmazların tümü Taç insanlarına aitti. “Yani,” dedi Modh, “Taçlar yaptıklarına ve kölelerinin tarlalarda yetiştirdiklerine karşılık Köklerin Kent’te şu veya bu evde oturmalarına izin veriyorlar, öyle mi?”</p>

  <p class="normal">Her daim nazik, asla paylamayan Nata, “Çalışmalarının ödülü olarak,” diye düzeltti. “Gök Baba, Kent’i kendi oğulları Taçlar için yarattı. Onlar da sıkı çalışanları Kent’te oturmalarına izin vererek ödüllendiriyorlar. Taçlar sahiplerimiz sıfatıyla ve Kökler de çalışmamızın ve itaatimizin ödülü olarak yaşamamıza, yememize ve barınakta kalmamıza izin veriyorlar.”</p>

  <p class="normal">Modh, “Ama—” demedi.</p>

  <p class="normal">Sistemin takasa dayandığını ve takasın adil olmadığını anlamıştı. Dışarıdan bakabilecek kadar uzağından gelmişti çünkü. Ve karşılıklılıktan azade her köle, sistemi boyanmamış gözle görebilirdi. Ama Modh “Ama” demesini sağlayacak bir başka sistem, bir başka sistem olasılığı bilmiyordu. Nata’nın da böyle bir alternatiften, içinde adalete yer bulunan, “Ama” sözcüğünün söylenip anlam taşıyabileceği erişilemez ama mümkün yerden haberdar değildi.</p>

  <p class="normal">Yaban kızlara Kent’te nasıl yaşanacağını öğretme işini Nata üstlendi ve görevini içtenlikle yaptı. Kuralları öğretti. Neye inanıldığını öğretti. Kurallar adalet içermediğinden adaleti öğretmedi. İnanılana şahsen inanmasa bile inananlarla nasıl yaşanabileceğini gösterdi. Modh pek inatçıydı ve Nata kolaylıkla hakları olduğunu düşünmesini sağlayabilir, isyana teşvik edebilir ve ardından kırbaçlanmasını veya sakat bırakılmasını ya da tarlalara yollanıp ölümüne çalıştırılmasını seyredebilirdi. Başka köle kadınlar böyle yapardı. Ama hayatının çoğunda iyi muamele görmüş Nata başkalarına da iyi davranan bir kadındı. Yüreği sıcacıktı ve kızları yürekten karşıladı. Bebek oğlu bir Taç’tı; tanrıcığından gurur duyuyordu ama yaban kızları da sevdi. Bidh ile Modh’un göçer dilinde konuşmalarını dinlemek hoşuna gidiyordu. Mal dili çoktan unutmuştu.</p>

  <p class="normal">Mal kısa sürede tombulluğunu yitirerek büyüyüp Modh kadar inceldi. Birkaç yıl sonrasındaysa kızlar Bela ten Belen’in yağmasında ele geçirilen zorlu yaban kedilerinden çok farklıydılar. İnce, hoş görünüşlüydüler. İyi yiyorlardı ve yaşamları yumuşacıktı. Kendilerini ele geçirenlerin Kent’e dönüşlerindeki hıza ayak uydurmaları mümkün değildi artık. Dans dışında pek bedensel faaliyetleri ve yapacakları hiçbir işleri yoktu. Belenler gibi muhafazakâr Taç aileleri köle eşlerinin kendilerinden aşağı işleri ve Taçlar için aşağı sayılan işleri yapmalarına izin vermezlerdi.</p>

  <p class="normal">Büyükanne avluda oynamasına izin vermese, Tudju kılıç-dansını ve eskrimi öğretmese Modh sıkıntıdan ölürdü. Tudju kılıcını ve yaşlı bir rahibeyle her gün çalıştığı kılıç kullanma sanatını seviyordu. Modh’a kör bir bronz çalışma kılıcı verdi ve alıştırma yapacak bir ortak yaratabilmek adına öğrendiği her şeyi öğretti. Kılıcı son derece keskindi ama iyice ustalaştığından Modh’u bir defa bile incitmedi.</p>

  <p class="normal">Tudju hananın sarı perdesi ardına dikilip güzel sözler mırıldanan taliplilerinden herhangi birini kabul etmemişti henüz. Gitmelerinden sonra Kök adamlarını acımadan taklit etmiş, bütün hanan kahkahadan kırılmıştı. Her birinin, haşlanmış pazı gibi kokanın, kedi pisliği gibi kokanın, ihtiyar adamların ayakları gibi kokanın kokusunu ayrı aldığını söylemişti. Modh’a gizlice laf arasında evlenmeyi değil, rahibe ve yargıç-danışman olmak istediğini çıtlatmıştı. Ama bu isteğinden ağabeylerine bahsetmemişti. Bela ile Alo, Tudju’nun evliliğinde erzak ya da giysi konularında kâr bekliyorlardı; Taçların yaşaması gerektiği üzere müsrif yaşıyorlardı. Belen ailesinin kilerleri ve sandıkları çok uzun süredir değiş tokuşlarla doluyordu. Sadece Nata en iyi mülklerinin yirmi yıllık kirasına patlamıştı.</p>

  <p class="normal">Modh Belen köleleri arasından birçok arkadaş edindi; Nata, Tudju ve yaşlı Hehum’a bayılıyordu ama hiç kimseyi Mal’ı sevdiği gibi sevmiyordu. Eski yaşamından geriye sadece Mal kalmıştı ve kardeşi, uğruna kaybettiği her şeydi. Belki en baştan beri sahip olduğu tek şeydi. Kız kardeşiydi. Çocuğuydu. Bedeliydi. Mal, Modh’un ruhuydu.</p>

  <p class="normal">Artık halkının çoğunun öldürülmediğini, babası ve diğerlerinin kuşkusuz ovalar, tepeler ve sulak arazilerde yıllık turlarını yaptıklarını biliyordu. Ama kaçıp insanlarını bulmayı hiç cidden düşünmedi. Mal alınmıştı; o da Mal’ı takip etmişti. Geri dönüş yoktu. Ve Bidh’in dediği gibi burada yaşam kocaman, zengindi.</p>

  <p class="normal">Gırtlakları kesilmiş dede ve neneleri ya da Dua’nın kafası kesilen kızını düşünmedi. Hepsini görmekle birlikte hiçbirini görmemişti: tek gördüğü kız kardeşiydi. Ölenleri babası ve diğerleri gömer, şarkılarını söylerlerdi. Ölenler artık burada değildi: göğün karanlık ve aydınlık yollarındaydılar; yukarıdaki parıltılı çadır çemberlerinin ortasında dans ediyorlardı.</p>

  <p class="normal">Baskına önderlik ettiği, Dua’nın kızını öldürdüğü, Mal’ı, kendisini ve diğerlerini çaldığı için Bela ten Belen’den nefret etmedi. Erkeğin kentlisi de göçebesi de yapardı bunları. Yağmalar, can alır, yiyecek çalar, köle toplarlardı. Böyleydi erkekler. Erkeklerden bu yüzden nefret etmek, erkekleri bu yüzden sevmek kadar aptalcaydı.</p>

  <p class="normal">Ama olmaması gereken ama olan ve hiç durmadan olmaya devam eden bir şey, küçük bir şey, hatırladığında diğer her şeyi, yaşamın tüm zenginliğini ve kocamanlığını alıp çürük bir fındık tanesine, ezilmiş bir sineğin duvarda bıraktığı sapsarı lekeciğe küçültüveren bir hiçbir şey vardı.</p>

  <p class="normal">Mal ile birlikte kavradıklarında geceydi; ipek çarşaflı yataklarında, sıcacık, yüksek duvarlı evin güvenliğindeydiler. Mal’ın soluğunda, kollarına yayılan ürpertideydi. Duyuyor musun?</p>

  <p class="normal">Birbirlerine sarılıp kulak kabartmış, dinlemişlerdi.</p>

  <p class="normal">Ertesi sabah Mal şiş gözlü, bitkin kalkmıştı. Modh konuşmaya veya oynamaya kalktığında ağlamaya başlamıştı. Bunun üzerine kardeşini kucaklamış onla birlikte ağlamaya, biteviye, faydasız, kupkuru ağlamaya koyulmuştu. Yapabilecekleri hiçbir şey yoktu. Bebek, başka kimi izleyeceğini bilemediğinden peşlerinden gelmişti.</p>

  <p class="normal">Evde kimseye bahsetmediler. Konunun bu kadınlarla ilgisi yoktu. Kendilerine aitti bu şey. Bu şey, kendi hayaletleriydi.</p>

  <p class="normal">Modh kimi gece yatakta doğruluyor, yüksek sesle fısıldıyordu: “Sus Groda! Sus, uslu dur!” Ardından bir süre sessizlik çöküyor ama çok geçmeden incecik ağlama sesi tekrar başlıyordu.</p>

  <p class="normal">Kent’e geldiklerinden beri Vui’yi görmemişti. Vui, Han ailesine aitti ama Modh ile Mal’ın gördüğü muameleyi görmemişti. Dos ten Han, bir Kök kadın-simsarından aldığı tatlı bir kıza karşılık köleler vermişti ve Vui takasa dâhil edilmişti. Hâlâ hayattaysa bile Modh’un ulaşabileceği veya haberini alabileceği bir yerde değildi. Bir defasında gördüğü gibi tepelerden bakıldığında Kent, batıya uzanıp ufukta yiten tarlalar, çayırlar ve ormanlar arasında öyle kocaman görünmüyordu ama içinde yaşayınca ovalar kadar sonsuz geliyordu insana. İçinde kaybolunabilirdi. Vui kaybolmuştu.</p>

  <p class="normal">Modh, Kent ölçütlerine göre kadınlığa geç, on dört yaşında erişti. Evin dua odasındaki töreni Hehum ile Tudju idare ettiler. Gün boyu ayinler yapıldı, şarkılar söylendi. Yeni giysiler verildi Modh’a. Tören bittiğinde Bidh hananın sarı perdesinin önüne geldi, seslendi ve Modh’a kaba dikişli, geyik dersinden ufak bir kese verdi.</p>

  <p class="normal">Modh keseye şaşkın baktı. Bidh, “Biliyorsun,” dedi, “köyde kıza amcası delu verir.” Dönüp gidecekken Modh elini yakaladı, âdeti yarım yamalak hatırlayarak ve armağanını hazırlamak için hayatını tehlikeye attığını bilerek teşekkür etti, dokundu. Toprak insanlarının dikiş dikmesi yasaktı. Dikiş, Köklerin ayrıcalığıydı. İğne-iplikle yakalanan kölenin eli kesilebilirdi. Bidh, kız kardeşi Nata gibi iyi yürekliydi. Mal ile Modh yıllardır amca diyorlardı ona.</p>

  <p class="normal">Alo ten Belen’in Nata’dan, Belen Evi için askerlik ve rahiplik yapacak üç oğlu olmuştu. Alo çoğu gece oğlanlarla oynamaya ve Nata’yı odalarına götürmeye geliyordu ama Bela’yı hananda nadiren görebiliyorlardı. Arkadaşı Dos ten Han, Bela’ya güzel, cilveli, deneyimli ve Bela’yı uzun zaman hoşnut tutacak bir cariye vermişti. Bela göçer kız kardeşleri çoktan unutmuş, eğitimlerine dair planlarına ilgisini yitirmişti. Günleri huzur ve neşe içinde geçiyordu kızların. Yıllar geçtikçe geceleri de daha huzurlulaştı. Ağlamalar Modh’a artık nadiren ve düşlerinde geliyordu ki düşlerden uyanılabilirdi.</p>

  <p class="normal">Ama bu tür düşlerden hey uyanışında Mal’ı karanlıkta gözleri fal taşı misali açık buluyordu. Konuşmuyor, sadece tekrar uykuya dalana dek birbirilerine sımsıkı sarılıyorlardı.</p>

  <p class="normal">Derken her şey değişiverdi.</p>

  <p class="normal">Bela ve Alo, Tudju’yu çağırtmışlardı. Tudju gün boyu ortalıkta görünmedi. Hanana öfkeli ve soğuk bir ifadeyle döndü; parmakları gümüş kılıcının kabzasında dolanıyordu. Annesi kucaklamaya kalktığında yaklaşmamasını belirten bir hareket yaptı. Hananda birlikte geçen onca yıldan sonra Tudju’nun bir Taç kadını, aralarındaki tek Taç kadını olduğunu, sarı perdenin evin kutsal yerlerinden onu değil, diğerlerini ayırdığını, bizzat kendisinin kutsal bir varlık olduğunu unutuvermişlerdi. Ama artık doğuştan gelen hakkına dönmek durumundaydı.</p>

  <p class="normal">“İpek Sokağı’ndaki dükkânıyla tezgâhlarını alabilmemiz için şişko bir Kök ile evlenmemi istiyorlar,” dedi. “Evlenmeyeceğim. Gidip Büyük tapınak’ta yaşayacağım.” Hepsine, annesine, görümcesine, Mal’a, Modh’a ve diğer köle kadınlara baktı. “Bana orada verilen her şeyi buraya yollatacağım,” dedi. “Ama Bela’ya, şimdi arzuladığı o kadın için bir parmak eninde arazi vermeye kalkışırsa Tapınak’tan eve hiçbir şey yollamayacağımı söyledim. Kadını beslemek istiyorsa gidip yine köle avlasın. Tabii sizi de.” Bakışlarını Mal ile Modh’a çevirdi. “Gözünüzü ayırmayın üstünden,” dedi. “Evlenme zamanı geldi.”</p>

  <p class="normal">Bela cariyesiyle kadından olan Toprak oğlunu kısa süre önce kârlı bir arazi karşılığında takas etmiş, eder etmez neredeyse aldığının hepsini, tutulduğu başka bir kadına karşılık teklif edivermişti. Bir Toprak kadının evlenebilmesi bekâret şartı içerdiğinden ve kadın daha önce birçok erkekle olduğundan evlilik söz konusu değildi. Alo ile Tudju, rızalarını vermeden gerçekleşemeyecek bu takası engellemişlerdi. Tudju’nun dediği gibi zaman, Bela’nın kutsal görevini, bir Toprak kadınıyla evlenip Gök çocukları yapma görevini düşünme zamanıydı.</p>

  <p class="normal">Tudju böylece hananı ve evi terk ederek Büyük Tapınak hizmetine girdi ve sadece ara sıra resmi ziyaretlere gelmeye başladı. Akşamlarda yerini Bela aldı. Asık suratlı ve huzursuzdu; Alo’nun peşinden tasmalı köpek misali geliyor, oturup ufaklıkların koşuşturmalarını, kölelerin oyun ve danslarını seyrediyordu.</p>

  <p class="normal">Uzun boyluydu; yakışıklı, kıvrak ve kaslıydı. Baskının dehşeti ve kıyım sırasında ilk görüşünden beri Modh’un gözünde altın adamdı. O zamandan bugüne Kent’te pek çok altın adam görmüştü ama Bela gördüklerinin ilki, modeliydi.</p>

  <p class="normal">Bela’ya karşı, bir kölenin efendisine karşı temkinliliği dışında korkusu yoktu. Bela elbette şımarıktı ama kaprisli ya da gaddar değildi; ters günlerinde bile hırsını kölelerinden çıkarmazdı. Ancak Mal, Bela’dan feci ürküyordu. Modh, aptallık ettiğini söyledi. Bela neredeyse Alo kadar iyi huyluydu ve Mal, Alo’ya tümden güvenirdi. Kafa salladı Mal. Ablasıyla hiç tartışmaz, anlaşamadıkları en ufak konuda bile üzülürdü ama Bela’dan ürkmemeyi denemeyecekti bile.</p>

  <p class="normal">On üçündeydi Mal. Töreni yapıldı (Bidh ona da kaba dikişli bir “ruhkesesi” verdi). Aynı günün akşamı yeni giysilerini kuşandı. Toprak insanları Taçlarla birlikte yaşarken bile dikişli giysi giyemez, sadece upuzun kumaşlarla örtünürlerdi. Ama biçilmemiş malzemeyi güzelce üste oturtmanın pek çok yolu vardı ve örümcek ipeği kıvrılamamakla birlikte saçaklanabilir ve püskülleşebilirdi. Mal’ın giysisi boyasız ipektendi ve üst örtüsü saydamlık derecesinde inceydi.</p>

  <p class="normal">Giysileriyle içeri girince Bela kafasını kaldırıp baktı ve baktı ve bakmaya devam etti.</p>

  <p class="normal">Modh hiç düşünmeden ve planlamadan birden kalktı ve “Lordlarım! Efendilerim! Kardeşimin kutlaması için dans edebilir miyim?” dedi. Rızalarını beklemeden dansçılar için tablet-davulu çalan Lui’yle konuştu ve koşarak odasına, Tudju’nun verdiği bronz kılıcı ve kendi töreninde verilen alev rengi örtüsünü almaya koştu. Ardında örtüsünü sürükleyerek geri döndü. Lui çaldı, Modh dans etti. O güne dek hiç iyi dans etmemişti. Şimdi yaptığı gibi, kılıç dansının tüm resmi coşkusuyla ama aynı zamanda bir yabanilikle, kılıcı tutuşundaki tehdit imasıyla, Lui’nin davulunu gittikçe hızlandırıp alevlendiren cinsel ritimlerle ateşlenip parıldayarak ve incecik örtüsünü izleyicilerin yüzlerine savurarak hiç dans etmemişti. Bela dansı kımıldamadan, sabit bakışlarla izledi ve yüzüne savrulan tül karşısında zerre geri çekilmedi.</p>

  <p class="normal">Bitirdiğindeyse, “Böyle dans etmeyi ne zaman öğrendin?” diye sordu.</p>

  <p class="normal">“Gözlerinin önünde,” dedi Modh.</p>

  <p class="normal">Bela, biraz huzursuzca güldü. Etrafına bakınarak, “Biraz da Mal dans etsin,” dedi.</p>

  <p class="normal">“Dans edemeyecek kadar yoruldu,” dedi Modh. “Ayinler uzundu. Kolay yorulur kardeşim. Ama ben yine dans ederim.”</p>

  <p class="normal">Bela elinin tersiyle dansına devam etmesini işaret etti. Başıyla işaret ettiği Lui sırıttı ve mimei adı verilen yavaş dansın duraksamalı, imalı ritmine başladı. Modh, Lui’nin davulu yanında taşıdığı minik ayak bileği çanlarını taktı, örtüsüyle çanlı bilekleri ve çıplak ayakları haricinde kalan her yerini örttü. Dans başladı, ayakları hafifçe ve düzenli harekete, bedeni salınmaya, ritim ve hareketleri yavaşça şiddetlenmeye başladı.</p>

  <p class="normal">Modh uçuşan ipeğin ardından görebiliyordu. Bela’nın tuniğindeki kaskatı dikilişi görebiliyordu. Bela’nın bağrında gümbürdeyen kalbini görebiliyordu.</p>

  <p class="normal">O gecenin ardından Bela öyle musallat oldu ki Modh’un derdi genç erkeğin dikkatini çekmekten yalnız kalıp tecavüz etmesini engelleme çabasına dönüştü. Hehum ile diğer kadınlar, Bela ile evlenmesini istediklerinden Modh’un yalnız kalmasına hiç izin vermediler. Hepsi Modh’tan hoşlanıyordu. Ayrıca Modh’la evlilik Belen hanesine hiçbir maliyet getirmeyecekti. Bela birkaç ay sonunda Modh’la evlilik niyetini duyurdu. Alo memnuniyetle rızasını verdi ve Tudju, evlenme ayinlerini idare etmek için Tapınak’tan geldi.</p>

  <p class="normal">Düğüne Bela’nın bütün arkadaşları geldi. Sarı perde dans salonundan kaldırılarak kadınların yattıkları odaların girişine asıldı.</p>

  <p class="normal">Modh baskına katılan diğer erkekleri yedi sene sonra ilk defa görüyordu. İri yarı hatırladığı adam Dos ten Han, gaddar bellediğiyse Ralo ten Bal’dı. Görmekten rahatsızlık duyduğu için Ralo’dan uzak durdu. Baskına katılan erkeklerin en genciydi Ralo; diğerlerinden daha fazla değişmesine karşın hareketleri hâlâ çocukça ve huysuzdu. Bolca içti ve köle kızlarla dans etti.</p>

  <p class="normal">Mal her zamanki gibi hatta her zamankinden daha fazla geride kaldı. Sarı perdenin yokluğundan ürkmüştü ve baskına gelmiş erkekleri gördüğünde dehşete kapılmıştı. Hehum’a yakın durmaya çabaladı. Ama yaşlı hanım kızı yumuşak hareketlerle alaya aldı ve Taç erkekleri görebilsin, kendisini gösterebilsin diye öne itti. Artık evlenilebilecek yaştaydı ve Taç erkekleri sırf kullanmak yerine ödeme karşılığında evlenmek isteyebilirlerdi. Çok güzel bir kızdı ve Belen evine bir parça servet getirebilirdi.</p>

  <p class="normal">Modh kardeşinin haline acımakla birlikte sarhoş erkekler arasında dahi güvenliğinden endişelenmedi. Hehum ile Alo kızın gelinlik kıymeti anlamına gelen bekâretini kimsenin almasına izin vermezdi.</p>

  <p class="normal">Bela, dans haricinde Modh’un yanından ayrılmadı. Modh iki defa kılıç, ardından da bir mimei dansı yaptı. Adamlar Modh’u, Bela’nın gergin ve muzaffer bakışları altında nefeslerini tutarak izlediler. Tüllü dans bitmeden, belki bu alevli kadının efendisi olduğunu göstermek, belki artık kendini tutamadığı için, “Yeter!” diye bağırdı. Davulun birkaç ölçü daha devam etmesine karşın Modh derhal durdu.</p>

  <p class="normal">“Gel,” dedi Bela. Modh tüller arasından elini uzattı, beriki tuttu ve Modh’u büyük salondan geçirerek dairelerine götürdü. Arkalarından kahkahalar yükseldi ve yeni bir dans başladı.</p>

  <p class="normal">İyi bir evlilikti yaptıkları. Birbirlerine uyuyorlardı. Modh, Bela’nın her türlü buyruğuna derhal ve herhangi bir direniş göstermeden uyacak bilgelikteydi ama kocasına, diğer pek çok kadının yaptığını yapıp dileklerini öngörerek buyruklarının önüne geçmedi, bebek muamelesi yapmadı. Bela, Modh’un boyun eğmezliğindeki itaatkârlık ve asla kölelik etmeme tavrını sezdi. Bedenleri ne yaparsa yapsın ruhu sanki Bela’ya aldırmıyordu. Modh’u cinsel tatminin doruğuna çıkarabilir veya isterse ona işkence bile edebilirdi ama ne yaparsa yapsın Modh’u değiştiremeyecek, Modh’a dokunamayacaktı. Bir yaban kedisi ya da tilki gibiydi Modh; ehlileştirilemezdi.</p>

  <p class="normal">Bu aşılamazlık, bu mesafe Bela’yı eşine iyice yakınlaşmaya, engelleri yıkma çabasına yöneltti. Küçük hırçını, tilkisi büyülüyordu Bela’yı. Zamanla arkadaşlık da gelişti aralarında. Yaşantıları sıkıcıydı ve birbirlerinin arkadaşlığından memnuniyet duymaya başladılar.</p>

  <p class="normal">Bela gündüzleri elbette çıkıp gidiyor, top sahasında arkadaşlarıyla oynuyor, tapınaklarda rahiplik görevlerini icra ediyordu. Büyük Tapınak’a gidişleri peyderpey sıklaştı. Tudju, Bela’nın Konsey’e katılmasını istiyordu. Kendisi ne istediğini bildiğinden ve ağabeyi pek bilmediğinden Bela üzerindeki etkisi büyüktü. Bela hayatı boyunca bilmemişti ne istediğini. Bir Taç erkeğinin isteyebileceği fazla bir şey yoktu. Günebakan Tepeleri’ndeki baskına önderlik edene kadar kendisini hep asker hayal etmişti. Köle yakalayıp sağ salim geri dönme başarılarına rağmen acemiliğinin kanıtı kıyım ve gizlenmeyi, korku, tiksinti, şaşkınlık, bitkinlik ve utançla yüklü gün ve geceleri hatırlamaya dayanamıyordu. Özü, top sahasında oynamaktan, ayin yönetmekten, içmekten ve dans etmekten başka yapacak şeyi yoktu. Ve bir de Modh vardı artık. Ve doğacak oğulları. Ve belki, eğer Tudju desteklerse, danışman olabilirdi. Yeterliydi bu kadarı.</p>

  <p class="normal">Modh kız kardeşi yerine altın adamın yanında yatmaya alışmakta zorlanmıştı. Geceleri uyanıverdiğinde yatağın ağırlığı, kokular ve diğer her şey garip, yanlış geliyordu. Böyle anlarda Bela’yı değil, Mal’ı istiyordu yanında. Ama gündüzleri hanana gidiyor, eskisi gibi Mal ve diğerleriyle birlikte oluyordu. Akşamları Bela geliyor ve her şey yoluna giriyordu.</p>

  <p class="normal">Ralo ten Bal haricinde.</p>

  <p class="normal">Ralo düğün gecesi Hehum’un yanına sinen, inen yağmuru andıran mavi örtülü Mal’ı fark etmişti. Geliyor, kızcağızı konuşturmaya veya dans ettirmeye uğraşıyordu. Mal çekiliyor, ürküyor, titriyordu. Konuşmuyor, kafasını kaldırıp bakmıyordu. Sonunda parmağıyla çenesini itip kafasını kaldırmaya kalkışınca Mal kusacakmış gibi öğürüp durduğu yerde yalpalamıştı. Hehum derhal müdahale etmiş, Tanrıların Anası konumunun getirdiği sert gururla, “Kendisine el değmemiştir, Efendi Lord ten Bal,” demişti. Ralo gülüp elini çekmiş ve aptalca, “Eh, elimi değdirdim artık,” demişti.</p>

  <p class="normal">Birkaç gün sonrasındaysa ten Bal ailesinin teklifi gelmişti. İyi bir teklif değildi. Evlenilemezmiş gibi köleliğe istenmişti Mal ve takas için önerilen ten Bal ailesinin hububat hasatlarından sadece biriydi. Bal ailesinin zenginliği ve Belen ailesinin görece yoksulluğu göz önüne alındığında teklif, hakarete giriyordu. Alo ile Bela teklifi herhangi bir açıklama ya da özür sunmadan, gururla reddetmişlerdi. Bela harbi verdiğinde Modh müthiş rahatlamıştı. Teklifi duyduğunda telaşa kapılmıştı. Bela’yı Mal’dan uzaklaştırmak için baştan çıkarayım derken Mal’ın Bela’dan çok daha fazla, ayrıca haklı olarak korktuğu bir adama av mı etmişti yoksa? Koruyayım derken daha beter tehlikeye mi atmıştı kardeşini? Derhal koşup Mal’a teklifin reddedildiğini haber vermiş, haber rahatlama ve suçluluk duygusu yüklü gözyaşlarına dönüşmüştü. Mal ise ağlamamış, haberi sessiz karşılamıştı. Düğünden beri feci sessizleşmişti Mal.</p>

  <p class="normal">Eskisi gibi yine bütün günü birlikte geçiriyorlardı. Ama aynı değildi. Aynı olamazdı. Kardeşlerin arasına bir koca girmişti artık. Uykularını paylaşamıyorlardı.</p>

  <p class="normal">Günler ve şenlikler gelip geçti. Bela bir top oyunundan sonra eve getirdiği güne kadar Modh, Ralo ten Bal’ı aklından çıkarmıştı. Kocası arkadaşını eve getirme konusunda rahatsız gibiydi ama reddetmek, eve almamak için herhangi bir nedeni yoktu. Hanana geldi ve Modh’a, “Yine dans edişini izlemeyi umuyor,” dedi.</p>

  <p class="normal">“Perdenin ardına mı getiriyorsun?”</p>

  <p class="normal">“Sadece dans salonuna.”</p>

  <p class="normal">Bela karısının kaş çatışını gördü görmesine ama yüz ifadelerini okumaya alışık değildi. Yanıt bekledi.</p>

  <p class="normal">“Dans edeceğim,” dedi Modh.</p>

  <p class="normal">Mal’a hananın yatılı kısmında kalmasını söyledi. Mal başıyla evetledi. Ufak, cılız, bitkin görünüyordu. Ablasına sarıldı. “Modh,” dedi, “cesursun; çok iyisin.”</p>

  <p class="normal">Modh korku ve nefret hisleriyle doluydu ama yanıt vermedi ve kardeşine daha sıkı sarıldı, saçının kokusunu içine çekti ve dans salonuna gitti.</p>

  <p class="normal">Dans etti. Ralo dansını övdü. Ardından Modh’un geldiği andan beri söylemeyi beklediğini bildiği şeyi söyledi: “Karının kardeşi nerede, Bela?”</p>

  <p class="normal">Bir Taç’ın bir diğer Taç’a sorduğu soruyu yanıtlamak Toprak kadınına düşmemesine rağmen, “İyi değil,” deyiverdi Modh.</p>

  <p class="normal">Bela, “İyi değil bu gece,” dedi. Modh’un içinden kendisini duyduğu, duyduğunu dillendirdiği için atılıp kocasını gözlerinden öpmek geldi.</p>

  <p class="normal">“Hasta mı?”</p>

  <p class="normal">Bela karısına çaresiz bir bakış atarak, “Bilemiyorum,” dedi.</p>

  <p class="normal">“Öyle,” dedi Modh.</p>

  <p class="normal">“Ama belki gelip bana güzelim kirpiklerini gösterebilir.”</p>

  <p class="normal">Bela karısına bir bakış daha attı. Modh yanıt vermedi.</p>

  <p class="normal">Ralo, “Babamın yolladığı salak mesajın benle ilgisi yoktu,” dedi. Gücünün farkındaydı; aşağılarcasına sırıtarak Bela’ya, Modh’a, ardından tekrar Bela’ya baktı. “Babam ondan bahsettiğimi duymuş. Bana armağan vermek istemiş, hepsi o. Bağışlamalısınız babamı. Sıradan bir Toprak kızı zannetmiş.” Bir daha Modh’a baktı, kupkuru, zalim bir sesle, “Kız kardeşini iki dakikalığına getir, Modh Belenda,” dedi.</p>

  <p class="normal">Bela karısına baş onayı verdi. Modh kalktı, sarı perdenin ardına gitti.</p>

  <p class="normal">Yatak odalarına açılan boş koridorda birkaç dakika bekledi, ardından dans salonuna geri döndü ve en yumuşak sesiyle, “Bağışlayınız Efendi Lord Bal,” dedi, “kızın ateşi var ve buyruğunuza uymak üzere yataktan kalkması imkânsız. Uzun zamandır hasta. Çok özür dilerim. Diğer kızlardan birini yollayabilir miyim?”</p>

  <p class="normal">“Hayır,” dedi Ralo. “Onu istiyorum ben.” Ardından Modh’a boş vererek Bela’ya döndü. “Birlikte çıktığımız baskından iki tanesiyle döndün sen,” dedi. “Ben dönmedim. Tehlikeyi paylaştığıma göre senin de avı paylaşman gerekir.” Cümlesini önceden prova ettiği açıktı.</p>

  <p class="normal">“Boş gelmedin sen,” dedi Bela.</p>

  <p class="normal">“Ne diyorsun?”</p>

  <p class="normal">Bela huzursuzca kıpırdandı. Çok daha kararsız bir sesle, “Almıştın bir tane,” dedi.</p>

  <p class="normal">Ralo suçlayıcı, yüksek bir sesle, “Boş döndüm ben eve!” dedi. “Sense iki tane aldın. Bak, kızları bunca sene yetiştirttin, epey masraf ettin, biliyorum. Kız bakımı pahalı, farkındayım. Armağan istemiyorum senden.”</p>

  <p class="normal">Bela terslenerek mırıldandı: “İsteyecektin neredeyse.”</p>

  <p class="normal">Ralo yorumu kahkaha atarak savuşturdu. Çocuksu bir neşeyle kolunu Bela’nın omzuna atarak, “Hiç unutma Bela, askerdik biz,” dedi. “Komutanımdın sen. Hiç unutmam bunu. Silah arkadaşıyız biz. Kızı satın almaktan bahsetmiyorum, iyi dinle. Sen ablasıyla evlendin, ben de kardeşiyle evleneceğim. Duydun mu? Toprak kardeşi olacağız, ha?” Güldü ve Bela’nın omzuna şaplağı indirdi. “Nasıl ama?” dedi. “Yoksullaşmayacaksın hem, Komutan!”</p>

  <p class="normal">Şaşalayan ve biraz kabaran Bela, “Konuşmanın zamanı değil şimdi,” diyebildi.</p>

  <p class="normal">Ralo gülümsedi. “Yakında konuşuruz umarım.”</p>

  <p class="normal">Bela kalktı. Bu hareket Ralo’nun gitmesi gerektiğini işaret ediyordu. Modh’a sırıtıp delici bakışlar fırlatarak, “Tatlı Kirpikler iyileştiğinde haberim olsun,” dedi. “Derhal gelirim.”</p>

  <p class="normal">Modh, Ralo’nun gidişinin ardından kendini tutamadı. “Lord Kocam, lütfen verme ona Mal’ı,” dedi. “Lütfen verme.”</p>

  <p class="normal">“Vermek istemiyorum,” dedi Bela.</p>

  <p class="normal">“Verme öyleyse! Lütfen verme!”</p>

  <p class="normal">“Laf hepsi. Hava atıyor.”</p>

  <p class="normal">“Belki. Ama ya teklif sunarsa?”</p>

  <p class="normal">Bela biraz sıkkın ama gülümseyerek, “Teklifi sunana dek bekle,” dedi. Modh’u kendine çekti, saçarlını okşadı. “Nasıl titriyorsun üstüne… Hasta değil aslında, değil mi?”</p>

  <p class="normal">“Bilmiyorum. İyi değil işte.”</p>

  <p class="normal">Bela omuz silkerek, “Kızlar,” dedi. “İyi dans ettin bu gece.”</p>

  <p class="normal">“Kötü dans ettim. O akrep için asla iyi dans etmem.”</p>

  <p class="normal">Bela güldü. “Ameinin en iyi kısmını yapmadın sahiden.”</p>

  <p class="normal">“Yapmam elbette. O dans sadece sana.”</p>

  <p class="normal">“Lui yatmasaydı şimdi yap derdim.”</p>

  <p class="normal">“Davulcu lazım değil ki bana. Davulum burada benim.” Kocasının ellerini tutup dolgun göğüslerinin üzerine koydu. “Hissediyor musun ritmi?” Kalktı, duruşunu aldı, kollarını kaldırdı ve oracıkta, kocasının önünde dansa başladı. Dans, Bela dayanamayıp karısını kucaklayarak yüzünü bacaklarının arasına gömene ve Modh kahkahalarla kocasının üzerine kapanana dek sürdü.</p>

  <p class="normal">Hehum geldi, ikisini görünce geri çekildi ama Modh kocasının kollarından sıyrıldı ve yaşlı kadının peşinden koştu.</p>

  <p class="normal">Hehum endişeli bir ifadeyle, “Mal hasta,” dedi.</p>

  <p class="normal">Modh derhal kabahati kendisine kesip yalanının gerçeğe dönüştüğünü düşünerek ağlamaya başladı. “Biliyordum, ah, biliyordum!” Uzun yıllar paylaştıkları odaya koştu.</p>

  <p class="normal">Hehum peşinden seğirtti. “Kulaklarını kapıyor,” dedi. “Kulak ağrısı herhalde. Ağlayıp kulaklarını kapatıyor.”</p>

  <p class="normal">Modh’un içeri girmesiyle Mal doğrulup oturdu. Ablasının elerlini tutarak, “Duyuyorsun, duyuyorsun, değil mi?” diye ağlamaya başladı.</p>

  <p class="normal">“Hayır,” diye mırıldandı Modh, “duymuyorum, hayır. Hiçbir şey duymuyorum. Duyacak bir şey yok, Mal.”</p>

  <p class="normal">Mal ablasına baktı. “O geldiği zaman,” diye fısıldadı.</p>

  <p class="normal">“Hayır,” dedi Modh.</p>

  <p class="normal">“Groda da onla geliyor.”</p>

  <p class="normal">“Hayır. Dediğin yıllar, yıllar önceydi. Kuvvetli olman, hepsini unutman lazım, Mal.”</p>

  <p class="normal">Mal acıyla inleyerek ablasının elerliyle kulaklarını kapadı. “Duymak istemiyorum artık!” diye bağırdı ve hıçkırıklara boğuldu.</p>

  <p class="normal">Modh, Hehum’a, “Kocama geceyi Mal ile geçireceğimi söyleyin,” dedi. Mal’ı uyuyakalana kadar kollarında tuttu. Ardından kendi de uyuyakaldı ama sıkça uyandı, hep kulak kabarttı.</p>

  <p class="normal">Sabah Bidh’e gitti ve insanların, kendi insanlarının, köylülerin hayaletlerle ilgili neler yaptıklarını bilip bilmediğini sordu.</p>

  <p class="normal">Bidh biraz düşündü. “Bir yerde hayalet varsa o yerden uzak duruyorlardı galiba. Ya da başka yere taşınıyorlardı. Nasıl bir hayalet söz konusu?”</p>

  <p class="normal">“Gömülmemiş.”</p>

  <p class="normal">Bidh yüzünü buruşturdu. Kesin bir sesle, “Başka yere taşınırlar,” dedi.</p>

  <p class="normal">“Peşlerinden gelirse peki?”</p>

  <p class="normal">Bidh ellerini havaya kaldırdı. “Ne bileyim? Rahip… Yegug bir şeyler yapar herhalde. Büyü, falan. Yeguglar bilir bu tür şeyleri. Buradakilerin, bu tapınakçıların dans ve laftan başka bildiği yok. E, nedir mesele? Mal mı?”</p>

  <p class="normal">“Evet.”</p>

  <p class="normal">Bidh yine yüzünü astı. “Zavallı ufaklık,” dedi. Ardından yüzü aydınlandı. “Belki evden ayrılmak iyi gelir.”</p>

  <p class="normal">Günler geçti. Mal’ın ateşi düşmüyordu; hayaletin ağlamasını duymaktan ya da duyma korkusu yüzünden uykusuz kalıyordu. Modh geceleri yanında geçiriyor, Bela itiraz etmiyordu. Ama bir akşam eve gelince bir süre Alo’yla konuştu ve ardından iki kardeş hanana geldiler. Hehum ile Nata çocuklarla birlikteydiler. Çocukları gönderip Modh’u çağırttılar. Mal odasında kaldı.</p>

  <p class="normal">Alo, “Ralo ten Bal, Mal’ı eş almak ister,” dedi. Modh’a bakarak konuşmasına izin vermeden devam etti: “Daha çok genç ve hasta dedik. Ralo, on beşine basana dek Mal’ı koynuna almayacağını söyledi. Çok iyi bakacakmış. İleride kimse rekabete kalkışmasın diye şimdiden evlenmek istiyormuş.”</p>

  <p class="normal">Nata beklenmedik bir sertlikle, “Fiyatını yükseltin o zaman,” dedi. Bu türde bir takasla alınmıştı Nata; Belen ailesinin Nata’yı alabilmek için bir yalvarmadığı kalmıştı.</p>

  <p class="normal">Alo kasvetli bir vurguyla, “Bal ailesinin teklif ettiği fiyatla boy ölçüşecek kimse yok Kent’te,” dedi. “Gönülsüzlüğümüzü görür görmez fiyatı artırdılar. Sonra bir daha artırdılar. Hayatımda gördüğüm en büyük teklifi yaptılar. Seninkinden de büyük, Nata.” Karısına yarı gurur, yarı utanç yüklü, üzüntülü, samimi bir bakış attı. Ardından bakışlarını annesiyle Modh’a çevirdi. “Bütün Nuila tarlalarını teklif ediyorlar. Batıdaki meyve bahçelerini… Yeni ipek fabrikasını… Bir de armağanlar var. Mücevherat, yüksek kalite kumaşlar, altın…” Bakışlarını yere indirdi. “Reddetmek mümkün değildi.”</p>

  <p class="normal">“Neredeyse eskisi kadar zengin olacağız,” dedi Bela.</p>

  <p class="normal">Alo, ağzında aynı hüzünlü çarpılmayla, “Neredeyse Bal ailesi kadar,” diye ekledi. “Pazarlık yaptığımızı zannettiler. Ağzımı her açışımda yaşlı Loho ten Bal elini kaldırıp susturdu ve teklife ekleme yaptı!” Bela’ya baktı; beriki kafa sallayıp güldü.</p>

  <p class="normal">“Tudju’yla konuştunuz mu?” dedi Modh.</p>

  <p class="normal">“Evet,” dedi Bela.</p>

  <p class="normal">“Onaylıyor mu?” Soru gereksizdi. Bela başıyla evetledi.</p>

  <p class="normal">Alo ciddiyete bürünerek, “Ralo kardeşine kötü davranmayacaktır,” dedi. “Altın heykel muamelesi yapacaktır. Hepsi öyle yapacaktır. Ralo arzudan aklını kaçırmış. Bu kadar tutkun adam hayatımda görmemiştim. Mal’ı sadece düğününüzde şöyle bir gördüğünü düşünürsek, tuhaf biraz. Ama büyülenmiş işte.”</p>

  <p class="normal">“Hemen mi evlenmek istiyor?” diye sordu Nata.</p>

  <p class="normal">“Öyle. Ama on beşine kadar el sürmeyecek kıza. İstesek hayatı boyunca el sürmemeye bile söz verebilirdi!”</p>

  <p class="normal">“Söz vermek kolaydır,” dedi Nata.</p>

  <p class="normal">“Yatmaya kalkması Mal’ı öldürmez,” dedi Bela. “İyi bile gelebilir. Çok şımardı Mal burada. Sen şımartıyorsun onu, Modh. Belki yatağına erkek lazımdır.”</p>

  <p class="normal">“Ama… <span class="ideitalik">O erkek</span>…” Modh’un ağzı kupkuruydu; kulakları çınlıyordu.</p>

  <p class="normal">“Ralo şımarıktır biraz. Başka kötülüğü yoktur ama.”</p>

  <p class="normal">“O…” Dudaklarını ısırdı Modh. Ağzından dökülemiyordu sözcükler.</p>

  <p class="normal">Bela ayaklarına kılıcıyla vuruyor, kolundan tutup sürüklüyor, dönüp bebeği almasını engelliyordu. Mal ağlıyor, tozun içinde, dik yamaçta, ağaçların arasında tökezleyerek arkalarından geliyordu.</p>

  <p class="normal">Huzursuz sessizlik içinde oturmaya devam ettiler.</p>

  <p class="normal">Alo gereğinden yüksek bir tonla, “Yani,” dedi, “bir düğün daha yapılacak.”</p>

  <p class="normal">“Ne zaman?”</p>

  <p class="normal">“Kurban öncesi.”</p>

  <p class="normal">Bir daha sessizlik çöktü.</p>

  <p class="normal">“Mal’a zarar gelmesini istemiyoruz, niyetimiz kötü değil,” dedi Alo. “Emin ol, Modh. Böylece söyle kardeşine.”</p>

  <p class="normal">Modh kımıldayamıyor, konuşamıyordu.</p>

  <p class="normal">Bela bir suçlamaya yanıt verirmişçesine içerlemiş bir sesle, “İkinize de kötü davranılmadı hiç,” dedi. Annesi Bela’ya sertçe bakarak dilini şaklattı. Bela kızardı, huzursuzca kıpırdandı.</p>

  <p class="normal">Hehum, “Git, kardeşinle konuş, Modh,” dedi. Modh ayağa kalktığında duvarların, duvar halılarının ve yüzlerin ufalıp parıldamaya başladıklarını gördü. Yavaşça yürüdü ve eşikte durdu. “Söyleyemem,” dediğinde sesini çok uzaklardan duydu.</p>

  <p class="normal">“Buraya getir öyleyse,” dedi Alo.</p>

  <p class="normal">Başıyla onayladı ama aynı anda duvarlar çevresinde dönmeye başladı; tutunmak için ellerini uzattı ve yarı baygın yere yuvarlandı.</p>

  <p class="normal">Bela fırlayıp karısını kucakladı. “Tilkicik, tilkicik,” diye mırıldandı. Modh eşinin Alo’ya öfkeyle, “Bir an önce bitsin bu iş,” dediğini duydu.</p>

  <p class="normal">Modh’u odalarına götürdü, yatağa yatırıp beriki uykuya dalmış numarası yapana dek başucunda bekledikten sonra sessizce çıktı.</p>

  <p class="normal">Modh, endişelenerek ve gecelerini birlikte geçirerek kocasının Mal’ı kıskanmasına yol açtığını fark etti.</p>

  <p class="normal">İçinden, ta yüreğinin derinlerinden avazı çıktığı kadar haykırdı: Sırf onu kurtarmak için verdim kendimi sana ben!</p>

  <p class="normal">Ama artık söyleyebileceği, daha fazla zarara yol açmayacak sözü kalmamıştı.</p>

  <p class="normal">Kalkıp Mal’ın odasına gitti. Mal ağlayarak ablasının kollarına atıldı. Modh kardeşine sarıldı, ağlaması kesilene kadar hiç konuşmadı. “Yapabileceğim hiçbir şey yok, Mal,” dedi sonunda. “Katlanman gerek. Benim de.”</p>

  <p class="normal">Mal biraz geri çekildi ve bir süre konuşmadı. Kesin bir dille, “Olamaz,” dedi sonra. “İzin verilemez. Çocuk izin vermeyecektir.”</p>

  <p class="normal">Modh bir anlığına şaşaladı. Gebeliğinden birkaç gündür emindi. Oysa şimdi, bir an için Mal’ın gebe kaldığını zannetti. Derken kavradı.</p>

  <p class="normal">“O çocuğu düşünmemelisin,” dedi. “Senin de değildi, benim de. Bizim kızımız ya da kardeşimiz değildi. Ölümü bizim değildi.”</p>

  <p class="normal">“Evet, onundu,” dedi Mal ve azıcık gülümsedi. Modh’un kollarını okşayıp arkasını döndü. “Durumumun size rahatsızlık vermesine izin vermemelisin. Sana ve kocana. Sizin sorununuz değil. Endişelenme. Olması gereken neyse, olacak.”</p>

  <p class="normal">Modh kardeşinin verdiği güvenceyi ödlekçe kabullendi. Daha da ödleğini yapıp düğünün birkaç gün sonra yapılacak olmasına sevindi. Olması gereken neyse o zaman olacaktı. Hallolmuş, bitmiş olacaktı.</p>

  <p class="normal">Gebeydi. Belirtilerden Hehum ve Nata’ya bahsetti. İkisi de gülümsediler, “Oğlan,” dediler.</p>

  <p class="normal">Ortalığı düğün hazırlıkları telaşı sardı. Tören Belen Hanesi’nde yapılacaktı ve aile, Balların yiyecek veya dansçı ya da müzisyen sağlama dâhil her türlü lüks teklifini reddetmişti. Evlendirme rahibeliğini Tudju üstlenecekti. Birkaç gün önceden geldi ve Modh’la kızlıklarındaki gibi, Mal izleyip alkışlarken kılıç talimi yaptılar. Mal zayıftı ve gözleri iyice kocaman görünüyordu. Ama düğüne kadar günlerini sükûnetle geçirdi. Gecelerinin nasıl geçtiğiniyse bilmedi Modh. Mal hiç çağırtmadı ablasını. Her sabah geceyi nasıl geçirdiği sorusunu gülümseyip, “Geçti işte,” diyerek yanıtladı.</p>

  <p class="normal">Düğünden önceki gece Modh, bir bebek ağlamasıyla kör karanlığa uyandı.</p>

  <p class="normal">Yanında yatan Bela’yı uyandırdı.</p>

  <p class="normal">Kocası karanlıkta kaba ve boğuk duyulan sesiyle, “Nerede bu çocuk?” dedi.</p>

  <p class="normal">Modh yanıtlamadı.</p>

  <p class="normal">“Nata susturmalı şımarığını,” dedi Bela.</p>

  <p class="normal">“Nata’nın çocuğu değil bu.”</p>

  <p class="normal">İnce, tuhaf bir ağlamaydı duydukları. Nata’nın sağlıklı oğlanlarından gelmediği açıktı. Ağlama önce soldan, hanan tarafından gelir gibiydi. Derken ses kesildi ve sağdan, evin oturma odalarından gelmeye başladı.</p>

  <p class="normal">“Belki benim çocuğumdur ağlayan,” dedi Modh.</p>

  <p class="normal">“Ne çocuğu?”</p>

  <p class="normal">“Senin çocuğun.”</p>

  <p class="normal">“Nasıl yani?”</p>

  <p class="normal">“Çocuğunu taşıyorum. Nata ile Hehum, oğlan diyorlar. Gerçi kız bence ama…”</p>

  <p class="normal">Bela karısına sarılıp fısıldayarak, “Niye ağlıyor ama?” dedi.</p>

  <p class="normal">Modh ürpererek kocasına sarıldı. “Bebeğimiz değil, bizim değil bu bebek!” diyerek ağladı.</p>

  <p class="normal">Bebek ağlaması gece boyu devam etti. Belen Hanesi’nde yaşayan herkes uyandı, ellerde lambalar koridorlarda dolaştı. Birbirlerinin ürkmüş yüzlerinden başka hiçbir şey göremediler. Zayıf, hastalıklı ağlama arada kesiliyor, uzun süre duyulmuyor, derken tekrar başlıyordu. Çoklukla belli belirsizdi ve yan odadan duyulsa bile çok uzaklardan gelir gibiydi. Nata’nın ufak oğulları duydular ve “Susturun!” diye bağırdılar. Tudju dua odasında tütsü yakıp bütün gece şarkı söyledi. Sesi ayaklarının altından, yerden duyuyordu.</p>

  <p class="normal">Belen Hanesi sakinleri güneş doğunca hayaleti duymamaya başladılar. Ellerinden geldiğince düğüne hazırlanmaya çalıştılar.</p>

  <p class="normal">Bal Hanesi’nin sakinleri geldiler. Dolgun sırmalı ipek kumaşlara bürünmüş, altınlar takılmış Mal sarı perdenin ardından çıkarıldı. Giydiklerinin saydamlığı kıza yağmur havası katıyordu. Özenle hazırlanmış kumaşlar içinde ufacık görünüyordu. Dimdik duruyor, bakışlarını yerden kaldırmıyordu. Ralo ten Bal, payetli ve kabarık kadifeleri içinde göz kamaştırıcıydı. Tudju düğün ateşini yaktı ve ayine başladı.</p>

  <p class="normal">Modh dinledi, dinledi ama Tudju’nun şarkısının sözlerini duyamadı. Hiçbir şey duyamadı.</p>

  <p class="normal">Düğün kısa sürdü; her şey azami resmiyete uygun yürütüldü. Konuklar tören biter bitmez ayrılıp gelin ve damadın peşinden daha fazla müzik çalınıp dans edilecek Bal Hanesi’ne gittiler. Tudju, Hehum, Alo ve Nata, uygar davranmak adına konuklarla birlikte gittiler. Bela evde kaldı. Modh’la neredeyse hiç konuşmadılar. Giysilerini çıkarıp sessizce yattılar, birbirlerinin sıcaklığına sığındılar ve ağlayan çocuğu duymamaya çabaladılar. Düğünden dönenler dışında hiçbir şey duymadılar. Ardından sessizlik çöktü.</p>

  <p class="normal">Tudju ertesi gün Tapınak’a dönecekti. Sabah erkenden Modh ile Bela’nın dairesine geldi. Modh henüz kalkmıştı.</p>

  <p class="normal">“Kılıcım nerede, Modh?”</p>

  <p class="normal">“Dans salonundaki sandığa koymuştun.”</p>

  <p class="normal">“Senin bronz orada, benimki yok.”</p>

  <p class="normal">Modh yanıt vermedi. Kalbi gümbürdemeye başladı.</p>

  <p class="normal">Hane kapılarından gürültüler, haykırışlar yükseldi.</p>

  <p class="normal">Modh fırladı, hanana, Mal ile yattıkları odaya koştu, elleriyle kulaklarını örterek bir köşeye büzüldü.</p>

  <p class="normal">Bela daha sonra buldu Modh’u. Bileklerinden incitmeden tutarak kaldırdı. Modh, Bela’nın kendisini nasıl bileklerinden kavrayarak tepe yukarı, ağaçlar arasında sürüklediğini hatırladı. “Mal, Ralo’yu öldürmüş,” dedi Bela. “Tudju’nun kılıcını elbisesinin altına saklamış. Boğazlamışlar Mal’ı.”</p>

  <p class="normal">“Nerede öldürmüş Ralo’yu?”</p>

  <p class="normal">“Yatakta,” dedi Bela kuru bir sesle. “Sözünü tutmamış Ralo.”</p>

  <p class="normal">“Kim gömecek?”</p>

  <p class="normal">Bela, uzun bir duraklamanın ardından, “Hiç kimse,” dedi. “Mal Toprak kadınıydı. Bir Taç öldürdü. Cesedini kasap kuyusuna, yaban köpeklerine atacaklar.”</p>

  <p class="normal">“Ah, hayır,” dedi Modh. Bileklerini kocasının ellerinden kurtardı. “Hayır,” dedi. “Gömülecek.”</p>

  <p class="normal">Bela kafa salladı.</p>

  <p class="normal">“Her şeyi çöpe atıvereceksin, öyle mi?”</p>

  <p class="normal">“Hiçbir şey yapamam,” dedi Bela.</p>

  <p class="normal">Modh davrandı ama Bela çevikti. Karısını yakaladı ve kucakladı.</p>

  <p class="normal">Bela herkese Modh’un kederden kendisini kaybettiğini söyledi. Evde kilit altına almışlardı ve sürekli gözetliyorlardı.</p>

  <p class="normal">Bidh, Modh’un derdini biliyordu. Teskin edebilmek adına yalan söyledi; gece kasap kuyusuna gittim, Mal’ın cesedini buldum ve götürüp Kent Tarlaları’nın ötesine gömdüm, dedi. Ruhlara söylenebilecek sözlerden hatırladıklarımın hepsini söyledim, dedi. Mal’ın mezarını, meşe ağaçlarıyla, çiçekli fundalarıyla capcanlı tarif etti. İyileştiğinde söz, götüreceğim seni oraya, dedi. Modh dinledi, gülümsedi ve teşekkür etti. Yalan söylediğini biliyordu. Çünkü Mal her gece geliyor, sessizce yanına yatıyordu.</p>

  <p class="normal">Geldiğini Bela da anlamıştı. Bir daha Modh’un yanına yatmaya kalkışmadı.</p>

  <p class="normal">Modh tüm gebeliği boyunca Belen Hanesi’nde kilit altında kaldı. Onuncu ayı dolarken hâlâ doğum başlamamıştı. Bebek fazla büyüktü. Doğmadı ve ölümü, Modh’un canını aldı.</p>

  <p class="normal">Bela ten Belen karısını ve doğmamış oğlunu Tapınak’taki kutsal topraklarda yatan diğer Belen fertlerinin aynına gömdü çünkü Modh, evet, bir Toprak kadınıydı ama rahminde ölü bir tanrı vardı.</p>
</body>
</html>
