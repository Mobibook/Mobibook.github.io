<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">7.</p>

  <p>Kış vakitsiz bastırmıştı. Kuzeyden, Kanada üzerinden esen soğuk rüzgâr havayı soğutmuştu. Ağaçlar arasındaki su birikintileri ince bir buz tabakasıyla örtülmüştü. Kar sabaha karşı başlamış ve bütün gün devam etmişti.</p>

  <p>Gary terk edilmiş bir otomobilin arka kanepesine büzülmüştü. Yağmakta olan karı seyrederken, bu mevsimde hangi akla uyarak kuzeyde kalmış olduğuna kızıyordu. Kafasını kullanıp, havalar soğumaya yüz tuttuğu zaman güneye doğru akması gerekirdi. Burada kalmakla büyük aptallık etmiş olduğunu kış bastırdıktan sonra anlıyordu.</p>

  <p>Tüfek sesini işitir işitmez kendisini otomobilin döşemesi üzerine attı. Sonra dikkatle doğrulup çamurla sıvanmış arka camdan dışarsını kontrol etti.</p>

  <p>Ufak tefek birisi soluk soluğa, sendeleyerek terk edilmiş otomobile doğru koşuyordu. Arada sırada arkasına bakıyor, hızını arttırmaya çalışıyordu. Gary, koşan kimsenin gerilerine doğru baktı ve iki adamı gördü. Her ikisinin elinde de silâh vardı. Biri, hem koşuyor hem de silâhını doğrultmaya çalışıyordu.</p>

  <p>Gary, tüfeğine sarılarak otomobilin kapısını açtı. Arka koltuğu iyice sokularak gizlendi. Kaçan, arabaya doğru yaklaştı. Ne Gary’yi ne de arabanın kendiliğinden açılan kapısını fark etmişti. Gary silâhını hazırladı. Takip eden adamlar birer el daha ateş ettiler. Fakat koşarken iyi nişan alamadıkları için attıkları mermiler hedefini bulmuyordu. Bu arada kaçmakta olan acı bir çığlık attı.</p>

  <p>Gary’nin gözleri irileşti, çünkü, kaçmakta olan bir kız çocuğuydu.</p>

  <p>Küçük kız arabaya girdi. Yorgun ciğerleri her nefes alıp verişinde hırıltılı sesler çıkartıyordu. Çocuk kendisini açık kapıdan içeri attı ve yere kapandı. Gary, uzanarak kapıyı çekti. Kız, arabanın kapısının kapandığını duyup baktı ve Gary’yi görünce acı bir çığlık daha attı. Gözleri korkudan faltaşı gibi açılmıştı. Kız, on iki yaşında bile değildi.</p>

  <p>— Korkma, kızım, sakin ol. Sana zarar veremeyecekler.</p>

  <p>Kız cevap vermedi. Zaten konuşacak halde değildi. Fakat hem haykırıyor hem de inliyordu. Gary, sol elini uzatarak arabanın camını yavaşça indirdi. Adamlar yan yana koşuyorlardı. Birkaç saniye sonra arabanın yanında olacaklardı.</p>

  <p>Gary, küçük kıza:</p>

  <p>— Sakın başını kaldırma, dedi. Hesaplarını ben görürüm. Sana zararları dokunmayacaktır.</p>

  <p>Arka kapı hızla açıldı. Kız bir çığlık daha atarak köşeye büzüldü.</p>

  <p>— Yakala...</p>

  <p>Adam sözünü tamamlayamadı. Gary, büyük bir soğukkanlılıkla tetiği çekti. Mermi adamın açık ağzından girdi. Adamın başı sanki bıçakla kesilmiş gibi geriye doğru kaydı. Gary dizinin üstünde doğrulurken açık kapıdan ikinci adama ateş etti. Adamın atmakta olduğu adım havada kaldı. Bir an sendeledi, ne olduğunu anlayamamıştı. Gary’nin ikinci kurşununu alnının tam ortasına yedi.</p>

  <p>Gary, biraz daha bekleyip başka kimsenin gelmeyeceğinden emin oldu. Sonra ayağının ucu ile ilk vurduğu adamın cesedini arabadan itip attı. Bu hareketi yaparken kızın görmesini istemediği için, dikkatle hareket ediyordu.</p>

  <p>Camı tekrar kaldırdı ve arkasına yaslandı. Küçük kız büzüldüğü köşede kımıldamadan duruyordu. Asabi titremelerle hıçkırıyordu. Gary, kızın ağlamasının azalmasını bekliyordu. Kız çok küçük olduğu için, onu tokatlamak veya sesi çıkmasın diye ağzını kapatmak ters etki yapabilirdi. Kızı yatıştırıncaya kadar bir saat uğraşması gerekmişti.</p>

  <p>Nihayet kıza, kötülük yapmayacağını anlatabildi. Ağlamayı kesip başından geçenleri anlatmasını istedi.</p>

  <p>Kızın ismi Sandy Hofmann’dı. On iki yaşındaydı. Annesi, babası ve iki erkek kardeşiyle beraber buraya uzak olmayan bir çiftlikte oturuyordu. Gary, yakınlarda bir çiftlik bulunduğunu hatırlamıyordu. Kızın sözünü ettiği çiftlik buradan oldukça uzakta olmalıydı. Bu sabah Sandy ile on beş yaşındaki ağabeyi Lee, tavşan avına çıkmışlardı. Babalarının evden uzaklaşmamalarını söylemesine rağmen biraz fazla açılmışlardı. Aslında bir tehlike olacağına inanmıyorlardı. Çiftliği yağma edenler çoktu, ama bu adamların çocuklara zarar verebileceğini hiç düşünmüyorlardı. Evden bir hayli uzaklaşmalarına rağmen tavşan görmemişlerdi.</p>

  <p>Lee önden yürüyor, fundalıkları araştırıyordu. İşte tam o sırada üç adam üstlerine atılmışlardı. Lee, adamlardan birini hemen vurmuştu. Diğer iki adamdan biri de Lee’yi vurmuştu. Sandy, korkusundan kaçmaya başlamıştı. Ne zamandan beri koştuğunu hatırlayamıyordu.</p>

  <p>— Şimdi ne yapacağız?, diye sordu.</p>

  <p>— Bilmiyorum, Sandy, düşünmemiz lâzım.</p>

  <p>Kızın durumundan yararlanması mümkündü.</p>

  <p>Her şeyden önce, kızı bırakıp gitmesi mümkün olamazdı. Kız biraz büyük ya da erkek olsa, mesele kalmayacaktı, ama bu yaştaki bir kız, kaderine terk edilemezdi. Güneye doğru uzanıp sıcak bölgelere inmesi de bir hayli zaman tutardı. Fakat burada kalabilir ve sıcak bir yuva, yemek bulabilirse mesele kalmazdı. İşte bu sebeplerle, Sandy, hatta ölü ağabeyisi Lee bile işe yarayabilirdi. Bir kere denemekten kaybedeceği bir şey yoktu.</p>

  <p>Gary:</p>

  <p>— Önce Lee’yi bulalım, dedi. Sonra da evini ararız.</p>

  <p>— Evin nerede olduğunu biliyorum.</p>

  <p>Gary, avucunu kızın alnına koydu. Sonra kızın ipek gibi yumuşak sarı saçlarını örten yün şapkasıyla oynadı.</p>

  <p>— Ben bulurum. Galiba asker olduğumu bilmiyorsun.</p>

  <p>— Sahi asker misin.</p>

  <p>— Tabiî. Hem de Alman’ların canına okuyan askerlerden.</p>

  <p>— Ya Japonların?</p>

  <p>— Onların da. Haydi, şimdi işimize bakalım.</p>

  <p>Arabanın diğer kapısını açarak kızın çıkmasını bekledi, sonra kendisi de çıktı. Cesetleri kızın görmemesi için elinden gelen gayreti gösteriyordu. Karın üzerindeki ayak izlerini takip ederek kızın saklanıp peşindeki adamları atlatmak istediği küçük koruyu hemen buldular. Ağaçların arasındaki izleri takip etmektense, korunun çevresinde bir daire çizdiler. Kızla iki adamın koruya daldıkları yeri buldular. Biraz sonra da karların üzerinde küçük bir leke gibi duran Lee’nin cesedini gördüler.</p>

  <p>— Sen burada bekle, ben gidip Lee’yi atayım.</p>

  <p>Kız bir ağaca yaslanarak bekledi.</p>

  <p>Küçük Lee’nin bir tarafının elbisesi soyulmuş ve etinden bir miktar kesilip alınmıştı. Gary yumruklarını sıktı ve dişlerinin arasından kalayı bastı.</p>

  <p>— Anasını sattığımın hergeleleri! Köpek soyları! Soysuz herifler!</p>

  <p>Günün birinde insanların birbirlerini yiyecek kadar aç kalacakları kaçınılmaz bir gerçekti. Karantina uzun sürdüğü takdirde durum daha da feci olabilirdi...</p>

  <p>Lee’nin üstüne eğildi ve elbisesiyle bütün vücudunu sardı. Parçalanmış ve eti kesilip alınmış olan yerini gizlemeye çalıştı. Lee’nin cesedini sol omuzuna attı, tüfeğinin dipçiğini sağ koltuğunun altına aldı. Bu vaziyette her an ateş edebilirdi.</p>

  <p>Sonra Sandy’ye seslendi. Kız koşarak geldi.</p>

  <p>— Lee... Lee ölmüş mü?</p>

  <p>— Evet. Haydi, onu evine götürelim.</p>

  <p>Kızın dudakları titriyordu, Gary’yi beklerken ağladığı belliydi.</p>

  <p>— Evin nerede olduğunu bilmiyorum ki...</p>

  <p>— Bak, ağlamak yok! Evi beraber bulacağız. Sen şimdi soracaklarıma cevap ver. Çiftliğinizde yüksek binalar var mı?</p>

  <p>— Var. Saman ambarımız var.</p>

  <p>— Şu anda acaba evinizde ateş yanar mı?</p>

  <p>— Ateş yakmazsak soğuktan ölürüz.</p>

  <p>— Şu halde işimiz daha kolaylaştı, Sandy.</p>

  <p>Biraz ilerde görünen küçük tepeye doğru yürüdü. Kız, ceketinin ucundan tutmuş peşinden geliyordu. Gözlerini, Gary’nin omzundaki kardeşinin cesedinden kaçırmaya çalışıyor, fakat bakışları daima kardeşine doğru kayıyordu.</p>

  <p>Tepeye çıkıp uzaktaki ince duman sütununu gören kız, üzüntüsüne rağmen neşeyle el çırptı.</p>

  <p>— İşte! Ambarın damı bile görünüyor!</p>

  <p>Eve yaklaştıkları zaman Gary, küçük kızı önden gönderdi. Sandy, büyük bir sevinçle annesine ve babasına seslenerek koştu.</p>

  <p>Gary, bir çiti dönmek üzereyken kalın bir erkek sesi işitildi.</p>

  <p>— Dur! Bir adım daha atma!</p>

  <p>Adamın sesi sert ve soğuktu. Gary, sesini çıkarmadan bekledi. Baba Hofmann, bahçe kapısında duruyordu. Elinde eski bir av tüfeği vardı. Sandy, annesi ve Sandy’nin diğer kardeşi evin kapısında duruyorlardı. Kadının acısı çok büyük olmalıydı, çünkü, yüzü üzüntüsünden adeta büzülmüştü. Yabancıya değil, onun omuzundaki cesede bakıyordu.</p>

  <p>— Çocuğu yere bırak. Silâhını da beraber!</p>

  <p>Gary söyleneni hemen yaptı. Çocuğun cesedini yavaşça yere bıraktı ve yanına da tüfeğini koydu. Sonra birkaç adım geri çekildi.</p>

  <p>Hofmann, kırmızı yüzlü ve orta yaşlı bir adamdı. Gözlerinde zeki parıltılar vardı. Yüzünde ihtiyatlı insanların ifadesi vardı.</p>

  <p>Çocuğa yaklaştı, tüfeğinin namlusunu Gary’den ayırmadan bir dizinin üstüne çöktü.</p>

  <p>Gary:</p>

  <p>— Çocuğunuzun başına gelenler pek hoş değil, dedi. Kendinizi toparlamanız gerek.</p>

  <p>Hofmann, birden kanlanan gözlerini Gary’ye dikti.</p>

  <p>— Ne demek istiyorsun?</p>

  <p>— Lee’yi çok zor bulduk. Kızınızın yardımı ile bulabildik. Baktığınız zaman anlayacaksınız. Yalnız, karınızın görmemesine dikkat etmelisiniz.</p>

  <p>Adam, yan yan giderek evle çocuğun arasına girdi. Titreyen elleriyle çocuğun paltosunu açtı, önce oğlunun cansız yüzüne baktı, sonra gözlerini vücudunda gezdirdi.</p>

  <p>— Aman Tanrım!</p>

  <p>Başını kaldırdı. Bir şey soracakmış gibi ağzını açtı, fakat sesi çıkmadı. Adamcağız heyecanından konuşamıyordu.</p>

  <p>Nihayet titrek sesle:</p>

  <p>— Kim... kim yaptı?, diye sorabildi.</p>

  <p>— İki alçak. Kızı da yakalamak üzere iken karşılarında beni buldular.</p>

  <p>Hofmann ağlıyordu.</p>

  <p>— Tanrı şahidimdir ki, eğer onları yakalarsam...</p>

  <p>Gary, adamın sözünü, kesti.</p>

  <p>— Onlara bir şey yapamazsın. Evet, leşlerine tükürebilirsin. Yollarına çıktım demiştim ya...</p>

  <p>— Sen mi?</p>

  <p>Gary, dalgıç takımının yerine almış olduğu tüfeği gösterdi.</p>

  <p>— Elimde bu da vardı.</p>

  <p>Çiftçi yaşlı gözlerle bir müddet Gary’yi süzdü. Sonra küçük cesedin üzerine yine paltosunu sardı ve kucağına aldı.</p>

  <p>— Sen silâhları getir.</p>

  <p>Gary, yerdeki silâhları alarak Hofmann’ın arkasından eve doğru yürüdü.</p>

  <p>Hofmann :</p>

  <p>— Sana nasıl teşekkür edeceğimi bilmiyorum, dedi.</p>

  <p>— Teşekküre değmez. İnsanlık vazifemi yaptım. Benim yerimde kim olsa aynı şeyi yapardı.</p>

  <p>— Hiç sanmam. Sana çok şey borçlu olduğumu hissediyorum.</p>

  <p>— Orada bulunmam sadece büyük bir rastlantıydı, o kadar.</p>

  <p>Bir süre konuşmadılar.</p>

  <p>Sonra, Gary:</p>

  <p>— İzin verirseniz ben yoluma gideyim, dedi. Burada yapılacak bir işim olmadığını sanıyorum.</p>

  <p>Hofmann hayretle:</p>

  <p>— Aceleniz nedir?, dedi. Biraz bekleyemez misiniz? Böyle gidemezsiniz, size çok şey borçluyum dedim ya!</p>

  <p>— Boş verin, bana hiç bir borcunuz yok.</p>

  <p>— Olmaz, olmaz! Hiç değilse biraz oturup ısının ve sıcak bir şeyler yiyin. Bu kalleş dünyada elimizde fazla bir şey kalmadığına Tanrı şahidimdir. Ama yine de yiyeceğimiz var. Tanrıya çok şükür. Arzu ettiğin kadar yiyebilirsin.</p>

  <p>Yemekten sonra Hofmann çocuğunu gömmek üzere karla kaplı küçük bir tepeye giderken Gary’nin yardım teklifini reddetti. Fakat Gary, o meşgulken etrafı kolaçan edeceğini söyleyerek gelmekte ısrar etti.</p>

  <p>Adam küçük mezarı kazarken Gary sessizce onun hareketlerini izledi. Mezar hazır olunca diğerleri de yanlarına geldiler. Hofmann, İncil’den birkaç dua okudu.</p>

  <p>Gary, garip bir hisle sarsıldı. Uzun zamandan beri ilk olarak bir cenaze töreni görüyor. İncil’den okunan sureleri dinliyordu.</p>

  <p>Öldükleri yerde kalan, bir hayvan ölüsü kadar saygı duymayan milyonlarca insanı hatırladı. Duaya dahil olmak istiyor, fakat dili dönmüyordu. Kim için... ne için dua edecekti? Neden Tanrı’ya yakaracaktı?</p>

  <p>Gary, bunları düşünürken tepenin zirvesinde yürüyor ve civardaki tarlaları kontrol ediyordu. Bu davranışının Hofmann tarafından görülmesine özellikle dikkat ediyordu.</p>

  <p>Hofmann, Gary’nin bu davranışını normal olarak gözden kaçırmamıştı.</p>

  <p>Gary, aslında çocuğun ölümünden ötürü üzüntü duymuyordu. Neden üzülsün? İçinde yaşadıkları ortamda bir ölüye acıyacak hisleri kalmış mıydı? Hem çocuğu tanımıyordu bile...</p>

  <p>Florida’daki balıkçı kulübesinden ayrıldığından bu yana karnı, ilk olarak bu kadar doyuyordu. Keyfi de yerine gelmişti. Utanç duymadan, vicdanî duygulara kapılmadan, büyük bir soğukkanlılıkla rol yapıyor, bu rolü sayesinde sıcak bir kap yiyecek ve yatacak sıcak bir yatak temin etmeye çalışıyordu.</p>

  <p>Ertesi sabah kahvaltı ederken Hofmann bazı sorular sordu.</p>

  <p>— Sandy, asker olduğunu söyledi. Doğru mu?</p>

  <p>— Evet. Chicago’daki Beşinci Ordu’ya bağlıydı. Rütbem başçavuştu. Ama bombardımandan sonra karşı tarafa geçmeme izin verilmedi.</p>

  <p>— Köpekler kimseyi geçirmiyorlar ki. Birkaç ahbabım denedi, ama... Boşuna gayret... İyi nişancı mısın?</p>

  <p>Gary, sesine samimi bir ifade vererek:</p>

  <p>— Evet, dedi. Neden sordunuz?</p>

  <p>— Sana bir iş teklif etmek niyetindeyim, onun için sordum. Sana olan borcumu unuttuğumu düşünmeni istemem.</p>

  <p>Gary, gülümsedi.</p>

  <p>— Bana borcunuzun olmadığını kaç kere tekrarladım. İşe gelince, çiftlik denen şeyi ancak uzaktan gördüm. İnek sağmasını değil, tarla sürmesini bile bilmem.</p>

  <p>— Senden böyle bir şey istemiyorum. İşin o yönünü biz hallederiz, önümüzdeki kış işimiz biraz zor olacak, ama... Artık Lee de yok, fakat idare edebiliriz. Sen de işin askerlik tarafına bakarsın.</p>

  <p>— Şimdi anladım.</p>

  <p>— Bize koruyuculuk, nöbetçilik edersin. Her gün bir serseri tarafından soyulmak tehlikesini göze alamıyorum artık. Gün geçmez biri düşer. Neredeyse, derimizi yüzüp alacaklar. Hem çiftliğin işlerini hem de koruma işini beraber yürütemiyorum. Bizi korumak senin işin olur. Hırsızları, serserileri, çapulcuları evin yakınına sokmazsın...</p>

  <p>— Bir karar veremedim. Kışı güneyde geçirmek niyetindeydim.</p>

  <p>— Yapacağın işin karşılığını para olarak alamazsın, çünkü paramız yok. Para da verecek olsak nasılsa işine yaramaz. Sana sıcak bir yuva, üç öğün sıcak yemek verebiliriz. Ayrıca, senin gibi birine ihtiyacımız olacak. Tanrı bize yardımını karşılıksız bırakmayacaktır.</p>

  <p>— Kalmak isterdim, ama...</p>

  <p>Sandy, ipek gibi yumuşak sarı saçlı başını sallayarak lafa karıştı.</p>

  <p>— Ne olursun kal!</p>

  <p>Bu kadar ısrara karşı koyamayacakmış gibi görünen Gary, teklifi kabul etti.</p>

  <p>— Peki, kalıyorum. Hiç olmazsa Bahara kadar kalabilirim. Ondan sonrası için bir şey söyleyemem...</p>

  <p>Bütün ev halkı Gary’nin bu kararına sevinerek, ona teşekkür ettiler.</p>

  <p>Gary, bir saat sonra kendisine verilen odada tıraş olmuş, sırtına Hofmann’ın temiz bir gömleğini giymişti.</p>

  <p>Aynadan akseden tıraşlı yüzüne bakarak:</p>

  <p>— Başçavuş Gary Russel, dedi, iyi rol yaptığını söyleyebilirim. Nereye gidersen git işini uydurmasını biliyorsun.</p>

  <p class="ortali">⁂</p>

  <p>Gary, çiftlik binalarının çevresindeki arazi parçasının dikkatle gözden geçirdi, en küçük ayrıntılarını bile ezberledi. Çevredeki arazinin sadece tek tarafı biraz kapalı kalıyor ve çiftliğe yaklaşmak isteyeceklere saklanacak yer veriyordu. Samanlığın diğer tarafında kalan arazi parçası dik bir meyille iniyor ve uzun bir ova halinde donmuş dereye kadar uzanıyordu. Bu taraftan gelebilecek kimse, samanlığı kendisine siper edinecek olursa çok yakınlara kadar sokulabilirdi. Gary, samanlıkta bulduğu dikenli telle, yamacın kenarına birkaç sıra tökez teli gerdi. Tellerin ucuna da ineklerin boynuna takılan çıngıraklardan bağladı. Yağması beklenen karın altında kaybolacak olan teller yabancıların gözlerinden de saklanmış olacaktı.</p>

  <p>Tecrübelerine dayanarak soygunların gece yapıldığını bildiği için gündüzleri uyuyor, geceleri nöbete geçiyordu. Civardaki tarlaları dolaşırken kendisinin de sık sık tekrarladığı bütün hileleri göz önünde tutuyor ve bütün dikkatini gözlerinden çok kulaklarına veriyordu. Karşılaşabileceği kimselerin aç olduğu düşünülecek olursa, onların oldukça tehlikeli olduklarını ya da olabileceklerini aklından çıkarmıyordu.</p>

  <p>Gary’nin ilk nöbetinden beri ev halkı rahat uykuya kavuşmuştu. Hofmann, eski alışkanlığın verdiği bir içgüdüyle en küçük tıkırtıda uyanıyor, fakat Gary’nin nöbette olduğunu hatırlayarak tekrar uykuya dalıyordu.</p>

  <p>Bir gece, ortalık iyice kararmadan Gary çevreyi dolaştı ve eve döndü. Sandy, radyonun düğmesini henüz kapamıştı.</p>

  <p>Gary şaşırdı.</p>

  <p>— Ne!, diye haykırdı. Radyo çalışıyor mu?</p>

  <p>— Tabiî. Bilmiyor muydun? Çalışmaması için sebep yok... Fakat programlar on para etmez...</p>

  <p>Gary, önce Hofmann’ın elindeki gaz lambasına sonra radyoya baktı.</p>

  <p>— Fakat nasıl olur? Elektrik yok ki...</p>

  <p>— Yel değirmeninden cereyan temin edebiliyoruz, Lee’nin işi... Zavallı çocuk ne yapıp yapmış yel değirmenine küçük bir jeneratör bağlamıştı. Rüzgârlı havalarda elektrik elde edebiliyoruz. Bu takdirde radyoda çalışıyor.</p>

  <p>Gary, gözlerine ve duyduklarına inanamıyordu.</p>

  <p>— Bir radyo ha! Vay canına! Evde bir radyo var da benim haberim yok, ha istediğim zaman çalabilir miyim?</p>

  <p>— Tabiî. Yalnız fazla açmasan iyi edersin. Karımın uykusu çok hafiftir, uyanırsa bir daha uyuyamaz.</p>

  <p>— Onu hiç merak etmeyin, çok hafif çalarım.</p>

  <p>— İyi geceler.</p>

  <p>Hofmann, odadaki tek gaz lambasını alarak yatmaya gitti. Onun arkasından Sandy, iyi geceler dileyerek çıktı.</p>

  <p>Gary inanamıyordu. Elinin altındaki radyo sanki canlıymış gibi duruyordu. Üst kattan gelen Sandy’nin sesi duyuldu. Ne dediği pek anlaşılmıyordu.</p>

  <p>Biraz sonra bütün ev derin bir sessizliğe gömüldü.</p>

  <p>Gary odanın perdelerini açınca, odaya hafif mehtabın soluk ışıkları doldu. Radyonun başına çöktü ve titrek ellerle düğmesini çekti. Radyo hemen aydınlandı. Hafif bir parazit sesi işitildi. Radyo evvelce kimsenin merak duymadığı çok basit bir aletti. Oysa, şimdi...</p>

  <p>Radyoda konuşanlar, müzik çalanlar ve şarkı söyleyenler, nehrin karşı sahilinde güvenlik içinde yaşayanlardı. Radyo, sanki onları uygarlığa bağlayan tek aletti. Yalan da değildi. Radyo dışında uygarlıkla ilgileri yoktu. Radyo birbirleriyle dost olan insanların seslerini veriyordu. Nehrin karşı sahilinde yaşayanlar birbirlerini öldürüp yemeyi düşünmüyorlardı.</p>

  <p>Bu radyo, Gary için çoktan kaybettiğini sandığı büyük bir umudun ışığıydı.</p>

  <p>Radyo ısındıktan sonra istasyon arayan ibreyi oynattığı zaman midesinin ezildiğini, burkulduğunu hissetti. Son derece heyecanlanmıştı.</p>

  <p>Radyodan tatlı bir ses yükseldi. Bir kadın şarkı söylüyordu. Radyo tam şarkının bir kelimesinde çalmaya başladığı için Gary, şarkının baş tarafını duyamamıştı. Bu yarım kelime bile kaybetmiş olduğu dünyasını hatırlamasına yetti.</p>

  <p>Başına bu belâyı saranlara bol bol küfür etti... Bombardımandan sonra uyandığı otel odasına küfür etti... Hemen hemen aklına gelen her şeye sistemli olarak küfür ediyordu...</p>

  <p>Şarkı söyleyen kadının sesi çok tatlıydı. İnsanın iliklerine kadar işliyordu. Bu tatlı sese bir çıngırak sesi karışıyordu.</p>

  <p>Çıngırak sesine kızarak küfür etti. Bu ses de nereden çıkmıştı?</p>

  <p>Kesin şu zırıltıyı, sersemler!</p>

  <p>Çıngırak ısrarla çalıyordu.</p>

  <p>Çıngırak!</p>

  <p>Gary’nin ayağa fırlamasıyla kapıyı bulması bir oldu. Kapının kenarındaki tüfeğini kaptığı gibi gecenin loş aydınlığına daldı.</p>

  <p>Acelesinden ne radyoyu kapatmış ne de kapıyı arkasından çekmişti. Evin gölgelerine sığınarak iki büklüm yürüdü. Evle samanlık arasında kalan düzlüğü bir solukta aştı. Binanın gölgesine yanaştığı zaman yavaşladı. Sırtını duvara vererek ihtiyatlı ve kendinden emin adımlarla ilerledi. Binanın köşesine ulaştığı zaman durup etrafı dinledi. Gece ölü bir sessizliğe gömülmüştü.</p>

  <p>Gary sırtını duvara yapıştırdı. Usulca başını köşeden uzattı. Yamacın hemen kenarında, yerde yatan bir gölge vardı. Biraz sonra gölge kımıldadı ve gölgeden bir kol uzandı. Gary, yerde yatan gölgenin elini seçer gibi oldu. Gölge, dış teli oldukça aşmıştı. Şimdi iç taraftaki telleri dikkatle yokluyordu.</p>

  <p>Evdeki radyo çalıyor ve kadın şarkısına devam ediyordu. Gary, duymamakla beraber radyonun çaldığını kesinlikle biliyordu.</p>

  <p>Biraz sonra duyulabilecek silâh sesi, gecenin tadını bozacak, bütün ev halkını uyandıracak, Gary’nin görmek istediği rüya bozulacaktı. Hayır, Hofmann’ların uyanmasını istemiyordu.</p>

  <p>Gecenin donuk sessizliğinde sadece yel değirmeninin dönen çarkının gürültüsü duyuluyordu.</p>

  <p>Yamaçtaki karaltı, sessizce bir teli daha aşmaya muvaffak olmuştu.</p>

  <p>Gary başını geri çekti. Samanlığın karaltısına gömülerek ağır ağır geri çekildi. Samanlığın kapısına kadar geldi. Karanlıkta el yordamıyla yolunu bularak, hurda makinelerin bulunduğu köşeye vardı. Yine el yordamı ile kalın bir demir çubuk buldu. Ağırlığını şöyle bir tarttı. Evet, bu işine yarayacaktı. Geldiği gibi yine ses çıkarmadan samanlıktan çiti ve duvarın dibinden samanlığın köşesine gitti.</p>

  <p>Yabancı biraz daha ilerlemişti.</p>

  <p>Fakat Gary sabırsızlanıyordu. İçinden yabancıya küfürler yağdırıyordu. Adamın bir an önce harekete geçmesini istiyordu.</p>

  <p>Aksi takdirde kadının söylediği şarkı bitecekti.</p>

  <p>İçinden:</p>

  <p>— Haydi be, it oğlu it!, diye söylendi. Ne yapacaksan yap da işimize bakalım!</p>

  <p>Hay Allah kahretsin, kımılda biraz!</p>

  <p>Herif oldukça kurnaz sayılırdı. İlk çıngıraklı telden sonra bütün telleri çıngırakları çaldırmadan sessizce geçmişti. Elleriyle araştırarak telleri buluyor, sonra hiç acele etmeden aşıyordu. Hergelenin nasıl olsa acelesi yoktu.</p>

  <p>Adam nihayet telleri gürültüsüzce geçmeyi başardı, sonra düzlüğü aştı. İhtiyatlı ve sessiz adımlarla ilerledi. Gary’nin bulunduğu köşeyi geçti.</p>

  <p>Garry büyük bir öfkeyle elindeki demir çubuğu adamın ense köküne indirdi. Demirin hızla inmesinden kırılan boyun kemiğinin garip sesi duyuldu. Adamın ağzından ancak «Hıh!» diye bir ses çıkabildi. Olduğu yere yığılıp kaldı. Gary’nin varlığını bile hissetmemiş olduğu belliydi.</p>

  <p>Şimdi cesedin ortadan kaldırılması işi kalıyordu. Burada bıraktığı takdirde ertesi günü bir sürü soruyla karşılaşacaktı. Adamın ceplerini araştırdı, ama bir şey bulamadı.</p>

  <p>Sessiz adımlarla samanlığın etrafını dolaştı. Mehtapta ölü gözü gibi parlayan bomboş araziyi araştırdı. Adamın arkadaşı varsa, göze görünmüyordu. Adamın yalnız olduğuna kanaat getirince eğilip cesedi omuzladı. Donmuş derenin kenarına kadar taşıdı ve silkeleyip attı. Buzlar çözülünce sular cesedi nasıl olsa beraber sürükleyecekti.</p>

  <p>Koşarak eve döndü. Evin kapısına dört adım kadar yaklaştığı zaman evden gelen yabancı sesi duyunca kendisini yere attı ve tüfeğinin namlusunu kapıya doğrulttu. Bir an bekledi.</p>

  <p>Konuşma sesi çok alçaktı. Ne söylediği pek iyi anlaşılmıyordu. Sürünerek kapıya yaklaştı. Adamın sesi hâlâ duyuluyordu.</p>

  <p>Vay canına!, diye düşündü. Kendi, diğer adamla uğraşırken yoksa...</p>

  <p>Ses birden kesildi ve onu bir piyanonun tatlı nağmeleri izledi.</p>

  <p>Gary, kendi kendisine söylenerek doğruldu. Radyoyu açık bırakmış olduğunu çoktan unutmuştu.</p>

  <p>Radyoda şarkı söyleyen kadını hatırlayınca kapıya doğru atıldı.</p>

  <p>Fakat dinlemeyi çok arzu ettiği şarkı çoktan sona ermişti...</p>
</body>
</html>
