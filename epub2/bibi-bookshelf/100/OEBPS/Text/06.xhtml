<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">6.</p>

  <p>Gary, alnına biriken ter damlalarını silerek bekledi. Adamlar iyice yaklaşmışlardı. İçi rahat değildi, çünkü adamlar arka taraftan doğru yaklaşıyorlardı. Sürüne sürüne ve gürültü yapmamaya gayret ederek yaklaşıyorlardı. Hareketlerine bakılacak olursa adamlarda cesaret denen şey yoktu. Fakat önemli olan üç kişi olmalarıydı. İnsan korkak bile olsa kalabalık arasında aslan kesilirdi. Dizlerinin arasına saklandığı şişkin şeyi sıkarak bekledi. Sinirleri son derece gerilmişti.</p>

  <p>— Kımıldama!</p>

  <p>Gary, şaşırmış gibi yerinden doğruldu. Sonra kımıldamadan olduğu yerde kaldı. Sesin sahibinin meydana çıkmasını bekledi. Yanılmamıştı, adam korkakların elebaşısı sayılabilirdi, ama elinde silâh vardı ve bu silâhı Gary’nin sırtına dayamıştı.</p>

  <p>Gary, üç adamı görünce yine yanılmadığını anladı. Demek ki kulakları bu kadar hassas, hisleri bu kadar ayaktaydı. Gary, onların yaklaştıklarını bildiği halde sırtı onlara dönük olarak beklemişti.</p>

  <p>Sinirli ses:</p>

  <p>— At silahını!, dedi.</p>

  <p>Gary, silâhını birkaç adım ileriye attı. Üç leş kargasını nehir boyunca ilerlerken görmüştü. Geceye doğru köprünün yakınlarında olmaları gerektiğini hesaplamıştı. Onları bir hafta önce gördüğünden beri hep aynı yönde onlarla beraber hareket etmişti. Adamların izini bazen kaybetmiş, bazen tekrar bulmuştu.</p>

  <p>Sinirli ses:</p>

  <p>— Ayağa kalk!, diye emretti. Yavaş...</p>

  <p>Gary söyleneni yaptı. Yavaşça yerinden kalktı ve ellerini havaya kaldırdı. Sıska bir el üstünü araştırdı. Kendisini arayan ikinci adam olacaktı.</p>

  <p>— Boşuna arama, dedi. Hiç bir şeyim yok.</p>

  <p>— Kes sesini!</p>

  <p>Gary silâhsız olduğu için adam biraz daha kabarmaya başlamıştı.</p>

  <p>Eller bütün vücudunda dolaştı, sonra ikinci adamın sesi duyuldu.</p>

  <p>— Üzerinde hiç bir şey yok, Harry.</p>

  <p>Sol tarafından ayak sesleri işitildi. Eli silâhlı adam ön tarafa geçti. Gary, leş kargası Harry’yi daha ilk bakışta tanıdı. Gözleri adamın elindeki silâha takılınca biraz kımıldadı.</p>

  <p>Harry:</p>

  <p>— Kımıldama!, diye emretti.</p>

  <p>Gary:</p>

  <p>— Bu silâhı nereden buldun? dedi. Böyle silâh görmemiştim. Acaba ne marka.</p>

  <p>— Sana ne be!</p>

  <p>Silâhın namlusu yerdeki şişkin cismi gösterdi.</p>

  <p>— O nedir?</p>

  <p>— Sana ne be ser...</p>

  <p>Gary, sözünü tamamlayamadı, midesine çevrilmiş olan silâhın namlusu göbeğine dayandı.</p>

  <p>Gary:</p>

  <p>— Dalgıç takımı, dedi.</p>

  <p>— Dalgıç takımı mı? Ne yapacaksın?</p>

  <p>Gary, kuşku uyandıracak kadar bekledikten sonra:</p>

  <p>— Hiiiç!, dedi. Buldum.</p>

  <p>— Doğru söyle, yoksa...</p>

  <p>— Şey... bir yerden almıştım. Bir dükkândan...</p>

  <p>— Çekil, bu tarafa geç.</p>

  <p>Gary, adamın gösterdiği tarafa doğru on adım kadar yürüdü. Şimdi üç adam tam karşısındaydı. Harry’nin dışında diğerlerinde silâh yoktu. Adamların çekingen bir halleri vardı. Tavırlarından karaktersiz adamlar oldukları belli oluyordu. Her üçünün de elbisesi paçavraya dönmüştü. Üçü de leş gibi kokuyordu.</p>

  <p>Harry, silâhını yine Gary’ye çevirdi, ikinci adama işaret etti.</p>

  <p>— Bak bakalım, Sullivan.</p>

  <p>Sullivan denen adam ilerledi. Ne olduğunu bilmediği için nereye ve nasıl bakacağını bilmiyordu.</p>

  <p>Söyleyecek bir şey bulamadığı için:</p>

  <p>— Bu bir işe yaramaz, Harry, dedi.</p>

  <p>— Aç da görelim.</p>

  <p>Sullivan, paketi iyice açtı. Acemice hareketlerle ne yapacağını şaşırıyordu. Harry, o tarafa doğru ilerledi.</p>

  <p>— Gaz maskesine benziyor.</p>

  <p>Gary:</p>

  <p>— Gaz maskesi değil, dalgıç takımı, dedi.</p>

  <p>— Ne yapacaksın bununla?</p>

  <p>— Bilmem, buldum.</p>

  <p>Harry, Gary’nin söylediklerine inanmadı.</p>

  <p>— Nerede buldun? Hangi dükkân satar bunu? Yalanı bırak da doğruyu söyle yoksa...</p>

  <p>Yerdeki dalgıç takımına bir tekme savurdu.</p>

  <p>Gary :</p>

  <p>— Yalan söylemiyorum, dedi. Hem vurma, serseri, gözlük camını kıracaksın!</p>

  <p>— Kırılırsa sana ne? Canım isterse kırarım. Burada benim sözüm geçer, benim dediğim olur, anlaşıldı mı? Söyle bakalım, bunu nereden aldın?</p>

  <p>— Şehirdeki bir mağazadan aldım. Balık takımları, botlar falan satan bir dükkândan... Vitrindeydi, elimi uzatıp aldım.</p>

  <p>— Peki, ama neden aldın. Zehirli gaza karşı mı? Dalma takımını ne yapacaksın?</p>

  <p>— Bilmem, hiç düşünmedim. Bunu batık gemilere dalmak için kullanırlar.</p>

  <p>— Gaz maskesine benziyor.</p>

  <p>Adamlardan biri:</p>

  <p>— Harry..., dedi.</p>

  <p>— Ne var?</p>

  <p>— Adamın bunu ne için kullanacağını anladım.</p>

  <p>— Anladınsa neden söylemiyorsun, be adam!</p>

  <p>— Bunu takıp nehrin öbür tarafına geçecek.</p>

  <p>Harry, alayla bir arkadaşına bir de Gary’ye baktı.</p>

  <p>— Sahi mi? Görmezler mi sanıyorsun?</p>

  <p>— Suyun dibinden gidecek. Bu tüpün içinde hava var. Nehrin dibinden yüzerek gidecek.</p>

  <p>Hary, şaşkınlığından dengesini kaybedip kıç üstü oturdu. Gary, yerinden kımıldamadan Harry’nin geç kavrayan zekâsının nasıl bir tepki göstereceğini bekliyordu. Durumu tamamen kavrayan Harry’nin yüzünde hırslı bir ifade belirdi. Bu dalma aletini kendi çıkarına kullanabilirdi.</p>

  <p>— Vay hergele vay! Yahu, nasıl oldu da ben bunu düşünemedim?</p>

  <p>— O benim... Ben buldum ve kimseye veremem...</p>

  <p>Harry yerinden fırladı, elindeki silâhı Gary’ye doğrulttu.</p>

  <p>— Kes sesini!, dedi. Sana soran oldu mu? Ben ne dersem o olur, daha anlayamadın mı? Bana bir de yalan söyledin, ha!</p>

  <p>— Arzu edersen elindeki silâhla değişirim, Harry. Anlaşabiliriz...</p>

  <p>— Ne anlaşması? Hem silâhını hem de maskeyi alıyorum, itirazın var mı?</p>

  <p>Harry, silâhını üçüncü arkadaşına vererek maskeyi başına geçirdi. Doğru sahile koştu ve suya girdi. Fakat su boyunu geçtikten sonra ayakları yerden kesilince akıntıya kapılıyordu. Birkaç kere denedi. Sonuncusunda az kalsın akıntıya tamamen kapılıyordu. Tekrar kıyıya döndü. Elbisesinden çamurlu su akıyordu. Maskeyi başından çıkartırken Gary’nin kahkahayla güldüğünü gördü.</p>

  <p>— Ne gülüyorsun, be hayvan?</p>

  <p>— Sana gülüyorum. Boş ver, Harry. Takımlarımı ver, nasıl olsa sen kullanamayacaksın.</p>

  <p>— Sen kullanabilir misin, yani?</p>

  <p>— Tabiî kullanırım, yoksa bunu buraya kadar getirir miydim sanıyorsun?</p>

  <p>Gary, adamın kuşkusu iyice kabarana kadar bekledi, sonra ekledi.</p>

  <p>— Ama bu işin usulünü söyleyeceğimi sanıyorsan aldanıyorsun.</p>

  <p>Harry birden öfkelendi. Silâhı kaptığı gibi Gary’nin üstüne yürüdü.</p>

  <p>— Seni parça parça doğrar yine konuştururum.</p>

  <p>Gary korkmuş göründü. Biraz tereddüt etti. Nihayet söylemek zorunda kaldığını düşünmüş gibi anlattı. Harry, söylenenleri dinledikten sonra maskeyi kaptığı gibi yine nehir kenarında koştu.</p>

  <p>O sırada Gary, dikkatle nehre bakan adamın elindeki tüfeği bir çekişte aldı.</p>

  <p>— Bu sana pek yakışmıyor, ahbap, ver bakalım!</p>

  <p>Adam tek kelime söyleyemedi. Harry suya dalalı epey zaman geçmişti. Üçüncü adam Gary’ye döndü.</p>

  <p>— Bir şey sormak istiyorum, dedi.</p>

  <p>— Sor bakalım.</p>

  <p>— Harry’ye yutturdun, ama ben yutmadım. Seni enselediğimiz zaman her hareketine dikkat ediyordum. Askersin, değil mi Belki de deniz piyadesi... Her halinden belli. İstemiş olsaydın Harry’nin elindeki silâhı on kere alırdın, neden almadın?</p>

  <p>— Birinin nehri geçmeye çalışmasını istiyordum. Bir haftadır sizi kolluyordum. Beni yakalayıp dalma takımını elimden almanızı istiyordum.</p>

  <p>— Anladık, ama neden kendin geçmedin?</p>

  <p>— Kabloların beklenip beklenmediğini bilmiyorum. Ayrıca, nehire çelik ağ da atmış olabilirler. Neden kendimi tehlikeye atayım. Harry başarırsa, başka bir zaman ben de başka bir köprüden geçerim.</p>

  <p>— Ya geçemezse?</p>

  <p>— O zaman ya askerler kablo başını tutuyorlar, ya da çelik ağ atmışlar demektir. Ben de başka bir yol ararım.</p>

  <p>Sessizce beklediler.</p>

  <p>Birdenbire bütün gökyüzü parlak bir ışıkla aydınlandı. Her taraf gündüz gibi olmuştu. Gary, yüzü koyun yere kapandı.</p>

  <p>İki adam hayretle yerlerinden fırladılar.</p>

  <p>— Bu da nesi?</p>

  <p>Gary:</p>

  <p>— Yere yatın aptallar!, diye bağırdı.</p>

  <p>Sözünü ancak tamamlamıştı ki bir silâh sesi duyuldu. Hemen arkasından ağır makinelinin sesi geceyi parçaladı. Makineli muntazam aralıklarla ateş ediyordu. Makinelinin sesine tek tük tüfek sesleri de karışıyordu. Birtakım sesler ve düdükler duyuldu. Son bir silah sesinden sonra ortalık sakinleşti. Gökteki parlak ışık ağır ağır inerek söndü. Gece bütün sessizliği ile yine her tarafa hakim oldu.</p>

  <p>İki adam Gary’ye sokuldular.</p>

  <p>— Neydi bu?</p>

  <p>— Dostunuz Harry’nin cenaze töreni. Adamcağız nehri geçmesine geçti ama...</p>

  <p>— Onu vurdular mı?</p>

  <p>— Sen ne zannettin? Şenlik mi yapıyorlardı?</p>

  <p>— Peki, o parlak ışık neyin nesiydi?</p>

  <p>— İşaret fişeği. Her halde kablonun diğer ucunda bir tökez teli var. Harry tele dokununca fişek ateş aldı. Demek ki tel çekmişler. Bunu unutmamak lâzım. Eğer Harry gerçekten de karşıya geçebildiyse bravo. Böyle yürekli olduğunu sanmıyordum.</p>

  <p>Gary düşünüyordu. Nehrin bütün kıyısına tel çekemezlerdi. Muhtemelen zayıf noktalara, köprü başlarına ve kablo ağızlarına tel çekmişlerdi. Peki, kabloları neden tamamen kesmemişlerdi? Bunun tek sebebi olabilirdi. Demek ki bu kablolar kullanılıyordu.</p>

  <p>Bu kabloları kullanabilecek tek yer vardı. Pentagon binasının yer altı kalesinde kalmış olan askerî makamlar...</p>

  <p>Demek ki ordunun doğu ve batı grupları muhabere halindeydiler. Bu akşamki olaylar, geleceğe ait bazı planlarını değiştirmesini gerektiriyordu. Her şeyden önce, sağlam bırakılan kabloların çıkış yerleri iyice korunuyor olmalıydı. Harry’nin sayesinde iki şey öğrenmiş oluyordu: Bir, karşıya geçmek mümkündü. İki, karşıdakiler böyle bir ihtimali göz önüne almışlardı.</p>

  <p class="ortali">⁂</p>

  <p>Gary, güneşin ilk ışıklarıyla uyandı. İlk işi oradan uzaklaşmak oldu. Gün aydınlığında böyle bir yerde yakalanıp askerlerin talim atışlarına hedef olmak işine gelmezdi. Harry’nin çantasındaki mermileri ve bir kutu kibriti aldı. Uyuyan iki adama son bir bakış fırlattı ve acele adımlarla yürüdü.</p>
</body>
</html>
