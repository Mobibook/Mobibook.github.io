<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">9.</p>

  <p>Gary, diğer askerlerle beraber cipten indi.</p>

  <p>Tuğladan yapılmış küçük bir binanın önünde durdular. İçlerinden birisi çelik ve ağır kapıyı zorlukla açtı. Onun peşinden diğerleri de girdiler. Sonra kapıyı içerden sürmelediler.</p>

  <p>Odanın ortasına toplanarak beklediler. Birkaç saniye sonra tavanda açılan küçük bir pencereden odaya koyu gri renkli, yoğun bir sis bulutu yayıldı.</p>

  <p>Gary, istemediği halde korkuyla ellerini kaldırıp geriledi. Fakat arkasından ittikleri için tekrar koyu sisin içine girmek zorunda kaldı.</p>

  <p>Gary bu odanın dezenfekte odası olduğunu çok geç anlıyordu...</p>

  <p>Karşı tarafa geçen askerlerin dezenfekte odası burasıydı. Öldürdükleri adamların cesetlerini nehre atmak için dışarı çıktıkları zaman tulum giyiyorlar ve dönüşlerinde tulumlarıyla birlikte dezenfekte oluyorlardı. Böylece bütün mikropları temizlenmiş oluyordu.</p>

  <p>Gary, gri sisin içinde kalınca diğer askerleri göremez oldu. Bir süre sonra dezenfekte için kullanılan gazı süratle emen hortumların homurtusu duyuldu. Sis yavaş yavaş dağıldı. Askerler hemen tulumlarını çıkarmaya boşladılar. Gary de elini tulumun fermuarına attı, fakat askerlerden biri Gary’nin bu hareketini engelledi.</p>

  <p>— Acele etme, dostum! Biraz sabretmen gerekiyor. Henüz muayeneden geçmedin. Biraz bekle, biz çıkalım, sonra sen çıkacaksın.</p>

  <p>Vay canına!...</p>

  <p>Bu da nesi?</p>

  <p>Biraz önceki korkusu yine tazelendi. Gary, soyunan askerlerin hareketlerini inceledi. Askerler teker teker odadan çıktılar. Çelik kapı arkalarından kapandı.</p>

  <p>Gary odanın ortasınca tek başına kalmıştı...</p>

  <p>Elini yine fermuarına attı ve tulumunu çıkardı.</p>

  <p>Bu sırada çelik kapı tekrar açıldı ve kolunda «Kızıl Haç» işareti olan bir çavuş odaya giıdi. Tecrübeli bakışlarını Gary’nin üzerinde dolaştırdı.</p>

  <p>— Bana kahramanlık madalyası vermeleri gerekirdi, dedi. Senin bulaşık olmadığın ne malûm...</p>

  <p>Gary’nin korkusu birden dağıldı. Biraz da başçavuş olmasının verdiği otoriter bir sesle:</p>

  <p>— Belki bulaşık değilim, dedi.</p>

  <p>Sonra asker kimliğinde olduğunu hatırladı.</p>

  <p>— Haydi, ne yapacaksanız yapın da bir an evvel bu odadan kurtulayım. Burada yalnız kalmak tüylerimi diken diken ediyor.</p>

  <p>— Acale etme, asker. Öyle kolay kolay çıkamazsın. Her şeyden önce sağlık denemelerinden geçmelisin. Uzat bakalım kolunu...</p>

  <p>— Neden?</p>

  <p>— Bir sakıncası mı var?</p>

  <p>Çavuş uzanarak Gary’nin koluna yapıştı.</p>

  <p>— Kan tahlili yapacağız. Mikrop taşımadığından emin olmalıyız. Sağlıklı olduğun hususunda hiç bir kuşkumuz kalmamalı.</p>

  <p>Enjektörün iğnesini Gary’nin kolunun iç kısmındaki damara daldırdı ve bir tüp kan aldı.</p>

  <p>— Kan gurubun nedir?</p>

  <p>— Bilmem.</p>

  <p>— Sicil plakanda yok mu?</p>

  <p>Uzandı, Gary'nin boynunda asılı duran plakanın arkasını çevirip baktı.</p>

  <p>— AB grubu, ha. Çok ender bulunur bir kan grubu...</p>

  <p>— Ne demek istediniz?</p>

  <p>— AB kan grubu daha çok güney illerinde bulunur. Yani, sıcak iklimlerde. Çinlilerde daha sık rastlanır. Her halde güneylisin. Ha, ismin de Forrest... Güneyli ismi...</p>

  <p>Gary cevap vermedi. Dikkatle çavuşu dinliyordu.</p>

  <p>Korkusunun verdiği öfkeyle söylendi.</p>

  <p>— Gelirken biraz yiyecek getirebilirseniz memnun olurdum. Kumanya yemekten usandım.</p>

  <p>— Anlaşıldı.</p>

  <p>Çavuş işini bitirip odadan çıktı.</p>

  <p>Gary, yere oturdu ve düşünmeye başladı. Forrest’in sicil plakasını çalmıştı, adamın ismini iyice ezberlemişti, ama kan grubuna bakmak aklına gelmemişti. Düşünmediği ya da düşünemediği birçok ayrıntılar vardı. Unutmuş olduğu ayrıntılar yüzünden kurşuna dizilebilirdi. Teğmeni bıçaklamış, dört askeri öldürmüştü. Teğmene radyasyon tulumlarını çıkarmamaları gerektiği emirde bile yazılıydı. Yolda gelirken düşman ajanları ile temas etmedikleri için tehlike söz konusu olmayacağını düşünerek tulumları çıkartmış olmalıydılar.</p>

  <p>Düşman saldırısına maruz kaldıkları zaman Teğmen tulumunu neden çıkartmış olabilirdi? Daha sonra kendisi tarafından teğmene giydirilen tulumun, teğmen öldürüldükten sonra giydirilmiş olduğu belli olmaz mıydı? İşte bütün bu soruların cevaplarını vermesi gerekirdi.</p>

  <p>— Hay Allah kahretsin!, diye söylendi. Keşke teğmeni getirmeseydim. Şimdi ikimizin de mikroplanmış olabileceğimiz üstünde duracaklar.</p>

  <p>Gary, kara kara düşünürken aradan bir saat geçmişti. Nihayet kapı açıldı ve çavuş elinde bir tepsiyle odaya girdi.</p>

  <p>— Bir madalya daha haketmiş sayılırım, asker. Sen sahte bir güneylisin.</p>

  <p>Gary, yarı korku ve yarı hiddetle haykırdı.</p>

  <p>— Artık bıktım! Benim güneyli olduğumu da nereden çıkartıyorsunuz?</p>

  <p>— Güneyli olmadığın muhakkak. Kan grubun AB, ha? Eğer senin kanın AB Grubuysa, ben de Napolyon Bonapart’ım. Birisi sorarsa bari saçmalama da doğruyu söyle. Kan grubun 0... Belki ilerde lâzım olur.</p>

  <p>— Ama sicil plakamda AB grubu yazılı.</p>

  <p>— Boş ver. Sicilin doğru değil ama üzülme. Eskilerdensin değil mi? O zaman aceleye gelmiş olacak. Önemli sayılmamakla beraber acele kan verilmesi gerekse tahtalı köyü boylardın.</p>

  <p>Belki değişmiştir, çünkü uzun zaman oluyor.</p>

  <p>— Saçmalama, kan grubu değişmez. Su istersin değil mi? Nasıl olsa bütün deneyler yapılıp tamamlanana kadar benim konuğum olacaksın.</p>

  <p>— Peki bu denemeler neden yapılıyor?</p>

  <p>— Mikrop alıp almadığını inceliyoruz. Eğer her adım attığın yere mikrop saçacak olursan... Nasıl olsa uzun sürmez, yakında anlarız. Bu takdirde madalyayı alacağım demektir.</p>

  <p>— Ya mikropluysam? O zaman ne olacak? Bana bir kart temin etsen de ben de insanların arasına karışsam artık.</p>

  <p>— Dişini biraz daha sıkmalısın. Hastalıklı olduğun takdirde bu odadan dışarıya adım atamazsın.</p>

  <p>Gary, serbest kartı beklemedi. Uç günden beri soğuk odada beklemek de işine gelmiyordu. Yapılan deneylerin ne sonuç vereceğini şimdiden tahmin edebiliyordu. Yapılan kan tahlilleri iki yıldan beri sürdürdüğü hayatı ortaya koyacaktı.</p>

  <p>Özgürlüğe bu kadar yakınlanmışken ters yüzü dönemezdi.</p>

  <p>İlk gecesini, dezenfekte odasında yatarak geçirdi. Bol yemek yedi ve taze su içti. Her istediğini verdikleri zaman bütün dikkatiyle kapının nasıl korunduğunu inceliyordu.</p>

  <p>Kapı kilitli değildi. Kapının önündeki nöbetçi tekti ve nöbetini ciddiye almıyordu. Gary’nin tehlikeli olabileceğini düşünmüyor olmalıydı.</p>

  <p>İlk gece nöbetçiden iki kere su istedi. Bir keresinde sigara istedi. Nöbetçi, ne isterse istesin hemen getiriyordu. Getirdiklerini kapının önüne bırakıp birkaç adım geri çekiliyor, Gary de kapıyı açarak getirilen öteberiyi içeri alıyordu.</p>

  <p>Ertesi gün çavuş yine geldi. Bu sefer elinde kalem kâğıt vardı ve bir sürü sual sordu.</p>

  <p>Forrest’in askerî görev tarihini kısa keserek yolculuk hakkındaki sorulara geçti. Gary, yolculuk hakkında geniş bilgi verebilecek kadar işin içinde olduğu için verdiği bilgiler olumluydu. Konvoyun geçmesi gereken yolları uzun uzun anlattı. Hiç bir ayrıntıyı unutmamaya dikkat ediyordu. Ayrıca, yalan bile söylese, yalan söylediğini ispatlayacak kimse yoktu.</p>

  <p>Sorular tükenince Gary sırf laf olsun diye, öbür taraftaki yaşantıdan söz etti ve birçok hikâye anlattı.</p>

  <p>Çavuşun ağzı bir karış açıldı.</p>

  <p>— Ne diyorsun, yahu?</p>

  <p>— Yani?</p>

  <p>— Binlerce düşman ajanı, ha?</p>

  <p>— Düşman ajanı olup olmadıklarını kesin olarak söyleyemem, ama orada binlerce insan var. Hepsi açlık ve sefalet içinde. Şehirlerin hepsi bombalanmış viraneler haline gelmiş olduğu için hepsi dağlarda yaşıyorlar. Zaten şehirlere pek sokulmadık. Küçük kasabalar insan dolu. Her geçtiğimiz kasabada, halk bizi karşıladı.</p>

  <p>— Nasıl olur? Oralarda insan bulunmaması gerekir. Yani, Amerikalı vatandaşları kastediyorum. Hepsinin ölmüş olması gerekirdi.</p>

  <p>Gary ters ters baktı.</p>

  <p>— Aksini ispat edebilir misin?</p>

  <p>Gary yine terslendi.</p>

  <p>— Orasını bilemem, yalnız kasabaların adam dolu olduğunu söyleyebilirim. Atlar ölmüş olmalı ki tarlalarda çift süren insanlar gördüm.</p>

  <p>Çavuş, Gary’nin anlattıklarını kelimesi kelimesine yazıyordu. Gary, bunu fark edince gülümsedi. Çavuş, bu bilgileri hem resmî makamlara verecek, hem de arkadaşları arasında yayacaktı.</p>

  <p>Burada rahat yaşayanlar durumu öğrensinler de hanyayı konyayı anlasınlar bakalım!</p>

  <p>Gary, uydurma bir tuzaktan söz etti, Bütün arkadaşlarını bu tuzakta kaybetmiş, teğmen yaralanmış, fakat yolda ölmüştü.</p>

  <p>Gary merakla sordu.</p>

  <p>— Teğmene askerî tören yapıldı mı?</p>

  <p>— Yok canım, ne lüzumu var, mikrop kapmış olması ihtimaline karşılık cesedini köprüden aşağı salladık gitti.</p>

  <p>Gary, için için güldü. Demek adamın mikrop kapması ihtimaline karşı köprüden attınız ve gömmek lüzumunu duymadınız, ha? diye düşündü.</p>

  <p>İkinci gece Gary, nöbetçiden su istedi. Nöbetçi gittikten sonra kapıyı aralayarak etrafı kontrol etti ve dinledi. Etrafta kimseler yoktu. Nöbetçinin birkaç dakika sonra dönmesi gerekiyordu. Oysa Gary’nin daha uzun zamana ihtiyacı vardı. Ancak bir saat içinde ortadan kaybolabilirdi.</p>

  <p>Aralık kapıdan süzülerek çıktı ve binanın kösesine sinerek bekledi.</p>

  <p>Biraz sonra nöbetçi bir matara suyla döndü. Matarayı kapının önüne bırakmak üzere eğildi. Arkasından gelen hafif ayak seslerini geç fark etti. Bakmak üzere dönerken Gary’nin elinin keskin tarafı ense köküne indi. Nöbetçi öne doğru devrildi. Gary, son anda nöbetçiyi tutarak düşmesini önledi. Sonra askeri yüklendiği gibi dezenfekte odasına soktu ve kendisinin bir gece önce yattığı keçeye uzattı.</p>

  <p>Birkaç dakika sonra odadan çıkıp kapıyı kilitledi ve nehrin aşağı yönüne doğru yürüyerek karanlıklara karıştı.</p>

  <p>Nöbet değişme zamanına kadar en azından bir saat vakti vardı. Bir saat de kendisi için yeterliydi. Nasıl olsa halkın arasına karışıp kaybolabilirdi</p>

  <p class="ortali">⁂</p>

  <p>Erki pikap ani bir frenle durdu. Şoför arabadan indi ve farların ışığı altında, yolun üzerinde duran garip cisme doğru yürüdü. Fakat daha iki adım atmamıştı ki havada yılan tıslamasını andıran bir ses duyuldu. Bu ses, havada uçan bir bıçağın tıslamayıydı.</p>

  <p>Bıçak sapına kadar adamın sırtına gömüldüğü zaman tok bir ses çıkardı.</p>

  <p>Adam boğuk bir çığlıkla iki büklüm oldu, dizlerinin üstüne çöktü ve öne doğru devrildi. Gary adamın yanına geldiği zaman henüz ölmemiş olduğunu anlayınca, bıçağı, yerinden çekip aldı ve adamı öldürdü. Adamı pikabın arkasına attı, farları söndürdü, sonra ceketine sarıp yolun üstüne koyduğu dalları kaldırdı ve pikaba binip marşa bastı.</p>

  <p>Hava ağarmak üzereyke durdu, adamı soyup elbiselerini kendi sırtına geçirdi, sonra cesedi yolun kenarındaki hendeğe yuvarladı.</p>

  <p>Gary, arkasındaki kazağın kanlı bıçak deliğini bulduğu bir iğneyle tutturdu. Üstündeki koyu renk tulumda, kan lekeleri pek belli olmuyordu. Adamın cebinden birkaç dolar çıkmıştı, ama hiç değilse arabası vardı.</p>

  <p>Sabah olduğu için ortalık iyice aydınlanmıştı. Gary, eski pikabı son hızla sürüyordu. Artık özgürlüğünü ilân etmişti... İki yıllık sefalet devri artık sona ermişti... Geçtiği kasabalarda erken kalkmış kimselere rastlıyor, tarlalarda çalışmaya başlamış olan çiftçileri görüyordu. Kimsenin onunla ilgilendiği yoktu, herkes kendi işiyle meşguldü. Araba sesini duyanlar silâhlarına sarılıp kendilerini bir hendeğin içine atacaklarına başlarını çevirip şöyle bir bakıyorlardı, o kadar. Onu gören kimse aç gözlerini, yiyecek gibi üstüne, dikmiyordu.</p>

  <p>Burası özgür bir ülkeydi... Özgür ve canlılık dolu bir ülke...</p>

  <p>Fakat peşinde bıraktığı cesetler geçmişinin koyu lekelelerini taşıyordu. Bu cesetlerin başına belâ olabileceği aklının ucundan bile geçmiyordu. Kaderinin bu cesetlerle ilgili olduğunu nasıl tahmin edebilirdi?</p>

  <p>Nöbetçi er, dezenfekte odasının bir köşesinde yatıyor ve geleceğin kendisini ölümle karşılayacağını bilmiyordu.</p>

  <p>Kahramanlık peşinde koşan bir çavuş, revir odasında vücudu pençe pençe mor lekelerle dolu olduğu halde can çekişiyordu.</p>

  <p>Çavuşun durumu tespit edildiği zaman Gary’nin kaçışından ötürü doğan öfke şiddetli bir korkuya dönmüştü. Sorumluların karşısında iki büyük tehlike vardı: Bir hastalığın yayılması ihtimali, iki, portörün yakalanmadığı sürece, hastalığın yayılacağı gerçeği.</p>

  <p>Kaçan portör derhal bulunmalı ve bulaşık talihsizler hemen öldürülmeliydi...</p>

  <p>Portörün bulunması bir an meseleydi, çünkü, Gary. her geçtiği yerde «ölüm» diye anılan büyük bir iz bırakacaktı.</p>

  <p>Gary, küçük bir şehire gelince çevresine bakındı. Gözüne çarpan sinemanın çekici kudretine dayanamadı ve bir bilet alarak girdi. Salonun serinliklerinde rahat bir koltuğa kurulup oturmak onu bayağı heyecanlandırmıştı. Filimde oynayan bikinili yarı çıplak artist içindeki bazı hislerin uyanmasına sebep oldu. Parası yoktu hemen para temin etmeliydi.</p>

  <p>Hava karardığı zaman tenha yolların ağzında beklemeye başladı.</p>

  <p>İlk vurgunu biraz bozuk para temin etmişti, ama yeterli değildi. Fakat ikinci vurgunu dolgun bir cüzdanın eline geçmesine sebep oldu.</p>

  <p>Aynı gece yola çıktı ve başka küçük bir şehire geldi. Pikabı tenha bir yerde bıraktı. Eski elbise satan bir dükkân bulup, kendisine güzel bir elbise satın aldı, sonra şehirler arası bir otobüse atladığı gibi başka bir şehrin yolunu tuttu.</p>

  <p>Clifton’a ulaştığı zaman vakit oldukça geçti. Karnı zil çalıyordu. Hemen küçük bir meyhaneye girdi ve bir şeyler ısmarlayıp atıştırmaya başladı. Bu arada ajans haberlerini veren radyoya kulak kabartıyordu.</p>

  <p>Ajans haberleri, olayların bir kısmını veriyordu. Bir düşman ajanı nehri aşmaya muvaffak olmuştu. Bu haber, kısa aralıklarla ya tekrarlanıyor, ya da ufak tefek ilavelerle yenileniyordu.</p>

  <p>Meyhane sakinleri, ajansın verildiği sırada tamamen dikkat kesiliyor, «düşman ajanından» söz ediyor, bu kasabaya gelmek cesaretini gösterdiği takdirde başına gelebilecekleri birbirlerine anlatıyorlardı; fakat ajans bittikten sonra herkes yine kendi derdine düşüyordu.</p>

  <p>Düşman ajanı diye nitelendirilen Gary’nin burunlarının dibinde olduğu akıllarına bile gelmiyordu.</p>

  <p>Bardaki taburelerden birine tünemiş olan Gary, barmenle konuşuyordu.</p>

  <p>— Buralara kadar gelmeye cesaret edemez. Askerler, sözü edilen ajanı hemen yakalayıp haklarlar.</p>

  <p>— Haklısınız, bayım. Benim de askerlere güvenim fazladır. Onların ne gözünden bir şey kaçar ne de ellerinden bir şey kurtulur. Biliyorsunuz buraları nasıl düzene soktular. Eskiden çok kötü bir durumdaydık.</p>

  <p>Gary’nin eski durumdan haberi yoktu. Ama bozuntuya vermeden başını sallıyordu. Zaten adamın düşüncelerini umursadığı yoktu. Sadece laf olsun diye barmenle arkadaşlık ediyordu.</p>

  <p>Hesabını ödedikten sonra meyhaneden çıktı. Şehir neon lambalarının ışığıyla pırıl pırıl yanıyordu. Sokak lambalarının aydınlattığı caddelerde dolaşmaya başladı. Neonlu tabelalar, ışıklı reklâmlar içindeki bazı donmuş hisleri canlandırıyordu.</p>

  <p>Caddelerdeki trafik yoğun değildi, çünkü, benzin vesika ile dağıtılıyordu. İşte Gary’nin istediği, özlemini çektiği hayat buydu! İki yıldan beri gerçek hayatı bulmaya çalışmış, nihayet başarmıştı.</p>

  <p>Geceyi yalnız geçirmek niyetinde olmadığı için sokak kadınlarından birini ağına düşürmesi zor olmadı.</p>

  <p>Geceyi kadının odasında geçirdi. Kadına karşı öylesine açtı ki bütün gece, sabaha kadar ne kendisi uyudu ne de kadını uyuttu. Ertesi sabah kadın kahvaltı hazırladı. Geçirmiş olduğu hareketli gecenin mahmurluğu içindeydi. Yaşı biraz geçkince sayılmakla beraber, kadınlığından bir şey kaybetmemiş olduğu belliydi.</p>

  <p>Kadınla karşılıklı kahvaltı eden Gary, kadının biraz sarkık göğüslerine baktı. Sonra bakışlarını, eski eşyalarla döşenmiş olan küçük odada gezdirdi. Oldukça dağınık sayılabilecek bu küçücük odada bile mutlu olabilmişti, içinde anlatamayacağı bir ferahlık vardı.</p>

  <p>Gary’nin birkaç gün beraber kalmayı teklif etmesi üzerine kadın hemen kabul etti. Zaten bugünlerde işler yavan gidiyordu. Gary gibi her şeyi beğenen, hır çıkarmayan, çantasını karıştırıp verdiği paraları geri almak istemeyen namuslu bir müşteri çok az bulunurdu.</p>

  <p>Gary, kadının kendisine gösterdiği sahte sevgiden memnundu. Çünkü, kendi durumunda olan bir kimsenin daha başka ilişkiler kurması düşünülemezdi. Kadın, her arzusunu büyük bir titizlikle yerine getiriyor ve yatağa girmek istediği zaman hemen soyunup kollarına atılıyordu. Gary’ye bu kadarı yeterliydi. Geçirdikleri hayat hem ucuz hem de hareketliydi.</p>

  <p>Gary, gazeteleri okumak üzere aldığı zaman kadın gazetenin ucundan çekerek odanın bir köşesine fırlatıp attı, sonra Gary’nin kollarına sokuldu.</p>

  <p>Gary’nin böyle numaralara karnı toktu. Cüzdanındaki paralar bitince kadının tutumu muhakkak ki değişecekti. Bunu her ikisi de biliyordu. Ama umursamıyorlar, sevişmelerine devam ediyorlardı. Uzun bir kuraklık devresinden sonra suya kavuşan arazi parçası gibi kadının her zerresini büyük bir açgözlülükle yutuyordu. Bu kadarı da Gary için yeterliydi.</p>

  <p>Gary radyonun yanına bile yaklaşmıyordu. Nehrin bu tarafında olduğuna göre radyodaki konuşmalarla ilgilenmiyordu. Zaten duymak istediği sadece kadın sessiydi ve bu ihtiyacını yanında bulunan kadın fazlasıyla gideriyordu. Böylece son haberleri dinlemediği için durumun seyrinden haberi olmuyordu.</p>

  <p>O gün öğleden sonra şehrin büyük caddelerinde, daracık sokaklarında dolaşıp durdu. İhtiyacı olmadığı halde bazı dükkânlara girip çıkarak öteberi satın aldı. Sadece zevk içgüdüsünün esiri olarak böyle davranıyordu. Bu arada evde kendisini büyük bir bağlılıkla bekleyen kadını da unutmamıştı. Elleri kolları dolu olarak eve döndüğü zaman hava kararmak üzereydi.</p>

  <p>Kucağındaki paketlerin arasından zorlukla çıkartabildiği parmaklarının yardımıyla kapıyı açtı. Kadına seslenmek üzereyken birden durdu.</p>

  <p>Gözlerine inanamıyordu. Olduğu yerde, kımıldanmaya cesaret edemeden kalmıştı.</p>

  <p>Kadın, odanın ortasındaki halının üzerinde kıvranıyordu. Üstünde sadece bir külot vardı ve vücudunun geri kalan çıplaklığı mor lekelerle kapanmıştı. Kadın bu haliyle son derece iğrençti. Dudakları kımıldıyor, fakat mırıltı halinde söylediklerinin ne olduğu anlaşılmıyordu. Kadın sanki son duasını ediyordu. Birden bütün vücudu yay gibi gerildi Duyduğu acıdan ötürü gözleri yuvalarından fırlayacakmış gibi açılmıştı.</p>

  <p>Radyo açıktı ve spiker heyecanla konuşuyordu...</p>

  <p>Gary’nin şaşkınlığı çok kısa sürdü. Kollarındaki paketleri olduğu yere attı, sonra gerisin geriye dönerek merdivenleri dörder dörder atlayarak inip sokağa fırladı. Sokak kapısını bile çekmek aklına gelmemişti.</p>

  <p>O gece şehirden kalkan ilk otobüste Gary de vardı ve güneye doğru gidiyordu. Otobüsün rahat koltuğuna gömülüp gözlerini kapadığı zaman odanın ortasında kıvranmakta olan kadının hayali gözlerinin önüne geldi. Kadrını bir türlü unutamıyordu. Kıvranırken yüzünün aldığı ifade son derece iğrençti. Çarpık parmağını tehdit eder gibi burnunun altında sallıyordu...</p>

  <p>Artık hiç bir yerde bir günden fazla kalamayacağını çok iyi biliyordu. Yalnız bir gün! Nereye giderse gitsin, nerede olursa olsun bir günden fazla kalamazdı! Aksi takdirde şaşmaz bir titizlikle peşini izleyen ölüm onu da yakalayacaktı.</p>

  <p>Ölümden korkmaya başlamıştı. Kendisinin ölmesinden değil, her geçtiği yerde saçtığı ölümden korkuyordu. Nehrin bu tarafına geçmekle doğru bir iş yapmadığını ancak kavrıyordu. Bu taraftakilerin, karşıdakilere neden aman tanımadığını şimdi anlıyordu. Evvelce onlara ne kadar kızıyordu? Demek ki tamamen haksızdı. Kaderi kendisini sonsuz bir yalnızlık içine atmıştı, başkalarını da peşinden sürüklemeye hakkı olamazdı.</p>

  <p>Halkın arasına Gary adında bir azrail girmiş, acımadan herkesi biçiyordu. Her geçtiği yerde, her dokunduğu yerde koyu bir leke bırakıyordu.</p>

  <p>Hofmann’ları, Florida sahillerinde bıraktığı iki ortağını düşündü. Onlara hiç bir şey olmamıştı, çünkü, onlar da kendisi gibi portördü. Demek ki bu dünyada portörlerden başkasına yaşama hakkı yoktu. Her yere ölüm denen tohumu kucak dolusu ektiğinin farkındaydı.</p>

  <p>Başka bir şehirde yine bir meyhaneye girdi. Tenha bir köşeye çekilerek içmeye başladı. Sanki diğer müşterilerden bu kadar uzakta kalmasıyla bütün meseleyi kökünden halledecekti.</p>

  <p>Gary’nin oturduğu masadan biraz uzakça bir masada, kasketinden şoför olduğu anlaşılan bir genç hem içiyor, hem de elindeki gazetesini okuyordu. Gary göremediği halde gözlerini gazeteye dikti. Muhtemelen resmini temin edip basamamışlardı, ama büyük puntolarla kendisinden söz edildiğinden emindi.</p>

  <p>Peşinde olanlar sadece askerler ve polisler değildi. Artık bütün halk peşindeydi. Düşman ajanını aramak üzere ekipler kurmuşlardı. Ölüm saçan bu amansız düşmanı bir an önce kıstırıp yok etmek istiyorlardı. Kimse tarafından tanınmadığı için yakalanmak ihtimali biraz zayıftı, fakat yine de belli olamazdı. Acaba ölüm saçan adamın kendisi olduğunu şu müşteriler bilseler ne yaparlardı?</p>

  <p>Gary içini çekerek diline yapışık olan «Vay Canına!» deyimini defalarca kendi kendisine tekrarladı.</p>

  <p>Nehrin doğusundayken özlemini çektiği hayat bu muydu?</p>

  <p>Kadınların kucağında geçirmeyi tasarladığı hayat böyle mi olacaktı? Bol yiyecek, içecek ve eğlence bu muydu? İki yıldan beri bu hayatı bulmak için mi didinmişti? Bu tarafa geçebilmek için atıldığı büyük tehlikeler boşuna mıydı?</p>

  <p>Demek ki burada kaldığı müddet zarfında daima hareket etmek zorunda kalacaktı. Hiç bir yerde dikiş tutturamayacaktı. Hayatını nasıl kazanabilirdi? Ancak soygunla... Şansı ne zamana kadar yüzüne gülecekti?</p>

  <p>— Şu hergeleyi muhakkak yakalarlar.</p>

  <p>Gary başını kaldırıp baktı. Taksi şoförünün konuştuğunu gördü.</p>

  <p>Cevap vermek zorunluğundaydı.</p>

  <p>— Hiç kuşkun olmasın, dostum. Nasıl olsa fazla uzağa gidemez. Fakat bir an evvel yakalamaları hepimiz için hayırlı olacak sanıyorum.</p>

  <p>Yerinden kalktı. Masanın üstüne hesabından fazlasını bırakarak meyhaneden çıktı.</p>

  <p>Doğudaki vahşi hayatını beğenmiyordu. Kendisini bir an önce medeniyetin içine atmak istemişti. Fakat bütün çabalarının sonunu kendisi de beğenmemişti. Günün birinde medenî saydığı bu kesimde kuduz bir köpek gibi gebertilecekti. Bundan hiç kuşkusu yoktu... Yakalandığı takdirde kendisine acıyan çıkacak mıydı acaba? Muhakkak ki hayır. Şu halde? Kendisi neden onlara acıyordu? Nasıl olsa medeniyet kurmak üzere değil miydi? Batıya kendisi gibi geçen olmayacak mıydı sanki?</p>

  <p>Çevresine bakındı. Gelip geçenleri süzdü. Evet, bütün bu insanlar insafına sığınmıştı. İstediği takdirde onların arasına dalar ölümü hepsine aşılayabilirdi. Zaten onların teker teker ölmesine sebep olmamış mıydı? Temas ettiği kimseler arasından portör olabilecek birisi çıkamaz mıydı?</p>

  <p>Birinin yüzüne karşı öksürmesi, diğerinin boynuna sarılması onları öldürmek için yeterliydi. Bir ihtiyar kadını elinden tutup otobüse binmesine yardım bile etse, tamam kadın hapı yutmuş sayılırdı. Onlar tarafından avlanırken kendisi onları avlayabilirdi? Fakat gittiği yerlerde bir günden fazla kalamayacağı aklından hiç çıkmıyordu.</p>

  <p>Nitekim ertesi günü buradan da geçmiş olduğu kesinlikle anlaşılacaktı.</p>

  <p class="ortali">⁂</p>

  <p>Taksi kaldırımın kenarma yanaşmış duruyordu. Kontak anahtarı da üstündeydi. Gary, meyhanenin geniş camından içeri baktığı zaman şoförün kendi âlemine dalmış içtiğini gördü. Otomobile doğru yürüdü, direksiyona geçti, mümkün olduğu kadar az gürültü çıkarmaya çalışarak el frenini gevşetti. Kontak anahtarına dokunduğu zaman motor gürültüsüzce çalıştı. Birinci vitesle çok ağır kalktı, biraz uzaklaştıktan sonra vites değiştirerek gazı kökledi.</p>

  <p>Şehri, kuzeyden güneye doğru ikiye ayıran ana caddeye çıkınca direksiyonu batıya kırdı. Şimdiye kadar hep güneye doğru gitmişti. İzini takip edenler onun yine doğru gideceğini tahmin edeceklerdi. Batıya doğru gitmekle onları biraz şaşırtabileceğini düşünüyordu.</p>

  <p>Fakat batı yolu kesilmişti.</p>

  <p>Şehirden çıktıktan sonra batıya uzanan yolun tutulmuş olduğunu gördü. Birkaç araba sıraya dizilmişti. Kalabalık bir polis grubu herkesi teker teker kontrol ediyordu. Gary, gözlerini kısarak bir an baktı. Böyle fare gibi kapana giremezdi. Ne yapması gerektiğini düşünürken şimdiye kadar iyi giden şansı yine yüzüne güldü. Sağ tarafa doğru bir yol ayrılıyordu. Hiç bozmadan direksiyonu sağa kırdı ve son süratle kuzeye doğru gitti.</p>

  <p>Sonra tekrar şehir yönüne döndü. Şehri katettikten sonra güneye yollandı. Güney yolunun da tutulmuş olması muhtemeldi. Nitekim yanılmamıştı. Şehirden birkaç kilometre uzaklaştıktan sonra güney yolunun da kesilmiş olduğunu gördü.</p>

  <p>Kendisi için tek açık yol kuzey yoluydu. Kuzeye doğru gideceği belki tahmin edilemezdi, ama kuzeydeki şehirlerin güney yollarının da kesilmiş olması çok kuvvetle muhtemeldi. Ya kuzeyde yakalanırsa?...</p>

  <p>Hay Allah kahretsin! Kala kala doğu mu kalıyordu ? Zorunlu olarak doğu yolunu tuttu. Şehirden oldukça uzaklaştığı halde yolun kesilmemiş olduğunu gördü. Doğuya gideceğini kimse düşünmemiş olmalıydı. Gary yine de ihtiyatı elden bırakmıyordu. Bir derenin üzerindeki köprüye yaklaşırken durdu. Arabayı bir kenara çekerek köprüye kadar yürüdü ve yolların kesilip kesilmediğini araştırdı. Yollarda henüz barikatlar yoktu, ama nasıl olsa buralara da sıra gelecekti. Taksi şoförü arabasının çalındığını bildirince ve masadaki kadehi kaldıran garson kız mosmor, yerde kıvranınca oradan geçmiş olduğunu anlayacaklardı...</p>

  <p>Güney ve batı yönlerinde gitmediği çabuk belli olacaktı...</p>

  <p>Birden korkuyla irkildi. Kanarya sarısı rengindeki araba kendisi için damgalı bir eşekten farksızdı. Nereye giderse gitsin arabanın rengi onu hemen ele verecekti. Bir an evvel bu arabadan kurtulmayı düşündü, fakat...</p>

  <p>Beklediği fırsat ertesi sabah ortaya çıktı.</p>

  <p>Kadın orta yaşlı ve köylü tipliydi. Koyu gri renkli, son model Ford arabasını yolun sağ tarafından dikkatle sürüyordu. Gary, saklandığı ağaçlıktan çıktı ve kadının peşine düştü. Kadın daima dikkatli, araba sürüşü ihtiyatlıydı.</p>

  <p>Kadının arabasına iyice sokulunca, kadın arabasını yolun sağına yanaştırdı ve Gary’nin geçmesi için oldukça geniş bir yer bıraktı. Gary hızını arttırdı, Ford’un önüne geçti, aniden sağa direksiyon kırarak sert bir fren yaptı.</p>

  <p>Aslında Gary’nin araba sürüşü kadının tuhafına gitmişti. Fakat Gary’nin böylesine bir şey yapabileceğini düşünmüş değildi. Birkaç saniyelik bir türeddütten sonra frene bastı ve Gary’nin arabasına birkaç santim kala durdu.</p>

  <p>Gary, arabanın kapısından bir yılan hızıyla sıyrıldı. Gri Ford daha durmadan kapısına varmıştı bile.</p>

  <p>Kadın öfkeden titreyen sesini biraz yükselterek:</p>

  <p>— Ne biçim araba kullanıyorsunuz!, dedi Eğer dikkatli olma...</p>

  <p>Sözünü tamamlayamadı. Gary’nin duruşundan kuşkulanmıştı, ama niyetini pek anlayamamıştı. Kadının yüzü sarardı, gözleri irileşti.</p>

  <p>Gary, kapıyı açarken direksiyonun başından kayıp diğer kapının yanına büzüldü.</p>

  <p>— Tanrım bizi ırz düşmanlarından koru!</p>

  <p>Gary, tek bir hareketle kadının kolundan çekip onu dışarı aldı. Yarı sürükleyerek taksinin yanına götürüp şoför mahalline attı.</p>

  <p>Kadın, namusun hayatı kadar önemli olmadığını anladığı için hiç karşı koymuyordu. Gary, kadının irileşmiş gözlerine bakarak kapıyı sertçe kapattı ve Ford’a koştu.</p>

  <p>Geri manevrayla taksinin arkasından kurtulan Ford kudurmuşçasına ileri atıldı ve birkaç saniyede gözden kayboldu.</p>

  <p>Kadın ne olduğunu anlayamadan aptal aptal gözden kaybolmakta olan arabasının arkasından baktı. Gary’nin kendisine tasallut etmediğini görünce oldukça şaşırmıştı. Hayal kırıklığına uğradığı belliydi.</p>

  <p>Gary, son süratle uzaklaşırken kadının yüzündeki şaşkınlığı düşündü.</p>

  <p>— Kaltak!, diye söylendi.</p>

  <p>Kadının peşinden gelmeyeceğini biliyordu. Zaten o taksi ile kendisine yetişmesi imkânsızdı. Böyle hızlı gitmesi saçmalık olacaktı. Arabanın hızını elli civarına düşürdü ve kendi kendisine bir şarkı mırıldanarak yoluna devam etti.</p>

  <p class="ortali">⁂</p>

  <p>Uçak sesini duyar duymaz içgüdüsünün verdiği bir hareketle Ford’un burnunu bir hendeğe sokarak fren yaptı. Arabanın durmasıyla Gary’nin arabadan fırlaması bir oldu. İlerde gördüğü bir çite doğru koştu ve çitin koyu gölgesine sığınarak gözlerini gökyüzüne çevirip uçağı araştırdı.</p>

  <p>Uçak kendisinin bulunduğu yere doğru gelmiyor, göremediği bir yere doğru dalış yapıyordu. Uçak biraz sonra bir sırtın gerisinde kayboldu, tekrar göründü, yükseldi ve ikinci bir dalışa geçti. Biraz sonra Gary, kulaklarını yanıltmayan makineli tüfeğin sesini duydu.</p>

  <p>— Salaklar!, diye söylendi.</p>

  <p>Gary, sarı arabayı ve ırzına geçilmeden serbest bırakılan kadının yüzündeki ifadeyi düşündü.</p>

  <p>Makinelinin ağzından fırlayan mermilerin sarı arabayı delik deşik edişini, neye uğradığını anlayamadan kurşunlardan kalbura dönen kadını görür gibi oluyordu.</p>

  <p>Ölmeden önce frene basabilmişse hendeğe devrilmekten kurtulmuştur, diye düşündü.</p>

  <p>Uçak bir kere daha daldı. Makinelinin tarakası tekrar duyuldu. Bir süre sonra uçak dalış yaptığı noktanın üzerinde küçük turlar atarak dolaşmaya başladı.</p>

  <p>Gary, haykırmaktan kendini alamadı.</p>

  <p>— Hay koca sersemler hay!</p>

  <p>Tehlikenin tamamen geçmiş olduğu kanısına varan Gary tekrar Forda atladı ve yola koyuldu. Eğer şoför hâlâ sağsa arabasının hurda haline gelmesine oldukça üzülecekti. Gary, adama hiç yanaşmadığı için belki mikrop almamıştır, kim bilir... diye düşündü.</p>

  <p>Kadına gelince, makinelinin kustuğu ölümden kurtulması mümkün olamazdı. Kadın yine de şanslı sayılırdı, çünkü, Gary’nin mikroplu elleri tenine dokunmuştu ve sonunda nasıl olsa kıvrana kıvrana can verecekti.</p>

  <p>Gary, direksiyonu sıkıca kavradı.</p>

  <p>— Buralarda iş yok, diye söylendi.</p>

  <p>Daha kaç gün kaçabilirdi? Nereye gidebilirdi? Başkalarıyla temas kurduğu takdirde yeri belli olacaktı. Kendisi için tek kurtuluş yolu, çıktığı ine dönüş yoluydu. Yine o pis harabelerin arasında mı yaşamak zorundaydı? Başka çaresi de yok gibiydi.</p>

  <p>Nehir biraz ilerde, karanlık gecenin koyuluğunda, sonsuz akışına devam ediyordu. Dünya denen gezegenin batışına kadar da akmaya devam edecekti.</p>

  <p>Etrafta derin bir sessizlik vardı, bazı yerlerde tatlı şırıltılarla akan nehrin sesini duymak mümkündü. Sanki toprak bile nefes alıyormuş gibi sesler çıkartıyordu.</p>

  <p>Gerçek sessizlik ancak uzayda bulunabilirdi. Başını gökyüzüne kaldırıp parlak yıldızlara baktı.</p>

  <p>Gary, kıyıdaki sazların arasında sessizce bekliyordu. Karanlık geceden daha koyu bir leke yapacak olan nöbetçiyi fark etmeye çalışıyordu. Buraya kadar gelmişken enayi gibi yakalanmakta mana yoktu. Şu anda her zamankinden çok daha dikkatli ve kurnaz olması gerekiyordu. Çünkü, buralarda bir yerde olduğunu bilmemeleri imkânsızdı.</p>

  <p>— Hayvanlar!</p>

  <p>Sarı arabanın içindeki cesedi muhtemelen bulmuşlardı. Bu takdirde nerede bulunduğunun bilinmediğini düşünmesi aptallık olurdu.</p>

  <p>Nereye dönmek istediğini bildikleri halde kinleri ağır basıyor ve ona dönmek imkânı tanımak istemiyorlardı.</p>

  <p>— Hayvanlar!</p>

  <p>Gary kımıldamadan sabırla bekliyor, göğsünden taşan kini frenlemeye çalışıyordu. Geceden, nehirden, insanlardan... hemen hemen her şeyden nefret ediyordu. Şuanda kendi hayatından başka bir şey düşünmüyor, insanlara karşı kini gittikçe artıyordu.</p>

  <p>Sefil hayatını sürdürebilmesi için yapabileceği tek şey vardı. Dişlerini, yumruklarını sıkıyor, kendisini vahşet içinde yaşamaya zorunlu tutanlara içinden küfürler yağdırıyordu.</p>

  <p>Birden ayağa fırlayıp narayı basabilir, nefretini haykıra haykıra söyleyebilirdi, ama bu isyanı uzun sürmez bir köpek gibi gebertilirdi. Önünde uzanan karanlık sulara baktı. Bu nehir vatanı ikiye bölüyordu. Tek kara parçası ikiye bölünüyordu. Bir tarafında medeniyet, diğer tarafında vahşet olan iki kara parçası... Bir tarafta yokluk, kıtlık, açlık ve sefalet, diğer tarafta rahatlık, tokluk ve medeniyet...</p>

  <p>— Eğer hayale dalar gözlerini dört açmazsan ömrün pek kısa olacaktır. Ona göre hareket et, rüya âleminden ayrılıp gerçeğe dön.</p>

  <p>Geceden çok daha koyu bir gölge ağır ağır ilerliyordu.</p>

  <p>Nöbetçi!</p>

  <p>Gary nefesini tuttu. Dört adım ötesinden geçen bulanık karaltıyı kolluyor, nöbetçi geçtiği halde kımıldamıyordu. Sıkılmadan büyrük bir sabırla beklemesini çoktan öğrenmiş olduğu için acelesi yoktu. Önce kaç nöbetçi olduğunu ve geçiş saatlerini iyice öğrenmesi gerekiyordu.</p>

  <p>Nihayet istediğini öğrenmişti. Sürünerek kıyıya doğru kaydı. Bir çöp dahi kırılsa, duruyor, kulaklarını dikip geceyi dinliyor, en küçük bir sesi dahi kaçırmıyordu. Elleriyle sürüneceği yeri dikkatle araştırıyor, sadece elleriyle değil bütün hisleriyle çalışıyordu. Çok yavaş ilerlemek zorundaydı. Tökez tellerinin yerlerini bulması, onlara sürtünmeden geçmesi şarttı. Bir zamanlar dalgıç elbisesini alıp karşıya geçmeye çalışan yarmayı hatırladı. Onun başına gelenlerin kendi başına gelmesini istemiyordu.</p>

  <p>Nihayet eli suya değdi. Vücudu bir yılan gibi kaydı ve sulara gömüldü.</p>

  <p>Akıntıyla oldukça sürüklendi. Gürültü yapmamak için akıntıyla uğraşmayı aklına bile getirmiyordu. Akıntıyla beraber kurbağalama yüzüyor ve karşı kıyıya sessizce yanaşmaya çalışıyordu.</p>

  <p>Hem sessiz kulaçlarla yüzüyor hem de düşünüyordu</p>

  <p>— Hey bir zamanların koca başçavuşu demek medenî insanların arasına karışabileceğini sandın, ha?</p>

  <p>İki yıl karşılaştığı bütün tehlikelere göğüs geren, hepsini büyük ustalıkla atlatan Gary Russel, bütün çabasının boşa gittiğine kızıyordu.</p>

  <p>Nihayet karşı kıyıya varabildi. Ayaklarının altında kıyının balçığını hissedince doğruldu ve bata çıka, yuvarlana yuvarlana toprağa ayak bastı. Son bir kere daha arkasına dönüp karşı sahile baktı. Öfkesini bir türlü bastıramamıştı.</p>

  <p>Yumruğunu hırsla salladı.</p>

  <p>— İt oğlu itler!</p>

  <p>Sonra döndü ve karanlık çalıların arasında kayboldu.</p>
</body>
</html>
