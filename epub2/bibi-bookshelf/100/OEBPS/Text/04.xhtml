<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">4.</p>

  <p>Gary Russel, küçük kamp ateşinin ön kısmındaki ateşin kenarına biraz toprak attı. Tavayı ters çevirip tozlarını silkelerken:</p>

  <p>— Bu son yumurtamız, dedi.</p>

  <p>— Yazık.</p>

  <p>Oliver, on metre kadar ilerdeki bir tümseğin üzerine oturmuş, otomatik tüfeği koluna dayamıştı.</p>

  <p>— Belki tavuğu kesmeseydik daha iyi olacaktı.</p>

  <p>— Kızarmış tavuk isterim diye tutturan sen değil miydin?</p>

  <p>Oliver gözlerini yumdu.</p>

  <p>— Hatırlıyorum, dedi. Tavuk biraz karttı, ama eti lezzetliydi. Yumurtadan usanmıştım.</p>

  <p>— Gelecek hafta bugün ne yiyeceğini sorarım.</p>

  <p>— Peki, ama, kardeşim, bu köylülerin böylesine kalın kafalı olmalarını hazmedemiyorum doğrusu.</p>

  <p>— Askere karşı saygıları yok hergelelerin.</p>

  <p>Gary, üzerine ateş edildiği zaman kurşunun kolunda bıraktığı izi okşuyordu.</p>

  <p>Güneş bulutların arasında kaybolunca bulundukları koruya serinlik çöktü. Ortalıkta çıt çıkmıyordu. Sadece konuşan iki adamın sesi duyuluyordu.</p>

  <p>— Kışa yaklaşıyoruz. Güneye doğru gitmek akıllıca yapılan bir hareket olacak sanıyorum.</p>

  <p>— Boş ver, tepeler biraz serin olur, o kadar.</p>

  <p>— Serin kelimesi biraz hafif kalır zannediyorum.</p>

  <p>— Cephane durumumuz nasıl? Acaba yetecek mi?</p>

  <p>— Cephanemiz henüz bol. Bu Allahın cezası dağlar zaten hep serin olur. Sadece sabahları değil, her zaman serin. Geceleri ise ayaza çekiyor. Bana soracak olursan, güneye gitmeliyiz.</p>

  <p>— Pekâlâ, senin dediğin olsun. Yalnız, burada daha emniyette olduğumuzu unutmamalısın.</p>

  <p>— Adam sende! Canımız isterse Knoxville’den ya da Chattanooga’dan geçeriz. Belki bir şeyler de bulabiliriz. Herkes bizim kadar açıkgöz olamaz ya! Belki, askerî levazım depolarını soymak kimsenin aklına gelmemiştir.</p>

  <p>Gary, hem kendi hem de Oliver’in eşyalarını topladı ve bir torbaya tıktı. Sonra posta kamyonunu sakladıkları yere gitti. Torbayı kamyona attıktan sonra kapıyı kapadı.</p>

  <p>Posta kamyonunu iyi bulmuştu. Oldukça yeni, haki renkli bir kamyondu. Yol kenarlarındaki yeşillikler arasına park ettikleri zaman görülmesi imkânsız oluyordu. Ayrıca, çok sağlam bir kamyondu. Çünkü, bankalara para taşınırdı ve bankalara para taşıyan kamyonların da zırhlı arabalardan farkı olmazdı.</p>

  <p>Eski kamyonlarından yeni posta kamyonuna eşyalarını yükledikten sonra, kimsenin ayrılmak istemediği nehir kıyılarını terk etmişler, tepelere doğru uzanmışlardı. Kamyon ne rahat ne de fazla süratliydi, fakat hem kendileri hem de taşıdıkları yiyecek ve malzeme için çok garantili ve sağlamdı.</p>

  <p>Nehrin üzerindeki köprüye ayda bir kere olmak üzere iki kere gitmişler fakat teğmeni kandırmaları mümkün olmamıştı. Her iki seferinde de teğmen sözlerini pekiştirmek için askerlerine kuru sıkı ateş ettirmişti.</p>

  <p>İlk gidişlerinde köprünün başında bir düzine kadar adam vardı. Karantinanın kalkmasına kadar orada beklemeye karar vermişlerdi. Fakat ikinci gidişlerinde köprünün başında kimseyi görememişlerdi. Biraz araştırmadan sonra adamların kurdukları kampı alelacele terkettiklerini anlamışlardı. Köprünün orta yerine yakın bir yerde üç ceset vardı. Görünüşe göre, adamlar nöbetçilere rağmen karşıya geçmeye çalışmışlardı. Bundan da anlaşılıyordu ki askerlerin hiç şakası yoktu.</p>

  <p>Köprüden ayrılırken Gary:</p>

  <p>— Heriflerden maaşımızı isteseydin, demişti.</p>

  <p>— Cevabın ne olacağını bilmiyor musun?</p>

  <p>— Köprüyü geçmeye çalışanları makineliyle nasıl biçmişler! Askerler makinelinin acemisi değiller.</p>

  <p>— Şüphen mi var? Düşünüyorum da, onların yerinde biz olsaydık, acaba ne halt ederdik?</p>

  <p class="ortali">⁂</p>

  <p>Aradan dört hafta geçtiği halde ne Gary ne de Oliver, köprüyü ziyaret etmeyi düşünmüyorlardı. Birbirlerine söylememekle beraber, köprüden ne kadar uzak kalırlarsa kendileri için o kadar hayırlı olacağı üzerine sessizce anlaşmaya varmışlardı. Bu düşüncelerle, dağlarda kalıp diğer insanlardan uzak kalmayı kendileri için daha hayırlı buluyorlardı.</p>

  <p>Mevsim ilerledikçe dağların rengi yavaş yavaş değişiyor, sonbahar erkenden gelmiş gibi görünüyordu. Havalar da oldukça serinlemişti. Fırsat buldukça dağlardan iniyor, ya bir çiftliğe baskın yapıyor ya da kalabalık olmayan köylerden ufak çapta, talanla öteberi kaldırıyorlardı. Zaten tavuk ve yumurtaları da böyle almışlardı.</p>

  <p>Bombardıman ve karantina üzerinden üç aydan fazla bir zaman geçmişti.</p>

  <p>Gary, kamyonun lastiklerine ayağının ucu ile vurarak havalarını kontrol etti. Sonra, civardaki küçük bir su birikintisinden çamurlu su alarak radyotöre koydu. Benzin zaten az olduğu için kontrol etmek ihtiyacını duymadı.</p>

  <p>Tepenin üstünde yatmakta olan Oliver, hafif bir ıslık çaldı. Gary, arkasına dahi bakmadan şöför mahallinden otomatik tüfeğini kaptığı gibi kendisini yere attı. Sonra yuvarlanarak arabadan uzaklaştı ve bir ağaç kütüğünün yanında durdu. Başını kaldırıp Oliver’in bulunduğu tepeciğe baktı. Oliver parmağı ile batı yönünü gösteriyordu. Gary, yerde sürünerek batı yönüne doğru açıldı. Bir müddet gittikten sonra durdu, vaziyetini değiştirdi ve gelecek olan yabancıyı veya yabancıları bekledi. Gelen bir kadındı.</p>

  <p>Kadın oldukça uzun boylu, sert bakışlıydı. Gizlenmeye çalışmadan uzun adımlarla yürüdüğü halde ayakları çıplak olduğu için hiç gürültü yapmıyordu. Yüzü güneşten bronz gibi yanmıştı. Saçları dağınık, elbisesinin rengi atmıştı ve son derece sadeydi. Elbisenin evvelce kırmızı olduğunu anlamak için çok dikkat etmek gerekti, çünkü elbisesinin rengi, kirli kahverengine çalıyordu. Çıplak bacakları da elbisesinin rengindeydi. İnce uzun, narin olmakla beraber güçlü olduğu her halinden belliydi. Oliver’e on metre kadar yaklaştıktan sonra durdu ve Oliver’in elindeki silâha baktı.</p>

  <p>— Merhaba.</p>

  <p>Oliver, bakışlarını kadının gerilerinde kalan arazi parçasından ayırmadan:</p>

  <p>— Merhaba!, diye karşılık verdi. Nereden çıktın böyle?</p>

  <p>— Hemen şuradan...</p>

  <p>Kadın başıyla, arka planda kalan mor renkli tepeleri işaret etti.</p>

  <p>— Bu sabah kampınızdan yükselen dumanı gördüm.</p>

  <p>— Demek oralara kadar uzanabiliyor...</p>

  <p>— Evet... Kaçak mısınız?</p>

  <p>Oliver kadının gözünün içine baktı.</p>

  <p>— Evet. Bir sakıncası var mı</p>

  <p>Kadın tekrarladı.</p>

  <p>— Kampınızdan yükselen dumanı gördüm. Odunlarınız herhalde kuru.</p>

  <p>— Odundan pek anlamam.</p>

  <p>— Belli. Göstermemi ister misin?</p>

  <p>— Demek ki odundan anlıyorsun. Peki, ama bu işi neden yapacaksın? Hem bir kaçağa neden yardım edeceksin?</p>

  <p>Kadının ifadesinde gerçek bir anlam vardı.</p>

  <p>— Karnım aç.</p>

  <p>Oliver, kadının geldiği yöne bir göz atarak sordu.</p>

  <p>— Yalnız mısın?</p>

  <p>— Evet.</p>

  <p>— Numara yapmıyorsun, ya?</p>

  <p>— Doğru söylüyorum, yalnızım.</p>

  <p>Oliver bir dizi üzerinde doğruldu, gözlerini kadının arkasında kalan araziden ayırmıyordu.</p>

  <p>— Yalnız olduğuna nasıl inanayım? Beni aldatmadığını ner’den bileyim?</p>

  <p>— Sözüme güvenmen gerekir. Yalnızım diye söyledim.</p>

  <p>Birkaç adım daha yaklaştı. İri mavi gözlerini Oliver’e dikerek:</p>

  <p>— Çok açım, dedi. Nöbeti arkadaşın beklesin.</p>

  <p>— Hangi arkadaşım?</p>

  <p>Kadın başıyla sol tarafı gösterdi.</p>

  <p>— O adam! Önce onu görmüştüm, kamyondan atladığı zaman.</p>

  <p>Oliver, kendisini tutamayarak bir kahkaha savurdu.</p>

  <p>— Seni gördüm çık, Gary! Davetsiz konuğumuz hanım seni görmüş, artık çıkabilirsin!</p>

  <p>Gary, yerinden kalkarken:</p>

  <p>— Ordu bu açıkgöz kadını nasıl olmuş da kaçırmış!, dedi. Pasifik adalarında iyi gözcülük yapardı.</p>

  <p>— Belki bizim işimize de yarar.</p>

  <p>Gary, birkaç adım yürüyerek kadının önünde durdu.</p>

  <p>— Yalnızsın, ha! Peki, hep yalnız mı dolaşıyordun?</p>

  <p>— Hepsi öldüler. Uzun zaman oluyor. Olayların nedenini öğrenmek üzere kasabaya inmişlerdi, bir daha dönmediler. Kıyamet mi koptu nedir?</p>

  <p>— Bizler için, evet. Nehrin karşı kıyısında dünya yine eskisi gibi, ama bu tarafda dünyanın sonu geldi sayılır, ismin nedir?</p>

  <p>Oliver de ayağa kalktı.</p>

  <p>Kadın:</p>

  <p>— Sally, dedi.</p>

  <p>Oliver, uyuşuk dizini uğuşturarak kadına baktı.</p>

  <p>— Hoş geldin, Sally. Başçavuş nöbeti sen alda ben de konuğumuzu ağırlamaya çalışayım.</p>

  <p>Sally’nin iki adama katışması işte böyle olmuştu.</p>

  <p>Onlardan ayrılmak niyetinde olmadığı yemeğin başına çöktüğü zaman anlaşılmıştı. Önüne koyulan yiyeceklerin hepsini silip süpürdü. Yediği sürece gözlerini Oliver’den bir kere olsun ayırmamıştı. Açım dediği zaman yalan söylemediği yediği yemekten belli oluyordu.</p>

  <p>Gary, küçük tepede nöbet bekliyordu.</p>

  <p>Bir saat sonra toparlandılar, eşyaları kamyona yüklediler. Oliver direksiyona geçti. Sally, hiç bir şey sormadan gelip Oliver’in yanına oturdu. Oliver, yanına oturan kadını kısaca süzdükten sonra kornaya bastı. Gary, nöbet tuttuğu yerden kalkarak koşar adımlarla geldi. Kamyonun yanına geldiği zaman Oliver’in yanındaki kadını görünce hiç bozuntuya vermeden:</p>

  <p>— Yolcumuz var, ha?, dedi.</p>

  <p>Oliver, zevkle sırıttı.</p>

  <p>— Öyle görünüyor.</p>

  <p>— Senin konuğun olduğunu sakın unutma!</p>

  <p>— Şu ana kadar ortak olarak iyi geçinip gittik. Böylesi daha rahat olmaz mı?</p>

  <p>Gary omuz silkti.</p>

  <p>— Bence bir sakıncası olamaz.</p>

  <p>Sonra kamyona atladı ve kapıyı kapattı.</p>

  <p>Oliver motoru çalıştırdı. Asfalta giden dar patikayı takip ettiler. Şoför mahallinde oturan üç kişi sıkışık oturmak zorunda kaldığından vücutları birbirine dokunuyordu. Ayrıca, yol bozuk olduğu için sarsıldıkça, üçü birbirlerinin üzerine abanıyordu.</p>

  <p>Nihayet asfalt yola ulaştılar. Alabama’ya doğru uzanan yolu tuttular. Kamyonun hareketinden beri kimse konuşmamıştı. Gökyüzü grimsi bulutlarla kaplanıyor ve bolca yağmur yağacağını işaret ediyordu.</p>

  <p>Oliver:</p>

  <p>— Gary ile ortağız, dedi.</p>

  <p>Sally buna hayret etmemişti. Oliver, kadının hayret etmekle beraber bozuntuya vermediğini anladı.</p>

  <p>— Gary, başçavuştur, dedi. Onunla ortaklık kurduk.</p>

  <p>— Sahi mi? Gerçek başçavuş mu?</p>

  <p>— Evet, bir sürü madalyası varmış.</p>

  <p>Kadının yüz ifadesi karışır gibi oldu.</p>

  <p>Oliver, her zamanki sakin sesiyle ekledi.</p>

  <p>— İkimiz de askeriz. Ortağız. Her şeyimizi yarı yarıya paylaşırız.</p>

  <p>Kadın bir an cevap vermedi. Oliver’in dikkatle yüzüne baktı.</p>

  <p>Nihayet:</p>

  <p>— Seni beğendim, dedi.</p>

  <p>Kamyon, düzgün asfaltta lastikleri öterek ilerliyordu.</p>

  <p>Oliver:</p>

  <p>— Teşekkür ederim, dedi. Memnun olduğumu söyleyebilirim.</p>

  <p>Oliver gözlerini bir saniye kadar yoldan ayırdı ve kadına sıcak bir tebessümle baktı.</p>

  <p>— Ben de seni beğendim, ama bu Gary ile ortaklığımı bozamaz. Her şeyimizi paylaşırız.</p>

  <p>Sally, bir süre düşündü, sonra:</p>

  <p>— Yani, ikinizle de yatmak zorunda mı olacağım?, diye sordu.</p>

  <p>Oliver başını salladı.</p>

  <p>— Çok güzelsin, Sally. Ya kabul ya da red...</p>

  <p>Posta kamyonunun şoför mahalli yine derin bir sessizliğe boğuldu. Yalnız lastiklerin asfalt üzerindeki feryadı duyuluyordu. Motorun görültüsü bile monoton sessizliği bozamıyordu. Sally, başını çevirip Gary’ye baktı. Gary’yi alıcı gözle süzüyordu. Gözleri karşılaştı. Uzun müddet göz göze bakıştılar, ikisinin bakışlarında da ne düşmanlık ne de dostluk anlamı vardı. Nasıl olsa henüz tanışmamışlardı ve tanışacaklardı. Kadın bakışlarını tekrar Oliver’e çevirdi. Onu da aynı titizlikle süzdü. Gary, sakin bir tavırla pencereden bakıyordu.</p>

  <p>Posta kamyonu, kimsenin bulunmadığı kanısını uyandıran bir kasabadan geçiyordu. Dükkânların hemen hemen hepsi yağma edilmiş, vitrinleri parçalanmıştı. Kapılar menteşeleri üzerinde sarkıyordu. Kimisi tamamen kopmuş, kaldırımda yatıyordu. Evlerden birinin önünde, çoktan çürümeye başlamış bir ceset vardı. Kamyonun yaptığı rüzgârla bütün sinekler uçuştular ve bir müddet çevresinde dolaştıktan sonra tekrar cesedin üstüne kondular.</p>

  <p>Kasabanın sessizliği ve görünen manzara kadına dokunmuştu. Hiç ilgisi olmadığı halde birden bire:</p>

  <p>— Pekâlâ, dedi. İkinizi de sevebilirim. İkinizle de ortak olabilirim.</p>

  <p>Oliver:</p>

  <p>— Memnun olduk, dedi. Ne yaparsın, ortağız!</p>

  <p>Sally, ciddî bir tavırla ekledi.</p>

  <p>— Ne söylersen söyle seni daha çok beğendim.</p>

  <p>Büyük şehirlere uğramamaya dikkat ederek kısa bir süre sonra Meksiko körfezine ulaştılar. Yolda birkaç otomobille karşılaşmışlar, birkaçını da geçmişlerdi. Her iki durumda da, her iki taraf birbirlerini iyice süzmüşler, elleri silâhlarında hazır olarak beklemişlerdi. Durmak, onlarla konuşmak söz konusu olmamıştı. Başlarına gelen felâketten sonra kimsenin kimseye güveni kalmamıştı.</p>

  <p>Üzerinde ilerledikleri kara yolu denize paralel olarak gidiyordu.</p>

  <p>Denizi ilk gördükleri an. Sally’nin gösterdiği tepki, kadının hayatında deniz görmemiş olduğunu çok iyi belli ediyordu.</p>

  <p>Üzerinde ilerledikleri kara yolu denize paralel olarak gidiyordu.</p>

  <p>Kış aylarını körfezin ılık ikliminde, batı Florida’nın ana sahillerinden uzanan küçük bir yarım adada geçirdiler. Yarım adaya, iki ayak üstüne oturtulmuş ilkel bir köprüden geçiliyordu. Kamyonu geçirdikten sonra bu köprüyü kaldırıp adanın asıl kara ile ilişkisini kestiler, iki odadan yapılmış bir balıkçı kulübesini kendilerine ikâmetgâh olarak kullandılar. Kamyonu kulübenin denize bakan tarafına gizlediler. Kendileri de mümkün olduğu kadar deniz tarafında kalmaya dikkat ettiler. Kimseye görünmek işlerine gelmiyordu.</p>

  <p>İki arkadaş, ilk iki hafta sıra ile nöbet tuttular. Fakat bir tehlikenin söz konusu olamayacağı kanısına varınca nöbetten vazgeçtiler. Arada sırada sahile paralel olan asfalttan hızla geçen bir arabanın sesini duyuyorlardı. Fakat bu arabalar ne duruyor ne de yavaşlıyorlardı. Geldikleri hızla uzaklaşıp gözden kayboluyorlardı.</p>

  <p>Sally, ortaklık anlaşmasına sadık kalarak her iki erkeğin de koynuna giriyordu. Oliver’e daha bağlı olduğunu her hareketiyle belli ediyordu. Zaten gizlemek lüzumunu da duymuyordu.</p>

  <p>Bütün günlerini balık tutmakla geçiriyorlardı.</p>

  <p>Bir gün Oliver, bakışları ufukta bir noktaya takılmış düşünürken:</p>

  <p>— Şu teğmeni düşünüyorum, dedi.</p>

  <p>— Teğmene ne olmuş?</p>

  <p>— Teğmeni ve dikkatle koruduğu köprüyü düşünüyordum.</p>

  <p>— Köprüsünü istediği gibi kullanabilir ve münasip bir yerine... Ben buradan memnunum.</p>

  <p>— Ama düşün ki güç bir görev... Onun yerinde olmak istemezdim. Düşün bir kere, ya nehrin bu tarafında ailesi varsa... Onun yerinde sen olsaydın ne yapardın?</p>

  <p>— Bilmem. Belki de kalkar ailemin yanına giderdim. Her ne olursa olsun, insanın hem cinsine ateş etmek zorunda bulunması hoş bir şey değil.</p>

  <p>— Ayrıca, vebayı da nehrin bulaşmamış bölgelerine bulaştırmak istemezsin, değil mi? Gerçekten de hoş bir görev değil. Onlara da acımıyor değilim, hani! Köprüyü geçmeye teşebbüs etseydik bizi öldürmek için emir vermek zorunda kalacaktı. Ya karısı veya anası, babası geçmeye kalkarsa? Ya da çocukları? O zaman ne yapacaktı? Emir aldı diye anasına çocuklarına da ateş edecek değil ya! Bence adamcağızın aldığı görev çok büyüktür ve sorumluluk fazladır. Vicdan meselesi...</p>

  <p>— Saçma... Subaylarda vicdan denen şey yoktur.</p>

  <p>— Vicdanları vardır, ama onları sen göremezsin. Teğmenin böyle bir duruma düşmesini istemem doğrusu.</p>

  <p>Bir süre sustular. Fakat Oliver’in aklı subaya takılmıştı.</p>

  <p>— Bence bu görev çok ağır, dedi. Bilmem ki adamcağız bir yıl dayanabilir mi?</p>

  <p>— Bir yıl mı? Acaba karantina bir yıl sürer mi dersin?</p>

  <p>— Hiç şaşmam. Bütün kuşkular giderilene kadar bizi karantinada tutabilirler. Ben de sabırsızlanıyorum, ama... Askerî yetkililerin veya hükümet yetkililerinin zaman zaman bu tarafa geçerek incelemeler yapması gerekirdi. Aksi takdirde veba salgınının sürüp sürmediğini nasıl anlarlar! Hava geçirmez tulumlar giyebilirler. Bu bölgede mikrop kalmadığı tespit edilince de gerisi zaten kolay.</p>

  <p>— Yani gerisi kolay olan bizleriz, değil mi?</p>

  <p>— Evet. Hastalığı kapmadığı halde portör görevi yapan bizler. Her nefes alıp verişimizde mikrop saçıyoruz.</p>

  <p>— Vay canına! Nehrin karşı tarafına geçmek istesek bizi acımadan öldürürler. Bu tarafta kalıp yaşamak istesek, burada öldürürler. Böyle saçma sapan şey olur mu yani?</p>

  <p>— Belki o zamana kadar tıp ilerler ve hastalığı yaymamıza imkân vermeden... mikrobu temizlerler. Aksi takdirde ne tarafa baksak bizim için kötü... Çünkü, istemediğimiz halde sağlığın düşmanlarıyız.</p>

  <p>Gary, konuşmadı. Oltasını toparlayıp adanın başka bir tarafına geçti. Gary uzaklaşır uzaklaşmaz Sally, kumun üzerinden kalktı ve Oliver’in yanına geldi. Çıplak vücudunu sevdiği adamın vücuduna yapıştırarak kendisiyle beraber kumların üzerine çekti.</p>

  <p>— Ne zaman söyleyeceksin?</p>

  <p>— Henüz sırası gelmedi.</p>

  <p>Evet her şeyin sırası vardı, ama Sally’nin kıvrak vücudu ellerinin altında fıkır fıkır oynarken balık tutmanın sırası değildi.</p>

  <p>Gary döndüğü zaman ikisini de habersiz yakaladı. Fakat hiç bozmadı. İki aşığın vücutları birbirinden ayrılınca:</p>

  <p>— Ben nehrin öte tarafına geçmek için bir yol düşündüm, dedi.</p>

  <p>— Sahi mi?</p>

  <p>— Köprülerin başında beklerken dikkatimi çeken bir şey vardı. Su kesiminin biraz üstünde bulunan bazı işaretlere dikkat ettin mi? Hani tam köprü ayaklarının yakınında... Bu işaretler, kablo olduğunu gösterir. Bu kablolar nehrin yatağından karşı sahili bulmamız işten bile değil.</p>

  <p>Oliver cevap vermedi. Gözlerini ufuk çizgisinin üzerine dikmişti.</p>

  <p>Gary ısrarla:</p>

  <p>— Geçebilirim, dedi.</p>

  <p>— Farzet ki geçtin, nöbetçileri atlattın, karşı tarafta ne kadar yaşayacağını sanıyorsun? Acaba seni bulamazlar mı?</p>

  <p>— Karşıya geçer geçmez ortadan yok olurum, olur biter.</p>

  <p>— Kaybolamazsın, Gary. Ne kadar uğraşırsan uğraş ortadan kaybolamazsın. Ne demek istediğimi anlayabiliyor musun? Her geçtiğin yerde öylesine bir iz bırakacaksın ki, kör insan bile yutmaz.</p>

  <p>— Saçma, ben hastalıklı değilim ki!</p>

  <p>— Hastalıklı olmamak ne ifade eder, dostum? Mikrobu taşımıyor musun? Karşı taraftakilerden hiç hasta olan bulunmayacak mı? İnşallah başaramazsın, çünkü, bütün Amerika’yı mahveder, nesli kurutursun.</p>

  <p>Gary hemen konuyu değiştirdi.</p>

  <p>— Tamam, tamam! Anlaşıldı, sen benim sözlerime aldırma.</p>

  <p>Sally ile göz göze geldikleri zaman kadının garip bir tavırla kendisini süzdüğünü fark etti.</p>

  <p>Gary’nin bütün düşüncesi karşıya geçebilmekti. Ayrılmayı teklif edince Sally ve Oliver hiç itiraz etmediler. Son günlerde belli etmemeye çalıştıkları halde Gary ile Sally arasındaki geçimsizlik yavaş yavaş patlak vermek üzereydi. Zaten Gary, Sally ile Oliver’in ilişkisini bahane etmişti.</p>

  <p>Sonunda Gary, yanına yeteri kadar cephane aldı. Sırt çantasına biraz yiyecek koyduktan sonra bir tabanca ve otomatik tüfek seçip aldı. Sonra Oliver’le el sıkıştı, vedalaştı. Kulübenin kapısında kadına soğuk bir öpücük yolladı. Sally, veda öpücüğünü iade etmek istemekle beraber elinin hareketini tamamlayamadı.</p>

  <p>Oliver:</p>

  <p>— Nereye gideceksin?, diye sordu.</p>

  <p>— Henüz bilmiyorum. Belki nehir boyunca kuzeye doğru çıkarım.</p>

  <p>— Kablodan geçmeye kalkışırsan dikkat et, dedi.</p>

  <p>— Sen de gözlerini dört aç. Başınıza bir felâket gelmesini arzu etmem.</p>

  <p>— Sen de dikkat et...</p>

  <p>Gary, başka söz söylemeden arkasını dönüp uzaklaştı. Kulübe ağaçların arasında kaybolduğu zaman Sally’nin yataktaki durumunu düşündü. Güzel bir anıydı... Fakat arkasına bakarak kadını görmek arzusuna kapılmadı.</p>

  <p>Kendi kendisine söylendi.</p>

  <p>— Boş ver!</p>

  <p>Uzun ve çevik adımlarla yoluna devam etti.</p>
</body>
</html>
