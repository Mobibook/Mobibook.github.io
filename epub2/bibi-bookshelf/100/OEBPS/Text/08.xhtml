<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">8.</p>

  <p>Gary, radyonun başına diz çökmüş dinliyordu.</p>

  <p>«... feci bir kazaya sebep olmuştur. Geç kalan bir askeri tren, arkadan yetişen ekspresin çarpışmasıyla raydan çıkmıştır. Ekspresin makinisti, havanın karlı olduğunu ve katarın arka fenerlerini göremediğini, gördüğü zaman da treni durduramadığını söylemiştir. Yük treninin bütün vagonları birbirine girmiş ve tren raydan çıkıp devrilmiştir. Soruşturma devam etmektedir. Askeri yetkililer zarar hakkında konuşmaktan kaçınmışlardır. Bu tren, Mississippi kıyısındaki değiştirme birliğini taşımaktaydı.»</p>

  <p>«Mississippi hududunda değişmeler birbirini kovalamaktadır. Birçok kahraman artık ailelerine, sıcak yuvalarına kavuşmak üzeredir. Uzun görev devresinden sonra yılbaşını evlerinde geçirmeye hak kazanan askerlerin kısa bir süre daha görevlerinde kalmaları beklenmektedir. Askerî yetkililer Mississippi hududunu koruyan birliklerin sayısı hakkında bilgi vermekten sakınmaktadırlar. Askeri bir sözcü, vatandaşların rahat uyuyabileceklerini, gelebilecek bir tehlikenin söz konusu olmayacağını söylemiş ve sözlerine, doğudaki bölgede bulunabilecek düşman ajanlarına karşı gerekli tedbirlerin alındığını eklemiştir. Söylentilere göre, doğudaki bölgede çalışan ajanların temizliğine kısa zaman sonra başlanacaktır.»</p>

  <p>Gary, şaşkınlığından donup kalmıştı.</p>

  <p>«Sayın dinleyicilerimiz, bildiğiniz gibi, karşı bölgedeki düşman ajanları zaman zaman bu tarafa geçmeyi denemişler fakat uyanık nöbetçilerimizin şiddetli ateşiyle karşılanmışlardır. Bu ajanlardan hiç biri henüz sağ olarak ele geçirilememiştir. Bu bakımdan, bir yılı aşkın bir zamandan beri üzerimize çöken felâketin sır perdesi kaldırılamamıştır.»</p>

  <p>«Bu arada, Pentagon’dan bazı belirsiz işaretler alınmakta ve bir kısım askerlerimizin işgali mümkün olmayan Pentagon’un yeraltı kalesinde bulundukları anlaşılmaktadır. Bunlar belki de Mississippi’nin doğu bölgesinde sağ kalan son vatandaşlarımızdır.»</p>

  <p>«Bütün Avrupa radyoları...»</p>

  <p>Gary, radyoyu iki eliyle kavradı ve şiddetle sarstı.</p>

  <p>— Yalan söylüyorsun, it oğlu, dedi. Yalan söylüyorsun!</p>

  <p>Evet, Radyo yalan söylüyordu, yalan haber veriyordu. Basit bir propaganda stratejisi uygulamaya çalışıyorlardı. Nehrin batı yakasında kalan yirmi iki eyalet «örfi idare» yönetimindeydi. Bunun anlaşılmaması için insanın baştan aşağı odundan yapılmış olması gerekirdi. Radyoda konuşan spikerin sözleri bunu gösteriyordu. Palavra! Spiker, eline tutuşturulan kağıtlardan okuyordu, okumak zorunluğundaydı. Spiker de inanmayabilirdi, ama elinden başka bir şey gelmezdi. Haberi yalan da olsa doğru da olsa, emir aldığı sürece vermek zorunluğundaydı. Söylenenlerin hepsi halkı uyutmak, oyalamak için söylenen kelimelerden ibaretti. Demek ki artık bir dikta rejimi uygulanmaya başlamıştı. İtalya’da Mussolini, Almanya’da Hitler ve Rusya’da Stalin aynı rejimi uygulamışlardı...</p>

  <p>Sebap ne olursa olsun spikerin söylediklerinin tümü palavraydı.</p>

  <p>Yabancı ajanlar konusu nereden çıkmıştı? Bir buçuk yıldır dolaşmadığı yer kalmamış, oralarda yalnız kendisi gibi yaşamak ve sefil hayatını sürdürmek isteyen insanlarla karışılaşmıştı.</p>

  <p>Düşman ajanı, ha!</p>

  <p>Hududa gönderilen bir tren dolusu askerin sayısı binlere, on binlere çıkardı. Bütün bu kadar asker bir avuç düşman ajanına karşı mı kullanılıyordu?</p>

  <p>Acaba, radyoda söylenilenleri kaç kişi yutuyordu?</p>

  <p>Gary yine radyoya kulak verdi.</p>

  <p>Yine müzik çalıyordu. Gary, müziğin melodisini anlayamadı. Mamafih, müzik sesi hoşuna gidiyordu. Yere uzandı, güneşe karnını vermiş bir kurbağa gibi kendisini müziğin sıcak nağmelerine terk etti.</p>

  <p>Canı acıyordu...</p>

  <p>Her tarafı sızlıyordu...</p>

  <p>İçinin kavrulduğunu hissediyordu...</p>

  <p>Müziğin tatlı nağmeleri küçük birer iğne gibi her tarafına batıyordu...</p>

  <p>Yalnızlığını, kafa üstü yuvarlandığı vahşet dünyasını daha yakından, daha içten hatırlıyordu...</p>

  <p>Yattığı yerde kıvranmağa başladı...</p>

  <p>Şarkı söyleyen kadın sanki hemen yanındaymış gibiydi...</p>

  <p>Bu hayali kadının ellerini tutamıyor, onu kollarıyla saramıyor, altına alamıyordu...</p>

  <p>Bütün vücudu dayak yemiş gibi ağrıyordu...</p>

  <p>Oysa, Gary tek başına kalmıştı...</p>

  <p>Çevresindeki insana benzeyen yaratıkların kendisiyle ilişkileri yoktu...</p>

  <p>Kendisinde bulunan canlılık onlarda yoktu...</p>

  <p>Kimisi, kendisi koruduğu takdirde yaşayacak, kimiside merhametine sığınacaktı...</p>

  <p>Kendisinden başka kimsenin yaşantısı gerçek değildi...</p>

  <p>Hiç kimseye güvenilemezdi...</p>

  <p>Kimseyle beraber olamaz, ortaklık kuramaz, birlikte yaşayamazdı...</p>

  <p>Ama bütün bu insanlar arasında bir kişi vardı...</p>

  <p>İrma...</p>

  <p>Bu ismi nasıl hatırlayabildiğine şaştı.</p>

  <p>İrma! Mücevherleri yerden toplayan, on dokuz yaşında olduğunu söyleyen kız...</p>

  <p>İrma’nın yüzünü hatırlayamıyordu...</p>

  <p>Zaten onun hakkında hatırladıkları çok azdı. On altı, on yedi yaşlarında göstermekle beraber on dokuz yaşında olduğunu iddia ediyordu...</p>

  <p>İrma’nın bir özelliği vardı...</p>

  <p>İrma utanmazdı...</p>

  <p>Beraber geçirdikleri geceyi hatırladı. Şimdiye kadar onun gibisini bulamamıştı...</p>

  <p>Radyodaki şarkıyı dinlerken İrma’yı aradığını, onun körpe vücudunu özlediğini ve onun ateşiyle yandığını anladı.</p>

  <p>İrma’nın özlemini çekiyordu...</p>

  <p>Onu bırakmakla büyük aptallık etmişti... O zamanlar köprüden geçebileceğini düşünüyordu.</p>

  <p>Dünya bir girdaba saplanmış, her şey son bulmuştu.</p>

  <p>Gary, hayatta yapyalnız kalmıştı.</p>

  <p>Ya nehrin öte sahilindeki it oğlu itler! Düşman ajanı, ha! Şimdi bu hikâyeyi uyduracaklarına bundan bir buçuk yıl önce akılları neredeydi? Neden şimdiye kadar beklemişlerdi? Amerika’nın askeri, uçağı, bombası yok muydu?</p>

  <p>Koskoca Amerika Birleşik Devletleri, dünyaya kafa tutan bir ulus, birkaç bombaya boyun mu eğecekti? Ayrıca, kendi ırkını ölüme nasıl terk edebiliyordu?</p>

  <p>Gary artık her şeyden kuşkulanıyordu... Acaba bombardımandan daha önce haberleri varmıydı?</p>

  <p>Gary kuşkulanmakta haklıydı...</p>

  <p>Hiç bir şey bilmiyordu. Nehrin batı yakasında kalanların da fazla bilgileri yoktu. Onların bilgileri de kendisininkinden ileri gitmiyordu. Olay hakkında bilenlerin de ağızlarını açmayacakları muhakkaktı. Radyodaki haberler bunu gösteriyordu.</p>

  <p>Pentagon tarafından hazırlanmış bir sürü planlar vardı. Bu planlan bütün dünya biliyordu. Bombardımandan birkaç saniye sonra karşı saldırıya geçilebilirdi.</p>

  <p>Ayrıca, Amerikanın bombalanmasından önce alınan bazı haberler vardı.</p>

  <p>Bütün Kuzey İngiltere, gizli bir düşman tarafından bombalanmıştı...</p>

  <p>Bütün Moskova bölgesi ve Orta Rusya, Kuzeyden gelen bombalarla harap olmuştu...</p>

  <p>Hindistanda yapılan tahrip daha da büyüktü...</p>

  <p>Avusturalya yerle bir edilmişti...</p>

  <p>Çin’in Pasifik sahilleri bombalanmıştı...</p>

  <p>Ganj ovası bombalanmıştı...</p>

  <p>Bütün Orta Avrupa tahrip edilmişti...</p>

  <p>Güney Afrika da aynı zamanda bombalanmıştı ve büyük bir özellik taşıyordu. Çünkü, Güney Afrika’yı yıkan bombalar doğrudan doğruya Güneyden atılmıştı... Fakat Güneyde düşman yoktu.</p>

  <p>Bombardımandan altı dakika sonra Genel Kurmay’ın önceden hazırladığı planlara uyularak karşı saldırıya geçilebilirdi, ama hiç bir hareket yapılmamıştı, daha doğrusu yapılamamıştı, çünkü, düşmanın nereden geldiği ve kim olduğu bilinmiyordu.</p>

  <p>Yeryüzünün en kalabalık bölgeleri tek elden, aynı gizli düşman tarafından bombalanmış, insanlık çürümeye terk edilmişti. Bu düşmanın yeryüzünde olması imkânsızdı... Bu düşmanı başka yerlerde aramak gerekirdi, ama nerede aranmalıydı?</p>

  <p>Nerede?</p>

  <p>Nereden geldiği kesinlikle bilinmeyen bir düşmana karşı nasıl davranılabilirdi?</p>

  <p>Fakat herkes böyle düşünmüyordu. Moskova’nın bombalanmasından yirmi dakika sonra Rusya, bütün gücü ile zaten harap olmuş Batı Avrupa’ya yüklenmişti. Bütün Avrupa hallaç pamuğu gibi atılmış, taş taş üstünde bırakılmamıştı. Rus kuvvetleri Alaska’ya da saldırmışlardı. Fakat Kanada’dan öteye geçememişlerdi. Hem Amerikan hemde Kanada hava kuvvetleri Rusların saldırısı karşısında güzel bir korunma hattı kurmuşlar ve Rus Hava Kuvvetlerini püskürtmüşlerdi.</p>

  <p>İlk kargaşalık geçtikten sonra, Rusların yaptığı saldırı, bombardımanın da onlar tarafında yapıldığı kanısını uyandırmıştı. Fakat Rusya’nın da bombalanmış olması bu kanıları ortadan kaldırmıştı. Bozguna uğrayıp geri dönen Rus uçakları üslerini bulamamışlardı.</p>

  <p>Kelimenin tam anlamı ile Dünya büyük bir çıkmaza girmiş, bu çıkmazdan nasıl kurtulacağını bilmiyordu.</p>

  <p>Bombardımandan sonra bütün dünya radyoları sanki söz birliği etmişler gibi susuyorlardı. Bir müddet sonra yavaş yavaş uyanmaya başlayan radyolarda sorulan sorular vardı. Bulaşıcı hastalık çeşitleri milyarlarca insanın ölümüne sebep oluyordu. Şimdiye kadar görülmemiş çeşitli hastalıklar baş gösteriyordu. Ani öldüren, ıstırapla kıvrandıran, teneffüs sisteminde kramplar yapan, zihinleri tahrip eden bir sürü hastalık insanlar arasında kol geziyordu...</p>

  <p>Fakat bu genel bombalamanın kimler tarafından ve ne amaçlarla yapıldığı bir türlü anlaşılamıyordu. Genel kanı, Batı ve Doğu’nun arasında geçen bir atom savaşı üzerineydi.</p>

  <p>Fakat atom savaşına yürümek için emir verecek olan devlet büyükleri, halen sağ iseler, bu bombardımanın bir atom savaşı olmadığını biliyorlardı.</p>

  <p>Bombardıman bütün gizliliğini büyük bir kıskançlıkla koruyordu...</p>

  <p>Radyoların sesleri yavaş yavaş kesiliyor ve bütün dünya derin bir sessizliğe gömülüyordu...</p>

  <p>Amerika’da hâlâ hayat vardı. Kurtulan şehirler vardı...</p>

  <p>Hemen hemen Amerika’nın yarısı kurtulmuştu, ama bunun nasıl olduğunu kimse anlamıyordu.</p>

  <p>Bombardıman sebeplerinin öğrenilebileceği de kuşkuluydu...</p>

  <p>Amerika’nın doğu sahillerinden yüzlerce kilometre uzağa yağan bombaların varlığından ancak, o sırada oradan geçmekte olan gemiler ve yolcuları biliyordu, ama onların da gördüklerini anlatmalarına imkân yoktu. Denize düşen bombalar ancak birkaç yüz insanla milyonlarca deniz yaratığını öldürmekten başka bir işe yaramamıştı.</p>

  <p>Bu, bir hata sonucuydu... Mississippi’nin Batısına düşmesi istenen bombalar bir hata sonucu kıtanın doğu sahillerinden denize uçmuştu.</p>

  <p>Tabiî, bunu bir mucize saymak gerekirdi. Fakat bunu kimse bilmiyordu. Kimse de öğrenemeyecekti...</p>

  <p>Batı Amerika dünya yüzünde sağlam kalan tek bölgeydi. Muhtemelen Himalaya dağlarının bir kısmı, büyük Sahra ve Amazon ormanları da etkilenmemişti.</p>

  <p>Bu korkunç gerçeği bilenlerin sayısı çok azdı.</p>

  <p>Fakat kimse bildiği gerçekleri açıklamak cesaretini gösteremiyordu...</p>

  <p class="ortali">⁂</p>

  <p>Gary, sırtını samanlığın buz gibi duvarına dayamış, ilerdeki donmuş dereyi seyrediyordu. Sabahın ilk ışıkları, insanı ısıran soğuk havanın ısınmasında etkin olmuyordu.</p>

  <p>Gary, soğuktan donmuş boş tarlalara bakarak içini çekti.</p>

  <p>Akşamki olayın izlerini gördü. Yabancının sürünerek geldiği yön ve yamaçta izlerini gördü. Güneşin solgun ışıkları adamın düştüğü yerdeki kan lekesini donuk parıltılarla aydınlatıyordu. Sonra kendi izleri başlıyordu.</p>

  <p>Radyoda şarkı söyleyen kışı düşündü...</p>

  <p>Sonra, radyonun başındayken aklına gelen on dokuz yaşındaki kızı hatırladı ve derin derin iç geçirdi...</p>

  <p class="ortali">⁂</p>

  <p>Bir yaz günüydü. Gökyüzü masmavi rengiyle insanın üzerinde dinlendirici bir etki yapıyordu.</p>

  <p>Gary, vücudunu gizleyen yüksek otların içinde sırt üstü yatmış, mavi gökyüzünde uçuşan kuşları seyrediyordu.</p>

  <p>Mis gibi ot kokusunu derin derin nefes alarak ciğerlerine doldurdu.</p>

  <p>Şehirlere sokulamıyordu. Genellikle açık araziyi tercih ediyordu. Buraya daha erken gelmek istemişti, ama olmamıştı. Şu anda Washington civarında olmayı arzu ediyordu. Sandy’lerden ayrılmak kolay olmamıştı. Gitmeye kararlı olduğu halde çeşitli nedenlerle kalması için ısrar etmişler, bir türlü yakasını bırakmamışlardı. Onunda, Sonbahar’da geleceğine dair söz vermesi üzerine gitmesine razı olmuşlardı. Onları artık kendi ailesinden sayıyordu. Küçüklere alışmış, karı ve kocaya ısınmıştı.</p>

  <p>Gökyüzünün köpük kadar beyaz bulutları arasında Sandy’nin yüzünü görür gibi oldu. Sandy, yirmi yaşına basınca acaba nasıl bir genç kız olacaktı.</p>

  <p>Gelecek kış, niyeti Güney Florida’ya gitmekti. Belki yarımadada yerleşen dostlarının yanına dönecekti. Denizde balık olduğu sürece aç kalmak ihtimali olamazdı.</p>

  <p>Öylesine rahat, yerinden öylesine memnundu ki, silâh seslerini duyduğu halde yerinden kımıldamak istememişti.</p>

  <p>Önce dikkatle dinledi. Silâh seslerine bakılacak olursa oldukça kalabalık bir gruptu. Fakat ilgisini çekmeyecek kadar uzakta bulunuyorlardı.</p>

  <p>Fakat makineli tüfeğin sesini duyunca yerinden doğruldu.</p>

  <p>Makineli tüfek!</p>

  <p>Büyük bir ihtimalle, makineli tüfek asker demekti...</p>

  <p>Bir soyguncu çetesi de eline bir makineli geçirmiş olabilirdi, ama bu zayıf bir ihtimaldi...</p>

  <p>Yerinden fırladı içgüdüsüne uyarak arazinin verdiği imkân oranında, otların, ağaçların arasına gizlenerek koşmaya başladı. Tam vahşi bir kaplan gibi sessiz ve süratli hareket ediyordu Ayak seslerinin on metre uzaklıktan bile duyulması mümkün olamazdı. Missisippi nehrinden bu kadar uzakta askerlerin bulunması ne demekti? Yoksa ordu, nehri geçip radyonun söylediği temizlik harekâtına mı girişmişti? Önüne çıkan bir çiti çevik hareketle aştı. Hem koşuyor hem de dua ediyordu. Tabiî, duası herkesin bildiği dualardan değildi. Adını bile unuttuğu Tanrı’ya yalvarmıyordu. Duası, birbiri peşine sıraladığı küfürlerden ibaretti. Hem koşuyor hem de gelenlerin asker olmalarını temenni ediyordu. Artık vahşete alışmıştı. Kısa bir zaman sonra konuşmasını unutacak hayvanlar gibi hırlamaya başlayacaktı. Yaşantı, artık dayanılmaz bir hale gelmişti. Fakat onlar bu kadarına bile hak tanımayacaklardı. Yaşantısından, üzerinde bulunduğu vatandan nefret ediyor ve bu hissiyatını söverek dile getiriyordu.</p>

  <p>Böyle de olsa hayatını kaybetmek istemiyordu. Hayır, bir düşman ajanı olarak yakalanıp, bir manga askerin karşısında kurşuna dizilmek istemiyordu.</p>

  <p>— Canları cehenneme köpeklerin!...</p>

  <p>Henüz otuz küsur yaşındaydı; ölüme hazır değildi, önünde uzun yıllar vardı.</p>

  <p>Silâh sesleri oldukça yaklaşmaktı. Küçük bir tepeyi tırmanıp yere yattı. Emekliyerek tepenin zirvesine ulaştı ve başını büyük bir ihtiyatla uzattı. Silâhını uzatarak uzun otları araladı.</p>

  <p>Birdenbire kuşkuyla doğruldu.</p>

  <p>Bulunduğu yerden, birkaç yüz metre ilerde asfaltı bozuk bir yol görünüyordu Asfaltın üzerinde sadece iki askerî kamyon vardı. İkisi de yarı zırhlı arabalardı. Tuzağa düşürülmüş oldukları belliydi Gary merakla biraz daha ilerledi. İki kamyonu kıstıranları gözleriyle araştırdı. Kamyonlardan biri yolun kenarındaki hendeğe çok yakındı. Duruşundan arızalı olduğu anlaşılıyordu. İkinci kamyon, birinci kamyondan birkaç metre ilerde durmuştu. Her iki kamyonun şoför mahalinden, yolun iç tarafında kalan fundalık araziye doğru ateş ediliyordu.</p>

  <p>Biraz daha dikkatli bakınca makineliyi de gördü. Hendeğin yanında duran kamyonun arka kısmındaki küçük bir pencereden ateş ediyordu.</p>

  <p>Asfaltın üstünde bir ceset vardı.</p>

  <p>Kamyonların burunları batıya, Mississippi’ye doğru dönüktü.</p>

  <p>Gary, nasıl davranacağını hemen planladı. Yerinden doğrulup yola doğru yamaçtan aşağı koşmaya başladı. Tekrar yere kapaklandı ve otların arasında sürünerek ilerledi. Bir müddet durup bekledi. İkinci bir sıçrayış yaptı. Birkaç sıçramadan sonra olayın geçtiği yere iyice yaklaşmış oldu. Yoldakiler tarafından görülmemesi imkânsızdı. Muhakkak görüyorlardı, ama üzerine ateş eden olmamıştı. Böyle yaklaşması askerlerin bildiği bir yaklaşma usulüydü. Belki de sebep buydu...</p>

  <p>İlerleldikçe daha kısa ve ihtiyatlı sıçramalar yaptı. Nihayet bulunduğu yerin biraz daha ilerisinde ve kendisinden alçakta kalan arazi üzerinde beş adam gördü. Adamların kamyonlardan görülmesi mümkün olamazdı. Fakat Gary, onları rahatlıkla görüyordu. Beş kişiden dördü kamyonlara ateş ediyordu. Beşincisinde ise hiç bir hareket izi yoktu.</p>

  <p>Gary silâhını omuzladı ve sanki avlanırmış gibi rahat rahat, hiç acımadan ateşe başladı. Adamın biri yerinden kalkacakmış gibi bir hareket yaptı, sonra yüzüstü kapaklanarak ters döndü ve hareketsiz kaldı. Diğer üç adam şaşkınlıkla doğruldu. Gary bir kere daha ateş etti. Biri daha göğsünü tutarak yıkıldı. Şimdi kamyondakiler de atışlarını yoğunlaştırmışlardı. Sağ kalan iki kişi vaziyetin kötüye gittiğini görünce kaçmaya başladı. Makineli tüfeğin tatlı sesi duyuldu, sonra birden kesildi. Kaçmakta olan iki adam gık diyemeden yere yuvarlandı.</p>

  <p>Bütün ovayı derin bir sessizlik kapladı. Gary, içinin ezildiğini hissediyor, bilmediği ve şimdiye kadar hiç tatmadığı bir acı duyuyordu.</p>

  <p>Yerinden kımıldamadan:</p>

  <p>— Ateşi kesin!, diye haykırdı.</p>

  <p>Kamyondan bir ses duyuldu.</p>

  <p>— Ellerini havaya kaldır ve yaklaş!</p>

  <p>Gary yavaşça doğruldu ve ellerini kaldırdı. Otomatik silâhı sağ elindeydi. Yola yaklaştı; adımları ağır ve dikkatliydi. Yolun kenarındaki hendeği aşarak yola çıktı. Sonra yolun kenarına çöktü.</p>

  <p>— Silâhını yere koy!</p>

  <p>Gary tereddüt etti.</p>

  <p>— Siz tepeyi tutup arkamı emniyete almazsanız bırakamam.</p>

  <p>— Arka tarafın emniyette. Tepeyi göz altında tutuyoruz.</p>

  <p>Gary tüfeğini asfaltın üstüne bıraktı.</p>

  <p>Kamyondan duyulan ses:</p>

  <p>— Kimsin ismin nedir?, diye sordu.</p>

  <p>— Başçavuş Gary Russel. Evvelce Beşinci orduya bağlıydım...</p>

  <p>Kamyonun penceresinde, çelik miğferli bir baş göründü.</p>

  <p>— Kimliğini ispatlayabilir misin?</p>

  <p>— Evet.</p>

  <p>Gary, sicil numaracını taşıyan madeni plakayı boynundan çıkardı. Subay sicil numarasını inceledi.</p>

  <p>— Size teşekkür etmek isterim, dedi. Bizi çok zor bir durumdan kurtardınız. Yalnız mısınız?</p>

  <p>— Evet.</p>

  <p>Teğmen olan subay bir an için ne söyleyeceğini şaşırarak sustu.</p>

  <p>Teğmenin yanındaki adam:</p>

  <p>— Chicago’yu sorsak, Teğmenim, dedi.</p>

  <p>Gary hemen cevap verdi.</p>

  <p>— Chicago mahvoldu. Atom bombası atılmış olacak, hemde yüzlercesi. Atom bombasından ve sari hastalıktan kimse kalmadı. Belki birkaç bin kişi sağdır.</p>

  <p>— Bu kadar mı? Söylediklerinden emin misin?</p>

  <p>— Kesinlikle. Chicago’dan Florida’ya kadar her yeri dolaştım. İlk yıl oldukça kalabalık vardı, ama bu yaz belki birkaç bini sağ kalabilmiştir.</p>

  <p>— Oysa...</p>

  <p>— Evet, Teğmenim</p>

  <p>— Teşekkür ederim, Başçavuş! Size ne kadar teşekkür etsek azdır. Şimdi şu lâstiği tamir ettikten sonra yola çıkabiliriz.</p>

  <p>— Teğmenim...</p>

  <p>— Ne var?</p>

  <p>— Beni de beraber alabileceğinizi düşünüyordum.</p>

  <p>Teğmenin tutumu birden sertleşti.</p>

  <p>— İstediğiniz şey imkânsız. Siz bulaşıksınız. Bunun için mi düşmana ateş açtınız? Sizi takdir edebilirim, Başçavuş, ama beraberimde götüremem.</p>

  <p>Gary, sanki büyük bir hayal kırıklığına uğramış gibi:</p>

  <p>— Fakat, Teğmenim, ben... ben...</p>

  <p>— İmkansız.</p>

  <p>Gary dönüyormuş gibi yaptı, sonra yine subaya döndü.</p>

  <p>— Teğmenim, bana biraz yiyecek veremez misiniz?</p>

  <p>— Erzakımız fazla değil. Yiyeceğimizin yolculuk boyu yetmesi gerekiyor. Artık gidebilirsiniz. Biz de lastiği tamir ettikten sonra gideceğiz.</p>

  <p>Gary fırsatı kaçırmak istemedi.</p>

  <p>— Lastiğinizi ben değiştireyim. Yalnız bana biraz yiyecek verin. Buralarda yiyecek oldukça kıt, Teğmenim.</p>

  <p>Subay, Gary’nin ince vücuduna ve parçalanmış elbisesine baktı. Ona acıdığını hissettirmek istemediği yüz ifadesinden belli oluyordu.</p>

  <p>— Peki, Başçavuş, dedi. Bizim de fazla yiyeceğimiz yok, ama sizin bizden çok ihtiyacınız var. Şu lâstiği yapın da...</p>

  <p>— Hemen Teğmenim. Krikoyu verir misiniz?</p>

  <p>Biraz yürüdü ve elini uzattı. Teğmenin kelimeleri üzerinde soğuk bir duş etkisi yaptı.</p>

  <p>— Sakın yaklaşma! Sen bulaşıksın... Hastalık geçirmeyen tulumlarımız yok. Krikoyu sana atarız.</p>

  <p>Gary şaşırmıştı.</p>

  <p>— Tulum da ne oluyor?</p>

  <p>— Radyasyon tulumları. Onları giymeye mecburuz. Işınlardan ve mikroplardan korunmak için...</p>

  <p>Gary, patlak lastiğe doğru yürüdü.</p>

  <p>— Lütfen dikkat edin, Teğmenim. Arkamdan ateş edilmesini istemem.</p>

  <p>Önüne atılan krikoyu yerleştirdi. Kamyon ağır ağır yükseldi.</p>

  <p>Gary neşelenmişti, fakat belli etmiyordu. Bu askerlerin Pentagon’dan olduklarını tahmin etmişti. Askerlerin böylesine çabuk kanabilmeleri ne kadar bilgiciz oldukarını ve burada yaşayanların ne tadar vahşi olduğunu bilmediklerini gösteriyordu.</p>

  <p>İçin için gülerek, enayiler, diye düşündü.</p>

  <p>Pentagon’dakiler hâlâ yumuşak ve medenî insanlardı. Buralarda yaşayanlara inanacak kadar bilgisizdiler. Doğudan geldikleri belliydi. Muhtemelen Mississippi üzerindeki bir noktaya gidiyorlardı. Her kamyonda üç asker vardı. İki kamyon ve altı kişi...</p>

  <p>Gary heyecanını belli etmeden lastiği yerinden çıkardı. Sonra yedek lastiği taktı. Bijon somunlarını sıktıktan sonra krikoyu indirdi. Yeni taktığı lastikten hafif bir ses geliyordu... Kaçak havanın sesi... Çünkü supap kapağını çıkartmış, küçük birçöp sıkıştırdıktan sonra tekrar yerine tamıştı.</p>

  <p>Doğrulup ayağa kalktı.</p>

  <p>— Krikoyu istiyor musunuz, Teğmenim?</p>

  <p>Subay tereddüt ediyordu. Krikoyu tekrar alacak’larını her halde düşünmemişti. Düşünmüş olsa Gary’nin lastiği değiştirmesine razı olmazdı. Şimdi krikoda da mikrop olabilirdi. Canının sıkıldığı yüzünden belli oluyordu.</p>

  <p>— Kamyonun arkasına at, ama yavaş ol!</p>

  <p>— Emredersiniz, Teğmenim.</p>

  <p>Gary kamyonun arkasına geçti. Arka kapı açıktı. Kamyonun karanlık içine bir göz attı. Makinelinin namlusu göğsünü gösteriyordu. Makinelinin başındaki asker bir sandığın üstünde oturuyordu. Dudaklarının arasından bir izmarit sarkıyordu. Kamyon ağzına kadar sandıkla doluydu, Gary, adamın burnundan çıkan sigara dumanını derin derin ciğerlerine çekti.</p>

  <p>Asker terslendi.</p>

  <p>— Fazla sokulma, oraya atıver!</p>

  <p>— Peki, asker, bozulma!</p>

  <p>Gary, elindeki krikoyu en yakın sandığın üstüne bıraktı. Gözünü sigaradan ayırmadan geri geri gitti. Asker uzanıp kapıyı çekti.</p>

  <p>Teğmen:</p>

  <p>— Teşekkür ederim, Başçavuş, dedi. Raporumda bu olaydan söz edeceğim. Bugün vatana büyük bir görevde bulundunuz.</p>

  <p>— Teşekkür ederim, Teğmenim. Bana biraz yiyecek verecektiniz ?</p>

  <p>— Evet, şimdi...</p>

  <p>İki adet yiyecek paketi uzattı.</p>

  <p>— Daha fazlasını veremeyeceğim. Bizim de sıkıntımız olduğunu söylemiştim. Nerede bulunduğumuzu biliyor musun?</p>

  <p>— Ohio’dasınız, Teğmenim. İndiana hududuna çok yakınsınız. Geceyi şehirde geçirmemenizi tavsiye ederim. Üzerinize kalabalık olarak çullanabilirler. Açık arazide konaklamayı tercih etmelisiniz.</p>

  <p>— Tekrar teşekkür ederim. Başçavuş. Biz uzaklaşıncaya kadar silahınıza dokunmayın. Şimdilik hoşça kalın!</p>

  <p>Şoför motoru çalıştırdı. Kamyonu geri vitese takarak yola çıkardı, sonra kornaya bastı.</p>

  <p>Her iki kamyon da aynı anda hareket ettiler.</p>

  <p>Gary iki kamyonun arkasından baktı.</p>

  <p>— Güle güle, diye söylendi. Siz de bir gün benim durumuma düşersiniz!</p>

  <p>Makinelinin başındaki er, kamyonun arka camından bir paket sigara attı. Gary eğilip sigara paketini aldı. Sonra silâhına uzandı. Doğrulduğu zaman kamyonlar çoktan uzaklaşmışlardı.</p>

  <p>İki kamyon tamamen gözden kaybolunca acele adımlarla yoldan ayrılıp araziye daldı ve kamyonların gittiği yöne doğru yürüdü.</p>

  <p>Kamyonun lastiği hava kaçırdığı için onlara nasıl olsa mola verdikleri zaman yetişebilirdi.</p>

  <p class="ortali">⁂</p>

  <p>Kamyonlar küçük bir koruda arka tarafları birbirine dokunacak şekilde park edilmişti. Demek ki her iki şoför mahaline de birer makineli tüfek yerleştirilmişti. Makineli tüfeklerin görüş sahafı genişletilmiş olduğu için her tarafa hakim olabilirlerdi. Kamyonların park edildiği koru, evvelce turist arabalarının park edilmesi için devlet tarafından yaptırılmış bir konak yeriydi. Çakıl kaplı dar bir patika asfalttan ayrılarak korunun içine doğru gidiyordu. Korunun tam ortasında birkaç tahta masa ve sandalye vardı. Masa ve sandalyeler, her nasılsa, kışın yakacak olarak kullanılmamıştı. Alaca karanlıkta, ağaçların gölgesine park edilmiş olan kamyonlar koyu birer leke gibi duruyordu. Gary, asfalt yolu izlemiş olsaydı, kamyonları muhakkak ki bulamazdı.</p>

  <p>Yolun ters tarafındaki ağaçların çevresinde büyümüş olan otların arasına yatarak konvoyu nasıl ele geçirebileceğini düşünmeye başladı.</p>

  <p>Askerler acemiydi. Aksi takdirde bu kadar yaklaştığı halde fark etmemeleri imkânsızdı. Ancak, kamyonları da kolay kolay vermezlerdi, tabiî. Yaklaşık olarak iki saatten beri otların arasında beklediği halde kendisine bir harekât plânı çizememişti. İki kamyonun da şoför mahallinde birer nöbetçi vardı. Acemi herifler sigaralarının kırmızı lekelerinin karanlıkta görülebileceğini hiç düşünmüyorlardı. Yaktıkları kibritlerin ışığı şoför mahallinde yalnız olduklarını gösteriyordu. Kamyonun hemen yanında yatan karaltıları da seçebiliyordu. Eğer kamyonların arka tarafındaki sandıkları beklemek üzere birer kişi daha varsa, yerde yatanlar iki kişi olabilirdi, çünkü altı kişilik bir ekipti.</p>

  <p>Gary’nin kafası makine gibi çalışıyor ve olumlu sonuç verebilecek bir plan tasarlamaya çalışıyordu.</p>

  <p>Nöbetçi kamyonun yan penceresinden başını uzattı.</p>

  <p>Kamyonlardan birinden hafif bir gürültü geldi.</p>

  <p>— Hey, Jackson!</p>

  <p>Diğer kamyondaki nöbetçi de başını uzattı.</p>

  <p>— Ne izliyorsun?</p>

  <p>— Saat kaç oldu? Benim saat durmuş.</p>

  <p>— Gece yarısı oluyor.</p>

  <p>— Yeteri kadar uyumadılar mı? Şunları uyandıralım da ayaklarımızın uyuşukluğunu giderelim.</p>

  <p>— Fena fikir değil. Neredeyse oturduğum yerde</p>

  <p>Kamyonların civarından ayak sesleri duyuldu. Fısıldaşmalar oldu. Gary, sürünerek biraz daha yaklaştı. Nöbet değiştiren askerler ölüleri yerlerinden oynatacak kadar gürültü yapıyorlardı.</p>

  <p>Yerdeki adamlardan biri uyandı ve başını kaldırdı.</p>

  <p>— Ne oluyor?</p>

  <p>— Gece yarısı oldu, nöbet değiştiriyoruz, Teğmenim.</p>

  <p>— Böyle gürültü yapmanız mı lâzım? Biraz daha sessiz olamıyor musunuz?</p>

  <p>Teğmen tekrar yattı. Sağa sola döndükten sonra, kamyonun yanına doğru yuvarlandı ve ayağa kalktı.</p>

  <p>— Gözlerinizi dört açın ve dalga geçeyim demeyin. Saat tam beşte beni uyandıracaksınız.</p>

  <p>— Emrederdiniz. Teğmenim!</p>

  <p>Subay pantolonunun düğmelerini çözerken Gary’nin bulunduğu tarafa doğru yürüdü. Gary olduğu yere yapışarak bekledi. Teğmen bir ağacın kenarında durdu ve...</p>

  <p>Gary sessizce doğruldu, uyku sersemi olan subayın elleri meşgulken arkadan saldırdı. Bir elini bağırmasını önlemek için ağzına kapatırken diğer eliyle bıçağını teğmenin sol böğründen kalbine doğru daldırdı.</p>

  <p>Teğmenin gırtlağından hafif bir hırıltı yükseldi, dizleri gevşedi ve Gary’nin kollarında asılı kaldı. Gary, subayın ağırlığını sağ koluna alarak bıçağını çekti ve adamı sessizce yere yatırdı.</p>

  <p>Biraz sonra işini bitirmiş gibi sakin adımlarla yürüyerek kamyonun altına girdi. Askerlerden biri konuşacak olsa derhal ateşe başlamaya kararlıydı. Şoför mahallinde oturan asker bir kibrit çakarak sigarasını yaktı. Gary, teğmenden aldığı otomatik tabancanın kabzasını sıkı sakı kavrayarak bekledi. Kuşkulanan yoktu. Usulca kamyonun altında yatan diğer adama yanaştı. Teğmene uyguladığı aynı tekniği uyumakta olan adama da uyguladı. Adamın kalbine soktuğu bıçağın darbesini pekiştirmek için, bıçağı çekerken biraz büktü. Adam gık bile diyememişti. Sadece son bir titreyişle ayakları kımıldamıştı, o kadar. Gary, adamın üstüne kapanmış olarak etrafı dinledi, sonra bıçağın kanını adamın elbisesine sildi. İki kişiyi göz açıp kapayıncaya kadar kisa bir zamanda temizlemişti...</p>

  <p>Yattığı yerden kamyonun kapısına kadar sürünerek ancak yarım saatte varabildi. Kamyonun çelik karoserine adeta yapıştı ve santim santim doğruldu. Bu sefer elinde iri bir kaya parçası vardı. Pencereye yaklaşana kadar ilerledi doğrulunca kaya parçasını kamyonun üzerinden aşırarak öbür tarafa savurdu. Kayanın yere çarpmasından meydana gelen gürültüyle yerinden sıçrayarak doğrulan nöbetçi başını gürültünün geldiği yere çevirince Gary. teğmenden aldığı tabancanın kabzasını bütün gücüyle nöbetçi askerin başına indirdi. Darbenin etkisiyle bayılan nöbetçi direksiyonun üzerine kapanırken saçlarından yakaladı ve yavaşça koltuğun üzerine itti. Sonra etrafı dinledi, fakat her iki kamyondan da ses çıkmıyordu. Bu dakikaya kadar kimse durumun farkına varmamıştı.</p>

  <p>Kapıyı sessizce araladı ve içeri büzüldü. Biraz önce nöbeti teslim eden nöbetçi horul horul uyuyordu. Gary kamyonun içine doğru uzandı. Öldürücü darbesiyle, uyanan askeri de cehenneme yolladı. Asker biraz debelendi; ağzının kenarından sızan kan boynuna doğru süzüldü.</p>

  <p>Gary’nin niyeti bütün askerleri öldürmek değildi, çünkü öğrenmesi gereken şeyler vardı. Aksi takdirde nehrin öbür tarafına geçmesi söz konusu olamazdı. Önce ne yapacağını tasarladı, sonra ani bir hareketle kamyonun kapısını açıp yere atladı. Artık gürültüsünü gizlemeye çalışmıyordu, ikinci kamyona doğru yürüdü.</p>

  <p>Nöbetçi başını pencereden uzattı.</p>

  <p>— Gürültü etmesene, salak. Teğmeni uyandırıp başımıza belâ edeceksin.</p>

  <p>Gary tabancasını askerin burnuna dayadı .</p>

  <p>— Dışarı gel bakalım, dostum. Acele et, numara yapmaya kalkma. Yoksa... sen bilirsin.</p>

  <p>Çok şaşıran askerin bakışları tabanca ile Gary’nin arasında mekik dokuyordu.</p>

  <p>— Vay be... sen...</p>

  <p>— Kes sesini dedik! Çık dışarı!</p>

  <p>Nöbetçi, ayakları birbirine dolaşarak dışarı fırladı.</p>

  <p>— Dur, dur, sinirlenme, çıktım işte!</p>

  <p>— Kamyonun arkasındaki arkadaşını da dışarı çağır, çabuk!</p>

  <p>Asker, kamyonun kapısını vurarak uyumakta olan askeri uyandırdı. Zavallı adamcağız yerinden fırlayıp başını kapıdan uzattı:</p>

  <p>— Ne oluyorsun, yoksa...</p>

  <p>Gözleri şaşkınlığından yerinden fırlayacakmış gibi açıldı. Sözünü tamamlayamadan şaşkın şaşkın Gary’ye baktı.</p>

  <p>Gary:</p>

  <p>— Dışarı gel de ne olduğunu görürsün, dedi.</p>

  <p>İki askeri yanyana, kamyonun önüne dikti. Ellerini başlarının üzerinde kenetletti.</p>

  <p>Sonra karşılarına geçip ters ters baktı.</p>

  <p>— Şimdi, ya sorularıma namusunuzla cevap verirsiniz, dedi. Yoksa... yoksa hiç acımadan derinizi yüzerim. Seçim hakkını size bırakıyorum.</p>

  <p>Askerlerden biri:</p>

  <p>— Ben bir şey bilmiyorum, dedi.</p>

  <p>— Nereye gittiğinizi de bilmiyor musun?</p>

  <p>Askerler birbirlerine bakıştılar.</p>

  <p>Gary, tabancasını ilk konuşan askerin burnuna dayadı ve bastırdı.</p>

  <p>— Nereye, söylesene?</p>

  <p>Askerin yüzü sarardı, sonra suratını asarak:</p>

  <p>— Fort Madison diye anılan bir yerdeki köprüye, dedi. Oradan da...</p>

  <p>Gary tabancasının namlusunu birden savurdu ve askerin yanağına yapıştırdı. Namlunun ucundaki arpacık askerin yanağını boydan boya yırttı.</p>

  <p>— Ulan hergele, beni mi kandırıyorsun! Bana mı yutturacaksın, ha? Fort Madison’daki köprünün ortası bombalandı. Bir yıl kadar oluyor.</p>

  <p>Asker elini kanlı yanağına götürdü. Cevap vermek istedi, fakat konuşamadı. Gırtlağından hırıltılı bir ses çıktı. Gary, hiç tereddüt etmeden askerin midesine iki kurşun sıktı. Silâh sesi gecenin sessizliğinde yankılar yaparak dağıldı. Asker karnını tutarak yan devrildi.</p>

  <p>Gary bu sefer diğer askere döndü.</p>

  <p>— Sen ne dersin, dostum? Arkadaşının söylediği doğru muydu? Fort Madison’a mı gidiyordunuz?</p>

  <p>Askerin dili birden çözüldü. Bülbül gibi konuşmaya başladı.</p>

  <p>— Hayır, Fort Madison’a gitmiyorduk. Rocky isimli bir köprü varmış, St. Louis civarında bir yerdeymiş. Bizi orada bekliyorlar.</p>

  <p>— Kim bekliyor?</p>

  <p>— Bilmiyorum. Yemin ederim ki bilmiyorum ve doğru söylüyorum. Bu kamyonları oraya götüreceğimizi biliyorum, o kadar.</p>

  <p>— Kamyonları mı? Kamyonlarda ne var?</p>

  <p>— Altın. Hem de külçe altın.</p>

  <p>— Yalan söylüyor olmayasın?</p>

  <p>— Doğru söylüyorum. İnanmazsan bak, anlarsın. Üç kamyon geliyorduk. Dağlık bölgeden geçerken saldırıya uğradık. Biz kaçabildik. Yüzbaşımız, orada bırakmak zorunda olduğumuz kamyondaydı.</p>

  <p>— Altını kime teslim edecektiniz?</p>

  <p>— Bilmiyorum.</p>

  <p>— Devletin paçası iyice çıkıştı galiba, ne dersin, ha? Üç kamyon altın!... Buraya kadar gelebilmenize bile şaşmalı. Sizin gibi çaylakların buralara kadar gelmesi büyük bir mucize. Washington’dakiler nasıl?</p>

  <p>Asker başını kaldırıp Gary’nin yüzüne baktı.</p>

  <p>— Biz Washington’dan gelmiyoruz ki. Fort Knox’tan geliyoruz.</p>

  <p>— Vay canına!...</p>

  <p>Gary kuşkuyla askere baktı.</p>

  <p>— Peki, bu kadar kuzeyde ne arıyorsunuz?</p>

  <p>— Bilmem. Emri veren ben değilim ya! Teğmen, bu tarafa gelerek elli numaralı asfaltı takip edeceğimizi söylemişti. Biz de söyleneni yaptık... Sizin gibi düşman ajanları karşımıza çıkıncaya kadar da...</p>

  <p>Gary, askerin sözüne aldırmadan sordu.</p>

  <p>— Kamyonları teslim ettikten sonra ne olacaktı?</p>

  <p>— Her halde onlarla birleşecektik.</p>

  <p>— Birleşmenizi söylediler mi?</p>

  <p>— Evet. Hastalık kapmadığımız takdirde. Şu tulumları hiç çıkartmamamız gerekirdi, ama teğmen, düşman ajanları... sizler yokken çıkartabileceğimizi söylemişti. Köprüde bizi kontrol edecekler. Bulaşık değilsek karşı tarafa geçebilecektik. Senin sağlıklı olmana sevinmedim değil. Doğrusu hastalık kapmak istemezdim.</p>

  <p>— Şimdi ne olacak? Teğmen öldüğüne göre, salak salak ne bakıyorsun, öldü dedim, duymadın mı? Acıyacak mıydım, yani?</p>

  <p>Asker gözünün ucuyla öbür kamyona bakıyordu. Umudunu hâlâ kaybetmemişti.</p>

  <p>Gary:</p>

  <p>— Arkadaşlarının sana bir yardımı olamaz, dedi. Hepsi cehennemde buluştular. Sen ne yapacaksın? Sağ kalan sadece sensin.</p>

  <p>Asker hemen cevap vermedi, önce kamyona, sonra ayaklarının dibinde yatan arkadaşının cesedine baktı. Yine de ümitleniyor olmalıydı.</p>

  <p>— Pek emin değilim. Teğmen yapacağımız her şeyi söylemiyordu. Aşağı yukarı biliyorum. Teğmende yazılı emir var, yüzbaşıdan almıştı. En iyisi doğruca köprüye gitmek ve yaptıklarını... yani, olanları anlatmaktır.</p>

  <p>— Subayların olmadan kendi başına geçebilir misin? Parolayı biliyor musun?</p>

  <p>— Paroladan haberim yok. Badiğim kadarıvla köprünün altında onların gelmesini bekleyecektik. Söylemiştim ya bizi beklediklerini!</p>

  <p>— Sizden başka gelen var mı? Yalnız siz misiniz? Yani, sizin gruptan başka konvoy var mı?</p>

  <p>Asker başını «Hayır» anlamında salladı.</p>

  <p>— Bildiğim kadarıyla, hayır. Biz karşıya geçebilirsek, başkaları da gelecek.</p>

  <p>— Demek yollar yine askerî kamyonlarla dolacak, ha? Şu ahmaklar size neden bir muhafız kıtası vermediler? Bu bölgedeki durumu bilmeleri gerekirdi.</p>

  <p>Asker acı acı güldü.</p>

  <p>— Gönderecekleri kadar asker yok, Başçavuşum. Adamlarımızdan çoğu bombardıman sırasında dışardaydılar. Kimisi hastalıktan öldü, kimisi korkudan kaçtı. Bir avuç askeriz. Belki yüz kişi. O zamandan beri yer altında yaşıyoruz. Kamyonlarımız çok, ama bunların idaresi için yeterli adam yok.</p>

  <p>Gary bir adım geri çekilip etrafı dinledi.</p>

  <p>Kafası saat gibi çalışıyordu.</p>

  <p>İki kamyon yükü altın, hem de külçe altın! Mississppi’nin batısındaki hükümetin parçası bu altınlara ihtiyaç gösteriyor. Bunlar ulaşacak olursa gerisi gelecek... Fakat hedefine varan iki kamyon, Fort Knox’ta bekleyen yüz kamyondan değerlidir, özellikle, eğer bu asker köprüye vardıkları zaman bildiklerini anlatacak olursa...</p>

  <p>Gary:</p>

  <p>— Teğmeni de beraberimizde götürsek iyi olacak dedi. Soruyla karşılaşacak olursak teğmenin cesedini görmeleri işimize yarayabilir. Şurada... ağaçların altında. Haydi, git getir!</p>

  <p>Asker korkarak etrafına bakındı.</p>

  <p>Gary tabancasını doğrulttu.</p>

  <p>— Haydi! Sallanma...</p>

  <p>Asker acele adımlarla ağaçların gölgesine daldı. Biraz sonra teğmenin cesedini bulmuştu. Cesedi sırtlarken kendi kendisine söylenip duruyordu.</p>

  <p>Teğmenin cesedini kamyonun arkasına attı. Sonra Gary’nin vereceği emri bekledi.</p>

  <p>Gary:</p>

  <p>— Harekete hazır mısın?, dedi. Benzinimiz ne âlemde?</p>

  <p>— Durduğumuz zaman doldurmuştuk. Arabalarda yedek benzin de var.</p>

  <p>Biraz tereddütten sonra çekine çekine ekledi.</p>

  <p>— Biliyor musun, o lastik numaran fena değildi.</p>

  <p>Gary bir kahkaha attı.</p>

  <p>— Dur bakalım, bu en küçük numaramız, dedi. Bu iki kamyonda da erzak ve cephane var mı?</p>

  <p>— Bol miktarda. Belki ayrılmak gerekir düşüncesiyle kamyonlar ayrı ayrı donatılmıştı.</p>

  <p>— Kamyonun birini ben alacak olursam, diğerini köprüye kadar götürebilir misin?</p>

  <p>— Tabiî, ama... sen... yoksa...</p>

  <p>— Benim için kafa patlatmana lüzum yok, aslanım! Sen kendini düşün. Eğer yalanını yakalarsam elimden çekeceğin var. Anlaşıldı mı? Ben bu kamyonu alıyorum.</p>

  <p>— Geçemezsin boşuna uğraş...</p>

  <p>Gary’nin niyetini anlar gibi göründü.</p>

  <p>— Neden bu kamyonu alıyorsun? Hem teğmenin cesedi de bu kamyonun içinde.</p>

  <p>— Benim köprüyü geçmeme teğmen yardımcı olacak, salak! Yalnız şu sözlerimi sakın unutma. İki yıldan beri bu cehennemin içinde yaşıyorum. Eğer sen de yaşamak istiyorsan, gözlerini dört aç. Hiç sormadan silâha davran ve ateş et. Bu geceki gibi sersemce hareket edersen, uyandığın zaman gırtlağını kesik bulursun. Anlaştık mı?</p>

  <p>Sonra aklına gelmiş gibi:</p>

  <p>— Ah, sahi dedi. Unutuyordum. Senin yerinde olsam sonbahar gelince güneye giderdim.</p>

  <p>— Anlayamadım? Böyle şey olur mu? Peşinden gelip durumu anlatırım ve...</p>

  <p>Gary, askere dik dik baktı ve gür bir kahkaha savurdu.</p>

  <p>— Gelmek için aman acele et, salak! Onlara anlatacağın bir şey yok ki. Galiba durumu kavrayamadın. Sen düşman ajanı değil misin?</p>

  <p>Askerin yüzündeki şaşkınlık ifadesi geçmeden sert bir yumrukla adamcağızı yere yıktı.</p>

  <p>Ayağının burnu ile baygın askeri dürttü, kımıldamadığını görünce kamyonun kaputunu açtı. Distribütör kapağını alıp cebine attı. Bununla da yetinmedi, buji kablolarını çekerek kopardı. Vantilatör kayışını ne kadar uğraştıysa çıkartamayınca vazgeçti. Kendi boyunda olan askerlerden birinin elbisesini çıkardı ve hemen giyindi. Sicil plakasını da kendi boynuna geçirdi.</p>

  <p>Sonra şoför mahalline kuruldu.</p>

  <p>Motoru çalıştırdı ve farları yakmadan kamyonu asfalta çıkardı. Güneye doğru epey yol aldı. Açıklık bir arazide durdu, makineli tüfekle nişan alarak birkaç el ateş etti. Askerden aldığı sicil plakasına bakarak adamın ismini ve numarasını ezberledi. Yeni kimliğine göre ismi Forrest Gustavson’du. Teğmenin cebinde bulduğu kâğıtları iyice okuyup ezberledi. Konvoyda kalan tek asker olduğuna göre teğmenin kâğıtlarını okumak hakkıydı. Yeni edindiği kişiliğinde bir hata yapmayacağından emindi. Yalnız bir aksilik olabilirdi. Köprüdeki askerler arasında Forrest’i tanıyan çıkabilirdi. Ama umursadığı yoktu.</p>

  <p>Köprüye elli kilometre kala teğmene bir tulum giydirdi. Kendisi de tulumlardan birini sırtına geçirdi.</p>

  <p>İki yıl... Tam iki yıl olmuştu!</p>

  <p>Zilzurna sarhoş olduğu gündün beri tam iki yıl geçmişti!</p>

  <p>İki yıl kaçmış, saklanmış ve hayatta kalmak için canını dişine takmıştı!</p>

  <p>Tanrı bilir...</p>

  <p>Çünkü, sayısını hiç hatırlamıyordu...</p>

  <p>Bütün bunlara geçmişin tatsız olayları olarak bakıyordu. Kendisi öldürmedeydi, onlar nasıl olsa günün birinde öleceklerdi, çünkü, zayıfın yaşamaya hakkı olmadığı bir ortamda yaşıyorlardı. Nasıl olsa ölecek değiller miydi? Bir an evvel ölmeleri daha iyi değil miydi?</p>

  <p>Yaşamak...</p>

  <p>Bütün umudunu hayatına bağlamıştı.</p>

  <p>Artık kötü günlerin sonu gelmek üzereydi, çünkü, köprüye çok az mesafe kalmıştı.</p>

  <p>Karşıya geçecek ve her şeyi unutacaktı. Uykusuz, kadınsız geçen gecelerini unutacaktı. Karısıyla yatmak için ormanda boğazladığı zenciyi... iş bittikten sonra kendisini vurmaya kalkan kadının bir vuruşta göğsünü karnına kadar yardığını...</p>

  <p>Hepsi unutulacaktı... İşte köprü yaklaşıyordu!</p>

  <p>İşte karşı taraf!</p>

  <p>Karantinasız... Sağlam ve sağlıklı karşı taraf!...</p>

  <p>Köprüye yaklaştığı zaman hızı on kilometreyi geçmiyordu. Hızını biraz daha düşürerek beton köprüye daldı.</p>

  <p>Bir an bu yaptığı işin delilik olup olmadığını düşündü. Amacına bu kadar yaklaştıktan sonra gerisin geriye dönüp kaçmak istiyordu.</p>

  <p>Kendi kendine söylendi.</p>

  <p>— Aklını mı kaçırdın, sersem?</p>

  <p>Bütün ruhunu sarsan korkusunu zorlukla yendi. Ağır ağır yoluna devam etti.</p>

  <p>Köprünün tam ortasında geçit vermeyecek şekilde iki tank duruyordu. Gary, frene basıp kamyonu durdurdu. Tankların küçük çaplı toplarının namluları tam kamyonun üzerine dönmüştü. Gary bu küçük deliklere baktı. Hem korkusundan titriyor, hem de neşesinden kahkahalarla gülmek istiyordu.</p>

  <p>İşte tanklar... işte topların ateş etmek için fırsat kollayan namluları...</p>

  <p>Gary, namluların tam ortasında duruyordu. Tanklarda bir kıpırdanış olmadı.</p>

  <p>Kamyondan atlayıp kolunu salladı. Arabanın çamurluğuna dayanarak karşı tarafın harekete geçmesini bekledi.</p>

  <p>Canı sigara içmek istiyordu, ama sırtındaki radyasyon tulumu buna imkân vermiyordu.</p>

  <p>Biraz sonra köprünün öbür başından bir cip çıktı hızla yaklaştı ve iki tankın arasında acı bir frenle durdu. Cipten tulumlu beş kişi çıktı. Silâhları ellerinde olduğu halde tankların arasından geçerek kamyona doğru yürüdüler.</p>

  <p>Gary yerinden kımıldamadı. Etrafını dikkatle süzerken korkusunu belli etmemek için elinden geleni yapıyordu. Beş adam yaklaştığı zaman, içlerinden birinin eliyle işareti üzerine Gary, kamyondan uzaklaşarak köprünün korkuluğuna dayandı ve bekledi.</p>

  <p>Tulumlu askerler kamyona yanaştılar. Kamyonun altını üstüne getirdiler, fakat teğmenin cesediyle sandıklardan başka bir şey bulamadılar.</p>

  <p>Askerlerden biri şoför mahalline bindi. Etrafı gürültülü bir motor sesi kapladı. Tanklardan biri ağır ağır manevra yaparak kamyonun geçebileceği kadar kenara çekildi. Kamyon geçtikten sonra yine ağır hareketlerle eski durumunu aldı. Diğer askerler Gary’nin etrafını sardı.</p>

  <p>Hep beraber tankların arasından geçerek cipe bindiler. Cip keskisi bir manevrayla döndü ve koprünün başına doğru hareket etti.</p>

  <p>Gary’nin iki yanında oturan askerler merakla Gary’yi süzüyordu. Gary sinirlerinin biraz gevşediğini hissederek rahatça arkasına yaslandı.</p>

  <p>Nihayet başarmıştı. İki yıldan beri tasarladığı plân gerçekleşmişti!</p>

  <p>İki yıl süren vahşet hayatı nihayet sona eriyordu...</p>
</body>
</html>
