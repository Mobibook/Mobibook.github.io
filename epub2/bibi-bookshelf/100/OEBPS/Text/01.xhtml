<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">1.</p>

  <p>Otomatik silâhların yaylım ateşiyle gecenin sessizliğinin bozulmasını bekleyen Gary, köprü ayaklarının gölgesine sindi. İhtiyar kadının, kimseye görünmeden karşı tarafa geçeceğini düşünmesi delilikti. Belki onu bu deliliğe sürükleyen açlık ve umutsuzluktu. Muhtemelen bütün umudunu gecenin karanlığına bağlamıştı. Oysa, köprü başını tutan askerlerin ellerindeki otomatik silâhların enfraruj ışınlı cihazlarla geceyi gündüz gibi aydınlık görebileceklerini bilmiyordu.</p>

  <p>İhtiyar kadının geçmek için çabaladığı köprü, Missisippi nehri üzerindeki tek köprüydü. Diğer köprülerin hepsi tahrip edilmişti ve Amerikan askerleri nehrin karşı sahilini büyük bir dikkatle koruyorlardı. Bu bakımdan ihtiyar kadının Iowa bölgesine geçmesine imkân yoktu.</p>

  <p>Köprünün beton ayağına biraz daha sokularak bekledi. Askerlerden oldukça uzak olmakla beraber onlara görünmekten korkuyordu, çünkü, gördükleri her canlıya ateş açıyorlardı. İhtiyar kadının bunlardan haberi yoktu. Açlık canına tak demiş ve karşıya geçmeye karar vermiş olmalıydı. Bir yıldan beri yaşadığına göre bütün bunları bilmesi gerekirdi. Belki de biliyordu ama umursamıyordu.</p>

  <p>Şimdiye kadar karşı sahile hiç bir canlı geçmemişti. Bulaşık bölge olarak nitelendirilen nehrin bu kıyısından karşı sahile canlı geçen bile olsa derhal öldürülürdü.</p>

  <p>Nehrin batısında kalan bölge «Temiz» olarak nitelendirilmişti. İki bölgeyi birbirinden ortadaki nehir ayırıyondu.</p>

  <p>Silâh sesi, gecenin sessizliğinde yankılar yaparak yayıldı.</p>

  <p>Gary, yerinden kımıldamadan bekledi. Askerlerin yapacaklarını ezbere biliyordu. Üzerinde beyaz radyoaktivite elbisesi olan asker ağır ağır cesede yaklaşacak ve ayağının burnu ile dürtüştürecekti. Eğer canlılık izi görürse elindeki tabanca ile yaralının işini derhal bitirecekti. Sonra da ceset köprünün korkuluğu üzerinden aşağıya yuvarlanacaktı.</p>

  <p>Suya şiddetle çarpan bir şeyin gürültüsü duyuldu. Açlık ve sefalete dayanamayan kadının cesedi şu anda muhtemelen nehrin akıntısıyla sürüklenip gidiyordu.</p>

  <p>Nefes dahi almaya korkarak sürüne sürüne evvelce yatmakta olduğu çukura döndü. İhtiyar kadını takip etmesinin sebebi yine yiyecekti. Daha ilk bakışta ihtiyarın üzerinde yiyecek taşımadığını anlamıştı. Tecrübeli gözleri, kadının üstündeki paçavra elbisenin altına saklanmış bir şey olmadığını sezmişti.</p>

  <p>İhtiyar kadının başına gelecekleri bildiği halde kadının yolunu kesmeye çalışmamıştı. Muhtemelen kadın da başına gelecekleri biliyordu. Fakat açlık ve sefaletten kurtulmanın bir yolu da karşıya geçmeye çalışarak ölmekti.</p>

  <p>Karşı kıyıya bir kayıkla da geçmek mümkündü, ama ölümün soğuk eli derhal insanın gırtlağına yapışırdı, çünkü, bütün nehir boyu askerle kaynaşıyordu. Amerikan ordusunun büyük bir kısmı, Missisippi Delta’sından Manitoba eyaletindeki Winnipeg ve Winnipegosis göller bölgesine kadar nehrin batı yakasını koruyordu. Manitoba’dan sonra da hududu, bindirilmiş devriyeler ve sarp arazi tutuyordu.</p>

  <p>Gary Russel, Amerikan Beşinci Ordusunda Başçavuş rütbesiyle, Illinois Eyaletine yerleşmiş bir birlikte geri hizmeti görüyordu. İkinci Dünya Savaşında Normandia çıkarmasına dahil olmuş, yaralanıp hastaneye kaldırılmış ve daha sonra asi tavırları sebebiyle geri hizmete alınmıştı. Savaş yıllarında asker olduğu halde karaborsacılık yapmıştı. Orduya ait benzin, yiyecek ve giyecekleri karaborsa satar, oldukça iyi para kazanırdı.</p>

  <p>Savaş sona erince, ailesi olmadığı için orduda kalmayı tercih etmişti. Yirmi yaşında askere gitmiş, on yıl hizmet ettikten sonra, hem on yıllık görevini hem de otuz yaş doğum gününü kutlamak için kafayı çekmeye karar vermişti. Zaten ne olduysa bu kararından sonra olmuştu. Kendisine geldiği zaman, nehrin bombalanmış ve bulaşık tarafında bulunuyordu.</p>

  <p>Bir yıl kadar öncesiydi...</p>

  <p>Başçavuş Gary Russel öksürerek uyandı ve gözlerini açtı.</p>

  <p>Tavandaki kartonpiyer başına düşecekmiş gibi sallanıyordu. Tekrar öksürdü ve yan döndü. Duvarın kirli kağıtla kaplı sıvaları dökülmüştü. Eski bir telefon dökülmüş sıvaların arasında duruyordu. Her taraf leş gibiydi.</p>

  <p>— Vay canına!, diye hayretle mırıldandı. Bu kadar pis bir yere neden geldim acaba?</p>

  <p>Başı kazan gibiydi, ağzında kekremsi bir tat vardı. Öksürerek kalktı. İçgüdüsünün verdiği bir hareketle elini yastığın altına sokup cüzdanını aradı. Cüzdan yerine boş bir viski şişesi buldu. Şişeyi öfkeyle fırlatıp duvara attı. Pantolonu yerde duruyordu. Eğilip aldı ve ceplerini araştırdı, fakat cüzdanını yine bulamadı.</p>

  <p>Oysa cüzdan ayağının dibinde duruyordu. Başını sallayarak tekrar eğilip cüzdanı aldı. Bütün parasının alınmış olduğunu görünce yine öfkelendi ve küfür ederek cüzdanı da şişenin yanına fırlattı. Yataktan indiği zaman başka bir şişenin üstüne basınca tökezlendi. Komodinin yanında, iki boş şişe daha vardı. Onlarda diğerleri gibi boştu.</p>

  <p>Kendi kendisine:</p>

  <p>— Çok içmiş olmalıyım, diye mırıldandı. Acaba bu kadar içkiyi nereye sığdırdım?</p>

  <p>Odanın bir köşesine eski bir paravana konmuştu. Paravananın arkasında da çatlak bir lavabo vardı. Russel musluğu açtı, fakat su olmadığını görünce sinirlendi. Çevresine bakındı. Her taraf ince toz tabakasıyla kaplıydı. Böylesine pis ve tozlu bir yere nasıl gelebildiğini bir kere daha düşündü. Sonra eski telefona uzandı ve ahizeyi kaldırdı.</p>

  <p>— Alo! Kimse yok mu? AIooo! Hay Allah kahretsin.</p>

  <p>Telefona cevap veren yoktu. Telefon tellerinin kopmuş olduğunu fark etti. Hırsla telefonu savurdu. Telefonun çarptığı duvarın sıvaları dökülünce odayı toz bulutu kapladı.</p>

  <p>— Hay Allah kahretsin!, diye söylendi.</p>

  <p>Yine çevresine bakındı. Etrafın tozla kaplı olmasına bir türlü aklı ermiyordu.</p>

  <p>Söylendi.</p>

  <p>— Bir haftadır sarhoş değilim ya! Olsa olsa iki gün...</p>

  <p>Ayağının burnu ile şişelerden birine dokundu. Bütün gayreti ile düşünüyor, hatırlamaya çalışıyordu. Oldukça fazla içtiği boş şişelerden belliydi. Otuz yaşını ve ordudaki on yılını kutlamıştı. Sağlığı yerindeydi. İçkiden ötürü sızmış olduğunu kabul ediyordu, ama sarhoşluğunun bir hafta sürmesini kabul edemiyordu. En çok iki gün sızıp kalabilirdi, çünkü, evvelce de içmiş, sarhoşluğu iki günden fazla sürmemişti.</p>

  <p>Görev başında bulunmaması garipti. Yokluğunu muhakkak fark etmişlerdi. Yine başının belâya gireceğini düşününce yüzünü buruşturdu.</p>

  <p>Giyinmek için elbisesini aradı, fakat pantolonundan başka bir şey bulamadı. Öfkesi gittikçe artıyordu. Yorganın altına baktı, eğilip karyolanın altına baktığı zaman başı fıldır fıldır döndü. Küfür ederek doğruldu. Buruşuk pantolonunu giydi, boş cüzdanına bir tekme savurdu. Uyurken soyup sovana çevirmişlerdi. Ettiği küfürlerin ardı arkası kesilmiyordu. Öfkesinden eline geçeni parçalayacak duruma gelmişti.</p>

  <p>Koridora çıktı ve merdiven başına doğru yürüdü. Çıplak ayakları tozlu kilime her dokunuşunda hayava bir toz bulutu yükseliyordu. Yarı karanlık merdiven başına geldiği zaman odalardan birinin açık kapısını gördü. İstemediği halde odaya bir göz attı. Tam geçmek üzereyken durdu, tekrar baktı.</p>

  <p>Kadın çırılçıplak, sırtını kapıya dönmüş yatıyordu...</p>

  <p>Etrafta çıt yoktu. Merdivenlere bir göz attı, sonra ani bir kararla odaya daldı. Bu odanın da kendi odasından farkı yoktu. Her yer ince toz tabakasıyla kaplıydı. Üstelik odada leş gibi bir koku vardı. Savaş yıllarından alışık olduğu için koku kendisine yabancı değildi. Bu koku, çürümeye yüz tutmuş cesedin kokusuydu.</p>

  <p>Kadının elbisesi etrafa saçılmıştı. Çantasının ağzı açık, bir köşeye atılmıştı. Eski bir valiz bıçakla lime lime doğranmış, içindekiler darmadağın edilmişti.</p>

  <p>Gary Russel, bakışlarını odada bir daha dolaştırarak yataktaki çıplak kadına döndü.</p>

  <p>Kadın kırkına yakındı. Çirkin veya güzel olduğunu söylemek imkânsızdı. Böylesine pis bir otele gelebilen kadın ancak orospu olabilirdi. Kemikli sırtında yara izleri, çürükler vardı. Küpeleri, kulak memeleri parçalanarak çıkarıldığı için boynuna doğru sızan kan şeritleri görülüyordu. Gary, iğrenç kokuya aldırmadan yatağa yaklaştı. Kadının sırtı dönük olduğu için göğsüne, sapına kadar saplanmış bıçağı daha önce görememişti.</p>

  <p>Gary birkaç saniye tereddütle durduktan sonra dışarı fırladı ve merdivenleri ikişer ikişer atlayarak indi. Alt katlar ve zemin kat da üst katlar gibi bomboştu. Müracaat bürosu da toz içindeydi.</p>

  <p>Gary, otelde olabilecek birinin dikkatini çekebilmek için bankoya yumruğu ile vurdu ve haykırdı.</p>

  <p>— Hey! Kimse yok mu?</p>

  <p>Haykırışına cevap veren olmadı. Sesi boş, koridorlarda yankı yaparak kendisine kadar geldi. Bankonun üstünde bir takvim vardı. Takvimi kendisine doğru çekerek bir göz attı.</p>

  <p>20 Haziran</p>

  <p>Bu tarih, doğum gününün ertesi günüydü.</p>

  <p>Belki takvim de yanlış, diye düşündü.</p>

  <p>Etrafın bu kadar tozlanmasına bakılacak olursa bir günden daha uzun zaman geçmiş olması gerekirdi. Şaşkınlıkla başını salladı.</p>

  <p>— Anlayamıyorum!</p>

  <p>Takvimin üstündeki toza bakarak aradan en azından üç gün geçmiş olduğunu kabul etti.</p>

  <p>— Hey, kimse yok mu?</p>

  <p>Cevap alamadı.</p>

  <p>Bu sefer takvimi salonun büyük camlarından birine fırlattı. Koca camın kırılan gürültüsü bile kimseyi harekete geçirmedi. Öfkesi her an artıyordu. Ağır mürekkep hokkasını yakaladığı gibi başka bir pencereye fırlattı. O camın kırılması da bir harekete sebep olmamıştı.</p>

  <p>Gary, kendi kendisine küfürler savurarak otelin çıkış kapısına yürüdü. Dışarı çıktı ve kapıyı hızla vurarak kapattı.</p>

  <p>— Ne biçim otel bu, diye söylendi.</p>

  <p>Güneşin parlak ışınları gözlerini kamaştırdı. Çıplak vücuduna tatlı bir sıcaklık yayıldı. Kaldırım taşları ayak tabanlarını yakıyordu.</p>

  <p>Sokakta serseri bir köpek ve otomobilden başka bir şey yoktu.</p>

  <p>Otomobilin burnu bir manifatura dükkânına girmiş, lâstikler patlamıştı. Ön cam tamamen kırılmış, fakat parçalanmamıştı, çatlaklar, örümcek ağı gibi yayılmıştı. Dükkânın mankenlerinden biri kaputun üstüne kapanmış ölü şoför direksiyona abanmıştı.</p>

  <p>Ölü kadını gördüğü odadaki leş kokusu burada daha kuvvetliydi.</p>

  <p>Gary, gördüklerini değerlendirmek için gayret sarfederken ağır ağır yürüdü. Bir bombanın meydana getirdiği huni şeklindeki çukurun kenarında şaşkınlıkla durdu. Büyük çukur hemen hemen bütün sokağı kaplıyordu. Çukurun içine diklemesine çakılmış bir kamyon vardı. Şoförün cesedi direksiyonla tavan arasına sıkışmış duruyordu. Biraz daha ilerleyince başka çukurlar ve yıkılmış binalar gördü. Bir köşede, birkaç otomobil birbirine girmişti.</p>

  <p>Yavaş yavaş anlar gibi oluyordu.</p>

  <p>Otelin odasında sızmış yatarken koca şehir bombalanmıştı.</p>

  <p>Bir türlü aklı ermiyordu. Savaş zamanı olsa, tahmin etmek kolay olurdu, ama sulh zamanında böyle bir şeyle karşılaşmak oldukça şaşırtıcıydı. Amerika’da böyle bir olayın geçmiş olmasını aklı almıyordu. Durup dururken bir şehrin bombalanması çok garipti.</p>

  <p>— Acaba savaş mı oluyordu?, diye düşündü.</p>

  <p>Otelin neden bomboş olduğunu şimdi çok iyi anlıyordu. Kadının cesedinin kokmaya terk edilmesi de bir manâ taşımaya başlıyordu.</p>

  <p>Sağ kalanlar!...</p>

  <p>Gary, birden paniğe kapıldı ve çılgınca koşarak kendisi gibi canlı birini aradı. Bazı otomobiller kaldırımların kenarında terk edilmiş duruyordu. Bazı otomobiller ise, yıkılan binaların altında ezilmiş, vitrinlerden içeri dalmıştı. Etrafta canlı birine raslamak mümkün değildi. Bir sokağı dolduran yıkık bina kalıntıları arasında, hafif rüzgârla sallanan bir gazete parçası gördü. Oraya doğru koştu ve gazete parçasını aldı. Süratle göz geçirdi, ama savaştan söz edildiği yoktu. Tarihe baktı. 20 Haziran..., yani doğum gününden bir gün sonrası...</p>

  <p>Gazeteyi buruşturup attı ve boş arabalardan birine koştu. Arabanın radyosu açık olmakla beraber akü boşalmış olduğu için çalmıyordu. Gördüğü boş arabaları teker teker dolaşarak radyosu çalışan bir araba buldu. O kadar kurcaladığı halde parazitten başka bir şey duyulmadı. Hemen hemen bütün radyoları denedi, ama sonuç değişmedi. Şehirde olmadığına göre, şehrin boşaltılmış olduğu muhakkaktı. Fakat, devletin bir temsilcisi, ya da resmî bir makam olması gerekmez miydi?</p>

  <p>Yüksek sesle:</p>

  <p>Allah kahretsin!, diye söylendi.</p>

  <p>Bir arabanın şöför mahalline oturarak ne yapacağını düşünmeye başladı. Şu anda ya kaçak ya da kayıp kabul ediliyordu. Fakat pek önemli sayılmazdı. Nasılsa askerî bir makam bulur birliğine dönebelirdi. Ama bu askerî makamı nerede bulacaktı? Yaya mı dolaşması gerekecekti?</p>

  <p>— Boş ver, diye söylendi. Araba çok nasılsa, birini alıp gidebilirim.</p>

  <p>Sıcak taşlara basamıyordu. Her şeyden önce giyebileceği bir şeyler bulması gerekiyordu. Her şeyden önemli olan biraz yiyecek bulabilmesiydi.</p>

  <p>Başçavuş Gary Russel, bir bakkal dükkânından aldığı konserve kutusunu açmış, kaldırımın kenarına çökmüş, çalakaşık yiyordu.</p>

  <p>Bakkal dükkânında ceset göremediğine göre bombardıman gece olmuştu. Dükkânı iyice kontrol etmişti. Ekmeklerin üstü küflenmişti. Sebze ve meyvaların yenecek hali yoktu. Elektrik kesik olduğu için buzdolabı da çalışmıyordu. Dolaptaki et, tavuk gibi yiyecekler kokmak üzereydi. Buzlukta bulduğu tavuğu bir paket yaparak yanına almıştı. Su bulamadığı için, soda içmekten başka çaresi kalmamıştı.</p>

  <p>Yemeğini bitirdikten sonra boş konserve kutularını caddenin karşı tarafına savurdu. Koca şehir kendisine kalmıştı. Ayrıca, bir araba sahibi bile olmuştu.</p>

  <p>Yine bakkaldan almış olduğu bir karton sigarayı açtı, bir paket çıkardı, sonra dudaklarının arasına sıkıştırdığı sigarasını yaktı.</p>

  <p>Derin bir nefes çekerek:</p>

  <p>— Vay canına!, diye başını salladı.</p>

  <p>Bu kelimeyi belki yüzüncü defa tekrarlıyordu.</p>

  <p>Kaldırımın kenarına yanaşmış duran otomobil kendisine aitti. Şimdiye kadar otomobil sahibi olmadığı için büyük bir gururla direksiyonun başına geçti ve şehri baştan başa dolaştı, fakat tek canlıya rastlayamadı. Kimseyi görememesini garipsiyordu, çünkü, cüzdanını boşaltan, kadının göğsüne bıçağı köküne kadar daldıran kimsenin hâlâ sağ olması gerekirdi. Peki, hangi cehennemin dibine gitmişlerdi? Belki de arabayla dolaştığı için kimseyi bulamıyordu. Otelde gördüğü cinayetten sonra şehirde bulunabilecek kimselerin soyguncu ve katil olmaları gerekirdi. Bu takdirde ortaya çıkmayacakları muhakkaktı.</p>

  <p>Sokaklarda canlı yoktu, ama her taraf cesetle doluydu. Terkedilmiş sokakları, caddeleri, bomba çukurlarını teker teker dolaşırken kafasında yavaş yavaş bir düşünce şekilleniyordu. Bombardıman göründüğü kadar ağır değildi. Gördüğü küçük çukurlar, yıkılan binalar bombardımanın fazla etkin olmadığını açıkça gösteriyordu. Böylesine bir bombardımanla bütün şehir halkının yok edilmesi söz konusu olamazdı. Şehrin boş olmasını anlayabiliyordu, çünkü, bombardıman ne kadar küçük olursa olsun halkın paniğe kapılarak kaçması çok normaldi. Hele beklenmedik bir saldırı halk arasındaki paniği büyültebilirdi. Askerî birliklerin böylesine çabuk kaçmaları garipti. Sivil halk kaçsa bile ortalıkta askerlerin görünmesi gerekirdi. Şu halde...? Asıl önemli mesele, bu insanların ölümündeki sebepti. Onları öldüren ne olabilirdi?</p>

  <p>Dikkatini çeken başka bir şey daha vardı. Bomba çukurlarına raslamadığı sokaklar bile ölü doluydu.</p>

  <p>Birden haykırdı.</p>

  <p>— Zehirli gaz!</p>

  <p>Bu düşüncesi doğru olamazdı, çünkü zehirli gaz atılmış olsa şu anda kendisinin de çevrede gördüğü cesetlerin arasında olması gerekirdi.</p>

  <p>Ayrıca, zehirli gaz öyle çabuk dağılmayacak, kuytu köşelere sinecek ve hiç olmazsa kokusu kalacaktı. Sonra, otelden çıkarken gördüğü köpeği hatırladı. Zehirli gaz olsa, o köpeğin de ölmesi lâzımdı.</p>

  <p>Vardığı sonuç şu oluyordu; ölümün sebebi zehirli gaz olamazdı.</p>

  <p>Atom ışınları ya da mikrop bombaları olabilirdi, ama Gary Russel’ın bunlar hakkında bilgisi yoktu. Evet, her askerin bildiğini o da biliyordu, ama bilgisi bir işe yarayacak cinsten değildi. Şurası muhakkaktı ki, ölümün sebebi oraya buraya düşen bombaların yaptığı tahripten ötürü değildi. Ölüm, bombaların yaptığı tahripten ötürü olsaydı, cesetler çukurların uzaklarında olmayacaktı. Kafası, bir neden bulmak için çatlarcasına çalışıyordu.</p>

  <p>Atom ışınları olsa, Gary, bu ışınların, yani radyo aktivitenin nasıl aranacağını bile bilmiyordu. Radyo aktiviteyi gösteren bir alet vardı. Evet, evet şimdi hatırlıyordu.</p>

  <p>Yüksek sesle:</p>

  <p>— Geiger aleti!, diye söylendi. Ama bu aleti nereden bulabilirim?</p>

  <p>Zaten bulmuş bile olsa kullanabileceği şüpheliydi. Çünkü, şimdiye kadar ne kullanmış ne de kullanılırken görmüştü.</p>

  <p>Mikrop bombası kullanılmış olması da muhtemeldi.</p>

  <p>— Eğer orduda yapılan aşıların etki süresi geçtiyse, yandım demektir.</p>

  <p>Düşünmekten yorulmuştu. Yalnız bir gerçek kafasını kurcalıyordu. Yaşadığına göre, çevresindeki insanların ölümüne sebep olan şey, kendisini etkilememiş, sağ bırakmıştı.</p>

  <p>Yalnızlığın çok sıkıcı olduğunu düşündüğü sırada büyük bir şangırtıyla yerinden fırladı. Kendisi gibi canlı biri daha vardı.</p>

  <p>Şangırtı, sol tarafından doğru çok yakın bir yerden gelmişti. Hiç bir şey düşünmeden arabasına koştu, sonra ani bir kararla durdu. Motorun gürültüsü, canlı olan her kimse onu yine kaçırabilirdi. Mümkün olduğu kadar az gürültü çıkarmaya çalışarak sesin geldiği tarafa doğru koştu. Hem koşuyor hem de bakışlarını en küçük bir şey kaçırmamak için dikkatle etrafta dolaştırıyordu. Savaşta olduğu gibi, bütün hisleri ayaktaydı ve çok dikkatliydi. Etraf kırık vitrin camları ile dolu olduğu için yeni kırılmış olanı diğerlerinden ayırması mümkün olamazdı. Biraz yavaşladı. Sonra daha dikkatle yürümeye başladı. Eğer çevresinde kımıldayan bir şey olursa, gözünden kaçması mümkün olamazdı.</p>

  <p>Dört yol ağzına gelince tereddüt ederek durdu. Etrafına bakınarak hangi sokağa sapması gerektiğine karar vermeye çalıştı. Sonra gelişigüzel yürüdü. Hava kararmak üzereydi. Kırık cam parçalarına basıp gürültü yapmamaya çalışarak, avına yaklaşan usta bir avcı gibi dikkatle ilerledi. İkinci dört yol ağzında hiç tereddüt etmeden aynı yönde yürüdü. Başka bir dört yol ağzına geldi. Gürültünün geldiği yerden uzaklaşmakta olduğunu hissediyordu. Tekrar geri döndü ve geçtiği sokakları daha dikkatle tetkik ederek yürüdü. Bomboş bir şehirde gürültünün uzaklığını tespit etmek çok güçtü. Ayrıca, boşlukta sesin yankı yapması da mümkündü. Tabiî, düşmek üzere olan bir camın hafif bir titreşimle bile yerinden kurtulması mümkündü.</p>

  <p>Bir el fenerinin ışık hüzmesini fark edince kendisini hemen kaldırımın üzerine attı. Düşmana yaklaşırken yapmaya alışık olduğa gibi sürünerek ışığı gördüğü binaya doğru ilerledi. Aynı zamanda binayı dikkatle inceliyordu. Işığın görünüp kaybolduğu yer bir kuyumcu dükkânıydı. Şu halde, elektrik feneri her kimin elindeyse, bu kimsenin çapulcu olması gerekirdi. Kendisi de bakkal dükkânından yiyecek almamış mıydı? Ama, dükkâna girmesi açlığından ötürüydü. Kuyumcu dükkânı ancak yağma edilebilirdi. Acaba, kaç kişi vardı?</p>

  <p>Elektrik fenerinin ışığı tekrar göründü. Dükkânın duvarlarını süsleyen cam vitrinlerde dolaştı. Elektrik fenerinin ışığı arkasında kalan kimseyi ancak siluet halinde görebiliyordu. Sürünerek biraz daha sokuldu. Tam fırlayacağı sırada hafif bir hayret çığlığı ile olduğu yerde donup kaldı.</p>

  <p>Kuyumcu dükkânını araştıran bir kadındı. Birden oteldeki kadını hatırladı. Onu her kim soyduysa, göğsüne de bir bıçak saplamayı ihmal etmemişti. Acaba kadın silahlı mıydı? Ya niyetini yanlış anlar da hemen ateş ediverirse? Kadının neden soygun yaptığı umurunda değildi. Şimdiye kadar iki canlı görmüştü. Bir bu kadın bir de köpek. Ama köpekle arkadaşlık edemeyeceğine göre, geriye bu kadın kalıyordu.</p>

  <p>Gary, biraz karanlıkta kalan yere doğru kaydı ve bekledi. Kadının acelesi yoktu. Vitrinlerdeki değerli mücevherleri dikkatle inceliyor ve seçip alıyordu. Bir iki kere elektrik fenerini söndürüp, dükkânın ağzına gelmiş ve sokağı dinlemişti. Gary’nin bu kadar bol ceset arasında canlı olup olmadığı belli olamazdı. Nitekim, kadın Gary’yi fark etmedi. Tekrar işine koyuldu. Biraz sonra kırık vitrinin önüne geldi, sokağı dikkatle kontrol etti ve camdaki büyük delikten sokağa çıktı. Gary bütün adelelerini gererek bekledi. Kadın ona doğru yürüdü. Bir elinde elektrik feneri, diğer elinde mücevher torbası mümkün mertebe gürültü yapmamaya dikkat ederek yürüyordu. Gary’yi de diğerleri gibi ceset zannetmiş olmalıydı. Tam yanından geçerken Gary, ok gibi fırladı.</p>

  <p>Kadın dehşetle haykırarak bir adım geriledi ve elektrik fenerini Gary’nin başına doğru savurdu. Gary, elinin keskin tarafı ile feneri kadının elinden düşürürken, ayağının iç kısmı ile kadının bacaklarına doğru bir judo vuruşu yaptı. Kadın hafif bir çığlıkla sırt üstü düştü. Elindeki torba düşünce mücevherler kaldırıma saçıldı.</p>

  <p>Gary, hemen kadının üstüne atılıp ağırlığı ile kadını yere yapıştırırken bir eliyle ağzını kapamak istedi. Kadın dişlerini Gary’nin eline gömdü. Gary, serbest eliyle kadının yanağına hafif bir tokat attı.</p>

  <p>— Bağırmana lüzum yok. Sana bir şey yapacak değilim!</p>

  <p>Kadın, sesi titreyerek mırıldandı.</p>

  <p>— Anladım, sen polistensin... Ama...</p>

  <p>— Polis değilim, ama sesini çıkartırsan karışmam.</p>

  <p>Kadın birden keskin bir çığlık atınca, Gary, kadının yakasını çekip yırttı ve topaç haline getirdiği kumaşı ağzına tıkayıp bastırdı. Kadının çığlıkları boğulmuştu. Kadın birden yay gibi gerilip Gary’yi üzerinden atmaya çalıştı. Gary, ata biner gibi oturmuş olduğu için kadını hemen kıskıvrak tuttu. Tekme atmasını önledi, fakat kadının kedi tırnağı kadar keskin tırnaklarından kurtulamadı. Kadın serbest eliyle Gary’nin gözlerine saldırmıştı. Gary, birden sinirlendi ve kadına şiddetli iki tokat vurdu. Tokatların etkisi hemen görüldü ve kadın sakinleşti. Fakat Gary, başka bir oyuna gelmemek için kadını hemen bırakmadı.</p>

  <p>Vücudunun altında ezilen kadın ufak tefekti. Nefes alışları zordu. Gary, kadının numara yapmadığını anlayarak ağzındaki tıkacı çekip aldı.</p>

  <p>Kadın hüngür hüngür ağlıyordu.</p>

  <p>Gary:</p>

  <p>— Ağlaman haykırmandan daha kötü, dedi. Korkma benden.</p>

  <p>Genç kadın ağlayarak:</p>

  <p>— Al, dedi. Hepsi senin olsun! Yalnız beni bırak!</p>

  <p>— Kes sesini de beni dinle. Canını acıtacak değilim ve mücevherlerinde de gözüm yok.</p>

  <p>— Polis değil misin?</p>

  <p>— Polis falan değilim. Fakat ağlamayı kesmez, gözümü çıkartmak istersen polis olmadığıma pişman olursun.</p>

  <p>Yumruğu ile genç kadının çenesine dokundu. Bu hareketiyle vurmaktan kaçınmayacağını belirtmek istemişti.</p>

  <p>— Anlaştık mı?</p>

  <p>Kadının ağlaması birden kesildi. Gary, kadının üstünden indi ve yanına oturdu. Fakat gözünü kadından ayırmıyordu. Kadın bir müddet kımıldamadan yattı, loş aydınlıkta Gary’nin yüzünü seçmeye çalıştığı belliydi.</p>

  <p>— Ne istiyorsun?</p>

  <p>— Seninle konuşmak.</p>

  <p>— Haydi, konuş! Ne yapacaksın?</p>

  <p>— Anlayamadım? Ne yapmam lâzım sanıyorsun?</p>

  <p>Sonra birden başını salladı.</p>

  <p>— Saçmalama. Bu şehirde gördüğüm, köpek haricindeki tek canlısın. Bizden başka kimse yok mu?</p>

  <p>— Bilmiyorum.</p>

  <p>Kadının sesi biraz boğuktu. Fakat sesi genç olduğunu belli ediyordu.</p>

  <p>Gary, yere düşen elektrik fenerini aldı ve kadının yüzüne tuttu. Fenerin ışığında görünen bu yüz bembeyazdı. Korkusunun izleri henüz dağılmamıştı. Gözlerinin mavi olduğu belliydi ve ışık altında göz bebekleri küçülmüştü.</p>

  <p>Gary:</p>

  <p>— Yahu, sen henüz çocuk sayılırsın, dedi.</p>

  <p>Kadın tiz bir sesle karşılık verdi.</p>

  <p>— Kim demiş, on dokuz yaşındayım!</p>

  <p>— Yalan söyleme, ya on altı ya da on yedi yaşından fazla olamazsın.</p>

  <p>— Tam on dokuz. İspat edebilirim.</p>

  <p>Gary, alayla sırıttı.</p>

  <p>— Nasıl ispat edebilirsin?.</p>

  <p>— öğrenciyim.</p>

  <p>— Önemli sayılmaz.</p>

  <p>Gary, feneri söndürdü. Geçe iyice bastırmıştı. Bir müddet etrafına bakınarak dikkatle dinledi.</p>

  <p>— On yediden fazla göstermiyorsun.</p>

  <p>— On dokuz dedim...</p>

  <p>— Peki, senin dediğin olsun, bakalım. Uslu duracak mısın durmayacak mısın, sen onu söyle? Adın nedir?</p>

  <p>— İrma Scott. Ya senin ki?</p>

  <p>— Gary. Uslu duracak mısın?</p>

  <p>— Başka adın yok mu?</p>

  <p>— Gary Russel. Soruma cevap vermedin.</p>

  <p>Genç kız, dizlerinin üstüne abanarak el yordamı ile dağılan taşları toplamaya çalıştı.</p>

  <p>— Gördün mü yaptığını? Yardım et de şunları toplayalım. Düşenlerin hepsini toplamak istiyorum. Kaybetmek... istemiyorum.</p>

  <p>Gary, kızın dilinden kurtulmak için el fenerini tuttu. Genç kız toplamaya devam etti, bulabildiği taşları Gary’nin cebine tıkıştırıyordu.</p>

  <p>— Hepsini bulamadığımı biliyorum. Yarın gelir ararım.</p>

  <p>— Boş ver, başka kuyumcular da var.</p>

  <p>İrma sevinçle haykırdı.</p>

  <p>— Sahi, hepsinin yerini biliyorum. Yarın beraber ararız, olmaz mı?</p>

  <p>Gary, kızı tersledi.</p>

  <p>— Neden? Yarın buradan gideceğiz. Bu cesetler bir gün daha güneş altında kalırsa kokudan geçilmez. Etrafındaki pisliğin farkında değil misin?</p>

  <p>— Ama Gary, mücevherlerim ne olacak? Cesetler koksa ne olur sanki? Ne demek istediğini anlayamadım?</p>

  <p>— Bu cesetler birkaç gün sıcakta kalırsa, o zaman ne demek istediğimi daha iyi anlarsın.</p>

  <p>İrma cevap vermeden, elektrik fenerini Gary’nin elinden alıp yüzüne tuttu. Elektrik fenerinin ışığından gözleri kamaşan Gary, elini kaldırıp gözlerini korudu.</p>

  <p>— Ne oldu?</p>

  <p>Kız içini çekti.</p>

  <p>— Hiiç, dedi. Sakalın uzamış.</p>

  <p>Gary, feneri kızın elinden tekrar aldı ve düğmesine basarak kapattı.</p>

  <p>— Haydi, buradan gidelim.</p>

  <p>— Nereye gideceğiz?</p>

  <p>Gary tereddüt ediyordu. Hakikaten nereye gidebilirlerdi?</p>

  <p>Zindan gibi karanlık bir gecede, bir sürü cesedin arasında yapayalnızdılar. Nereye gideceklerdi? Bugün ayrılmış olduğu o pis otele gitmeyeceği muhakkak olduğuna göre başka bir yer aramalıydı. Leş gibi kokan cesetlerle dolu bir şehirde kalmaktansa, şehir dışına çıkmaları daha uygun olmaz mıydı? Şehrin dışında terk edilmiş bir çiftlik bulmaları kuvvetle muhtemeldi.</p>

  <p>Genç kızın elini tuttu.</p>

  <p>— Bu şehirde mi oturuyorsun?</p>

  <p>— Evet, doğma büyüme bu şehirliyim.</p>

  <p>— Öyleyse bize bir otel bulabilirsin. Büyük bir otel.</p>

  <p>İrma bir an tereddüt etti. Gary, onun neden tereddüt ettiğini biliyordu. Yan yana yürüdüler ve bir dört yol ağzında durdular. Nerede bulunduklarını anlamak için caddenin ismi yazılı levhaya elektrik fenerini tuttu.</p>

  <p>İrma:</p>

  <p>— Bu tarafa, dedi.</p>

  <p>Otelin resepsiyonu bomboş görünüyordu. Gary, her ihtimale karşı elektrik fenerini etrafta dolaştırdı. Otelin resepsiyon memuru bankonun arkasına yığılmış kalmıştı.</p>

  <p>Gary:</p>

  <p>— Gece mi bombaladılar?, diye sordu.</p>

  <p>İrma önce şaşaladı, sonra:</p>

  <p>— Evet, dedi. Akşam üstüne doğru. Radyo bazı uçakların düşürülmüş olduğunu söyledi. Uzun menzilli roketlerden söz etti. Pek anlayamadım.</p>

  <p>Gary, resepsiyonun arkasına geçti ve birkaç anahtar aldı.</p>

  <p>— Peki sen nasıl kurtuldun? Bombalanma sırasında neredeydin?</p>

  <p>— Şehirde değildim. Sınıfla beraber tarihî bir müzeyi görmek için gitmiştim.</p>

  <p>— Yani, hâlâ on dokuz yaşında olduğunu mu söylemek istiyorsun?</p>

  <p>İrma birden sinirlendi.</p>

  <p>— İster inan ister inanma, ama on dokuz yaşındayım.</p>

  <p>— Tamam, tamam, kızma. Kaç yaşında olursan ol, arkadaşımsın ya, gerisi vız gelir. Haydi, yürü bakalım.</p>

  <p>Merdivenlere doğru ilerlediler.</p>

  <p>Gary sordu.</p>

  <p>— Peki , arkadaşların ne oldu?</p>

  <p>— Bilmiyorum. Olayı duyar duymaz eve koştum, ama evde...</p>

  <p>— Yıkılmış mıydı?</p>

  <p>— Hayır, yıkılmamıştı, fakat... annem ölmüştü. Cesedi mosmordu.</p>

  <p>— Morarmış mıydı?</p>

  <p>— Evet. Öyle iğrençti ki anlatamam. Lâcivertle mor arası bir renk almıştı.</p>

  <p>— Aklım ermiyor. Bir cesedin morarması için aradan en azından bir hafta geçmesi gerekir. Nasıl bir ölüm bu? Ne kadar da çabuk yayılmış. Bombardıman ne zaman oldu hatırlıyor musun? Çarşamba gecesi mi?</p>

  <p>— Bombardıman mı dedin? Ha, sahi, çarşamba gecesi.</p>

  <p>— Bugün Cuma mı?</p>

  <p>İrma başıyla evetledi.</p>

  <p>Yol halısıyla kaplı merdivenleri ağır ağır çıkmaya başladılar. Birinci kata çıktıkları zaman Gary, elektrik feneriyle koridorları araştırdı. Boş olduğu kanısı uyanınca İrma’nın kolunu tuttu ve ikinci kata doğru çıktılar. Üçüncü veya dördüncü kat daha emin sayılırdı. Hem pis kokulardan hem de otelin giriş kapısından uzaklaşmış olacaklardı. Gary, şehirde başka canlıların olmadığını kabullenmek zorunda olduğunu hissediyordu.</p>

  <p>— Çarşamba gecesinden beri ne yapıyordun?</p>

  <p>İrma şiddetle titredi.</p>

  <p>— Eve gelince annemi buldum... Manzara çok iğrençti... Ağladım. Hatta kustum bile. Ne elektrik ne de su vardı.</p>

  <p>— Her halde elektrik santralı arızalanmıştır. Muhtemelen jeneratörler de çalışmıyordur. Sular da kesik olduğuna göre, canlı kimse kalmamış demektir. Şehirde yangın çıkmamış olmasını hayretle karşılıyorum.</p>

  <p>— Havagazı ocağı yanıyordu, ama gaz kuvvetli değildi.</p>

  <p>— Basınç azalmıştır da ondan. Birkaç gün sonra havagazı da bulamayız.</p>

  <p>— Peki, ne yapacağız</p>

  <p>— Buradan uzaklarda olacağız. Yarın hareket edeceğiz.</p>

  <p>— Nereye gidebiliriz?</p>

  <p>Dördüncü kata çıktıkları zaman Gary, elindeki anahtarlara göre odaları aramaya başladı.</p>

  <p>İlk açtığı oda tek yataklıydı. Ondan sonra baktıkları odalar da birincisi gibi tek yataklı ve daracıktı. Nihayet iki yataklı bir oda buldular. Oda hem genişti hem de iki kapılıydı. Yani, yanındaki odaya da açılan bir kapısı vardı.</p>

  <p>Gary, İrma’yı odaya soktuktan sonra kapıyı kilitledi, sonra diğer odaya geçerek, o odanın da kapısını kilitledi.</p>

  <p>— Bu geceyi burada geçireceğiz.</p>

  <p>İrma cevap vermeden Gary’ye baktı.</p>

  <p>Gary parmağı ile odaları işaret ederek sordu.</p>

  <p>— Hangi odayı istersin?</p>

  <p>İrma yine cevap vermeden başını salladı.</p>

  <p>Gary, kızın bu hareketine içerlemişti. Ters sesle:</p>

  <p>— İstesen de istemesen de burada kalacaksın, dedi. Hangi odayı seçiyorsun, onu söyle? Sana tecavüz edecek değilim, korkma.</p>

  <p>Elektrik fenerini yakarak masanın üstüne bıraktı ve cebindeki mücevherleri boşalttı. Perdeleri açık bırakmak işine gelmiyordu. Çünkü, fenerin ışığı dışardan görülebilirdi. Pencereyi kapattı, sonra perdeyi çekti. Arkasına döndüğü zaman kızın olduğu yerde durduğunu gördü.</p>

  <p>— Hangi odayı istiyorsun?</p>

  <p>— Korkuyorum.</p>

  <p>— Neden korkacaksın?</p>

  <p>— Yalnız yatamam, korkarım.</p>

  <p>— Korkman için bir sebep yok. Kapıların ikisini de kilitledim.</p>

  <p>İrma kesin dille:</p>

  <p>— Ayrı yatamam, korkarım, dedi.</p>

  <p>Sesinde endişeli bir ifade vardı. Yüzünden de korktuğunu anlamak mümkündü.</p>

  <p>— Bu şehir... Herkes ölü, canlı kimse yok.</p>

  <p>Gary, ne yapacağını düşündü. Bu kıza hiç rastlamamış olmayı tercih ederdi. Kızın başına belâ olacağı muhakkaktı. Elektrik fenerini kızın yüzüne tuttu ve kıza baktı. Kızın yüzündeki ifadeyi görünce acıdı. Bu yaşta bir kızı yalnız bırakması da doğru olmazdı.</p>

  <p>— Peki, dedi. Ben pencerenin önünde yatacağım.</p>

  <p>Soyunmaya başladı. Her zaman olduğu gibi boynundaki askerî kimlik plakasından başka üstünde ne var ne yok çıkardı. Elbisesini yürüttüğü mağazadan bir de pijama almamış olduğuna pişman oldu. Çıplak teni soğuk çarşaflara doknunca biraz ürperdi, ama serinliğin verdiği rahatlık bütün yorgunluğunu alıyordu.</p>

  <p>İrma, öbür yatağın önünde soyunuyordu. Hareketleri çok ağırdı. Gary, perdeyi aralayarak caddeyi seyretti. Başını tekrar çevirdiği zaman kızın çırılçıplak odanın ortasında durduğunu gördü. İrma, hiç kımıldamadan Gary’ye bakıyordu. Gary, dik göğüslerine ve muntazam bacaklarına, elbisenin altından pek belli olmayan yuvarlak, dolgun kalçalarına baktı. İrma, çok yol yürümüş gibi soluyordu. Her nefes alışında dik göğüsleri muntazam hareketlerle inip kalkıyordu...</p>

  <p>İrma, ağır adımlarla ilerledi ve yatağın yanında durdu. Gary, gözlerini bu güzel vücuttan ayıramıyordu. Ne yapacağını bilmeden durdu. İrma, çarşafı aralayarak Gary’nin yanına süzüldü.</p>

  <p>Bir müddet sonra İîrma, saklamaya çalışmadığı bir mutlulukla parmaklarının ucunu Gary’nin kıllı göğsünde dolaştırdı.</p>

  <p>— Nasıl, artık on dokuz yaşında olduğuma inandın mı?</p>

  <p>Gary cevap vermedi. Susuzluktan ağzının içi kurumuştu. Kalkıp odada dolaştı, ama içecek bir şey bulamadı. Kendi kendisine söylenerek tekrar yatakta bekleyen İrma’nın yanına döndü.</p>
</body>
</html>
