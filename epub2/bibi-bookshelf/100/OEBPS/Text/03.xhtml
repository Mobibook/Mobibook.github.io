<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">3.</p>

  <p>Bulaşıcı hastalık... Karantina...</p>

  <p>Aradan bir hafta dahi geçmeden bu kelimeler anlamını kaybetmişti. Nehire az veya çok yakın şehirlerin hepsine bu bildirilerden atılmıştı. Hem de binlerce, on binlerce...</p>

  <p>Illinois eyaletinde bulunan ve bombalanma sahası dışında kalan Rock Island nehrin karşı sahilindeki kardeş Davenport kasabasından ordu emriyle ayrılmıştı. Sağlam kalan tek köprünü başı bir tank barajıyla korunuyordu. Nakliyat tamamen kesilmiş olduğu için Rock Island’da yiyecek sıkıntısı baş gösteriyordu. Tatsız olaylara sebebiyet verilmemesi için hemen hemen bütün halk silâhlanmıştı. Geceleri devriye geziyorlar, kapıları, pencereleri sıkı sıkı kapatıp ellerinde silâhlarıyla uyuyorlardı. Oysa, Davenport örfî idare altında olmasına rağmen normal yaşantısını sürdürüyordu.</p>

  <p>Rock Island, karantinanın kaldırılmasını beklemekten başka bir şey yapamazdı.</p>

  <p>Bir hafta sonra nehrin her iki tarafında da radyo yayınlarının başlamıştı. Askerî makamlar radyo yayınlarının yapılmasında bir sakınca görmemiş olsa gerekti. Demek ki bir saldırı söz konusu değildi, veya geçiştirilmişti. Aslında bombardıman şekli herhangi bir işgal ihtimalini ortadan kaldırıyordu. Çünkü, bulaşıcı hastalık, dost, düşman tanımaz insanlığın kökünü kuruturdu. Bulaşık olarak nitelendirilen bazı bölgelerde bombardımana rağmen elektrik olmalıydı ki radyo yayını yapabiliyorlardı. Radyolardan duyulan ses sadece yalvarıyor, yardım istiyor ve yurdun geri kalan bölgelerinden bilgi istiyordu.</p>

  <p>Gary, yapılan yayını sükûnetle dinledi ve karşı tarafta bulunanların da dinleyip dinlemediklerini merakla düşündü.</p>

  <p>O hafta, iki şehir arasındaki tartışmalardan, yalvarmalardan, red cevaplarından usandı.</p>

  <p>Bir hafta önce Wisconsin hududundan, güneyde Kentucky hududuna kadar bütün eyaleti gezmiş ve karantinanın her tarafta yerleşmiş; olduğunu anlamıştı. İstihkâm birlikleri nehrin üzerindeki bütün köprüleri havaya uçurmuşlar, yalnız uzak aralıklarla birkaç köprüyü sağlam bırakmışlardı. Ama bu köprüler sıkı bir koruma altındaydı. Pembe bildiri kâğıtlarının arkası kesilmiyordu.</p>

  <p>Gary, bilgi almak için önüne geleni durduruyor, fakat hiç bir sonuç alamıyordu. İşin aslını bilen kimse yok gibiydi. Herkesin kendisine göre bir yorum tarzı vardı. Gary, bütün bu yorumları dinliyor, fakat hiç birini kabullenemiyordu. Bombaların zehirli gazla ilişkisi olmadığını tecrübeleriyle biliyordu. Geçtiği ve dolaştığı yerlerde radyoaktivite olmadığını kesinlikle anlıyordu. Çünkü, bu bölgelerde yaşayan insanlar ve hayvanlar vardı. Her gün yavaş yavaş ölüme yaklaşanların ve ölenlerin neden öldükleri bilinmiyordu.</p>

  <p>Bu ölüm bambaşka bir ölümdü...</p>

  <p>Radyoaktivite ile ölenlerin hiç biri mor bir renk almazdı. Zaten orduda gördüğü eğitimde de böyle bir şey söylenmemişti.</p>

  <p>Nihayet bir gün radyodaki bir konuşmaya şahit oldu. Rock Island radyosu, şehrin bulaşık olmadığını, hastalığın kendilerine kadar varmadığını iddia ederek köprünün kendilerine açılmasını talep ediyorlardı. Fakat, Davenport radyosu bu taleplere daima red cevabı veriyordu. Çünkü, yakın bir gelecekte onların da bulaşacaklarını, bu sebeple hiç bir tehlikeyi göze alamayacaklarını söylüyordu. Bombalanmış ve bulaşık şehirlerden gelenlerin Rock Island’dan geçtikleri muhakkatı ve bu insanlar her tarafa yayıyorlardı.</p>

  <p>Gary öfkeyle radyoya vurdu.</p>

  <p>— Hangi vebadan söz ediyorsunuz!, diye bağırdı.</p>

  <p>Rock Island, bütün suçlamaları inkâr yoluna gidiyordu, ama söylenenlerin gerçek olduğunu biliyordu.</p>

  <p>Davenport radyosu şimdiye kadar iki cins veba tespit edildiğini, bunlardan birinin akciğer vebası, diğerinin ise hıyarcık cinsi veba olduğunu söylüyor, incelemeler ilerledikçe veba cinsinin artacağını sözlerine ekliyordu.</p>

  <p>Sözün kısası cevap daima «Hayır» dı...</p>

  <p>Hayır! Amerikanın büyük bir kısmı silleyi yemiş, kendisini ölüm rüzgârına terk etmişti. Fakat vatanın geri kalan kısmını kurtarmak en önemli görevlerden biriydi. İnsanlık ve vatan borcuydu. Bu bakımdan Rock Island sakinlerine karşı tarafa geçme izni verilemezdi.</p>

  <p>Gary, birkaç dakika daha dinledi, fakat bulaşıcı hastalıktan söz edilmedi. Bu hastalıkların nasıl olduğunu da anlatmadılar. Gary, her gittiği yerden bilgi toplamak için gerekirse adamları silâh tehdidi ile durduruyor, fakat öğrendikleri kendi bildiklerinden ileri gitmiyordu.</p>

  <p>Nihayet aklına bir çare geldi.</p>

  <p>Büyük şehirlerden birine gitti. Yolları dolduran yıkıntılara, bomba çukurlarına ve çürümeye yüz tutmuş cesetlere mümkün olduğu kadar yaklaşmamaya çalışarak Genel Kitaplığa gitti. Kilitli olan kapıyı kırıp, işine yarayabilecek bir ansiklopedi aradı.</p>

  <p>Hıyarcık tipi veba, ülkeyi saran ölüm çeşidine uymuyordu. Ansiklopediye göre, bu hastalık yiyeceklerin bakterilerle mikroplanmasından doğuyordu.</p>

  <p>Sonra, Akciğer vebasını aradı. Tıbbî deyimler geçtikçe ansiklopedi değiştiriyordu. O da olmazsa hırsından küfür ederek koca kitabı yere çarpıyordu. Nihayet, uzun aramalardan sonra mikrop savaşına ait bir ansiklopedi buldu. Sonra tozlu masalardan birine çöktü.</p>

  <p>Mikrop savaşının Birinci Dünya Savaşında küçük çapta uygulandığını Amerika’dan Avrupa’ya nakledilen Amerikan askerlerine düşman ajanları tarafından mikrop aşılandığını yazıyordu. Daha sonra Amerika, 1941 yılında başlayan İkinci Dünya Savaşında, milyonlar harcayarak mikrop savaşı ihtimaline karşı korunmak üzere araştırmalarda bulunmuş, çalışmalar yapmıştı. Eğer düşman böyle insanlık dışı bir harekâta girişecek olursa, ne gibi tedbirlerin alınması gerektiği incelenmişti. Nihayet, mikrop savaşında Hıyarcık Vebasının en etkin olduğu kabul edilmişti. Hemen hastalığı önleyici tedbirler araştırılmış ve her ihtimale karşı suni bir zehir imâl edilmişti. Bu zehirin büyük çapta yapılması lüzumsuzdu, çünkü zehir öylesine kuvvetliydi ki, küçük miktarı bile milyonlarca insanın ölmesi için yeterliydi. Askerî yetkililer bu zehirin havadan serpilmek, ya da su kaynaklarına düşman adamları tarafından bulaştırılmak suretiyle yayılabileceğini kabul etmişti. Uzaktan idare edilebilen roketler vasıtasıylada atılabileceği gerçeğinden uzaklaşılmamıştı.</p>

  <p>Akciğer vebası bambaşka bir ölüm tarzıydı. Orta çağlardan zamanımıza kadar gelmişti. Teneffüs yollarına bulaşıyor ve nefes alıp vermeyle yayılıyordu. Vücudun başka kısımlarında da olabiliyordu, iki cins vebanın da öldürücü gücü fazlaydı. Ölüm, hastalığı kaptıktan en geç iki, üç gün içinde, ekseri aynı günde olurdu. Son paragraf özellikle dikkatini çekti: Hasta son saatlerinde, bütün vebalarda olduğu gibi, teneffüs yollarının çalışmasının durmasıyla, lâcivert ya da mor bir renk alır. Bu nedenle bu hastalığa «Kara Ölüm» de denir.</p>

  <p>Ansiklopedide daha birçok hastalık isimleri yazılıyordu. Mikrop savaşı, Atom savaşından çok daha ucuza çıkıyordu. Mikrop tohum gibi ekildikten sonra kendiliğinden üreyip, meydana çıkıyordu.</p>

  <p>Ayrıca küçük bir not daha vardı: Almerika tamamen açık bir kıta olduğu için mikrop savaşına daha elverişlidir, özellikle habersiz bir saldırı karşısında...</p>

  <p>Gary, bir sigara yaktı. Fakat sigaranın tadı acı geldiği için yüzünü buruşturarak yere attı, sonra ayağının ucu ile ezdi.</p>

  <p>— Vay namussuzlar vay!, diye söylendi. Bir bu eksikti!</p>

  <p>Ama kim yapmıştı?</p>

  <p>Doğuda ya da kuzey doğuda bir devlet olması gerekirdi. Çünkü bombardıman o yönden gelmişti. Kesin olarak bilinen gerçeklerden biri olduğu için inkâr edilemezdi. Kıtanın sadece doğu ve kuzey doğu bölgesi bombalara hedef olmuştu. Sadece bu bölgelerde tahribat olmuş ve ölüm kol gezmeye başlamıştı. Büyük şehirler atom ve hidrojen bombalarıyla tahrip edilmiş, kalabalık şehirlere ise akciğer vebasının mikrobu ekilmişti. Tabiî, hıyarcık da ihmal edilmemişti.</p>

  <p>— Domuzlar sizi!, diye söylenmekten kendini alamadı.</p>

  <p>Devlet yayınladığı bildiriyle durumu açıklamış, kıtanın kuzey doğu bölgesi karantinaya ölüme terkedilmişti; batı bölgesi ise kurtarılma çabası içindeydi. Muhtemelen de kurtarılacaktı.</p>

  <p>Peki ama, devlet olarak ne kalmıştı?</p>

  <p>New York, Long Island’daki Birinci Ordu bütün yurdun savunmasıyla görevliydi. Fakat savunmayı batıdaki bir ordunun ele alması, doğudaki ordunun başına gelenleri az çok belirtiyordu.</p>

  <p>Pentagon binasının altına büyük sığınaklar inşa edilmiş ve böyle bir saldırı düşünülerek gerekli tedbirler alınmıştı. Muhtemelen sığınaklar şimdi tıka basa doluydu. Fakat o zavallılar da nehrin bu yakasında kalmışlardı.</p>

  <p>Bombardıman kimin eseriydi?</p>

  <p>Kuzey doğuda bulunan, taktik ve ekonomik nedenlerle bombardımanı Amerikanın sadece kuzey doğusuna yönelten bir devlet olmalıydı...</p>

  <p>Bu bombalar veya roketler oldukça uzak mesafede bulunan İzlanda’dan bile atılabilirdi. İzlanda’ya yerleşen bir düşman, Amerika’nın kuzey doğu bölgesini ve Kanada’yı rahatlıkla bombalayabilir, mikropları daha uzaklara gönderebilirdi. Evet! Korkuyla çılgına dönen insanlar ne kadar çabuk kaçabilirlerse, ne kadar uzaklara gidebilirlerse, veba mikrobunu da o kadar çabuk yayabilir ve uzaklara götürebilirlerdi. Hastalık belki de Florida’nın güney ucuna bile varmıştı. Eğer nehir, asker ve tebliğler olmasaydı, bütün Amerika’yı da kaplamış olacaktı.</p>

  <p>Gary, daha uzun zaman böyle düşünecekti, çünkü Amerikan’ın kuzey doğu bölgesindeki felâketin nereden geldiğni, dünyanın başka nerelerinde milyonlarca insanın ölümüne sebep olacağını, sağ kalanları nasıl bir felâket beklediğini kesin olarak bilmiyordu. Daha uzun zaman da öğrenemeyecekti.</p>

  <p>Gary birden ürperdi. Kendisi hastalanmayacaktı. Geçirmiş olduğu günler bunu gösteriyordu. Şu halde neden nehrin öbür yakasına geçemiyordu? Burada kalmak artık kendisi için tehlikelerle dolu bir macera olacaktı. Yiyecek kıttı.</p>

  <p>Ayrıca, bu yiyeceklerin hepsi bulaşıktı...</p>

  <p>Gary, bulaşık yiyecekten yemiş, sudan içmişti.</p>

  <p>Bir sandalyeye çöktü. Geçirdiği günleri teker teker zihninden geçirdi. Batakhaneyi andıran otelde ayrıldığından beri konserve yemiş, su bulamadığı için bira ve soda içmişti. Hayatla ölüm arasındaki farkın böylesine basit olduğunu kavrayınca saçlarının diken diken olduğunu hissetti. Ya muslukta su aradığı zaman...</p>

  <p>Şu halde güvenilerek yiyebileceği gıda maddeleri dükkânlardan temin edebileceği konservelerdi. Bu kadar çok ölüm olduğu halde bu yakada halen birkaç bin insan sağdı. Bakkal dükkânları bu insanları hayatlarının sonuna kadar besleyemezdi. Şu halde... Şu halde yakında başka bir felâketle yüz yüze geleceklerdi... Açlık...</p>

  <p>Açıkgöz ve tedbirli davranmayanları sadece ölüm bekleyebilirdi!</p>

  <p>Bu takdirde insanlar hayatlarının sürmesi için öldürecekler, yaşantılarını başkalarının ölümüyle temin edeceklerdi!</p>

  <p>Eski çağlarda olduğu gibi açlık birçok kargaşalıklara neden olacaktı.</p>

  <p>Gary kararını hemen verdi. Mademki vebadan yakasını sıyırmıştı, ölümünden başkalarının yararlanmasına fırsat vermeyecekti. Bilek kuvveti ve kurnazlıkla. Başçavuş Gary Russel de her şey vardı.</p>

  <p>Genel kitaplıktan çıktı ve hayli aramadan sonra geldiği yolu buldu. Yolda rastladığı bir sigara bayiinden çok miktarda sigara aldı. Sonra Kentucky’nin yolunu tuttu.</p>

  <p>Bir hafta önce kendisini bırakarak giden genç kızı hatırladı.</p>

  <p>İrma! Acaba şimdi neredeydi?</p>

  <p>Hava karardığı zaman hâlâ güneye doğru yol alıyordu. Dikkati çekmemek ve üzerine ateş açılamasına imkân vermemek için farları kullanmıyordu. Nasılsa mehtap görebileceği kadar aydınlık veriyordu. Tükenmeyecekmiş gibi görünen uzun asfaltta tam gaz gidiyordu.</p>

  <p>Sabaha karşı arabasını bir kenara çekerek durdu. Yola inerek gerindi, tepindi, kollarını açıp kapadı. Bütün bu hareketleri uyuşukluğunu giderebilmek için yapıyordu. Alaca karanlıkta yarı uyur dinlenirken bir motor sesiyle kendisine geldi. Lastiklerin asfaltta çıkardığı sese bakılacak olursa, araba son hızla geliyordu. Hemen yerinden fırladı. Uzaktan doğru bir çift far birer nokta gibi yaklaşıyor ve hızla büyüyordu. Gary döndü, arabasına atladı; motoru çalıştırıp arabayı biraz ileri aldı ve ön tekerlekleri alçak bir hendeğe soktu. Motoru durdurdu, ışıkları söndürdü ve arabadan indi. Böyle hareket ederek arabanın terk edilmiş olduğunu anlatmak istiyordu. Yolun karşı tarafına geçerek otuz metre kadar ilerdeki bir hendeğin içine yattı.</p>

  <p>Araba son hızla yaklaşıyordu. Sabahın erken saatlerindeki sessizlik içinde motor gürültüsü büyüyor, boşlukta yankılar yaparak çınlıyordu. Gary, toprağa iyice yapıştı. Yabancı arabanın gelişini ısadece kulaklarıyla izliyor, motor gürültüsünden arabanın yerini yaklaşık olarak tahmin edebiliyordu. Arabanın hızı en azından yüz altmış kilometre olmalıydı.</p>

  <p>Nihayet motor gürültüsü iyice yaklaştı, farları Gary’nin sırtını yalayarak geçti, hızını azaltmadan uzaklaştı. Motorun homurtusu arasında birinin haykırdığını duyar gibi oldu. Başını kaldırıp baktı, fakat araba gittikçe uzaklaşıyordu. Stop lambaları birer nokta haline gelip gözden kaybolmadan yattığı hendekten çıkmadı.</p>

  <p>Gary neden böyle davrandığını kestiremedi.</p>

  <p>Acaba, eski savaş disiplininden ileri gelme bir alışkanlık mıydı? Yoksa ıssız yolda dost mu düşman mı olduğunu bilmediği bir yabancının yaklaşmasından doğan korku muydu? Oysa, arabadakiler onunla ilgilenmemişler, hatta yavaşlamak lüzumunu bile duymamışlardı.</p>

  <p>Şu halde böyle davranmasındaki sebep neydi?</p>

  <p>Bu sorusuna açık bir cevap veremiyor, fakat daha şimdiden geleceği kabul ettiğini, kendisini ilerdeki yaşantısına alıştırmak üzere olduğunu hissediyordu.</p>

  <p>Arabanın yanına varınca, elinde olmayarak stop lambalarını ve farları tekmeleyerek parçaladı.</p>

  <p>Direksiyonun başına geçti, kolay bir manevrayla arabayı tekrar asfalta çıkardı ve Kentucky’ye doğru yoluna devam etti. Çok yavaş gidiyor ve yanındaki camı daima açık tutuyordu. Böyle hareket ettiği takdirde yaklaşan bir arabanın gürültüsünü kolaylıkla duyacaktı. Ayrıca, önden veya arkadan gelebilecek bir aracın farlarını görebilmek için bütün dikkatini gözlerinde topluyordu. Güneş doğana kadar yoluna devam etti, sonra arabayı yine kenara çekerek hafif bir uykuya daldı.</p>

  <p class="ortali">⁂</p>

  <p>Köprü yıkılmamıştı. Bu köprü de yıkılmayan, daha doğrusu sağlam bırakılan köprülerden biriydi. Buraya kadar gelmeden önce iki köprü daha görmüş, fakat işe yaramayacaklarını düşünerek durmamıştı. Köprünün öbür başı, diğer köprülerde olduğu gibi titizlikle korunuyordu. Köprünün ortasına yakın yerine zırhlı bir kamyon genişlemesine yerleştirilmiş, arkasına da ağır bir makineli tüfek konmuştu. Gary, biraz ilerde durdu, arabadan indi ve köprünün üzerinde ilerlemeye başladı. Hem yavaş yavaş yürüyor, hem de gözlerini makinelinin başındaki askerlerden ayırmıyor ve en küçük hareketlerini kaçırmamaya dikkat ediyordu. Askerlerden biri kımıldar kımıldamaz durdu, göğsünü açtı ve boynundaki asker kimliği onlara doğru kaldırıp salladı. Sabahın güneş ışıkları madeni plakanın üzerinde parıldıyordu. Makinelinin başındaki asker dönüp bir şeyler söyledi. Başka bir asker daha göründü. Dürbününü kaldırıp elindeki plakayı sallayan Gary’yi bir süre süzdü, sonra gözden kayboldu. Gary kımıldamadan bekledi. Gözden kaybolan asker birkaç dakika sonra göründü. Yanında bir de subay vardı. İkisi birden dürbünlerini kaldırıp bir daha Gary’yi dikkatle tetkik ettiler. Gary, kimlik plakasını görülebilecek bir şekilde tutuyor, umutla bekliyordu. Askerlerin elindeki dürbünle küçük yazıları okunmayacağını biliyordu, ama yine umutluydu. Ağır ağır ilerlemeye başladı. Umudunun boşuna olduğunu hemen anladı. Gary’nin ilerlemesi üzerine subay arkasındaki askere dönüp bir şeyler söyledi. Asker silâhını omuzlarken Gary kendisini beton zeminin üzerine attı. Bu hareketi de bostu, çünkü asker uyarmak için havaya ateş etmişti.</p>

  <p>Gary, yürüyerek ilerlediği yolun bir kısmını geri geri sürünerek gitti, sonra ayağa kalktı. Kimlik plakasını avuçlayarak yumruğunu öfkeyle askerlere doğru salladı.</p>

  <p>Askerlerin umurunda bile değildi.</p>

  <p>Gary, arabasının yanına döndü, yüzü köprüye dönük olarak oturdu. Biraz sonra subayla onu çağıran asker gözden kayboldular. Diğer askerler nöbette kaldılar. Gary, gittikçe kabaran öfkesinin kine dönüştüğünü ve intikam hırsıyla yanıp tutuştuğunu hissetti. Avuçlarını ağzının iki tarafına kapayarak avazı çıktığı kadar bağırdı.</p>

  <p>— İt oğlu itler!</p>

  <p>Arkasından duyulan sakin bir ses:</p>

  <p>— Benim için de söyle, dedi.</p>

  <p>Gary, birden sıçrayarak döndü, eli silâhının üstündeydi.</p>

  <p>Üzerindeki üniforması paçavraya dönmüş, saçları dağınık, sakalı bir karış uzamış bir asker, köprünün korkuluğuna dayanmış duruyordu.</p>

  <p>Gary:</p>

  <p>— Buraya kadar nasıl geldin?, diye sordu.</p>

  <p>— Şu tarladan... Uyuyordum, tüfek sesiyle uyandım. İnsanı nasıl güzel karşılıyorlar, değil mi?</p>

  <p>— O itlerin hepsini temizlemem gerekse bile karşıya geçeceğim.</p>

  <p>— Kızmakta haklısın. Üç gün önce ben de aynı şeyi söylüyordum.</p>

  <p>Gary, ters ters baktı, öfkesini karşısındaki adamdan çıkartmak istiyordu.</p>

  <p>— Yok canım!, dedi.</p>

  <p>Sonra tutumu birden değişti.</p>

  <p>— Adam sende! Neden ayakta duruyorsun, otursana şöyle.</p>

  <p>Asker sırıttı.</p>

  <p>— Ben de senin otur demeni bekliyordum. Bugünlerde insan denen nesne nezaketi unutmuş.</p>

  <p>Sonra Gary’nin yanına gelip oturdu.</p>

  <p>— Sigara var mı?</p>

  <p>Gary sigara paketini uzattı.</p>

  <p>— Bizi yanlarına yaklaştırmazlar mı?</p>

  <p>Asker üzüntüyle başını salladı.</p>

  <p>— Sadece bizi değil, general bile gelse öbür tarafa bırakmazlar. Veba mikrobu taşıdığımızı düşünüyorlar. Teğmen üzgün olduğunu, fakat başka türlü hareket edemeyeceğini söyledi.</p>

  <p>— Teğmen mi? Teğmen seninle konuştu mu?</p>

  <p>— Evet, flama ile. Muhabere sınıfından olduğum için flamayla konuşabiliyorum. Elbisemden kopardığım parçalarla bir flama yaptım. Teğmenle uzun uzun konuştuk. Adamcağız ismini de söyledi. İyi bir adam ama aldığı emirlerin dışına çıkabileceğini sanmıyorum.</p>

  <p>Asker, gözlerini Gary’ye dikerek:</p>

  <p>— Sahi, dedi. Unuttum, ismim Jay Oliver.</p>

  <p>— Benimki de Gary Russel. Geçen haftaya kadar başçavuştum.</p>

  <p>Gary, gözlerini makineli tüfeğin başındaki askerlerden ayıramıyordu.</p>

  <p>— Karşıya geçmenin bir çaresi yok mu dersin?</p>

  <p>— Canlı olarak, hayır. Teğmenin bu hususta hiç şakası olmadığı muhakkak. Ona sağlığımın yerinde olduğunu söyledim, fakat hasta olmasam da mikrop taşıyabileceğimi söyledi. Tabiî, teğmenin sözleri mantıklı. Bu yakada bulunanların hastalıklı olmasalar da portör görevi yaptıklarını anlattı.</p>

  <p>Gary, gözlerini hâlâ makinelinin başındaki askerlerden ayırmamıştı.</p>

  <p>— Arabamda bir, iki kitap var; söylediklerini doğruluyor.</p>

  <p>— Lüzum yok, çünkü haslatık konusunu çok iyi bilirim. Askere alınmadan önce, bilimsel konular üzerine öğretmenlik yapıyordum. En son Indiana’daki bir lisede öğretmendim. Böyle küçük yerlerde bilimsel derslerin her dalından anlamak lâzımdır. Biyoloji, fizik, kimya, astronomi, falan filân. Her sınıf atom bombasının inceliklerini öğrenmek ister.</p>

  <p>Gary, sanki söylenenleri dinlemiyormuş gibi:</p>

  <p>— Vay canına!, dedi. Gönüllü olarak hizmet etmek istiyorsun da engel oluyorlar. Ya düşman saldırırsa ne olacak?</p>

  <p>— Böyle bir şey olursa nehrin bu kesiminde kalan bizleri ilgilendirmez. Karsı taraftakiler o zaman başlarının çaresine baksınlar. Düşman vatanın bu bölgesini öyle barınılmaz bir duruma soktu ki, buraya adım atarlar mı sanıyorsun? Bana soracak olursan, düşman her kimse, Amerika’yı işgal etmeyi aklının ucundan bile geçirmemiş.</p>

  <p>Oliver uzandı, bir sigara daha aldı. Sigarasını yaktıktan sonra devam etti.</p>

  <p>— Teğmen de ne olduğunun farkında değil. Eğer ordu, olanlara akıl erdiremezse sistemin ne kadar düzgün olduğunu sen tahmin et artık.</p>

  <p>— Ne dersen de, ben karşı tarafta olmayı tercih ederdim</p>

  <p>— Ben de. Bu durumda olmaktansa, düşmanla göğüs göğüse çarpışmayı tercih ederdim.</p>

  <p>Gary, Oliver’i dinlemiyordu.</p>

  <p>— Erzakım, silâhım, cephanem ve sağlam bir arabam vardı. Veledin birisi yürüttü.</p>

  <p>— Şimdiki çocuklar açıkgöz oluyorlar.</p>

  <p>— Benim arabayı yürüten genç bir kızdı.</p>

  <p>— Sahi mi?</p>

  <p>— On dokuzunda olduğunu söylemesine rağmen on altıdan fazla göstermiyordu. Mamafih, yattığımız zaman on dokuz yaşında olduğunu ispatlıyordu.</p>

  <p>Oliver sigarasından derin bir nefes çekti.</p>

  <p>— Eğer yalnız kalmak istemiyorsan bir ortaklık kurabiliriz, dedi. Bir kamyon bulup erzak doldururuz. Herkesin gözü açılıyor, yakında hiç bir şey bulamayız.</p>

  <p>Gary, köprü başını tutan askerlere bir kere daha baktı.</p>

  <p>— Yani karşıya geçme umudumuz yok mu demek istiyorsun</p>

  <p>— Bence umut yok. Üç gündür buradayım. Teğmen üç gün önce bana, bugün de sana hayır dedi. Ben karantinanın sonunu beklemeye kararlıyım. Belki birkaç hafta, belki birkaç ay sürer. Sana da tavsiyem bu.</p>

  <p>— Vay canına!</p>

  <p>— Aldırma. Şimdilik en önemli ihtiyacımız yiyecek olacaktır. Tabiî silâhlı da olmamız gerekiyor. Bizimkiler aç kalınca iş silâha düşecektir.</p>

  <p>Gary kalktı, gerindi.</p>

  <p>— Haydi, gidelim. Ben acıkmaya başladım.</p>

  <p>Yine köprünün öbür başındaki nöbetçilere dönerek yumruğunu salladı.</p>

  <p>— İt oğlu itler, ne olacak!</p>

  <p>Oliver sakin sesle:</p>

  <p>— Benim tarafımdan da söyle, dedi.</p>

  <p>Arabaya bindiler. Gary, direksiyondaydı. Arkalarına bile bakmadan köprüden uzaklaştılar.</p>

  <p>Hava oldukça durgun ve bunaltıcı sıcaktı. Gary’nin gözleri arada sırada dikiz aynasına gidiyor ve mırıldanıyordu.</p>

  <p>— İt oğlu itler!</p>

  <p>Makinelinin başındaki nöbetçiler arabanın gözden kaybolmasını seyrettiler. Havaya ateş eden asker, boşalan merminin yerine yenisini koydu.</p>

  <p>Ortalığı derin bir sessizlik kapladı.</p>
</body>
</html>
