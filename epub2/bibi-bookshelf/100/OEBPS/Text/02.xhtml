<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">2.</p>

  <p>Gary uyandığı zaman perdenin aralığından güneş yüzüne vuruyordu. Oda, gün ışığında daha temiz ve geniş görünüyordu. Bir sabah önce uyandığı pis yatak odasını hatırladı.</p>

  <p>Yerinden kımıldamadan yattı. Şehrin durumunu, sokakları dolduran ve kokmak üzere olan cesetleri düşündü. Bugün önce gördüklerinin hayal olmadığını çok iyi biliyordu. Bütün olanlar gerçekti ve gerçeklerin değişmesi imkânsızdı. Şehir terk edilmişti. Acaba bu şehir gibi kaç şehir ölüydü?</p>

  <p>Asıl önemli mesele, orduya nasıl dönebileceğiydi. Şimdilik ya kaçak ya da ölü sayıldığı muhakkaktı.</p>

  <p>Kızı ne yapacaktı? Acaba beraber götürüp bir yere mi bırakması gerekirdi?. Yoksa kızı burada bırakıp gitmesi daha mı iyi olacaktı? Birden aklı başına geldi ve yanındaki kıza baktı.</p>

  <p>Fakat kız yanında değildi.</p>

  <p>Hemen ayağa fırladı. Elektrik feneri akşam bıraktığı yerde duruyordu, ama mücevherler yoktu. Yumuşak halının üstünde, sessizce kapıya doğru yürüdü. Elini tokmağa attı, ama kapının kilitli olduğunu anladı. Anahtar da kilit yuvasında yoktu. Kız kaçmış ve kapıyı da arkasından kilitlemişti.</p>

  <p>Gary, başını kaşıyarak kızı düşünürken kapının önünde duruyordu.</p>

  <p>İrma on dokuz yaşındaydı ve bunu dün gece ispat etmişti. Ani bir kararla yatağa gitti ve üstlerine örttükleri çarşafı çekip aldı. Sonra her zaman olduğu gibi:</p>

  <p>— Hay Allah kahretsin!, diye hayretle söylendi.</p>

  <p>Basını iki yana sallayarak banyoya girdi. Aynaya baktığı zaman sakalının oldukça uzamış ve saçlarının dağılmış olduğunu gördü. Normal olarak musluktan su akmıyordu. Tuvaletin arkasındaki rezervuar tankına baktı. Tankın kapağını kaldırdı. Yanılmamıştı, tank su doluydu. Suyu avuçlayarak yüzüne çarptı. Suyun serinliği sinirlerini biraz olsun yatıştırıyordu. Vücuduna da su çarptı ve oğuşturdu. Lavabonun yanındaki dolaptan bir havlu almak üzere uzandığı zaman sakallı yüzünü tekrar gördü.</p>

  <p>Banyodan çıkıp diğer odaya ve oradan da koridora çıktı. Merdivenlerden zemin kata indi. Ağır bir koltuğu yakalayıp otele ait berber dükkânının camlı kapısını kırdı. Sonra kırık kapıdan içeri daldı ve tıraş olması için gereken şeyleri toparladı. Resepsiyonun önünden geçerken birinci kat odalarından birkaçının anahtarlarını aldı.</p>

  <p>Birinci oda doluydu. Yatakta bir ceset vardı. Kapıyı açmasıyla kapaması bir oldu. İkinci oda boştu. Hemen banyoya girdi ve rezervuar tankını kontrol etti. Bulduğu suyla tıraş oldu. Sonra otel katibinin dolabında bulduğu sigara paketini açtı ve bir sigara yakarak yatağa uzandı. Sigarası bitmek üzereyken çıplak olduğunu fark etti. Kalkıp üst kata, geceyi geçirdiği odaya çıktı. Her iki odanın da kapısı ardına kadar açıktı...</p>

  <p>Ayaklarının ucuna basarak yaklaştı ve başını uzatıp baktı. İrma, yatağa uzanmış hıçkıra hıçkıra ağlıyordu.</p>

  <p>— Neden ağlıyorsun?</p>

  <p>İrma birden yerinden fırladı ve Gary’ye baktı. Birden tanıyamamıştı. Tanıyınca koşup kollarını Gary’nin boynuna doladı, sonra dudaklarına yapıştı. Ağlaması kesilmemişti.</p>

  <p>Gary, İrma’nın kollarını boynundan kurtarıp bir adım geri çekildi.</p>

  <p>— Dur bakalım, dedi. Ne oluyorsun?</p>

  <p>— Gittiğini zannetmiştim. Beni bırakıp kaçtığını düşünmüştüm.</p>

  <p>— Ben de senin için aynı şeyleri düşünmüştüm.</p>

  <p>— Sahi mi?</p>

  <p>— Nereye kayboldun?</p>

  <p>İrma, dikkatle Gary’nin yüzüne bakıyordu.</p>

  <p>— Gary, tıraş olmuşsun!</p>

  <p>— Nereye gitmiş olduğunu sordum. Uyandığım zaman seni bulamayınca...</p>

  <p>İrma cevap vermeden başıyla yatağı işaret etti.</p>

  <p>— Bak ne güzel şeyler, hemde kucak dolusu!</p>

  <p>Yatağın üzerinde iri bir kese kâğıdı vardı. Ağzına kadar tıka basa doluydu.</p>

  <p>Gary merakla sordu.</p>

  <p>— Nedir o?</p>

  <p>İrma sevinçle yatağa doğru koştu, kese kağıdını alıp çarşafın üstüne boşalttı.</p>

  <p>Gary gözlerine inanamadı.</p>

  <p>— Neden bu mücevherleri toplarsın, anlamam? Bunların sana bir faydası olacak mı sanıyorsun?</p>

  <p>— Olsun, hepsini saklarım, nasıl olsa günün birinde lâzım olur.</p>

  <p>Ellerini değerli taşların içine daldırdı. Gözlerinde ihtiras alevleri parlıyordu.</p>

  <p>— Güzel ama... karnımızı doyurmaz. Yaşamak istiyorsak bu taşları toplayacağımıza yiyecek toplamalıyız. Mademki dışarı çıktın, neden yiyecek bir şeyler aramadın?</p>

  <p>— Hayatımda böylesine güzel taşlar görmemiştim. Hepsi... hepsi benim. Ne hoş şeyler!</p>

  <p>Bakışlarını değerli taşlardan zorla ayırarak Gary’ye baktı.</p>

  <p>Sanki onu çıplak olarak ilk defa görüyormuş gibi:</p>

  <p>— Neden çıplak dolaşıyorsun?, diye sordu.</p>

  <p>Sonra kahkahayı bastı.</p>

  <p>Gary, asık suratla giyinmeye başladı.</p>

  <p>Sabah kahvaltılarını bir kaldırımın kenarına oturup yediler. Sonra İrma’yla beraber şehirdeki otomobil acentalarını dolaştılar. Gary son model küçük bir araba seçti.</p>

  <p>İrma sabırsızlandı.</p>

  <p>— Neden bu kadar titizleniyorsun? Sokaktaki arabalardan birini alsaydın ne olurdu sanki? Nasıl olsa sana mani olan yoktu. Sahi, nereye gideceğiz?</p>

  <p>— Onu ancak Tanrı bilir. Bir an evvel bu şehirden gideceğiz, ama nereye bilmiyorum. Belki Chicago’ya gideriz. Orası da bombalanmışsa? Daha olmazsa New York’a ya da California’ya gideriz. Ülkenin nereleri bombalandı biliyor musun? Sonra, şehir halkı acaba nereye çekildi?</p>

  <p>Genç kız korkulu sesle:</p>

  <p>— Hiç bir fikrim yok, dedi. Ne bileyim!</p>

  <p>— Şu halde aramamız gerekiyor. Ya orduyu ya da Kızıl-Haçı bulmalıyız. Amerika halkı toptan yok olmadı ya! Bu sebeple dayanıklı, yeni bir araba lâzım. Ayrıca, az benzin de yakması gerekir. Yolculuğumuz uzun sürebileceği için yanımıza yiyecek de almalıyız. Sonra yola koyulabiliriz.</p>

  <p>Arabaya bindi, motoru çalıştırdı, sonra kıza döndü.</p>

  <p>— Haydi, bin!, dedi. Şimdi de bir silâh mağazası bulmamız lâzım.</p>

  <p>— Silâhçı dükkânı mı?</p>

  <p>— Evet. Silâh satan bir yer. Tabanca, tüfek, falan filân.</p>

  <p>— Nerede satıldığını bilmiyorum.</p>

  <p>— Spor eşyası satan her dükkânda bulunması lâzım.</p>

  <p>— Tamam, hatırladım. Bir yer biliyorum. Balık oltaları falan satar. Orası olur mu?</p>

  <p>— Oldu bile.</p>

  <p>Gary, eski alışkanlığıyla silâhları elden geçirdi ve bir tüfekle tabanca seçti. Her iki silâh için oldukça bol mermi alarak arabaya yerleştirdi. Sonra bir bakkal dükkânının önünde durdu. Arabanın alabileceği kadar yiyecek koydu. Her ihtimale karşı az yer tutan ve geç bozulan konserveleri seçmişti. Girdikleri dükkân başkaları tarafından da yoklanmıştı. Gary, yine tedbirli davranarak silâh dükkânına döndü ve otomatik bir tüfek daha aldı.</p>

  <p>İrma, Gary’nin böylesine silâhlanmasına şaşıyordu.</p>

  <p>— Ne o?, dedi. Savaşamı gidiyorsun?</p>

  <p>Gary arabaya yüklediği yiyecekleri gösterip:</p>

  <p>— Birinin aklına eser de bizi soymağa kalkarsa o zaman anlarsın, dedi.</p>

  <p>— Sahi, hiç aklıma gelmemişti!</p>

  <p>Gary direksiyonun başına geçti. Şehirden çıkmak çok zordu. Bomba çukurlarıyla dolu sokaklara rastlayınca yolu değiştiriyordu. Bazen yolu tıkamış olan arabaların arasından geçmek imkânı olmuyordu. Şehrin dış mahallelerine ulaştıkları zaman Gary, buralardaki tahribatın daha az olduğuna dikkat etti. Fakat insan cesetleri her tarafa yayılmıştı. Seyrek aralıklarla düşen bombaların bu kadar insanı öldürebilmesi aklın alacağı şey değildi. Arada sırada açıp kontrol ettiği radyoda çızırtıdan başka bir şey duyulmuyordu. Ya güvenlik tedbirleri için radyolar susuyordu, ya da Amerika kıtasının bütün radyo istasyonları tahrip edilmişti. Gary, birinci ihtimal üzerinde daha çok duruyordu. Demek ki birkaç gün önce, hiç beklenmedik bir saldırı olmuştu. Düşman her kimse, yapacağı bir çıkartma harekâtına karşılık tedbir alınmıştı. Bu takdirde, radyoların susması normaldi. Çünkü düşman radyo dalgaları ile yönünü kolaylıkla tayin edebilirdi.</p>

  <p>Normal olarak ordunun ve devletin yapacağı işlerden halkın haberi olamazdı. Gary, belirli aralıklarla radyosunu kontrol etmeye karar verdi.</p>

  <p>İrma birden haykırdı.</p>

  <p>— Gary, bak, orada biri var!</p>

  <p>İrma’nın haykırması üzerine Gary arabayı yavaşlattı.</p>

  <p>— Nerede?</p>

  <p>Sonra etrafına bakındı.</p>

  <p>İrma:</p>

  <p>— İşte, dedi. Şurada... Karşıdaki çiftliğin ön tarafına bak!</p>

  <p>Gary frene dokundu. Yolun sağ tarafındaki toprak yoldan çiftliğe doğru giden adamın dikkatini çekmek için korna çaldı. Fakat adam korna sesini duyar duymaz arkasına dahi bakmadan koşmaya başladı ve en yakın çiftlik binasına daldı.</p>

  <p>Gary:</p>

  <p>— Hey!, diye bağırdı. Bir dakika bakar mısmız? Heeey! Birkaç saniye sonra adam girdiği binanın kapısında göründü. Elinde çift namlulu bir av tüfeği vardı. Adamın arkasından ellerinde tüfekleriyle yetişkin iki çocuk göründü.</p>

  <p>Adam tüfeğinin namlusuyla işaret ederek:</p>

  <p>— Defolun!, diye haykırdı.</p>

  <p>— Bir şey sormak istiyordum. Neden bu kadar korktunuz?</p>

  <p>— Benim cevabımı çiftenin namlusu verecektir.</p>

  <p>Tüfeğin dipçiğini omzuna dayayıp nişan aldı. Çocuklar da adamın hareketini taklit ettiler.</p>

  <p>— Haydi, sallanmayın! Sizin gibi soyguncularla işimiz yok! Sabrım taşmak üzere!</p>

  <p>Gary, arabayı vitese taktı.</p>

  <p>— Ordunun nerede olduğunu biliyor musunuz?</p>

  <p>— Çok konuşma, haydi... yallah!</p>

  <p>Adam, şaka etmediğini ispat etmek için tetiğe dokunduğu sırada Gary, gazı köklemişti. Otomobil, tekerlekleri toprak yolda tozu dumana katarak yıldırım gibi ileri atıldı. Birkaç kilometre sonra Gary arabayı durdurdu. Sonra inip muayene etti. Saçmaların arabaya isabet etmediğini anlayınca, direksiyona geçti ve bir sigara yaktı.</p>

  <p>— Adam oldukça ciddiydi, ha! Vay canına!</p>

  <p>İrma da bir sigara alıp yaktı.</p>

  <p>— Acaba adam neden bu kadar telâşlandı?</p>

  <p>— Sizin gibi yağmacılar bizim gibi namuslu kimselerin papucunu dama attı.</p>

  <p>Sesinde alaylı bir ifade vardı.</p>

  <p>İrma da alay ederek:</p>

  <p>— Ne yapalım, adam seni de kovdu ya, dedi. Bir şey öğrenemedin!</p>

  <p>— Tamamen tersine, öyle çok şey öğrendim ki! Bu bölgenin çapulcularla dolu olduğunu öğrendim. Demek oluyor ki, şehirde sağ kalanlar korkunç ölümden kaçarak etrafa yayıldılar. Zavallı çiftçinin erzakını yağma etmeye çalışan öylesine çok olmuş ki, adamın canına tak demiş. Adam bundan böyle önce ateş edip sonra soracak.</p>

  <p>Uzanarak arka kanepede duran tabancayı aldı.</p>

  <p>İrma birden heyecanlandı.</p>

  <p>— Gary, yoksa...</p>

  <p>— Yoksa ne? Gidip adamla silâhlı çatışma yapacağımı mı sandın? Sersemce şeyler düşünme. Bir şey...</p>

  <p>Tabancayı doldurup yanına koydu.</p>

  <p>Konuşmasına devam etti.</p>

  <p>— ... daha öğrendik. Açık arazide veya köylerde yaşayanlar hâlâ sağ. Bombalar her ne ise, buralara kadar bulaşmamış. Işın mı, radyo-aktivite mi, mikrop mu... her ne ise... buralara kadar yayılmamış, etkisini sadece şehirde göstermiş. Belki de küçük şehirlere dokunulmamıştır. Önümüze çıkacak ilk kasabadan bunu da öğreniriz.</p>

  <p>— Şimdi ne yapacağız?</p>

  <p>Gary, genç kızın güzel yüzüne baktı. Bu güzel yüz çocuksu bir ifade taşımakla beraber, vücudu tamamen tersineydi. Dün gece bunu kesinlikle ispatlamıştı.</p>

  <p>— Ben orduya döneceğim, dedi. Zaten şu anda görevimin başında olmam gerekirdi. İlk rastladığım askeri birliğe müracaat edeceğim. Oradan da kendi birliğime aktarılırım sanıyorum, iste hepsi bu kadar.</p>

  <p>— Ne demek istiyorsun? Peki, ben ne olacağım?</p>

  <p>— Seni de beraber götüremem ki, İrma.</p>

  <p>İrma neşeyle güldü. Yüzüne şimdi çapkın bir ifade gelmişti.</p>

  <p>— On dokuz yaşında olduğumu unutuyorsun. Birliğinizin maskotu olur çıkarım.</p>

  <p>— Şakanın sırası değil. Seni birliğin askerleri arasına salar mıyım sanıyorsun? Adamları baştan çıkartırsan benim de başım belâya girer. Ama, bak, Kızıl-Haç’a gidebilirsin. Onlar sana sahip çıkabilirler, kimsenin başı da derde girmemiş olur.</p>

  <p>— Senin yanından bir adım bile ayrılmıyorum.</p>

  <p>— Evet, ama ben ordunun malıyım. Beni istedikleri gibi kullanabilirler.</p>

  <p>İrma’nın birden gözleri doldu ve Gary’nin boynuna sarıldı.</p>

  <p>— Peki ama, Gary... Dün akşam ya... ya... şey...</p>

  <p>Gary’nin ters ters bakması üzerine:</p>

  <p>— İhtimal olduğunu söylemek istemiştim, dedi.</p>

  <p>— İstediğin zaman benden ayrılabilirsin, İrma.</p>

  <p>— Peki, peki, kızma. Bir daha bu konudan söz etmem. Ama sen beni bırakmayacaksın, değil mi?</p>

  <p>— Neden bırakmayacak mışım? Senin tapunu almadım ya! Ciddî olarak düşünürsen başka türlü hareket etmenin imkânsız olduğunu anlayacaksın.</p>

  <p>İrma başını önüne eğdi.</p>

  <p>— Peki, istediğin olsun.</p>

  <p>— Evvelâ Chicago’ya gidelim.</p>

  <p>Chicago’ya yaklaştıkları zaman Gary hemen şehre dalmadı. Çünkü koca şehir alev alev yanıyordu. Chicago’nun evvelce yine böyle yandığını söylerlerdi. Hafif hafif esen rüzgârda ağır bir koku vardı. Arabayı durdurup alevlere doğru baktı. Yangın muhtemelen birkaç günden beri devam ediyordu. Çünkü alevler eski hızını kaybetmiş, yatışmaya yüz tutar bir hal almıştı. Yangının genişliği geceyi aydınlatan kızıl rengin uzunluğundan belli oluyordu. Demek ki burada bombardıman daha etkin olmuştu.</p>

  <p>Chicago, St. Louis’in kuzeyinde bulunan demir yollarının kavşak noktasıydı. Kuzeydeki büyük Göller bölgesini Mississippi’ye ve Mexico Körfezine bağlayan tek kanal Chicago’dan geçerdi.</p>

  <p>Böylesine önemli bir merkez olan Chicago cayır cayır yanıyor ve ağır ağır tarihe karışıyordu.</p>

  <p>Gary, bütün sinirleri gerilmiş, bir eliyle kapının tokmağına sarılmış geceye meydan okurmuş gibi yükselen alevleri seyrediyordu. Yüzünün kırmızılığının öfkesinden mi yoksa alevlerin kızıllığından mı olduğunu anlamak güçtü. Boğazının kuruduğunu hissetti. Konuşacak hali yoktu. Chicago’nun manzarası, ayrıldığı şehrin manzarasından çok daha üzücüydü. Çok sarsılmış olduğu yüz hatlarının gerginliğinden belliydi.</p>

  <p>İrma, uzanarak küçücük elini Gary’nin elinin üstüne koydu. Sesi korkuyla titremekle beraber merhamet ifadesi de taşıyordu.</p>

  <p>— Gary... Gary, burada durmasak olmaz mı? Bu yangına sebep atom bombası ise, durmamız tehlikeli değil mi?</p>

  <p>Gary şaşkınlıkla başını salladı.</p>

  <p>— Bilmiyorum. Radyoaktivitenin birkaç gün içinde dağılması lâzım. Ama emin değilim... Vay canına! Koca şehir cehenneme dönmüş.</p>

  <p>Gary, Hiroshima ve Nagazaki’de bulunmuş arkadaşlarının anlattıkları hikâyeleri dinlemiş, atom bulutları ve radyo-aktivite hakkında birçok askerî filimler görmüştü. Japonların üzerine atılan atom bombası, şehrin yüzde altmışını haritadan silmiş, yüz binden fazla insan ölmüştü. Oysa, Chicago’nun nüfusu yaklaşık olarak üç buçuk milyondu.</p>

  <p>İrma:</p>

  <p>— Gary, dedi. Ne olursun gidelim buradan!</p>

  <p>Gary arabaya bindi. Motoru çalıştırdıktan sonra ağır hareketlerle arabayı çevirdi. Oradan hızla uzaklaşırken dikiz aynasından gerilerde kalan kızıllığı seyretti. Kilometrelerce uzaklaştıkları halde Chicago’nun üstündeki kızıllık bulundukları yere kadar aksediyordu. Gary’nin içine, söküp atamadığı bir umutsuzluk çökmüştü. Bu umutsuzluğun içine öylesine dalmıştı ki İrma’nın söylediklerini anlaması için İrma’nın üç kere tekrarlaması gerekmişti.</p>

  <p>— Gary... Gary, diyorum, bu gece nerede yatacağız?</p>

  <p>— Bilmiyorum.</p>

  <p>Nerede istersen.</p>

  <p>— Birkaç motel geçtik.</p>

  <p>— Geri dönemem. Biraz ilerde başka moteller de buluruz.</p>

  <p class="ortali">⁂</p>

  <p>Güneşin ışıması ile gelen yeni günün diğer iki günden bir farkı yoktu. Dünya tamamen değişmiş gibiydi. Her yeni güne uyanış, geçen her gün kadar acıydı.</p>

  <p>Gary başını yastığın üzerinde birkaç defa döndürerek Chicago’nun feci manzarasını zihninden silip atmaya çalıştı. Fakat gökyüzüne doğru uzanan alevleri unutması mümkün olmuyordu. Bu anısı, hayatında unutmayacağı en büyük anılarından biriydi. Uyurken bile kızıllığın göz kapaklarının altına sindiğini hissediyordu. Gördüğü manzaranın bilinç altına etkisi çok güçlüydü.</p>

  <p>Bütün geceyi kâbus içinde geçirmişti. Sarhoş olduğu gecenin sabahı Chicago’nun alevler içinde kalan küçük bir otelinde uyandığını görüyor, silkinerek alevlerin sıcak dilinden kurtulmaya çalışıyor, düşe kalka koşuyordu.</p>

  <p>On dokuz yaşında olduğunu ağlayarak söyleyen bir kız kendisini de kurtarması için yalvarıyordu. Bazen elindeki tabancaları ateşlemeye muvaffak olamadan alevlere çeviriyor, fakat bütün gücüyle asıldığı halde tetiği bir türlü düşüremiyordu.</p>

  <p>Bazen caddelerde deli gibi koşuyor ve bir türlü bulamadığı orduyu arıyordu.</p>

  <p>Hayır, böyle bir şey olamazdı! Tarih böylesine feci bir yangın kaydedemezdi!</p>

  <p>Uyandığı zaman sırılsıklam ter içinde kalmış olduğunu gördü.</p>

  <p>Kalkıp hemen giyindi. Yanında yatmakta olan genç kızı düşünmeden dışarı çıktı ve temiz havayı ciğerlerine doldururken başını masmavi gökyüzüne doğru kaldırdı.</p>

  <p class="ortali">⁂</p>

  <p>Gary, arabayı batıya, Mississippi’ye doğru sürdü. Eğer yanılmıyorsa, yolda gördükleri şehirlerin feci manzarasına bakılacak olursa doğuda hayat sönmüştü. Tabiî, bütün şehirleri lek tek dolaşmaları mümkün olamazdı, ama o şehirlerin de gördüklerinden farklı olmaması gerektiği akla uygundu.</p>

  <p>Batı daha geniş bir bölge sayılırdı. Şehirler arasındaki uzaklık oldukça fazlaydı. Hayatta kalanların batıya göç etmiş olmaları gerekirdi. Sonuç olarak, ordunun da batıya çekilmiş olması kuvvetle muhtemeldi.</p>

  <p>Arabanın deposunu boş bir benzin istasyonunda doldurduktan sonra batıya doğru yol aldılar. Şehirlerin manzaraları hemen hemen birbirinin aynıydı. Arada sırada rasladıkları insanların davranışları çiftlikteki adamın davranışından farksızdı. Felâketin amansız eli sanki bütün yurdun üzerinde kol geziyordu. Her şehirde, her kasabada yabancılara düşmanmış gibi bakıyorlardı. Yoldan biraz uzaktaki tarlalarda çalışan adamları görmek mümkün oluyordu. Fakat bu adamların ellerinin altından silâhları eksik olmuyordu. Evlerinin etrafında otomatik tüfeklerle nöbet tutuyorlardı. Bazı çiftlik evleri derin bir sessizliğe gömülmüştü. Bir yerden geçerken tamamen yanmış bir çiftliğin sağlam kalan taş duvarlarını gördüler. Kara yolu boyunca rastladıkları kasabalar birer vahşet yuvası halindeydi. Bazı kasabalar ise tamamen terk edilmişti. Kasaba sakinlerinin hangi yöne gittiklerini tahmin etmek güçtü. Kasabalar terk edilmiş gibi görünmekle beraber Gary, aralanan perdelerin arkasından bakan vahşi yüzlü, kanlı gözlü insanları görebiliyordu.</p>

  <p>Bütün dükkân sahipleri silâhlıydı. Bir kasabadan geçerken tepeden tırnağa silâhlı bir grup arabayı durdurmuştu.</p>

  <p>Gary, boynundaki askerî kimliğini göstererek adamları, birliğine dahil olmak için gittiğine zor inandırdı. Buna rağmen silâhlı adamlardan iri kıyım olan biri kasabanın içinden hududu geçene kadar onlarla beraber gelmişti. Gary’nin sorduğu sorulara cevap veremeyen adamın da bir şey bilmediği belliydi.</p>

  <p>Radyo da susmakta ısrar ettiği için fazla bir şey öğrenemiyorlardı. Nehire yakın bir kasabada ilk bilgileri aldılar. Kasabada çıkan iki sayfalık bir gazete bilinmeyen bu felâketten söz ediyordu. Gary, gazeteyi ancak bir dolar karşılığında alabildi. Gazetenin sahibi, yazı işleri müdürü ve tertipçisi olan kısa boylu şişman adamın meraklı sorularını karşılamak zorunda kaldı. Sorular, gazetedeki bilgilerin ne şekilde toplandığını ortaya koyuyordu. Radyo susmuş, posta servisi durmuş, telgraf muhaberatı kesilmişti. Gazetecinin aldığı bilgiler, gelip geçenlerden alınan bilgilerden ileri gitmiyordu.</p>

  <p>Normal olarak aldıkları bilgiler kısıtlıydı. Gary, bunların çoğunu zaten biliyordu. Gazete en çok Chicago’dan söz ediyordu. Yapılan tahminler bir düşman üzerinde toplanıyordu. Fakat kimsenin kesin söyleyebildiği bir şey yoktu. Şehirleri terkedip kaçanlar köyleri, çiftlikleri yağma etmeye kalkmışlar ve çarpışmalar sonucu her iki taraftan da ölenler olmuştu.</p>

  <p>Chicago ve bazı büyük şehirlerin atom ve hidrojen bombalarına hedef olduğu düşünülüyordu. Fakat diğer şehirler bilinmeyen bir silâhla vurulmuştu. Bombardıman sırasında tahribat fazla olmamakla beraber, bombardımandan kısa bir süre sonra ani ölümler baş göstermeye başlamıştı. Bu şehirlerden kurtulanların çoğu başka şehir ve kasabalara sığındıktan sonra ölüyorlardı.</p>

  <p>Gary, kendisi için en önemli olan soruyu sormakta bir sakınca görmedi.</p>

  <p>— Ordumuz nerede?</p>

  <p>Gazeteci:</p>

  <p>— Ordu mu?, dedi. Yakın bir yerde... Oğlum görmüş.</p>

  <p>— Nerede?</p>

  <p>— Nehrin öte tarafında.</p>

  <p>— Çok teşekkür ederim. Artık yola çıksak iyi olacak.</p>

  <p>İhtiyar gazeteci başını salladı.</p>

  <p>— Nehri geçmeniz imkânsız.</p>

  <p>— Neden?</p>

  <p>— Köprüleri havaya uçurdular, yıktılar.</p>

  <p>Gary omuz silkti.</p>

  <p>— Ben nasıl olsa geçerim.</p>

  <p>Sonra cevap beklemeden gaza basıp oradan uzaklaştı.</p>

  <p>Asma çelik köprü, Illinois eyaletindeki dik yamaçlardan Iowa kıyılarına kadar uzanıyordu. Fakat tam orta kısmı havaya uçurulmuş, çelik iskelet suya doğru sarkmıştı.</p>

  <p>Gary, köprüye birkaç yüz metre kala arabayı durdurdu. Çünkü, köprünün civarında toplanmış, arabaların arasından geçip daha fazla yaklaşmasına imkân yoktu. Köprünün başına toplanmış, olan kalabalık bir grup nehrin karşı sahiline bakıyordu. Gary, arabadan indi ve elini güneşe doğru kaldırıp gözlerinin kamaşmasına mani olarak karşı sahile baktı. Köprünün Iowa eyaletindeki başında, küçük bir grup asker hayal meyal seçilebiliyordu.</p>

  <p>İrma, arabanın koltuğunda kayarak direksiyon tarafındaki kapıdan indi. Elini Gary’nin koluna koydu.</p>

  <p>— Gary!, diye mırıldandı.</p>

  <p>— Efendim.</p>

  <p>İrma sanki sorduğu sorunun karşılığını almış gibi duruyordu. Gary’nin karşısına geçti, gözlerini gözlerine dikerek:</p>

  <p>— Gary, dedi. Beni bırakacak mısın? Hemen şimdi mi bırakacaksın?</p>

  <p>— Görünüşe göre, evet.</p>

  <p>Başıyla karşıdaki askerleri işaret etti.</p>

  <p>— Benim yerim onların yanı, İrma.</p>

  <p>— Ama beni bırakamazsın.</p>

  <p>— Zorunluyum.</p>

  <p>— Beni bırakırsan ne olacağım, Gary?</p>

  <p>Gary, bakışlarını karşı sahilden genç kıza çevirdi.</p>

  <p>— İrma, dedi. Senin ne olacağın umurumda olmayabilir. Arabayı alırsın. Silâh kullanmasını da biliyorsun sanırım. Burada sana bir müddet yetecek kadar cephane ve yiyecek var. Hepsini alabilirsin. Mücevherlerini de unutmazsın. Nereye gitmek istersen gidebilirsin. Gerisi beni ilgilendirmez.</p>

  <p>Bakışlarını tekrar karşı sahile çevirerek konuşmasına devam etti.</p>

  <p>— Ben karşıya geçip orduya iltihak etmeliyim. Zaten lüzumundan fazla oyalandım.</p>

  <p>İrma, gözleri dolu dolu sordu.</p>

  <p>— Ben tek başıma ne yapabilirim ki?</p>

  <p>Gary, İrma’nın elini omzundan iterek:</p>

  <p>— Koynuna gireceğin başka erkek bulursun, dedi. Nasıl olsa seni boş bırakmazlar.</p>

  <p>Arkasına bakmadan köprünün başına birikmiş adamlara doğru yürüdü. Elli adım atmamıştı ki arkasından seslenen İrma’nın sesini duydu.</p>

  <p>— Gary!</p>

  <p>Dönüp İrma’ya baktı.</p>

  <p>— Ne var?</p>

  <p>— Yolun açık olsun, sevgilim.</p>

  <p>— Senin de yavrum, kendine iyi bak.</p>

  <p>Gary kalabalığa sokuldu. Köprünün üstünde ilerleyerek parçalanmış yere kadar geldi. Yıkılmış olan kısım sıçrayarak aşılamayacak kadar genişti. Karşıya geçmek için bir sandal bulması şarttı. Karşı taraftan birinin dürbünle baktığını gördü. El salladı, fakat cevap alamadı. Omuz silkerek geri döndü. Bir arabanın çamurluğuna dayanmış tütün çiğneyen, güneşten kavrulmuş sakallı bir adam gördü.</p>

  <p>Adama sokuldu.</p>

  <p>— Bir sandal bulabilir miyim?</p>

  <p>— Bulacağını sanmıyorum.</p>

  <p>— Karşıya geçmem gerekiyor. Yoksa firar muamelesi yaparlar.</p>

  <p>— Asker misin?</p>

  <p>— Evet.</p>

  <p>Adam tütünden sararmış tükürüğünü dudağının kenarından yere tükürdü.</p>

  <p>— Vazgeç, aslanım.</p>

  <p>— Vazgeç ne demek? Sen soruma cevap ver. Sandal bulabilir miyim?</p>

  <p>Adam kirli tırnaklı elini uzatarak:</p>

  <p>— İşte son sandal, dedi.</p>

  <p>Gary, gözlerini kısarak adamın gösterdiği yöne baktı. Ama sandal falan göremedi.</p>

  <p>Adam yine tükürdü. Alaylı bir tebessümle Gary’yi süzdü.</p>

  <p>— Karşıya geçemezsin.B aşka bir budala da aynı şeyi denemek istedi</p>

  <p>— Kimden söz ediyorsun? Nehrin üzerinde sandal göremiyorum.</p>

  <p>— Dikkatli bakacak olursan görürsün. Bak, akıntıya sürüklenmiş gidiyor. Sandalın içinde olmalı... Karşıya geçmeye çalışıyordu.</p>

  <p>— Ne oldu?</p>

  <p>Sonra sinirli bir tavırla ekledi.</p>

  <p>— Fazla nazlandın, ha! Ağzından iple laf alıyorum. Konuşacaksan konuş da öğreneyim. Adama ne oldu?</p>

  <p>— Vurdular.</p>

  <p>— Kim vurdu?</p>

  <p>— Askerler. Karşıda gördüğün askerler. Karşıya geçmeye çalıştığını söylemiştim.</p>

  <p>Gary bir adım geriledi.</p>

  <p>— Sen delisin galiba?</p>

  <p>— İkimizden biri deli, ama hangimiz belli değil. Adam doğruldu, ceplerini karıştırdı, sonra buruşuk pembe bir kağıdı Gary’ye uzattı..</p>

  <p>— Karşı sahile geçmek yasaklandı, delikanlı. Biz bulaşığız. Yani hastalıklı.</p>

  <p>Kâğıdın üzerindeki yazılar iki ya da üç yüz kelimeydi. Halka hitap eden bir bildiri yayınlanmıştı.</p>

  <p>Bildiri özetlenecek olursa şöyle bir anlam çıkıyordu Mississippi doğusunda bulunan bölge, düşmanın attığı atom ve mikrop bombalarıyla bulaşık ve hastalıklı olduğu için kesin karantinaya alınmış, nehrin batı yakasına geçiş yasaklanmıştı. Karantinanın kısa bir süre sonra kaldırılacağı bildiriliyordu.</p>

  <p>Bildiri, Altıncı Ordu Komutanlığı tarafından imzalanmıştı. Gary, Altıncı Ordunun Pasifik sahillerinde olduğunu çok iyi biliyordu.</p>

  <p>Adama bakarak sordu.</p>

  <p>— Bunu nereden buldun</p>

  <p>— Dün bir uçakla dolaşıp attılar. Köprüyü de uçurdular.</p>

  <p>— Uçakla mı?</p>

  <p>— Hayır, askerler uçurdu. Karşıya da kimseyi geçirmiyorlar. Sandalı alan da askerdi ama hiç dinlemeden vurdular.</p>

  <p>Gary, elindeki bildiriyi birkaç kere daha okudu ve uzun müddet olduğu yerden karşı sahili ve askerleri seyretti. Köprünün hem üst tarafında hem de kıyıda gezinen devriye kolları görülüyordu.</p>

  <p>— Nehrin her tarafında da nöbet tutuyorlar mı?</p>

  <p>İhtiyar başını sallayarak:</p>

  <p>— Evet, dedi. Bizim hastalıklı olduğumuz kabul ediliyor.</p>

  <p>Uzandı, bildiri kâğıdını Gary’nin gevşek parmaklarından aldı, dikkatle katladıktan sonra cebine soktu. Nehre doğru döndü, buğulu gözlerini akıntıya kapılıp giden sandala dikti.</p>

  <p>Gary, kalabalığı güçlükle yararak köprüden uzaklaştı.</p>

  <p>Kalabalığın içindeki insanların yüzlerinden okunan anlam, karşı sahilde bulunanların yaptığı zulme karşı isyandı. Hepsinin yüzünden umutsuzluklarını anlamak mümkündü. Köprünün başında toplanıp beklemekten başka bir şey yapamazlardı.</p>

  <p>Bütün umutlarını ordunun karargâh değiştirmesine bağlamış olmalıydılar.</p>

  <p>Eh, ümit dünyası bu... Hiç belli olmazdı.</p>

  <p>Gary, son bir kere dönüp nöbetçilere baktı, sonra arabaların arasından yürüyerek kendi arabasını bıraktığı yere geldi.</p>

  <p>İrma, otomobili alıp gitmişti.</p>

  <p>— Hay Allah kahretsin!</p>

  <p>İrma’ya, beklemeden silâhları ve erzakı alıp gittiği için kızıyordu. Oysa, onlara şimdi ihtiyacı vardı.</p>

  <p>Park etmiş arabaların arasından geçerken, tekrar İrma’ya dönebildiği için sevinmiş, utanmış, tekrar beraber olacakları için kızın nasıl sevineceğini tahayyül etmişti. Ama, kızın beklemeden gitmesine çok içerlemişti.</p>

  <p>Önce kasabaya kadar gidip İrma’yı aramayı ve bir araba temin etmeyi düşündü, fakat sonradan vazgeçti. Köprü başındaki arabaların arasında kontak anahtarı üstünde duran ilk arabaya atladı. Nehire paralel giden kara yolu üzerinde hızlandı. Arkasından seslenen olmamıştı.</p>
</body>
</html>
