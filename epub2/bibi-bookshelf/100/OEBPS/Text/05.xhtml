<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">5.</p>

  <p>Gary, köprü ayaklarının gölgesine sindi. Gecenin sessizliğini yırtacak olan silâh seslerini bekledi. İhtiyar kadın, karanlıklara saklanarak köprüyü geçebileceğini düşünmekle delilik ediyordu. Askerlerin geceyi gündüz gibi gördüklerinin farkında değildi. Çünkü ellerinde enfraruj tüfekler vardı.</p>

  <p>İhtiyar kadın delilik ediyordu. Muhtemelen başına gelecek felâketi biliyor, fakat umursamıyordu. Açlık ve sefalet kadının canına tak demiş olmalıydı.</p>

  <p>Belki gecenin koynuna gizlenebileceğine gerçekten de inanıyordu. Fakat zavallı kadın, göze çarpar çarpmaz öldürüleceğinin farkında değil miydi?</p>

  <p>Köprü, Mississippi nehri üzerinde sağlam kalan tek köprü sayılırdı. Evvelce açık bırakılan köprülerin çoğu sonradan havaya uçurulmuş, sağlam olan köprülerin sayısı oldukça azaltılmıştı. Bütün bu hareketler, batı hükümetinin karantinaya devam edeceğinin açık bir deliliydi. Sağlam kalan köprülerin başını bekleyen askerlerin sayısı arttırılmış ve askerler eskisinden daha merhametsiz olmuşlardı. Evvelce, nehrin bu kıyısında kalanlar, onlar için sadece nehrin bu kıyısında kalmış insanlardı, hastalık taşıyan kimselerdi. Aldıkları emir gereğince, nehri geçmek isteyenleri içleri sızlayarak vuruyorlardı. Fakat şimdi... durum çok daha değişikti. Nehrin doğusunda kalan Amerikalılar sadece hastalıklı insanlar, mikrop yuvalarıydı. Zamanla onları öldürmekten kanıksamışlar, ateş ettikleri zaman vurdukları her hedefi cansız bir varlık halinde görmeye başlamışlardı.</p>

  <p>İhtiyar kadının köprüyü geçmesi mümkün değildi.</p>

  <p>Zavallı ihtiyar!</p>

  <p>Ne karşı tarafa ulaşabilir ne de vücudundaki mikropları öldürebilirdi.</p>

  <p>Gary, beton köprünün ayaklarından birinin arkasına sinerek bekledi. Askerlerden oldukça uzak sayılırdı. Fakat askerlere güven olmazdı. Keskin bir nişancı onu burada bile vurabilirdi. Nitekim, köprü başlarını tutan askerlerin hepsi keskin nişancılar arasından seçilmiş olmalıydılar, çünkü attıklarını vuruyorlardı. Askerlerden birinin dürbün alanına düştü mü hiç belli olmaz, cehennemi boylayabilirdi.</p>

  <p>İhtiyar kadın, orduyu Gary’nin tanıdığı kadar tanımıyordu.</p>

  <p>Zavallı kadın köprüyü hiç bir zaman geçemeyeceğini bilmeliydi!</p>

  <p>İhtiyar belki biliyor da umursamıyordu. Evet, evet, kadın bulaşık sahadan karşıya geçemeyeceğini biliyordu, ama açlık canına yetmişti. O da nehrin karşı tarafında yaşama çabasında olanlardan biriydi. Sefil bir hayat yaşayacağına ölümü tercih mi ediyordu?</p>

  <p>Eninde sonunda vurulacak ve cesedini kaldırıp götüren olmayacaktı.</p>

  <p>Silâh sesi gecenin sessizliğini bir bıçak gibi böldü, ve nehir boyunca akisler yaparak yayıldı.</p>

  <p>Gary, sindiği yerden kımıldamadan bekliyordu. Artık askerlerin uyguladıkları metodu öğrenmişti. Çünkü onları gündüzleri de seyretmişti. İçlerinden biri, radyoaktiviteye karşı sağlam bir elbise giymiş olarak gelecek, cesedi ayağının burnu ile dürtüştürecek, ölmemişse başına bir kursun daha sıktıktan sonra köprünün korkuluğu üzerinden nehre atacaktı. Sonra asker, işini bitirdikten sonra geri dönecek ve köprü başındaki kırmızı tuğladan yapılmış küçük binaya girecekti.</p>

  <p>Gary, suya düşen bir şeyin hafif gürültüsünü işitir gibi oldu. İhtiyar kadının suyun akıntısıyla sürüklendiğinden emindi.</p>

  <p>Kadın nihayet kurtulmuştu. Açlıktan, sefaletten tek bir kurşunla kurtulmuştu.</p>

  <p>Gary, sürünerek biraz önce ihtiyar kadını takibe başladığı çukura döndü.</p>

  <p>Çukura beş, altı metre kala durakladı. Geceyi dinledi, etrafını dikkatle araştırdı. Çukurdan ayrıldığından beri orasının başkası tarafından alınmadığına kesinlikle emin olmak istiyordu. Aslında kadını köprüye kadar izlemesinde hiç bir sebep yoktu. Onu takip etmesi sadece merak hissinden doğmuştu. Kadının, yiyeceği olduğunu hissetmiş olsaydı, kadını öldürmek pahasına olsa bu yiyeceği kadından alırdı. Zaman çok değişmişti. İhtiyarlar ve sakatlar ellerindeki yiyeceği genç ve kendilerinden sağlam insanlara kaptırmaya mahkûmdular.</p>

  <p>Bütün yurtta bir orman kanunu hüküm sürüyordu.</p>

  <p>Gary, kadının yolunu kesmemiş, onu sadece izlemekle yetinmişti.</p>

  <p>Tarladaki çukuruna yatmış, mehtapsız ve bulutlu gökyüzünü seyrediyordu. Hava sıcak ve rutubetliydi. Yapışkan ve ince ter tabakası bütün vücudunu sarmıştı. Yağmur yağacak gibiydi.</p>

  <p>Zaten insanların hayatı hayvanların yaşantısından farksızdı. Yaşantının önemli koşulları en basit şekilde uygulanıyordu. Bugünün yiyeceği nasıl bulunacak veya kimden çalınacak? Silahlı adamların pususuna düşmemek için ne yapmalı?</p>

  <p>Bir umutları da vardı; karantinanın kalkmasına dek sağ kalabilmeleri...</p>

  <p>Orduda en aşağı bir yıllık maaşı birikmişti. Acaba bir yıllık mı? Belki de daha fazla. Bu yaz otuz bir yaşına basmıştı, ama tarihini kesinlikle hatırlayamıyordu. Oysa otuz yaş gününü daha dünmüş gibi hatırlıyordu. Çünkü, otuz yaş gününü ve orduda doldurduğu onuncu yılını kutlamak üzere içip bu taraflara gelmiş olmasaydı, şimdi nehrin öbür yakasındaki askerler arasında olacaktı. O askerler gibi belki köprü nöbeti tutacaktı, belki nehir kıyısında devriye gezecekti. Muhtemelen kendisi de, açlıktan perişan hale gelmiş, yaşama umudunu yitirmiş ihtiyar kadınlara ateş açacaktı. Sonra, cesetlerine bir tekme atacak, yaşayıp yaşamadıklarını kontrol edecekti.</p>

  <p>Acaba bütün bunlara dayanabilir miydi? Aslında ne o. hayattan memnun olacaktı; ne de şimdiki hayatından memnundu. Ama elden ne gelirdi? Kaderin cilvesine yenilmiş nehrin bu kesiminde kalmıştı.</p>

  <p>Eğer sarhoş olmasaydı...</p>

  <p>Ayıldığı zaman çok iyi hatırlıyordu. Gözlerini pis bir otelin tozlu odasında açmıştı. Her taraf leş gibi kokuyordu. Artık böyle şeylere alışıktı, ama ilk günler üzerinde çok fena etki yapmıştı.</p>

  <p>Ya Chicago’nun içleri yakan manzarası! Alev alev yanan o güzelim şehir! Bir de kız vardı... İsmi neydi? Sally mi? Hayır, Sally olamazdı. Sally, Florida’daki küçük adada arkadaşıyla beraber kullandığı ortak bir maldı. Bca mi? Hayır, o da olamazdı... Kuzeye çıkmadan önce Orlean’da geçirdiği dört haftanın güzel anısıydı... Kaplan gibi bir kadındı... Canı isteyince pençeyi atıveriyordu... Küçük mücevher hırsızının adı neydi? On dokuz yaşında olduğunu söylüyordu...</p>

  <p>Gary birden dikkat kesildi. Kulağına çok hafif bir ses gelmişti. Hemen yüzükoyun dönerek toprağa yapışıp bekledi. Gürültü yapmamaya çalışarak silâhını çıkardı. Bu sessiz gecede tek mermi sesinin bile akisler yapacak kadar yüksek olacağını biliyordu. Ceketini tabancasının üstüne atarak emniyet mandalını açtı. Gecenin karanlığını delmek istercesine dikkatle baktı. Karanlıktan daha koyu bir gölgeyi seçebilmek, hafif bir gürültüyü duyabilmek, değişik bir kokuyu alabilmek için bütün dikkatini görme, duyma ve koku alma organlarına toplamıştı.</p>

  <p>Uzaklardan doğru bir Ağustos böceğinin sesi geliyordu.</p>

  <p>Yabancı sesi tekrar duydu. Yanılmamıştı, ses nehir tarafından geliyordu. Hareket halinde olan bir karaltı seçer gibi oldu. Karaltı yaklaştıkça genişliyordu. Nihayet, karaltıyı yapanların üç kişi olduğunu fark etti.</p>

  <p>Üç adam sessizce yürümeye çalışıyordu, fakat fark edilmemeleri imkânsızdı. Gary, adamların hareketlerini dikkatle takip etti. Kımıldamadan tetikte bekledi, ama adamlar kendi tarafına doğru gelmiyorlardı. Biraz rahatladı.</p>

  <p>Üç gölge sinsi hareketlerle köprüye yanaştı. Köprünün ayaklarına gelince, el ve dizleri üstüne çökerek sürünmeye başladılar. Nihayet Gary’nin görüş sahasından çıktılar ve karanlıklara karıştılar. Gary, silâhını indirip derin bir nefes aldı. Heriflerin niyetleri açıktı. Bunlar, askerlerin tüfek seslerine gelmiş leş kargalarıydı. Cesedin üzerinde bir şeyler bulabileceklerini umarak gelmişlerdi. Cesedi bulamayınca yine yollarına devam edeceklerdi. Gary, adamlar gidinceye kadar hiç gevşemedi, aynı dikkatle bekledi.</p>

  <p>Bütün insanlar, ister kadın ister erkek ister çocuk olsunlar, daima içgüdülerine göre yaşıyorlardı. Bir yıl içinde vahşet alıp yürümüştü. Dikkat, uyanıklık ve korunma tarzı en büyük saldırı vasıtası olmuştu. Gary, güneyden kuzeye doğru yaptığı yolculuk sırasında, tek başlarına oldukları halde çiftliklere saldıran kimselere rastlamıştı. Adamların başarı ihtimali zayıf olmakla beraber, büyük başarılar sağladıklarını görmüştü. Çetelerin saldırıları daima gürültülü olur, geldiklerini belli ettikleri gibi, başarıları içlerinden birkaç kurban verdikten sonra olurdu.</p>

  <p>Gary, Alabama’da rastlamış olduğu güler yüzlü zenciyi hatırladı. Zenci onu yemeğini paylaşmak için davet etmiş, elinden gelen konukseverliği göstermiş, üstelik kuzeye doğru yaygın olan zencilerden korunması gerektiğini söylemişti. O gece Gary yattığı zaman eski bir alışkanlıkla tabancasını yine bacaklarının arasına saklamıştı. Uykusu arasında bir gürültü duymuştu, ama bu öylesine hafifti ki ancah Gary’nin tecrübeli ve hassas kulakları tarafından duyulabilirdi. Hiç kımıldamadan gözlerini aralamıştı. Gecenin alaca karanlığında iri yarı zencinin kendisine yaklaşan gölgesini görmüştü. İri kıyım zencinin elindeki büyük hançer donuk parıltılarla yanıp sönmüştü. Gary yerinden kımıldamadan bütün sinirleri gerili beklemişti. Zenci yanına yaklaşıp hançerini havaya kaldırdığı zaman battaniyenin altından ateş etmişti. Dev zenci çok şaşırmış, ne olduğunu anlayamadan ikiye bükülmüş, fakat ölmemişti. Yine saldırmak üzere hançerini kaldırmıştı. Gary tabancasını iki kere daha ateşlemek zorunda kalmıştı. İri yarı zenci öküz gibi böğürerek yıkılmış ve bir iki debelenmeden sonra ölmüştü.</p>

  <p>Gary geçirmiş olduğu başka bir tecrübeyi hatırladı.</p>

  <p>On kadar kadın ve erkek çocuk bir tarlada dolaşıyordu. Yerden topladıkları bir şeyleri ellerindeki torbalara dolduruyorlardı. Merak ederek sorduğu zaman onların çekirge topladıklarını öğrenmişti. Neden olduğunu bilmeden bütün yiyeceğini onlara vermiş, akşam olduğu zaman yiyecek bulamayıp aç kalınca kendi kendisine küfür edip durmuştu.</p>

  <p>Tennessee civarında yarım düzine kadar askere rastlamıştı. Karşılaştığı askerler de kendisi gibi nehrin bu tarafında gözlerini açmışlardı. Reislik eden asker Gary’ye kendilerine dahil olmasını söylemişti.</p>

  <p>Gary:</p>

  <p>— Yok kardeşim, demişti. Kalabalıkta iş yok. Daha buraya yaklaşırken sizi bir kilometre uzaklıktan fark ettim. Günün birinde nasıl olsa hepiniz vurulup gideceksiniz. Hem yedi kişiyi beslemek altı kişiyi beslemekten zordur.</p>

  <p>Asker bozulmuştu.</p>

  <p>— Sen bilirsin, arkadaş!</p>

  <p>Sonra Gary'nin besili ve sağlıklı vücuduna bakarak:</p>

  <p>— Nerede kışladın?, diye sormuştu.</p>

  <p>— Texas’ta. Orası sığır dolu.</p>

  <p>— Yok yahu, sahi mi söylüyorsun? Texas, nehrin öbür yakasında. Çocuk kandırdığını mı sanıyorsun?</p>

  <p>— Ya, sahi, unutmuşum! Belki Arkansas’tır! Coğrafya bilgim kıt olduğu için adını söyleyemeyeceğim.</p>

  <p>— Kendini açıkgöz sanıyorsun, ha! Bak arkadaş, bir daha yolumuza çıkayım deme! Hele üstünde yiyecek bulursak, sadece yiyeceğini değil, canını bile alırız.</p>

  <p>— Karşılaşırsak dilediğini yaparsın, asker! Ama sen kabadayılığı bırakıp biraz kafanı kullansan iyi olacak. Yoksa bir gün gelir, senin de kebabını yaparlar.</p>

  <p>Gary, sırtını çukurun kenarına vererek tüfeğini sol kolundan sağ koluna geçirerek oturdu. Bu durum daha ne kadar sürecekti? Yağmur taneleri yüzüne çarptı. Hemen tüfeği çeketinin altına sakladı. Yağmur artınca söylenerek kalktı ve dere kenarındaki ağaçların altına sığınmak üzere yürüdü.</p>
</body>
</html>
