<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">10.</p>

  <p>Meksika körfezinin ılık suları, evvelce balık tuttukları kumsala hafif hafif vuruyordu. Florida’nın yakıcı güneşi Ağustos ayında çok daha berbattı.</p>

  <p>Uzun zaman oturduğu balıkçı kulübesinden kalan harabeye baktı. Burada terketmiş olduğu arkadaşlarının başına gelenleri anlatabilecek bir iz aradı. Ne kadar zaman önce ve hangi koşullar altında buradan ayrıldıklarını tahmine çalıştı, içinde rahat ve mutlu bir hayat sürdüğü bu kulübe yandığından bu yana acaba ne kadar zaman geçmişti? Bütün çabası boşunaydı, en küçük bir iz bulması mümkün olmamıştı.</p>

  <p>Kumsalda yürürken ayağına bir şey batınca eğilip aldı. Sivri bir tahta parçası... Birden hatırladı. Bu tahta parçası, Sally’ye bahar hediyesi olarak tahtadan oyup yaptığı kolyenin bir halkasıydı.</p>

  <p>Elindeki küçük parçayı öfkeyle denize doğru savurdu.</p>

  <p>Sonra arkasına bakmadan, tatlı bir hayat sürmüş olduğu yarım adadan aceleyle uzaklaştı.</p>

  <p class="ortali">⁂</p>

  <p>Karnını doyuracak bir şeyler bulmalıydı. Üç gündür ağzına bir şey koymamıştı. Midesi açlığa isyan ediyor, bağırsakları gurul gurul ötüyordu. Yaşamakta bulunduğu mağaranın havası son derece ağırdı. Kokusundan başı dönüyor, midesi bulanıyordu. Bütün hisleri körleşmiş gibiydi.</p>

  <p>Mağaranın bir köşesinde duran kovanın içinde çok az su kalmıştı, ama suya önem verdiği yoktu, çünkü açlıktan bayılacak gibi oluyordu. Donmuş topraktan söküp çıkartmış olduğu ot kökleri çoktan bitmişti. Bir gün daha aç kalacak olursa halsiz düşeceğini biliyordu. Halsiz düştüğü takdirde de mücadele gücü kalmayacaktı.</p>

  <p>Uzun zamandan beri idare etmesi gerektiği cephaneside tükenmek üzereydi. Tüfeğini alarak mağaranın ağzına gitti ve karla kaplı geniş ovayı gözden geçirdi.</p>

  <p>İlk yıllarda av tüfeklerini ve uzun menzilli tüfekleri tercih etmişti. Kendisi gibi ağır silâhları tercih edenler artık yaşamıyordu, çünkü, ağır silâhların gürültüsü çok uzaklardan bile duyuluyordu. Silâh sesinin duyulması çok kötüydü, insanın varlığını ve nerede bulunduğunu daima haber veren bir vasıtadan ileri gitmiyordu. Küçük çaptaki silâhların sesleri ise, ancak yakınlardan duyulabiliyor ve uzun menzilli silâhlar kadar etkili olabiliyordu.</p>

  <p>Yiyecek öylesine azdıki, karnını doyurmak isteyen bir kimse insan eti yemekten kaçınmıyordu, insan eti yemeyen kalmamış gibi bir şeydi.</p>

  <p>Ova, göz alabildiğine bembeyaz uzanıyordu.</p>

  <p>Bu beyazlık içinde kımıldayan tek karaltı yoktu. Mağaranın ağzını gizleyen çalıları aralayarak çıktı. Her on adımda bir durup etrafı dinliyor, bir hayvan gibi havayı kokluyordu. Kuşkulanacak bir şey göremeyince dizleri üzerinde doğruldu. Şimdi çevresini çok daha iyi görebiliyordu.</p>

  <p>Birkaç yıl önce adamın birine az kalsın av oluyordu. Hem de tam mağarasının önünde... Adam mağaranın giriş deliğinin üstünde günlerce sabırla beklemiş. Gary başını uzatır uzatmaz paslı bir kasaturayla saldırmıştı. Ancak, Gary saldırgan adamdan daha çabuk davranmasını bilmişti. Adamın kasatura tutan kolunu yakaladığı gibi başının üzerinden savurup atmış ve ölümden kıl payı kurtulmuştu.</p>

  <p>O olaydan sonra mağaranın sırt tarafına tuzak telleri germiş ve kimse, haberi olmadan mağaraya yanaşamamıştı.</p>

  <p>Yamaçtan inerken karların üzerinde bıraktığı ayak izlerine baktı. Ayak izleri yaşadığı mağaranın yerini belli ediyordu, ama öylesine açtı ki, yerinin belli olup olmaması umurunda bile değildi. Tek düşüncesi bir şeyler bulup karnını doyurmaktı. Ayrıca, mağaraya gelip kendisini bekleyecek olan kimse de karda ayak izleri bırakacaktı.</p>

  <p>Yamacı indikten sonra yere diz çöktü. Kımıldamadan havayı kokladı. Dikkatle dinledi. Civarda kendisinden başka canlı olmadığına kesin olarak emindi.</p>

  <p>Geçen yılları düşündü. O zamanlar kendisi gibi insanlar çoktu; şimdikinden çok daha mantıklıydı. Wisconsin’de bir çiftlikte geçirdiği kışı hatırladı. Çiftlikte bir radyo ve küçük bir kız vardı. Günde üç defa muntazam yemek yiyebilen kendisini çok mutlu sayıyordu. Açlık ve kıtlık her tarafı sarmıştı. Herkes, elindeki yiyeceği almaya kalkacak olan kimsenin gırtlağını rahatlıkla kesebilirdi.</p>

  <p>Ovada tek canlı göremiyordu. Kar yağdığı zamanlar tavşan ve tilki vurmak mümkündü. Silâhı her zaman ateşe hazır bir vaziyette yamacın eteğini takip ederek yürümeye başladı. Sırtın arka tarafında incecik bir dere vardı. İlk hedefi o dereydi. Dere donmuş olmakla beraber, hayvanların su aramak için gelmeleri her zaman mümkündü. Her adımda duruyor, etrafı dinliyor, havayı kokluyordu. Kendi kokusuna öylesine alışmıştı ki yabancı bir kokuyu derhal duyuyordu. Ne yerde ne de havada hiç bir canlının izi yoktu. Dereye iyice yaklaştı ve çevresini araştırdı. Uzun zamandan beri canlı ayağı değmediği açıkça belliydi.</p>

  <p>Birdenbire uzaktan doğru duyulan bir silâh sesiyle titreyerek durdu.</p>

  <p>Derhal olduğu yere çöktü. Bu hareketiyle başkasının silahından çıkacak kurşuna karşı hedefi küçültmüş oluyordu. Bazen bir asker gibi davrandığını düşününce kendi kendisine gülerdi. Oysa, askerî eğitiminden şimdi yararlanabiliyordu. Bir zamanların başçavuşu Gary Russel, askerî eğitimini hâlâ unutmamıştı.</p>

  <p>Keskin bakışlı gözlerini ufukta dolaştırdı.</p>

  <p>Gözlerinin içi gülüyordu, çünkü, silâh sesi demek yiyecek demekti. Nihayet bu kadar günden sonra kendisine insan etinden güzel bir ziyafet çekebilecekti...</p>

  <p>Silâhın sesine bakılacak olursa oldukça küçük çaplı bir silâhtı ve sesi çok uzaklardan geliyordu. Ateş eden her kimse, Gary’nin varlığından haberdar değildi, aksi takdirde ateş etmeyecek, kendisi gibi bir yere sinip bekleyecekti. Yakın bir yerdeki canlının varlığı, en azından bir haftalık yiyecek demekti. Açlığını daha şiddetle hissetti. Hemen harekete geçmek işine geliyordu. Bir müddet kımıldamadan durarak, bu sesin kendisinden başka kimse tarafından duyulmadığına da emin olmak istiyordu. Ayrıca, yönünü de kesin olarak bilmesi şarttı.</p>

  <p>Ağır ağır doğruldu. Hızlı ve hafif adımlarla ufuk çizgisine doğru yürümeye başladı. Silâh sesi şehre yakın bir yerden gelmişti. Bir tuzak da olabilirdi. İnsanlar hâlâ şehirlere meraklıydılar. Şehirlerin sanki çekici bir gücü vardı. Birçok kimsenin bu çekiciliğe kurban gitmiş olduğunu geçirdiği tecrübelerden ötürü biliyordu. Şehirde pusu kuranlar, böyle cahilleri kolaylıkla avlamışlardı. Fakat Gary, böyle numaraları yutmayacak kadar tecrübeliydi. Birçok kere, şehrin dışında beklemiş ve şehirdeki tuzağa düşmek üzere olan enayileri kendisi avlamıştı. Hatta, pusuyu hazırladıktan sonra bir el ateş ederek saklanmış, silâh sesine geleni avlamıştı. Onlar da kurnazdı! Silâh sesi duydukları yere hemen yaklaşmazlardı. İçlerinde günlerce bekledikten sonra gelenler bile vardı.</p>

  <p>Gary, iki saat sonra şehrin kıyısına ulaşmıştı. Henüz taze olan izler gözünden kaçmadı. Olduğu yere çökerek, taze izleri dikkatle inceledi. Ayak izleri, ufak tefek birisine aitti. Adımlar muntazamdı. Adımların düzgün oluşu, buradan geçenin tok olduğunu gösteriyordu. Sağ ayak izi diğerinden biraz daha derindi. Demek ki sağ elinde veya omuzunda yükü vardı. Asıl önemli olan, buradan geçen her kimse izlerini gizlemeyi hiç düşünmemişti.</p>

  <p>— Dikkat, Gary!, diye söylendi. Senin için kurulmuş mükemmel bir tuzak olabilir. Belki bir saat sonra, ateşin üzerinde kebap olmak üzere lime lime doğranabilirsin.</p>

  <p>Tok bir insanın izlerini takip etmek delilikti.</p>

  <p>İnsanın ya deli ya da son derece aç olması gerekirdi.</p>

  <p>Ayrıca, tok insanların izleri kolay takip edildiği haldâ kendilerini bulmak başlı başına bir problemdi. Böyle bir iz ya şehrin içine dalar, ya da bir tuzağın ucunda sona ererdi. Veyahut iz döner, dolaşır insanı arkadan yakalardı. Tok insanlar, kendilerini yakalamaya gelen cahil insanların etiyle beslenirdi. Nitekim, karın üzerindeki taze izler de şehire doğru uzanıyordu.</p>

  <p>Gary sürünerek biraz daha sokuldu. Yüzükoyun yatarak, en küçük bir gölgeyi dahi ihmal etmeyerek şehri gözetledi. Hareket eden hiç bir şey göremedi. Evlerin bacalarından duman da çıkmıyordu.</p>

  <p>Aradan bir saat geçti. Gary, sabırla bekliyordu. Bir saat daha akıp gitti. Şehirde çıt yoktu, her yerde derin bir sessizlik hakimdi.</p>

  <p>Öğleye doğru rüzgarın yönü değişmiş, şehirden doğru esmeye başlamıştı. Havada sadece kar kokusu vardı. Gary, havayı derin derin kokladı. Bütün gücüyle taze et veya kan kokusu almaya çalıştı, fakat bütün çabası boşunaydı. Tahmininde aldanmamış, silâh sesi çok daha uzaklardan gelmişti. Adam muhtemelen silâhını boşalttıktan sonra, şehre çekilmiş, pusu kurmuş, peşinden gelecek enayileri bekliyor olmalıydı.</p>

  <p>Gary, bekle bakalım, babalık, diye düşündü. Sonunda nasıl olsa ben kârlı çıkacağım.</p>

  <p>Gary, etrafını kollamaktan bir saniye olsun vazgeçmemişti. Eğer bir tuzak için silâh atılmışça, silâh sesine kendisinden başka gelen yoktu, yalnız olduğuna emindi. Nasıl olsa beklemekten bıkan bir insan değildi.</p>

  <p>Akşam üstüne doğru başlayan kar, önce seyrek yağarken sonra artarak lapa lapa yağmaya başladı. Hava, çok soğuk sayılmazdı. Ufuk erkenden karardı ve kar hızını kesmeden yağışına devam etti. Gary’nin üstünde en azından bir karış yüksekliğinde kar vardı. Birkaç metreden bile orada bir insan olduğu belli olamazdı.</p>

  <p>Gary sabırla bekledi.</p>

  <p class="ortali">⁂</p>

  <p>Kar çoktan dinmişti. Bulutlar iyice alçalmış, hava zindan gibi kararmıştı. Etrafı kaplayan karın beyazlığı gökyüzüne vuruyordu. Gary gözleri açık, bütün hisleri uyanık, fakat zihni uyuşuk, yarı uyuklar vaziyette yatıyordu. Rüzgârın getireceği kokuyu iyice seçebilmek için başını hafifçe çevirmişti.</p>

  <p>Burnuna gelen keskin kokuyla tamamen ayıldı.</p>

  <p>Koku şehirden doğru geliyordu. Kokunun cinsini tayin etmeye çalıştı. Kendisine yabancı gelmeyen bir kokuydu, fakat ne olduğunu kestiremiyordu, insanı çekici bir kaypaklığı vardı.</p>

  <p>Kokunun meydana çıkmasıyla kaybolması bir olmuştu. Rüzgâr dağıtıyor olmalıydı. Fakat kendisini şaşırtan bu kokunun her zaman duyduğu, yün, deri, tütün, ter gibi diğer kokularla karışık olmamasıydı.</p>

  <p>Bu kokunun kendisine özgü bir özelliği vardı.</p>

  <p>Sabırla bekledi.</p>

  <p>Yarım saat sonra odun kokusu keskin olarak duyuldu.</p>

  <p>Gary kımıldamadı. Sabırla bekliyordu. Etrafın zindan gibi karanlık olması dumanın yönünü tayin etmeyi imkânsız kılıyordu. Daha önce duymuş olduğu o garip kokuyu da bir daha duymadı.</p>

  <p>Sabaha kadar beklemek ihtiyatsızlık olacaktı. Ayrıca gündüz çalışmak da işine gelmezdi. Oltayı takip etmesi çok daha iyi olacaktı. Eğer tuzağı kuran, onun yakın bir yerde beklediğini biliyorsa, bu korku zokayı yutturmak içindi.</p>

  <p>Yavaşça doğruldu. Sırtındaki karın dökülmemesine gayret ederek şehre doğru dikkatle sürünmeye başladı. Binalara yaklaştıkça dumanın kokusu gittikçe ağırlaşıyordu. Nihayet kokunun geldiği yeri tesbit etti. Halen üzerinde sürüldüğü tarlaya bakan, şehrin dış kenarındaki bir evden geliyordu. Sokakların arasına girmek Gary’nin işine gelmiyordu. Evin etrafını dolaştı. Dikkatle dinledi. Karanlığa rağmen kapının önündeki ayak izlerini gördü. İzler incecik ve küçük bir ayağa aitti. Tahtalar çakılmak suretiyle körleştirilmiş olan pencereye sokuldu. Burnunu tahtaların arasındaki çatlaklardan birine yaklaştırıp kokladı. Odanın içinde hafif bir ses geliyordu. Ocakta ateş yanmıştı ve ateşin üstüne de bir tencere oturtulmuştu. Fakat pişen yemeğin kokusunu alması mümkün olmuyordu.</p>

  <p>Birden irkildi.</p>

  <p>Vay canına!</p>

  <p>Kokuyu şimdi seçebiliyordu! Bu koku kadın kokuşuydu! Mis gibi parfüm kokuyordu!</p>

  <p>Hafif bir gürültü duyuldu. Gary yavaşça yere uzandı. Tüfeğin dipçiğini altına alarak namluyu iki eliyle kapadı. Beyaz karların arasında beyaz bir gölgeden başka bir şey değildi.</p>

  <p>Evin kapısı hafifçe aralandı. Çıplak ayaklar karları gıcırdatarak ezdi. Kadın, takip edildiğini biliyor gibi görünüyordu. Sanki avcıyı saklandığı yerden çıkmaya zorlarmış gibi meydanda dolaşıyordu. Gary kımıldamadı. Vakit yaklaşıyordu. Kadın içeri girecek, üşüyen ayaklarını ısıtmak üzere ateşe uzatacaktı. Kapıya arkası dönük olduğu zaman saldırması şarttı. Kapının yavaşça kapandığını duymaktan çok hissetti. Bir saniye kadar bekledi. Sonra sessizce fırladı. Uzun av bıçağını keskin kısmından tutarak kapıya bir tekme attı. Odaya girmeden boğuk bir silâh sesi evin sessizliğini bozdu. Gary, başının üzerinden geçen merminin rüzgârını hisseder gibi oldu.</p>

  <p>Savurduğu bıçağın sapı kadının kafasına tok bir sesle çarptı. Kadın boğuk bir ses çıkartarak yan tarafına yıkıldı.</p>

  <p>Kapının açılması ile ateşlenen tüfek, tutturduğu yerden kurtulup yere düştü.</p>

  <p>Gary sokağa dönerek etrafı dikkatle dinledi. Sessizlik geceye hakimdi. Tekrar içeri girdi, kapıyı kapattı ve sürgüledi. Önce tüfeğin mermilerini boşalttı. Kadının hareketsiz yatan vücudunun üstünden atlayarak ateşin yanına gitti ve üstündeki tencereyi ateşin üstüne boca etti.</p>

  <p>Ondan sonra kadına döndü. Kadın elbisesini muntazam olarak devşirmiş ateşin yanına bırakmıştı. Elbisesinin yanında siyah deriden bir de torba vardı. Gary bıçağının ucuyla torbanın yanını yırttı. Açılan yarıktan yarı donmuş bir tavşan göründü. Derisi yüzülmüş olan çiğ tavşanı yakaladığı gibi ağzına götürdü. Çiğ et ağzında lezzetli bir tat bırakıyordu.</p>

  <p>Birden irkildi. Tavşanı çekerken torbadan parlak taşlar dökülmüştü. Hayretle çömelerek elini torbaya daldırdı. Pırıl pırıl yanan iri elmaslar parmaklarının arasından döküldü. Tavşanı bırakarak yüzükoyun yatan kadının yanına diz çöktü. Sonra, kadını zayıf omuzlarından tutarak sırt üstü çevirdi.</p>

  <p>On dokuzunu çoktan aşmıştı...</p>

  <p>Hemen dışarı fırladı. Biraz kar getirip kadının alnını oğuşturarak ayıltmaya çalıştı.</p>

  <p>Kadının ayılmasını beklerken ensesini omuzlarını şefkatle oğuşturuyor ve geleceği düşünüyordu. Yapacağı hayat mücadelesinde bu kadının kendisine çok yardımı dokunabilirdi. Özellikle erkekleri tuzağa düşürmek için faydalı olabilirdi. Bu işin ustası olduğunu da biraz önce ispat etmişti. Evet, evet, çok işine yarayacaktı. Şimdi, kendisi için hazırlamış olduğu kaynar suyu da hoş görüyordu. Mamafih, bu kadını aç bırakmaya da gelmezdi.</p>

  <p>Kadın yavaş yavaş kendisine geliyordu. Ayılmak üzere olduğu göz kapaklarının titremesinden belliydi.</p>

  <p>Gary kendi kendine:</p>

  <p>— Mağaradan taşınmak gerekecek, diye söylendi. Bu kadınla orada yaşayamam ya!</p>

  <p>Kadın gözleri yavaş yavaş aralandı, sonra birden açıldı.</p>

  <p>Gözlerinin rengi ilk gördüğü zamanki gibi berrak maviydi. Yüzünde aynı ürkek ifade vardı. Yalnız vücudu oldukça gelişmiş ve şahane bir kadın olmuştu. Belki on kış geçmişti aradan...</p>

  <p>Gary elini İrma’nın çıplak memeleri üstünde gezdirdi.</p>

  <p>— Beni hatırladın mı, On dokuzluk?, dedi.</p>

  <p>İrma’nın gözlerinde hafif bir parıltı yanıp söndü. Hatırladığı bakışlarından belli oluyordu. Dudakları önce biraz kımıldadı, sonra geniş bir tebessümle açıldı. Hiç konuşmadan kollarını Gary’nin boynuna doladı.</p>

  <p>Gary, gözlerinin pınarlarına toplanan yaşları parmağının ucuyla sildi. Sonra dudaklarını İrma’nın ipek saçlarına dokundurdu.</p>

  <p>Kendi kendine mırıldandı.</p>

  <p>— Galiba bunca yıldır özlemini çektiğim kadına kavuştum...</p>

  <p class="ortali">SON</p>
</body>
</html>
