<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc10">11</h2>

  <p class="Standard3">&nbsp;</p>

  <p class="Standard3">Üzerinde kahverengi tonlarında puanlı tvit takım, erkek gömleğine benzer bir gömlekle kravat vardı, ayağında ise çirkince yürüyüş pabuçları. Çorapları bir gün öncekiler kadar inceydi ama bu sefer o kadar bacak göstermiyordu. Ona elli dolara patlamış olsa da masa ıstampasına şöyle bir basılıverip yapılmışa benzer Robin Hood şapkasının altında kara saçları parıl parıl parlıyordu.</p>

  <p class="Standard3">"Eh yani, amma da erken kalkarmışsınız," dedi; solmuş kırmızı divana, birbirinin eşi olmayan iki şezlongumsu koltuğa, yıkanmak isteyen tül perdelere ve odaya profesyonel bir hava versinler diye, okul çocuklarının kürsülerini andıran masanın üzerine atılmış eskinin eskisi dergilere bakarak burnunu kırıştırdı. "Yatakta çalıştığınızı düşünmeye başlayacaktım neredeyse, Marcel Proust gibi."</p>

  <p class="Standard3">"O da kim?" Ağzıma bir sigara kondurup ona baktım. Biraz solgun ve gergin görünüyordu ama işler sarpa sarınca yılmayan bir hali de vardı.</p>

  <p class="Standard3">"Bir Fransız yazarı, yozluk uzmanıdır. Siz tanımazsınız."</p>

  <p class="Standard3">"Cık cık," dedim. "Mahrem odama gelsenize."</p>

  <p class="Standard3">Ayağa kalktı, "Dün pek anlaşamadık. Kabalık etmiş olabilirim," dedi.</p>

  <p class="Standard3">"İkimiz de kabalık ettik," dedim. Ara kapıyı açıp girmesi için tuttum. Süitimin geri kalanına girdik. Burada pek terütaze olmayan pas rengi bir halı, içleri ağzına kadar Kaliforniya iklimiyle dolu beş dosya dolabı, gök mavisi bir zeminde pembe elbiseleri, parlak kahverengi saçları ve dev eriklere benzeyen kara gözleriyle yuvarlanan güzellik kraliçelerini gösteren bir firma takvimi vardı. Üç tane ceviz iskemle, bildik ıstampası, kalem takımı, küllüğü ve telefonuyla bildik masa, masanın gerisinde de gene bildik gıcırtılı döner iskemle vardı.</p>

  <p class="Standard3">"Pek vitrin düşkünü değilsiniz," dedi, masanın müşteri tarafına yerleşirken.</p>

  <p class="Standard3">Posta kutusuna gidip altı zarfı aldım, bunlardan ikisi mektup, dördü de reklamdı. Şapkamı telefona asıp oturdum.</p>

  <p class="Standard3">"Biz Pinkertonlar böyleyizdir," dedim. "Dürüstseniz bu işten pek fazla para kazanamazsınız. Vitrininiz varsa, paranız da vardır — ya da olacaktır."</p>

  <p class="Standard3">"A, dürüstsünüz demek?" diye sordu ve çantasını açtı. Fransız işi mineli bir tabakadan bir sigara seçti, cep çakmağıyla yaktı, tabakayla çakmağı geriye çantasına attı ve çantayı açık bıraktı.</p>

  <p class="Standard3">"Acınacak kadar."</p>

  <p class="Standard3">"Bu bulaşık işe nereden girdiniz o zaman?"</p>

  <p class="Standard3">"Siz nasıl oldu da bir kaçak içki imalatçısıyla evlendiniz?"</p>

  <p class="Standard3">"Aman Allahım, yeniden kavga etmeye başlamayalım. Bütün sabah telefonla sizi aradım. Buradan ve evden."</p>

  <p class="Standard3">"Owen'la ilgili olarak mı?"</p>

  <p class="Standard3">Yüzü birden gerildi. Sesi yumuşaktı. "Zavallı Owen," dedi. "Demek ki haberiniz var."</p>

  <p class="Standard3">"Eyalet Savcısı'nın adamlarından biri beni Lido'ya götürdü. Olay hakkında bir şeyler biliyorumdur diye düşünüyordu. Gelgör ki o benim bildiğimden fazlasını biliyordu. Owen'in kardeşinizle evlenmek istediğini biliyordu — bir zamanlar."</p>

  <p class="Standard3">Ses çıkarmadan sigarasından birkaç nefes aldı ve kara gözlerini yüzümden hiç ayırmadan baktı bana. "Belki de fena olmazdı," dedi sakin bir sesle. "Owen kız kardeşime âşıktı. Bizim çevrelerde pek rastlanmayan bir özellik."</p>

  <p class="Standard3">"Sabıka kaydı vardı."</p>

  <p class="Standard3">Omuzlarını silkti. Aldırmaz bir sesle konuştu: "Torpili yoktu. Bu boğazına kadar suça batmış yoz ülkede sabıka kaydı olmanın tek anlamı budur."</p>

  <p class="Standard3">"O kadar ileri gitmezdim yerinizde olsam."</p>

  <p class="Standard3">Sağ elindeki eldiveni sıyırdı, işaret parmağını ağzına kaldırarak ilk eklem yerinden ısırdı bakışlarım benden ayırmadan. "Sizinle Owen'dan konuşmaya gelmedim.</p>

  <p class="Standard3">Babamın sizinle hangi konuda görüşmeye geldiğini söyleyebilecek gibi hissediyor musunuz kendinizi?"</p>

  <p class="Standard3">"Onun izni olmadan, hayır."</p>

  <p class="Standard3">"Carmen hakkında mıydı?"</p>

  <p class="Standard3">"Bu kadarını bile söyleyemem." Pipomu doldurdum, bir kibritle yaktım. Bir an gözlerini dikip aleve baktı. Sonra eli açık çantasına gitti, içinden kalın beyaz bir zarf çıkardı. Masanın gerisinden bana doğru fırlattı zarfı.</p>

  <p class="Standard3">"Bir baksanız iyi olur," dedi.</p>

  <p class="Standard3">Zarfı elime aldım. Üzerindeki daktiloyla yazılı adres Bayan Vivian Regan, 3765 Alta Brea Crescent, Batı Hollywood'du. Mektup özel ulak yollanmıştı, üzerindeki damga postaneden çıkış saatini sabah 8.35 olarak belirtiyordu. Açtım, içinde on bire sekiz santim boyutlarında parlak bir fotoğraftan başka bir şey yoktu.</p>

  <p class="Standard3">Fotoğraf Geiger’ın evindeki o yüksek arkalıklı iskemlede, kulaklarında küpeleri, üzerinde bayramlıklarıyla oturan Carmen'den başka birisi değildi. Gözleri hatırladığımdan daha da deli deli bakıyordu. Fotoğrafın arkası yazısızdı. Zarfa geri koydum.</p>

  <p class="Standard3">"Ne kadar istiyorlar?" diye sordum.</p>

  <p class="Standard3">"Beş bin — negatifler ve öteki fotoğraflar için. işin bu gece bağlanması gerek, yoksa ellerindekileri o rezil gazetelerden birine verecekler."</p>

  <p class="Standard3">"Nasıl istediler parayı?"</p>

  <p class="Standard3">"Zarfı aldıktan yarım saat sonra bir kadın beni telefonla aradı."</p>

  <p class="Standard3">"Gazete hikâyesinden bir şey çıkmaz. Böyle davalarda jüri anında davacının lehinde karar veriyor bugünlerde. Başka ne var?"</p>

  <p class="Standard3">"Başka bir şey olması mı gerekiyor?"</p>

  <p class="Standard3">"Evet."</p>

  <p class="Standard3">Gözlerini dikti, şaşkın şaşkın baktı bana. "Var. Kadın işin içinde polislik bir mesele olduğunu, bir an önce karar versem iyi olacağını söyledi, yoksa kız kardeşimi tel örgünün gerisinden görürmüşüm."</p>

  <p class="Standard3">"Bu daha iyi," dedim. "Neymiş bu polislik iş?"</p>

  <p class="Standard3">"Bilmiyorum."</p>

  <p class="Standard3">"Carmen nerede şu anda?"</p>

  <p class="Standard3">"Evde. Dün gece hastaydı. Hâlâ yataktadır, herhalde."</p>

  <p class="Standard3">"Dün gece bir yere mi çıkmıştı?"</p>

  <p class="Standard3">"Hayır. Ben evde yoktum, ama hizmetçiler çıkmadığını söylüyor. Las Olindas'a Eddie Mars'ın Selviler Kulübü'ne rulet oynamaya gitmiştim. Son kuruşuma kadar kaybettim."</p>

  <p class="Standard3">"Demek ruletten hoşlanıyorsun. Tahmin etmiştim."</p>

  <p class="Standard3">Bacak bacak üzerine attı, bir sigara daha yaktı. "Evet. Rulet severim. Sternwood'ların hepsi sonu kaybetmekle biten oyunları severler, rulet gibi, onları yüzüstü bırakıp giden erkeklerle evlenmek gibi ya da elli sekiz yaşında engelli at koşusuna katılıp engeli aşamayıp ömür boyu sakat kalmak gibi. Sternwood'ların parası vardır. Bir fırsat, bir fırsat daha satın almaya yetecek kadar paralan."</p>

  <p class="Standard3">"Owen'in ne işi vardı dün gece senin arabada?"</p>

  <p class="Standard3">"Kim bilir. Sormadan almış. İzin gecelerinde arabalardan birini almasına ses çıkarmayız, ama dün izin gecesi değildi." Dudaklarını büzdü. "Acaba sence—?"</p>

  <p class="Standard3">"Carmen'in çıplak fotoğrafından haberi var mıydı diye soracaksın? Nasıl bilebilirim ki? Owen ihtimalini de unutmuyorum. Beş bin nakit bulabilir misin hemen?"</p>

  <p class="Standard3">"Babama sormadan olmaz — ya da ödünç almam gerekir. Eddie Mars'dan borç alabilirim belki. Allah biliyor ya, bana eli açık davranması gerekir."</p>

  <p class="Standard3">"Denesen iyi olur. Acele gerekebilir."</p>

  <p class="Standard3">Geriye yaslandı ve kolunu iskemlenin üzerine attı. "Polise haber vermeye ne dersin?"</p>

  <p class="Standard3">"İyi fikir. Ama yapmazsın."</p>

  <p class="Standard3">"Öyle mi dersin?"</p>

  <p class="Standard3">"Evet. Babanı ve kız kardeşini koruman gerekir. Polisin başına ne açacağı belli olmaz. Hasıraltı edemeyecekleri bir şey çıkabilir. Gerçi şantaj vakalarında genellikle hasıraltı etme yanlışıdırlar ama... "</p>

  <p class="Standard3">"Bir şey yapabilir misin?"</p>

  <p class="Standard3">"Belki yaparım. Ama nedenini ya da nasılını sorma."</p>

  <p class="Standard3">"Senden hoşlandım," dedi birdenbire. "Mucizelere inanıyorsun. Ofiste içkin bulunur mu?"</p>

  <p class="Standard3">Yazıhanenin iç gözünü açtım, ofisteki şişemle iki küçük içki bardağı çıkardım. Doldurdum, içtik. Çantasını kapattı, iskemlesini itti.</p>

  <p class="Standard3">"Beş bini bulacağım," dedi. "Eddie Mars'a az para kazandırmadım. Belki bilmiyorsun ama bana iyi davranması için başka bir neden daha var." Dudakların gözlere ulaşmadan önce unutuverdikleri o gülümsemelerden birini yolladı bana. "Eddie'nin karısı olan sarışın, Rusty'nin birlikte kaçtığı kadın!"</p>

  <p class="Standard3">Bir şey söylemedim. Kafayı bulmuş gibi baktı bana ve ekledi: "Seni ilgilendirmiyor mu?"</p>

  <p class="Standard3">"Onu bulmamızı kolaylaştırabilirdi bu — eğer onu arıyor olsaydım. Bu rezillikte onun parmağı yoktur herhalde, değil mi?"</p>

  <p class="Standard3">Boş bardağını bana doğru itti. "Bir içki daha ver bana. Ağzından laf alınacak en son adamsın. Kulaklarım bile oynatmıyorsun."</p>

  <p class="Standard3">Küçük bardağı doldurdum. "Benden öğrenmek istediğin her şeyi öğrendin — iyi ki kocanı aramıyorum."</p>

  <p class="Standard3">İçki bardağını hızla masanın üzerine koydu. Soluğu kesildi sanki bir an — ya da kesilirmiş numarası yaptı. Soluğunu hafifçe dışarı verdi sonra.</p>

  <p class="Standard3">"Rusty düzenbaz değildi. Düzenbaz olsaydı, üç beş kuruş uğruna olmazdı. Nakit on beş bin dolar taşırdı yanında. Kaçıklık param derdi buna. Evlendiğimizde de, beni terk edip gittiğinde de yanındaydı bu para. Hayır— Rusty ucuz şantaj dalaverelerine karışmaz." Uzandı zarfı aldı, ayağa kalktı. "Haberleşeceğiz," dedim. "Mesaj bırakmak istersen, oturduğum apartmandaki santral kıza yazdır."</p>

  <p class="Standard3">Kapıya yürüdük. Beyaz zarfı parmaklarının eklem yerlerine vurarak konuştu: "Hâlâ babamın ne söylediğini bana—"</p>

  <p class="Standard3">"Önce onunla konuşmam gerekir."</p>

  <p class="Standard3">Kapıdan çıkmadan önce durdu, fotoğrafı zarftan çıkarıp baktı. "Ufak tefek, güzel bir vücudu var değil mi?"</p>

  <p class="Standard3">"Hı-hı."</p>

  <p class="Standard3">Bir parça bana doğru kaykıldı. "Bir de benimkini görsen," dedi ciddi ciddi. "Ayarlayabilir miyiz?"</p>

  <p class="Standard3">Tiz bir kahkahayla güldü birden, kapıdan çıkarken başını çevirip soğukça bir sesle, "Rastladığım en soğukkanlı hayvansın sen, Marlowe. Yoksa sana Phil diyebilir miyim?" dedi.</p>

  <p class="Standard3">"Tabii."</p>

  <p class="Standard3">"Bana Vivian de."</p>

  <p class="Standard3">"Teşekkürler, Bayan Regan."</p>

  <p class="Standard3">"Aman, cehennemin dibine git Marlowe!" Çıktı gitti, dönüp arkasına bakmadı. Kapıyı kapattım, elim kapının kolunda, gözlerim elimde olduğum yerde durdum kaldım. Yüzümü ateş basmıştı sanki. Masama gittim, viskiyi kaldırıp yerine koydum, küçük bardakları yıkayıp onları da kaldırdım.</p>

  <p class="Standard3">Şapkamı telefonun üzerinden aldım, eyalet savcısının bürosunu arayıp Bernie Ohls'u istedim.</p>

  <p class="Standard3">Odasına dönmüştü. "Evet, ihtiyarın başını ağrıtmadım," dedi. "Uşak ya kendisinin ya da iki kızdan birinin ona olayı anlatacaklarını söyledi. Bu Owen Taylor garajın üzerinde oturuyormuş, eşyalarını aradım. Ana-babası Iowa'da Dubuque'de oturuyor. Oranın polis müfettişine telgraf çektim, ne yapmamızı istiyorlarsa söylesinler diye. Masrafları Sternwood'lar karşılayacak."</p>

  <p class="Standard3">"İntihar mı?" diye sordum.</p>

  <p class="Standard3">"Bilemiyorum. Not bırakmamış. Arabayı izinsiz almış. Dün gece Bayan Regan dışında herkes evdeymiş. Bayan Regan, Larry Cobb adında bir playboy'la Las Olindas'a inmiş. Araştırdım. Krupiye oğlanlardan birini tanıyorum."</p>

  <p class="Standard3">"Bu cicili bicili kumarın önünü almalısınız," dedim.</p>

  <p class="Standard3">"Bunca büyük çıkar söz konusuyken öyle mi? Yaşının adamı ol, Marlowe. Oğlanın başındaki darbe izi aklımı kurcalıyor. Bana yardımcı olamayacağına emin misin?" Soruyu soruş tarzı hoşuma gitmişti. Yalan söylemeden hayır deme fırsatı veriyordu bana. Vedalaştık, büromdan çıktım, öğleden sonra çıkan gazetelerin üçünü de aldım, bir taksiye atlayıp arabamı park yerinden almak üzere Adliye'ye yollandım. Gazetelerin hiçbirinde Geiger'le ilgili bir haber yoktu. Geiger’ın mavi not defterine bir kere daha göz attım ama şifresi hâlâ geçen geceki kadar inatçıydı.</p>

  <p class="Standard3">&nbsp;</p>
</body>
</html>
