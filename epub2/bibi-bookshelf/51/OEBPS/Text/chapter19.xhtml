<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc18">19</h2>

  <p class="Standard3">&nbsp;</p>

  <p class="Standard3">Arabamı garaja koyup binanın çevresini dolanarak Hobart Arms'ın girişine yöneldiğimde saat on bire geliyordu. Boydan boya camlı kapı saat onda kilitleniyordu, onun için anahtarlarımı çıkardım. İçeride, çıplak, dört köşe lobide, bir adam yeşil renkli bir akşam gazetesini saksı palmiyesinin yanına koydu, ve palmiyenin göverdiği fıçının içine bir sigara izmaritinin külünü silkti. Ayağa kalktı, şapkasını bana doğru sallayarak konuştu: "Patron seninle konuşmak istiyor. Dostlarını amma da bekletirmişsin be ahbap."</p>

  <p class="Standard3">Kıpırdamadan durup, yassı burnuna ve dev biftek büyüklüğünde kulağına baktım.</p>

  <p class="Standard3">"Ne hakkında?"</p>

  <p class="Standard3">"Sana ne? Sen bir halta karışma da; gerisi gıcır gider." Eli, açık paltosunun yukarı iliğinin oralarda gezindi.</p>

  <p class="Standard3">"Üstüm başım polis kokuyor," dedim. "Konuşamayacak, yemek yiyemeyecek, düşünemeyecek kadar yorgunum. Ama Eddie Mars'dan emir alamayacak kadar yorgun olmadığımı sanıyorsan— normal kulağını uçurmadan önce çıkarmayı dene silahını!"</p>

  <p class="Standard3">"Çatlak. Silahın milahın yok." Düşünceli düşünceli baktı bana. Kara, kıvırcık kaşları birbirine yaklaştı, ağzının kenarları aşağı doğru kıvrıldı.</p>

  <p class="Standard3">"O, o zamandı," dedim. "Her zaman çıplak değilimdir."</p>

  <p class="Standard3">Sol elini salladı havada. "Peki. Sen kazandın. Bana seni şişlemem söylenmedi. Ondan haber alırsın."</p>

  <p class="Standard3">"Geç olmasın ki güç de olmasın," dedim ve yanımdan geçip kapıya doğru giderken yavaşça döndüm. Kapıyı açtı, arkasına bakmadan çıktı. Kendi salaklığıma sırıtarak asansöre bindim, daireme çıktım. Carmen'in küçük silahını cebimden çıkardım, baktım, güldüm. Sonra iyice temizledim, yağladım, bir pamuklu flanel parçasına sardım sarmaladım, bir yere kilitledim. Kendime bir içki hazırladım, ağzıma götürdüm içiyordum ki telefon çaldı. Telefonun durduğu masanın yanına oturdum.</p>

  <p class="Standard3">"Demek bu gece sert erkeksin," dedi Eddie Mars'ın sesi.</p>

  <p class="Standard3">"İri yarı, hızlı, sert ve diken dikenim. Sana ne gibi bir iyiliğim dokunabilir?"</p>

  <p class="Standard3">"Oraya polisler geldi — nereye olduğunu biliyorsun. Beni bu işe karıştırmayacaksın değil mi?"</p>

  <p class="Standard3">"Neden karıştırmayacakmışım ki?"</p>

  <p class="Standard3">"Bana iyilik eden iyilik bulur, asker, iyilik etmeyen de iyilik bulmaz."</p>

  <p class="Standard3">"Aman, korkudan dişlerim takırdıyor."</p>

  <p class="Standard3">Soğuk soğuk güldü. "Karıştırmadın mı — yoksa katıştırmadın mı?"</p>

  <p class="Standard3">"Karıştırmadım. Neden karıştırmadığımı biliyorsam da ne olayım. Sen olmadan da her şey yeterince karışıktı zaten, ondan galiba."</p>

  <p class="Standard3">"Sağol, asker. Kim zımbalamış onu?"</p>

  <p class="Standard3">"Yarın gazetede okursun — belki."</p>

  <p class="Standard3">"Şimdi öğrenmek istiyorum."</p>

  <p class="Standard3">"Her istediğini elde eder misin?"</p>

  <p class="Standard3">"Hayır. Seninki de cevap mı şimdi, asker?"</p>

  <p class="Standard3">"Senin adını bile duymadığın biri. Bu kadarıyla yetin."</p>

  <p class="Standard3">"Dediğin gibiyse, belki de sana günün birinde bir iyiliğim dokunur."</p>

  <p class="Standard3">"Telefonu kapat da gidip uyuyayım."</p>

  <p class="Standard3">Gene güldü. "Rusty Regan'ı arıyorsun, değil mi?" , "Bir sürü kişi öyle sanıyor, ama hayır."</p>

  <p class="Standard3">"Arasaydın, sana bir ipucu verebilirdim. Gel de beni gör sahildeki yerimde. Ne zaman istersen. Yüzünü görmekten memnun oluruz."</p>

  <p class="Standard3">"Belki."</p>

  <p class="Standard3">"Görüşürüz o halde." Telefon klik sesiyle kapandı, gözüm dönmüş halde ama ahizeyi hâlâ sabırla elimde tutarak kalakaldım bir süre. Sonra Stemwood'ların numarasını çevirdim, zil dört beş kere çaldıktan sonra burnundan kıl aldırmaz uşağın sesini duydum: "General Sternwood'un evi."</p>

  <p class="Standard3">"Ben Marlowe. Hatırladın mı? Yüz yıl oluyor karşılaşalı — yoksa dün müydü?"</p>

  <p class="Standard3">"Evet, Bay Marlowe. Hatırladım, elbette."</p>

  <p class="Standard3">"Bayan Regan evde mi?"</p>

  <p class="Standard3">"Evet, galiba. Bir dakika bek—"</p>

  <p class="Standard3">Birden fikir değiştirip sözünü kestim. "Yok. Sadece ona şu mesajı ver. Resimlerin hepsinin bende olduğunu, her şeyin yolunda gittiğini söyle."</p>

  <p class="Standard3">"Evet... evet..." Ses biraz titriyordu sanki. "Resimler sizde —hepsi— ve her şey yolunda... Evet, efendim. Af buyurunuz— çok teşekkür ederim, efendim."</p>

  <p class="Standard3">Telefon beş dakika sonra çaldı. İçkimi bitirmiştim, bu da bana yemeyi unuttuğum akşam yemeğini yiyebilirmişim duygusu vermişti; telefonu çalar bırakıp çıktım odadan. Geri geldiğimde çalıyordu. Saat yarıma kadar aralıklarla çaldı. On ikide ışıkları söndürdüm, pencereleri açtım, telefonun zilini bir kâğıt parçasıyla duyulmaz hale getirdim ve yattım. Stemwood'lardan burama gelmişti artık.</p>

  <p class="Standard3">Ertesi sabah domuz pastırmalı yumurtamı yerken sabah gazetelerinin üçünü de okudum. Olay konusunda yazdıkları, gazeteler bu konularda ne kadar doğruya yaklaşırsa o kadardı işte: Mars'ın Satürn'e yakın olduğu kadar. Üçü de "Lido Rıhtımında İntihar Eden Şoför" vakasının kahramanı Owen Taylor'ı, "Laurel Canyon'daki Egzotik Villa Cinayetiyle bağdaştırmıyordu. Hiçbiri Stemwood'lardan, Bernie Ohls'dan ya da benden söz etmiyordu. Owen Taylor'dan "varlıklı bir ailenin şoförü" diye söz ediliyordu. Hollywood bölgesinden başkomiser Cronjager, bölgesindeki iki cinayeti çözmenin onurunu omuzlanıyordu, güya cinayetler Geiger’ın Hollywood Bulvarı'ndaki kitapçı dükkânının arkasında işlettiği telgraf servisinden edinilen kâr anlaşmazlığı yüzünden işlenmişti. Brody, Geiger'i vurmuştu, Carol Lundgren de intikam almak için Brody'yi. Polis Carol Lundgren'i gözaltında tutuyordu. İtiraf etmişti. Zaten sicili kötüydü — lise sicili herhalde. Polis, Geiger’ın sekreteri olan Agnes Lozelle'i de görgü tanığı olarak tutuyordu.</p>

  <p class="Standard3">Bir güzel derleyip toplamışlardı işte. Yazıdan Geiger’ın bir gece önce, Brody'nin ondan bir saat sonra öldürüldüğü, Cronjager'in de sigarasını yakarken cinayetleri çözüverdiği izlenimi çıkıyordu. Taylor'ın intiharı gazetenin ekinin birinci sayfasında yer alıyordu. Büyük, üzeri kapalı arabanın salapuryanın güvertesinde fotoğrafını basmışlar, plakayı karalamışlardı, arabanın yanında da üzeri bezle örtülmüş yatan bir şey. Owen Taylor "melankolik tabiatlı ve hastalıklı"ydı. Ailesi Dubuque'de oturuyordu ve cesedi oraya yollanacaktı. Soruşturma açılmayacaktı.</p>

  <p class="Standard3">&nbsp;</p>
</body>
</html>
