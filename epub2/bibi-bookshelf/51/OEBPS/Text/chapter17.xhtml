<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc16">17</h2>

  <p class="Standard3">&nbsp;</p>

  <p class="Standard3">Laverne Terrace'daki okaliptüs ağaçlarının yüksek dalları arasında, dolunaylığından biraz kaybetmiş bir dolunay çevresindeki halenin içinden göz kırpıyordu. Aşağılardaki bir evden yüksek bir radyo sesi geliyordu. Oğlan arabayı Geiger’ın evinin önündeki taflanların oraya çekti, motoru kapattı ve elleri direksiyonun üzerinde, bakışlarını dümdüz ileriye dikti. Geiger’ın taflanlarının gerisinde ışık görünmüyordu.</p>

  <p class="Standard3">"Evde biri mi var, evlat?" dedim.</p>

  <p class="Standard3">"Sen daha iyi bilirsin."</p>

  <p class="Standard3">"Nasıl bilirim?"</p>

  <p class="Standard3">"Siktir git!"</p>

  <p class="Standard3">"Bana bak, böyle gidersen takma diş edinirsin ama!"</p>

  <p class="Standard3">Gıcırdata gıcırdata takma olmayan dişlerini gösterdi. Sonra arabanın kapısına bir tekme indirip dışarıya çıktı. Bir acele ben de ardından gittim. Ellerini yumruk yapıp beline dayamış, fundalığın ardındaki eve bakıyordu.</p>

  <p class="Standard3">"Peki, tamam," dedim. "Anahtarın var. Hadi içeri girelim."</p>

  <p class="Standard3">"Kim dedi anahtarım var diye?"</p>

  <p class="Standard3">"Beni makaraya alma, evlat. Yavuklun verdi ya sana. Orada içeride tertemiz bir erkek odası var ya senin için. Hanım ziyaretçileri olmaya başlayınca da seni kışkışlayıp odayı kilitledi. Sezar gibiydi, bütün kadınların kocası, bütün erkeklerin karısı. Seninle onun gibileri bir bakışta çakmam mı sandın?"</p>

  <p class="Standard3">Otomatiğini az çok ona doğru tutuyor sayılırdım ama gene de saldırdı bana. Yumruğu çeneme geldi. Düşmekten son anda kurtuldum ama gene de epey sersemlemiştim. Sert bir yumruktu güya, ama dış görünüşleri ne olursa olsun, bunların içi kof olur.</p>

  <p class="Standard3">Silahı oğlanın ayaklarının dibine attım ve: "Belki de buna ihtiyacın var," dedim.</p>

  <p class="Standard3">Şimşek gibi atladı tabancanın üzerine. Refleksleri adamakıllı yerindeydi. Ensesinin yan tarafına bir yumruk kondurdum. Silahı yakalamaya çalışıp başaramayarak yana devrildi. Silahı durduğu yerden alıp arabanın içine attım.</p>

  <p class="Standard3">Oğlan dört ayak üzerinde, gözlerini iri iri açmış, dili dışarıda doğruldu. Öksürüp başını salladı.</p>

  <p class="Standard3">"Kavga filan etmeyeceksin," dedim. "Fazla hantalsın."</p>

  <p class="Standard3">Kavga etmeyi kafasına koymuştu. Rampasından fırlatılmış uçak gibi üzerime atıldı, dizlerimden yakalamak üzere alttan daldı. Yana kaçıp ensesinden yakaladım, kafakola aldım. Ayaklarını bütün gücüyle yere sürterek güç aldı, elleriyle canımın yanacağından emin olduğu yere ulaşmayı başardı. Bükerek çevirdim, biraz daha yukarı kaldırdım. Sol elimle sağ bileğimi yakalayıp, sağ kalçamı iyice vücuduna yapıştırdım, bir an ağırlıklarımız dengelendi. Ayın sisli ışığında birbirinin üzerinden sarkan iki garip, tuhaf yaratıktık, ayaklarımız yola sürtünüyor, soluğumuz bunca çabalamaktan kesik kesik çıkıyordu.</p>

  <p class="Standard3">Sağ kolumla nefes borusunu kesiyordum şimdi, iki kolumun da gücü oraya toplanmıştı. Ayaklarıyla sürtünerek deli gibi çırpınmaya başladı, soluğu çıkmıyordu. İyice kıskaca almıştım. Sol ayağı bir yana sarktı, dizi gevşedi. Yarım dakika daha bekledim.</p>

  <p class="Standard3">Gevşemiş, koluma yığılmıştı, kaldıramayacağım kadar ağır bir yüktü. Bırakıverdim. Baygın, ayaklarımın dibine düştü. Arabaya gidip torpido gözünden bir çift kelepçe çıkardım, bileklerini arkasına büküp, kelepçeledim. koltuk altlarından tutarak ayağa kaldırdım, taflanların gerisine, yoldan görünmeyecek bir yere kadar sürüklemeyi başardım. Arabaya döndüm, yokuş yukarı yüz metre kadar götürdüm, park ettim. Döndüğümde hâlâ baygındı. Evin kapısını anahtarımla açtım, onu içeriye sürükledim, kapıyı kapattım. Yavaş yavaş nefes almaya başlıyordu. Lambalardan birini yaktım. Gözlerini kırpıştırarak açtı, yavaş yavaş beni odaklamaya çalıştı.</p>

  <p class="Standard3">Dizlerinden uzak durmaya çalışarak eğildim: "Sakin ol, yoksa aynısından daha fazla yersin. Kıpırdamadan yat, nefesini tut. Tutabildiğin kadar tut, kendi kendine nefes alman gerektiğini, yüzünün mosmor olduğunu, göz bebeklerinin yerinden uğrayacağını, birazdan nefes alacağını, ama aslında San Quentin hapishanesindeki o küçük, tertemiz gaz odasındaki sandalyeye kayışlarla bağlandığını, nefes alacağını ama bütün gücünle bu nefesi almamaya çalıştığını, çünkü alırsan içine alacağın şeyin hava değil siyanür dumanları olacağını söyle. Şimdilerde bizim eyalette buna insancıl infaz diyorlar."</p>

  <p class="Standard3">"Siktir git," dedi hafif, boğuk bir iniltiyle.</p>

  <p class="Standard3">"Suçunu itiraf edeceksin, kardeş, sanma ki etmeyeceksin. Hem de ne istiyorsak tamı tamına onu söyleyeceksin, bizim istemediğimiz tek kelime çıkmayacak ağzından."</p>

  <p class="Standard3">"Siktir git!"</p>

  <p class="Standard3">"Bir daha o lafı edersen, başının altına yastık koyarım; görürsün."</p>

  <p class="Standard3">Ağzı seğirdi. Onu orada yerde bıraktım, bilekleri arkasına kelepçeli, yanağı halıya yapışıktı, görünen gözünde bir vahşi hayvan parıltısı vardı. Bir lamba daha yakıp, oturma odasının ardındaki hole çıktım. Geiger’ın yatak odası el değmemişe benziyordu. Geiger’ın yatak odasının karşı çaprazındaki artık kilitli olmayan yatak odasının kapısını açtım. Odada ölgün, titrek bir ışık ve bir sandalağacı kokusu vardı. Konsolun üzerindeki küçük pirinç küllükte iki avuç tütsü külü duruyordu. Işık iki uzun şamdandaki uzun siyah mumlardan geliyordu. Şamdanların her biri yatağın iki yanındaki dik arkalıklı sandalyelerin üzerine yerleştirilmişti.</p>

  <p class="Standard3">Geiger yatağın üzerindeydi. Ortalıkta görünmeyen iki Çin duvar halısı parçası bedeninin tam ortasına haç biçiminde yerleştirilmiş, Çin işi ropdöşambrının kana bulanmış önünü gizliyordu. Haçın altına düşen yerde kara pijamalara sarılı bacakları kaskatı, dümdüzdü. Ayaklarında kalın beyaz keçe tabanlı terlikler vardı. Haçın yukarısında kollan bilek hizasından birbiri üzerine çaprazlanmış, elleri avuçları aşağı gelecek biçimde, parmakları düz ve birbirine bitişik olarak omuzlarına bastırılmıştı. Ağzı kapalı, Charlie Chan bıyığı bir takma bıyık kadar inandırıcılıktan uzaktı. Yayvan burnu sivrilmiş, beyazlamıştı. Gözleri kapalıydı, ama tam da değil. Cam gözünün hafif pırıltısı ışığı yansıttı, bana göz kırptı.</p>

  <p class="Standard3">Ona dokunmadım. Çok yaklaşmadım da. Buz kesmiş, kaskatı sertleşmiş olmalıydı.</p>

  <p class="Standard3">Kara mumların alevi açık kapıdan giren rüzgârda titreşiyorlardı. Mumların kenarlarından aşağıya doğru kara mum damlaları süzülüyordu. Odanın havasında hain, gerçekdışı bir şey vardı. Dışarı çıktım, kapıyı yeniden kapayıp oturma odasına döndüm. Oğlan yerinden kıpırdamamıştı. Hiç kıpırdamadan durup bekledim, canavar düdüklerine kulak kabarttım. her şey Agnes'in ne kadar çabuk konuşacağına ve neler söyleyeceğine bağlıydı. Geiger'den söz edecek olursa polisler çok geçmeden damlardı. Ama konuşması saatler sürebilirdi. Ellerinden kurtulmuş bile olabilirdi.</p>

  <p class="Standard3">Başımı eğip oğlana baktım. "Doğrulmak ister misin, evlat?"</p>

  <p class="Standard3">Gözleri kapalı uyuyormuş numarası yaptı. Masaya gittim, ahududu kırmızısı telefonun ahizesini kaldırdım ve Ohls'un ofis numarasını çevirdim. Saat altıda eve gitmek üzere çıkmıştı. Evinin numarasını çevirdim. Evdeydi.</p>

  <p class="Standard3">"Ben Marlowe," dedim. "Senin çocuklar bu sabah Owen Taylor'ın üzerinde silah buldular mı?"</p>

  <p class="Standard3">Önce gırtlağını temizlediğini, sonra sesindeki şaşkınlığı gizlemeye çalıştığını duydum. "Bu iş polisi ilgilendirir aslında," dedi.</p>

  <p class="Standard3">"Buldularsa, içinde üç boş kovan olacak."</p>

  <p class="Standard3">"Sen nereden biliyorsun Allah aşkına?" diye sordu Ohls sakin bir sesle.</p>

  <p class="Standard3">"Laurel Canyon Bulvarı'nın biraz dışındaki Laveme Terrace 7244 numaraya gel. Sana kurşunların nereye gittiğini göstereyim."</p>

  <p class="Standard3">"Bu kadar basit ha?"</p>

  <p class="Standard3">"Bu kadar basit."</p>

  <p class="Standard3">"Pencereden dışarıyı kolla, köşeyi döndüğümü göreceksin. Ben de bir şeyler mi saklıyor, diyordum."</p>

  <p class="Standard3">"Neler, neler bir bilsen," dedim.</p>

  <p class="Standard3">&nbsp;</p>
</body>
</html>
