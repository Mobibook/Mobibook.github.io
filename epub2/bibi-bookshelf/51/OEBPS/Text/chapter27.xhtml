<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc26">27</h2>

  <p class="Standard3">&nbsp;</p>

  <p class="Standard3">"Parayı ver!"</p>

  <p class="Standard3">Gri Plymouth'un motoru kızın sesi altında nabız gibi atıyor, yağmur da arabanın üzerine indiriyordu. Uçuk yeşile boyalı Bullocks kulesinin tepesindeki eflatun ışık ta yukarımızda, dingin, parlıyordu; karanlık ve sırılsıklam kentten elini eteğini çekmişti. Kız siyah eldivenli elini uzattı, paraları avucuna koydum. Gösterge tablosunun ölgün ışığında paraları saymak üzere öne eğildi. Bir çanta çıt sesiyle açılıp kapandı. Soluklandı hafifçe. Bana doğru kaykıldı.</p>

  <p class="Standard3">"Ben gidiyorum, aynasız. Tüyüyorum. Bu bana kaçmak için gerekli olan para, nasıl ihtiyacım var biliyor musun? Harry'ye ne oldu?"</p>

  <p class="Standard3">"Dedim ya, kaçtı. Canino izini buldu bir şekilde. Harry'yi unut. Parayı verdim, bilgiyi istiyorum."</p>

  <p class="Standard3">"Alacaksın. Geçen pazar değil ondan önceki pazar Joe'yla ben Foothill Bulvarı'nda arabayla gidiyorduk. Saat geçti, ışıklar yanmaya başlıyordu, malum trafik. Kahverengi bir arabanın yanından geçtik, arabayı süren kızı gördüm. Yanında bir adam vardı, esmer, kısa boylu biri. Kız sarışındı. Onu görmüşlüğüm vardı. Eddie Mars'ın karısı. Adam Canino'ydu. ikisi de bir gördün mü bir daha unutmayacağın tipler. Joe arabanın önüne geçti, izlemeye başladı. Bu işin ustasıydı. Bekçi köpeği Canino, kızı hava almaya çıkarmıştı. Realito'nun bir iki mil doğusundan yamaçlara doğru bir yol kıvrılır. Güneyi portakal bahçeleriyle doludur ama kuzeyi cehennem bahçeleri kadar kıraçtır, tam yamaçların eteğinde de bir siyanür fabrikası vardır, böcek ilaçlamada kullanılan dalgayı üretirler. Tam anayoldan sapar sapmaz küçük bir garaj ve boya atölyesi vardır, Art Huck diye biri işletir. Çalınmış araba deposu, büyük ihtimal. Bunun da bitişiğinde ahşap bir ev vardır, evin gerisindeyse sadece yamaçlar, çıplak kayalar, birkaç mil ötede de siyanür fabrikası. Kızı sakladıkları yer orası. Anayoldan saptılar, çıktılar, sonra evin olduğu yola girdiklerini gördük. Yarım saat orada parkedip gelip geçen arabalara baktık. Kimse anayola çıkmadı. Hava iyice kararınca Joe gizlice gitti, baktı. Evde ışık yandığını, radyo çalındığını söyledi, deminki araba da evin önünde duruyormuş dedi. Kirişi kırdık."</p>

  <p class="Standard3">Sustu, araba lastiklerinin Wilshire yolundaki hışırtısını dinledim. "O zamandan bu zamana yer değiştirmiş olabilirler ama senin satacağın bu kadarı — bu kadarı senin satacağın. Kızın o olduğundan emin misin?"</p>

  <p class="Standard3">"Onu bir gördün mü, bir daha yanılman mümkün değil. Hoşçakal, aynasız, bana şans dile. Başıma büyük dert aldım."</p>

  <p class="Standard3">"Hem de nasıl," dedim, caddeyi geçip kendi arabama gittim.</p>

  <p class="Standard3">Gri Plymouth hareket etti, hızlandı, köşeyi dönüp Sunset Place'e doğru ok gibi atıldı. Motor sesinin sönüp gitmesiyle birlikte, sarışın Agnes de benim hayatımdan silinip çıkmış oluyordu. Üç ölü vardı, Geiger, Brody ve Harry Jones, kadın kalkmış çantasında benim iki yüz dolarım, bumu bile kanamadan yağmura karışmış gidiyordu. Gazladım, yemek yiyecek bir yer bulmaya gittim. İyi bir yemek yedim. Yağmur altında kırk mil az yol değildi, üstelik geri dönmek niyetindeydim de.</p>

  <p class="Standard3">Irmağı geçip kuzeye doğru sürdüm arabayı, Pasadena'ya; Pasadena'yı geçtim, birden portakal bahçelerinin içinde buldum kendimi. Yağmur, farlarımın önünde damlalardan örülü kunt, beyaz bir duvardı. Silecekler ön camı silmeye yetişemiyordu. Ama yağmurdan sırılsıklam karanlık bile, sonu gelmeyen çubuklar gibi hızla iki yanımdan akarak geceye kansan portakal ağaçlarının kusursuz çizgilerini gizleyemiyordu. Arabalar, hışırtıyla geceyi yırtıp iki yana kirli bir serpinti dalgası fışkırtarak geçiyorlardı. Otoyol evler, kulübeler ve onlarla koyun koyuna yol alan tren raylarıyla dolu küçük bir kasabadan hoplaya zıplaya geçti. Portakal bahçeleri seyreldi, güneye doğru geride kaldı, yol yükseldi, hava soğudu, kuzey yönündeki karanlık tepeler giderek sıklaştı, yamaçlarından kırbaç gibi inen acı bir rüzgâr esmeye başladı. Sonra karanlığın içinde, yukarıda, belli belirsiz iki sarı sis lambası göründü ve de bu ikisinin arasında neon ışıklı bir ilan: "Realito'ya Hoş geldiniz."</p>

  <p class="Standard3">Geniş bir ana caddenin iki yanındaki ahşap evler içerilere kaydı, sonra aniden bir küme dükkân, buğulu vitrininin gerisinde bir drugstore'un ışıklan, bir sinemanın önüne sinek gibi üşüşmüş arabalar, köşedeki bir bankanın önünde ileriye, kaldırıma doğru asılmış bir saat, yağmur altında durmuş gösteri seyreder gibi bankanın vitrinini seyreden bir öbek insan. Arabayı sürdüm. İki yanımı yeniden boş tarlalar aldı.</p>

  <p class="Standard3">Her şeyi ayarlayan kader oldu. Realito'nun ilerisinde, bir mil kadar ötede bir viraj vardı, yağmur beni yanılttı, yol kenarına fazlaca yaklaştım. Sağ ön lastiğim öfkeli bir tıslamayla kendini koyverdi. Daha durmaya fırsat bulamadan, sağ arka lastik de onu izledi. Freni kökleyip arabayı durdurdum, yarısı yolda yarısı yolun kenarındaydı, dışarı çıktım, el feneriyle çevreye bir göz atlım. İki patlak lastiğim vardı, yedeğimse tekti. Büyük bir çivinin yamyassı olmuş başı ön lastikten bana bakıyordu. Yolun kenarı bunlarla doluydu. Süpürülüp kenara atılmışlardı ama yeterince değil.</p>

  <p class="Standard3">El fenerini söndürdüm, olduğum yerde yağmur soluyarak durdum, sarı bir ışığın aydınlattığı sapağa baktım. Bir tepe ışığı gibiydi. Bu tepe ışığı bir garaja ait olabilir, garaj Art Huck diye biri tarafından işletiliyor olabilir, hemen bitişiğinde de ahşap bir ev olabilirdi. Çenemi içeri çektim, eve doğru yürümeye başladım, sonra geri döndüm, direksiyon şaftından arabanın ruhsatını çıkardım aldım, cebime koydum. Daha aşağıya, direksiyonun altına doğru eğildim. İçinde ağırlık olan bir örtünün altında, otururken sağ bacağımın altına gelen yerde, gizli bir göz vardı. Burada iki silah duruyordu. Biri Eddie Mars'ın adamı Larry'nin, ötekiyse benimdi. Larry'ninkini aldım. Benimkinden daha tecrübeliydi herhalde. Silahı namlusu aşağı gelecek biçimde iç cebime soktum, yola saptım.</p>

  <p class="Standard3">Garaj otoyoldan yüz metre kadar ötedeydi. Bina otoyola sağır yan duvarını dönmüştü. El fenerimi çabucak bir yakıp söndürdüm. "Art Huck — Araba Tamir ve Boya Atölyesi".</p>

  <p class="Standard3">Pis pis güldüm, sonra Harry Jones'un yüzü geldi gözümün önüne, gülmekten vazgeçtim. Garaj kapıları kapalıydı, ama hem altlarından hem de iki kapının kavuştuğu noktadan ince bir ışık sızıyordu. Yürüdüm, ilerledim. Ahşap ev oradaydı, panjurları inik iki ön pencerede ışık vardı. Seyrek bir ağaç kümesinin ardında ana yoldan iyice gizlenmişti. Evin önündeki çakıl döşeli yolda bir araba duruyordu. Karanlıktaydı, pek seçemiyordum ama araba kahverengi bir araba olacaktı, sahibi de Bay Canino diye biri. Ensiz tahta verandanın önündeki çakılların üzerine kurulmuş, sakin sakin bekliyordu. Demek kızı arada bir gezmeye çıkarıyor, yanı başında oturuyordu, herhalde elinde bir silahla. Rusty Regan'ın karısı olmasına ramak kalan, Eddie Mars'ın elinde tutamadığı, Regan'a kaçmayan kızı. Cici Bay Canino!</p>

  <p class="Standard3">Döndüm, sallana sallana garaja gittim, tahta kapıya el fenerimin kabzasıyla vurdum. Havada asılı kalan, gök gürültüsü kadar ağır bir sessizlik anı oldu. İçerinin ışığı söndü. Olduğum yerde sırıttım, dudaklarımdaki yağmuru yalayarak bekledim. Kapılardan ortadakinin üzerindeki tokmağı tıklattım. Beyaz yuvarlağa bakıp sırıttım. Tam aradığım yere düşmüştüm.</p>

  <p class="Standard3">Kapının aralığından bir gürültü geldi, aksi bir ses: "Ne istiyorsun?" dedi.</p>

  <p class="Standard3">"Açın. Otoyolda iki patlak lastik ve tek yedekle kalakaldım. Yardıma ihtiyacım var."</p>

  <p class="Standard3">"Kusura bakmayın, bayım. Kapalıyız. Bir mil batıda Realito var. Şansını orada dene." Bunu sevmedim. Kapıyı yumrukladım. Yumrukladım, yumrukladım. Başka bir ses duyuldu bu defa, bir mırıltı, duvarın arkasına gizlenmiş küçük bir dinamo sesi. Bu ses hoşuma gitti. "Çok bilmişin biri ha? Aç, Art."</p>

  <p class="Standard3">Bir sürgü gıcırdadı, ve kapının yarısı içe doğru çekildi. El fenerim kısa bir süre sıska bir suratı aydınlattı. Sonra parlak bir şey hızla indi ve elimdeki feneri düşürdü. Bir silah görünüp kaybolmuştu. El fenerinin düştüğü yere, ıslak zemine eğildim, feneri aldım. Aksi ses konuştu: "Söndür onu, öcü. Bir yerin incinir."</p>

  <p class="Standard3">Feneri söndürüp doğruldum. Garajda ışık yandı, tulumlu uzun boylu bir adamın karaltısını aydınlattı. Adam, silahını bana doğrultmaktan vazgeçmeden açık kapıdan geri geri gitti.</p>

  <p class="Standard3">"İçeri gir, kapıyı da kapat yabancı. Elimizden geleni yapacağız."</p>

  <p class="Standard3">İçeri girdim, kapıyı arkamdan kapattım. Sıska adama baktım sadece; ötekine, bir tezgâhın gerisinde gölgeler içinde, sessizce durana bakmadım. Garaj, araba boyası kokusuna doymuş tatlı, uğursuz bir havayla doluydu.</p>

  <p class="Standard3">"Aklını mı kaçırdın sen?" diye azarladı beni sıska adam. "Bu öğlen Realito'da banka soydular."</p>

  <p class="Standard3">"Pardon," dedim, yağmur altında bankayı seyredenleri hatırlamıştım.</p>

  <p class="Standard3">"Ben soymadım. Buranın yabancısıyım."</p>

  <p class="Standard3">"Evet, soydular," dedi öteki ters ters. "İki serseri veletmiş, polis onları dağların orada kıstırmış diyorlar."</p>

  <p class="Standard3">"Saklanmak için iyi gece," dedim. "Herhalde yola çivi atan onlardı. Bazdan bana değdi de. Ee, işe ihtiyacınız yokmuş gibi bir haliniz var."</p>

  <p class="Standard3">"Ağzının ortasına bir tane yerleştiren oldu mu hiç?" diye sordu sıska.</p>

  <p class="Standard3">"Senin sıkletinde kalkışan olmadı!"</p>

  <p class="Standard3">Gölgelerden gelen mırıltı konuştu: "Kes dayılanmayı, Art. Arkadaşın başı dertte. Garaj işletmiyor musun sen?"</p>

  <p class="Standard3">"Teşekkürler," dedim, hiç ona dönüp bakmadan.</p>

  <p class="Standard3">"Tamam, tamam," dedi tulumlu adam. Silahını pantolonuna soktu, sıkılı yumruklarının birini ısırıp baktı bana. Boya kokusu eter kadar ağırdı. Köşede, tavandan sarkan ışığın altında çamurluğunda boya tabancası duran büyük, yeni görünüşlü, dört kapılı bir araba vardı.</p>

  <p class="Standard3">Tezgâhın oradaki adama o zaman baktım. Kısa boylu ve tıknazdı, güçlü omuzları vardı. Soğukkanlı bir yüzü, soğukkanlı bakan koyu renk gözleri vardı. Yağmur damlalarıyla benek benek olmuş, kemerli, kahverengi süetten bir yağmurluk giymişti. Kahverengi şapkası çapkınca yana eğilmişti. Tezgâha yaslandı, beni acelesiz, ilgisiz bakışlarla süzdü, kasap çengelinde bir et parçasına bakar gibi. Belki bütün insanları öyle görüyordu. Koyu renk göz bebeklerini ağır ağır aşağı yukarı hareket ettirdi, sonra bir bir el tırnaklarına baktı, onları ışığa karşı tutup, dikkatle inceleyerek, Hollywood filmlerinden öğrendiği gibi. Konuşurken sigarasını ağzında yuvarlıyordu.</p>

  <p class="Standard3">"İki lastik patlak, ha? İşin zor. Çivileri süpürdüler sanıyordum."</p>

  <p class="Standard3">"Virajı alırken az kenara kaydım da."</p>

  <p class="Standard3">"Buranın yabancısısın, ha?"</p>

  <p class="Standard3">"Geçiyordum. Los Angeles'a gidiyorum. Daha ne kadar var?"</p>

  <p class="Standard3">"Kırk mil. Bu havada daha uzun gelir. Nerelisin, yabancı?"</p>

  <p class="Standard3">"Santa Rosa."</p>

  <p class="Standard3">"Uzun yoldan gelmişsin, ha? Tahoe ve Lone Pine üzerinden mi?"</p>

  <p class="Standard3">"Tahoe değil. Reno ve Carson City."</p>

  <p class="Standard3">"Gene de uzun. yol." Belli belirsiz bir gülümseme kıvrıldı dudaklarında.</p>

  <p class="Standard3">"Yasak mı?" diye sordum.</p>

  <p class="Standard3">"Hu? Yoo, tabii ki hayır. İşine burnumuzu soktuğumuzu sanma. Şu soygun yüzünden. Krikoyu al da patlak lastikleri sök, getir, Art."</p>

  <p class="Standard3">"Meşgulüm," diye homurdandı sıska adam. "Benim işim var. Bu sprey işi bekliyor.</p>

  <p class="Standard3">Hem belki fark etmişsinizdir, yağmur yağıyor."</p>

  <p class="Standard3">Kahverengili adam yumuşak bir sesle: "Sprey işi yapılmayacak kadar nemli hava, Art; yaylan," dedi.</p>

  <p class="Standard3">"Sağ tarafta, ön ve arka lastik," dedim. "Çok işin varsa, bir tanesi için stepneyi kullan."</p>

  <p class="Standard3">"İki kriko al, Art," dedi kahverengi.</p>

  <p class="Standard3">"Buraya bak—" diye homurdanmaya girişti Art.</p>

  <p class="Standard3">Kahverengili adam göz bebeklerini hareket ettirdi, gözlerini yumuşak, sakin bir bakışla Art'a dikip baktı, sonra neredeyse mahcup mahcup indirdi. Konuşmadı. Art, rüzgâr yemiş gibi bir sarsıldı. Ayaklarını sürüye sürüye köşeye gitti, tulumunun üzerine bir lastik yağmurluk, başına da bir gemici şapkası geçirdi. Somun anahtarıyla el krikosu aldı, tekerlekli krikoyu da kapıya doğru sürdü.</p>

  <p class="Standard3">Sessizce çıktı dışarı, kapıyı ardında esner bıraktı. Arkasından kükreyerek içeri dalan yağmur oldu. Kahverengili adam acelesiz adımlarla kapıya gidip kapadı, aynı adımlarla tezgâha geri döndü, kalçalarını aynen demin yasladığı yere yasladı. O sıra icabına bakabilirdim istesem. Yalnızdık. Kim olduğumu bilmiyordu. Dostça baktı bana, sigarasını çimento zeminin üzerine attı ve yere bakmadan ayağıyla ezdi.</p>

  <p class="Standard3">"Bir içkiye hayır demeyecekmiş gibi bir halin var," dedi. "İçeriyi ıslat ki için ısınsın."</p>

  <p class="Standard3">Arkasındaki tezgâha uzanıp bir şişe aldı, tezgâhın kenarına koydu, yanına da iki bardak. Her ikisine de epey bir içki doldurdu, birini bana uzattı.</p>

  <p class="Standard3">Büyülenmiş gibi gittim, bardağı aldım. Yağmurun anısı soğuk soğuk yüzümdeydi hâlâ. Boya kokusu garajın havasızlığına afyon gibi karışıyordu.</p>

  <p class="Standard3">"Bizim Art," dedi kahverengili. "Bütün tamirciler gibidir. Bir hafta önce bitirmesi gereken işi elinde gezdirir. İş yolculuğu mu?"</p>

  <p class="Standard3">İçkimi usulca kokladım. Kokusu iyiydi. Onun içmesini bekledim, sonra kendiminkinden aldım. İçkiyi dilimde gezdirdim. İçinde siyanür yoktu. Küçük bardağı dipledim, onun yanına koydum, geri çekildim.</p>

  <p class="Standard3">"Kısmen," dedim. Çamurluğunda büyük, madeni boya tabancası duran, yarı yarıya boyanmış dört kapılı arabanın yanına gittim. Yağmur garajın düz çatısına siki indiriyordu. Art dışarıda yağmurda ana avrat sövüyordun</p>

  <p class="Standard3">Kahverengin adam büyük arabaya baktı. "Başlangıçta bir kat boya çekilecekti," dedi lakayt bir sesle, mırıltısı içkiden daha yumuşamıştı. "Ama adamda para bol, şoförün de birkaç kuruşa ihtiyacı vardı. Bildiğin dümen."</p>

  <p class="Standard3">"Dünyanın ikinci en eski mesleği," dedim. Dudaklarım kurumuştu. Konuşmak istemiyordum. Bir sigara yaktım. Lastiklerim tamir edilsin istiyordum. Dakikalar parmak ucunda geçiyordu. Kahverengiliyle ben rastlantıyla karşılaşmış iki yabancıydık, Harry Jones adında ölü bir adamın cesedi üzerinden birbirimize bakıyorduk. Ne ki, kahverengili henüz bunu bilmiyordu.</p>

  <p class="Standard3">Dışarıdan çakılları ezen ayak sesleri geldi, kapı itilerek açıldı. Işık kalem kalem yağmur damlalarını aydınlattı, onlardan gümüş teller yaptı. Art somurtarak iki patlak lastiği içeri soktu, kapıyı tekmeleyerek kapattı, lastiklerden biri yere düştü. Bana yabani yabani baktı.</p>

  <p class="Standard3">"Krikoyu sokana kadar canım çıktı, mahsus mu orada durdun ne," diye hırladı. Kahverengili güldü, cebinden bir silindir bozuk para çıkarıp avucunda hoplatmaya başladı.</p>

  <p class="Standard3">"Yakınıp durma," dedi sertçe. "Onar şu lastikleri!"</p>

  <p class="Standard3">"Onarıyoruz, di mi!"</p>

  <p class="Standard3">"İyi, kafamızı da ütüleme ama."</p>

  <p class="Standard3">"Hah!" Art lastik yağmurluğuyla gemici şapkasını çıkardı, uzağa fırlattı. Lastiklerden! birini kaldırıp bir tezgâhın üzerine koydu, lastiğin kenarını yırtarcasına çıkardı, iç lastiği çıkardı, yıldırım hızıyla yamadı. Hâlâ söylene söylene yanında durduğum duvara geldi, bir pompa kaptı, lastiği yeterince şişirdi, pompanın ağzını hırsla kireç badanalı duvara çarptı.</p>

  <p class="Standard3">Durmuş, Canino'nun avucundaki bozuk para silindirinin dansını seyrediyordum. Deminki tetik durmuş bekleyen halim geçmişti. Döndüm, yanı basımdaki sıska tamircinin şişkin iç lastiği havaya atıp, elleriyle iki yanından tutuşunu seyrettim. Ekşi bir suratla önce lastiğe, sonra köşedeki galvanize küvette duran pis suya baktı, homurdandı.</p>

  <p class="Standard3">Aralarında kusursuz bir işbirliği olmalıydı. Ne bir işaret, ne anlamlı bir bakış, ne özel anlam taşıyabilecek bir el hareketi gördüm. Sıska adam şişik iç lastiği havaya kaldırmış bakıyordu. Vücudunu yarım yana döndürdü, hızla uzun bir adım attı ve lastiği kafamla omuzlarımdan aşağı bir geçirişte soktu, mükemmel bir atış.</p>

  <p class="Standard3">Arkama zıplayıp, lastiğe abandı. Ağırlığı göğsüme çökmüş, kollarımın üst kısmını sıkı sıkı iki yanıma bastırıyordu. Ellerimi oynatabiliyordum ama cebimdeki silaha erişemiyordum. Kahverengili adam neredeyse dans eder gibi odanın öbür yanından bana doğru geldi. Elini, avucundaki bozuk para silindirinin üzerine yumruk yaptı. Tek kelime söylemeden, ifadesiz bir yüzle bana yaklaştı. Öne eğildim, Art'ın ayaklarını yerden kesmeye çalıştım.</p>

  <p class="Standard3">İçinde para külçesi olan yumruk, iki yana açık ellerimin arasından bir toz bulutunu yarıp geçen taş gibi geçti. Işıklar iki yana sallanırken bir şok anı aklımı başımdan aldı, gözle görünür dünya hâlâ var olmaya devam ediyordu ama odağı kaymıştı. Bana tekrar vurdu. Kafamda hiçbir duyum yoktu. Parlak, göz alıcı ışık daha da parlaklaştı. Parlak, beyaz, göz alıcı ışıktan başka bir şey yoktu. Ardından içinde, mikroskop altında mikrop gibi kıvıl kıvıl kırmızı bir şey kımıldanan karanlık geldi. Sonra ne parlaklık, ne de kımıldanan o şey, sadece</p>

  <p class="Standard3">karanlık ve boşluk ve hızla esen bir rüzgâr ve koca koca ağaçların devrilmesi gibi bir düşüş.</p>

  <p class="Standard3">&nbsp;</p>
</body>
</html>
