<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc5">6</h2>

  <p class="Standard3">&nbsp;</p>

  <p class="Standard3">Yağmur olukları doldurdu, diz boyu kaldırımlardan aşağı taştı, döküldü. Geniş siyah yağmurlukları tüfek kabzaları gibi parlayan iriyarı aynasızlar kıkırdayıp duran kızları kötü şöhretli yerlerden çekip çıkarırken epeyce eğlendiler. Yağmur arabanın tepesini aman vermeksizin dövdü, kumaş tente sızdırmaya başladı. Su frenlerin çevresinde birikti, ayaklarımı serin tutayım diye. Sonbahardaydık, ama henüz böyle yağmurların zamanı değildi. Zar zor trençkotumu geçirdim üzerime, fırlayıp en yakın drugstore'a gittim, yarım litre viski aldım kendime. Arabada beni ısıtıp gözümü açık tutacak kadarını tükettim. Epeydir aynı yerde park etmiş duruyordum, ama polisler kızları çekip çıkarmakla ve düdüklerini çalmakla o kadar meşguldüler ki benimle ilgilenecek durumda değildiler.</p>

  <p class="Standard3">Yağmura rağmen, ya da belki yağmur yüzünden, Geiger'in dükkânı arı kovanı gibi işliyordu, dükkânın önünde çok şık arabalar duruyor, son derece şık insanlar ellerinde kâğıda sarılı paketler dükkâna girip çıkıyorlardı. Hepsi de erkek değildi.</p>

  <p class="Standard3">Bizimki saat dörde doğru göründü. Krem rengi, iki kapılı bir araba dükkânın önünde durdu, arabadan ıkına sıkına inip dükkâna girerken onun tombul suratıyla Charlie-Chan bıyığını şöyle bir gördüm. Başı açıktı, üzerinde yeşil deriden kemerli bir yağmurluk vardı. Bu kadar uzaktan cam gözünü göremiyordum. Deri ceketli, uzun boylu, çok yakışıklı bir çocuk dükkândan çıktı, arabayı köşeye sokağın içine çektikten sonra yağmurdan başına yapışmış kara saçları parıl parıl parlayarak yayan dükkâna döndü.</p>

  <p class="Standard3">Bir saat daha geçti. Hava kararmış, karanlık sokak dükkânların yağmurla gölgeli ışıklarını emmişti. Tramvay çanları küskün küskün çınlıyordu. 5:15 sıraları deri ceketli, uzun boylu çocuk elinde bir şemsiyeyle krem rengi arabayı getirmek üzere Geiger'in dükkânından çıktı, Arabayı dükkânın önüne getirdiğinde Geiger dükkândan çıktı, uzun boylu çocuk şemsiyeyi Geiger'in açık başının üzerine tuttu. Sonra katladı, silkti ve arabanın içindekine uzattı. Koştu, dükkâna girdi yeniden. Motoru çalıştırdım.</p>

  <p class="Standard3">Araba bulvarda batı yönüne doğru hareket edince ben de direksiyonu sola kırmak zorunda kaldım, bu da bir sürü düşman edinmeme yol açtı tabii, hele şoförün biri o yağmurda başını camdan çıkarıp kükremeye üşenmedi. Ben trafiğin akışına tam kaptırıncaya kadar önümdeki araba iki sokak öne geçmişti. Geiger'in evine gittiğini umuyordum. Bir iki kere gördüm kaybettim onu, sonra kuzey yönüne Laurel Canyon yoluna dönerken yakaladım. Yokuşun yansında sola döndü, Laverne Terrace denilen, kurdela gibi kıvrıla kıvrıla ilerleyen ıslak beton yola saptı. Bu, bir yanı yüksek refüjlü, öteki yanı eğimli yolun aşağılarına serpiştirildikten için damları yol hizasından pek de yukarıda olmayan bungalov tipi evlerle dolu, dar bir yoldu. Evlerin ön yüzleri çalılık ve fundalıklarla örtülmüştü. Bütün bu manzaranın üzerine yağmur yemiş ağaçların yapraklarından su damlıyordu.</p>

  <p class="Standard3">Geiger farlarını yakmıştı, ben yakmamıştım. Gazladım, bir virajda geçtim onu, geçerken de bir evin numarasını okuyup aklıma yazdım, sokağın bitiminde geriye döndüm. O Çoktan durmuştu. Farları, evin girişini tümüyle gizleyecek biçimde dört köşe saksılara dikilmiş fundalıklarla çevrili küçük bir evin garajına çevrilmişti. Elinde şemsiye garajdan çıktığını ve fundalıkların arasından geçtiğini gördüm. Peşinde biri olabileceğini aklına getirmiyormuş gibi davranıyordu. Evde ışık yandı. Boş gibi duran ama önünde herhangi bir levha olmayan komşu eve doğru yavaşça sürdüm arabayı. park ettim, tenteyi silkip havalandırdım, şişeden bir yudum aldım ve oturup bekledim. Neyi beklediğimi bilmiyordum ama içimden bir şey bana beklememi söylüyordu. Ağırkanlı dakikalar, başladılar gene ayaklarını sürüye sürüye geçmeye.</p>

  <p class="Standard3">Topu topu iki araba geçti. Çok sakin bir sokağa benziyordu burası. Altıyı biraz geçe sağanak halinde yağan yağmurun içinden hoplaya zıplaya yaklaşan araba ışıkları göründü. Artık ortalığı zifiri karanlık kaplamıştı. Bir araba yavaşladı, Geiger'in evinin önünde durdu. Işıkları ağır ağır ölgünleşti ve söndü. Kapı açıldı, bir kadın çıktı dışarı. Başında eski bir fötr şapka, üzerinde saydam bir yağmurlukla ufak tefek, ince bir kadın. Fundalıkların içinden geçip bahçeye girdi. Hafif bir zil sesi, yağmurda çakan bir ışık, kapanan bir kapı, sessizlik.</p>

  <p class="Standard3">Torpido gözünden bir el feneri çıkardım, yokuş aşağı inerek arabanın yanına gittim, bir göz attım. Açılır kapanır bir Packard'dı, kestane ya da koyu kahve. Sol pencere açıktı. Elimle yoklayarak ehliyet gözünü buldum, ışığı üzerine tuttum. Araba Carmen Sternwood, 3765 Alta Brea Crescent, Batı Hollywood adresine kayıtlıydı. Arabama geri döndüm, oturdum. Tenteye biriken su dizlerime damlıyor, midem viskiden yanıyordu. Hiç araba geçmedi. Önüne park ettiğim evde hiç ışık yanmadı. Kötü alışkanlıkları olanlar için iyi bir mahalleydi anlaşılan.</p>

  <p class="Standard3">Yediyi yirmi geçe Geiger'in evinde göz alıcı beyaz bir ışık tek bir defa şimşek gibi çaktı söndü. Karanlık yeniden ışığın üzerine çöküp de onu yuttuğunda tiz, çıngıraklı bir çığlık yankılandı ve yağmurdan sırılsıklam olmuş ağaçların arasında kayboldu. Yankı daha sönüp gitmeden arabadan çıkmıştım bile.</p>

  <p class="Standard3">Çığlıkla korku yoktu. Yarı keyifli bir şok, bir sarhoşluk vurgusu, basbayağı salaklık vardı sadece. Lanet bir ses. Beyaz üniformalı adamlar, demir parmaklıklı pencereler, el ve ayak yerlerinde deriden kayışlar olan sert, dar ranzalar getirdi aklıma. Fundalıktaki geçitten içeri dalıp ön cepheyi gizleyen açıyı dolanarak kapının önüne geldiğimde Geiger'in evine gene sessizlik egemendi. Kapı tokmağı aslanın ağzından sarkan bir halkaydı. Uzandım, tuttum. Tam o anda, sanki birisi tam da bu işareti bekliyormuş gibi, evde üç el silah gümbürdedi. Bir ses duydum, belki uzun, hırıltılı bir iç çekme. Sonra yere düşen bir şeyin yumuşak, gevşek sesi. Sonra evin içinde hızlı adımlar — uzaklaşan adımlar.</p>

  <p class="Standard3">Ön kapı, bir uçurumun üzerinden uzatılmış küçük bir asma köprü gibi evin duvarıyla fundalıkların arasını birbirine bağlayan dar bir köprüye açılıyordu. Ne veranda, ne toprak zemin, ne de evin arkasına dolanacak bir geçit vardı. Arka tarafın girişi, aşağıdan, küçük bir meydana benzeyen sokaktan yükselen tahta basamakların en tepesindeydi. Biliyordum, çünkü basamaklardan aşağı inen adımların takırtısını duymuştum. Sonra çalıştırılan bir motorun ani gürültüsü. Otomobil hızla kayboldu gitti. Aynı gürültü ikinci bir araba tarafından da yankılandı diye düşündüm ama emin değildim. Ev, önümde mezar kadar sessizdi. Acelem yoktu. İçeride olan şey içerideydi zaten.</p>

  <p class="Standard3">Küçük köprünün korkuluğuna ata biner gibi bindim, iyice aşağı sarkıp perdeleri çekilmiş ama jaluzileri kapatılmamış pencerelere yaklaşarak, iki perdenin birbirine kavuştuğu noktadan içeriyi görmeyi denedim. Duvarda bir abajurun ışığını ve bir kitap rafının köşesini gördüm. Tekrar köprüye indim, iyice gerileyip kapıya bir omuz indirdim. Aptallıktı yaptığım. Kaliforniya evlerinin alt edemeyeceğiniz tek yeri ön kapılandır. Omzumu acıtıp çileden çıktığımla kalmıştım. Bir kere daha korkuluğa tırmandım, pencereye bir tekme indirdim, şapkamı eldiven yerine kullanarak, bölmeli pencerenin alt küçük köşedeki camını kırdım. Artık elimi içeri sokup pencereyi pervaza bağlayan sürmeyi çekebilirdim. Gerisi kolaydı. Üstte sürme yoktu. Kilit açıldı. İçeri tırmanıp yüzüme dolanan perdeleri iki yana açtım.</p>

  <p class="Standard3">Odadaki iki kişiden ikisi de içeri girmek için başvurduğum yola aldırış etmemişlerdi, oysa içlerinden sadece bir tanesi ölüydü.</p>

  <p class="Standard3">&nbsp;</p>
</body>
</html>
