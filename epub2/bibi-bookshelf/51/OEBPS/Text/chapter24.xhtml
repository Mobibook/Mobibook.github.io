<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc23">24</h2>

  <p class="Standard3">&nbsp;</p>

  <p class="Standard3">Apartmanın lobisi bu defa boştu. Palmiye saksısının arkasına gizlenmiş adamlardan cart curt işitmedim. Asansörle kendi katıma çıktım, kapılardan birinin ardındaki açık radyodan gelen pes müzik eşliğinde koridorda yürüdüm. Bir içkiye ihtiyacım vardı, hem de çabuk. Kapının iç tarafındaki elektrik düğmesini çevirip ışığı yakmadım. Hemen küçük mutfağa yöneldim, ama zınk diye durdum. Bir terslik vardı. Havada bir şeyler vardı, bir koku. Pencerelerdeki panjurlar inikti, kenarlardan sızan incecik ışık da odada loş bir hava yaratıyordu. Hiç kıpırdamadan durup dinledim. Havadaki koku parfümdü, ağır, iç bayıltıcı bir parfüm.</p>

  <p class="Standard3">Çıt çıkmıyordu, en ufak bir ses yoktu. Derken gözlerim karanlığa alıştı, yerde, önümde, orada olmaması gereken bir şeyin uzandığını gördüm. Geriledim, başparmağımla elektrik düğmesini buldum, tek bir hareketle ışığı yaktım.</p>

  <p class="Standard3">Portatif yatak inmişti. İçinde bir şey kıkırdadı.» Yastığımda sarışın bir baş vardı. İki çıplak kol kıvrıldı çıktı, uçlarındaki eller sansın başın üzerinde kavuştu. Carmen Sternwood sırt üstü yatağıma kurulmuş, suratıma karşı kıkırdıyordu. Saçının küllü sarı dalgası sanki yastığın üzerine yapay bir el tarafından özenle düzeltilerek yayılmıştı. Çinlimsi, çekik gözleriyle bana bakarken her zamanki gibi silahla nişan alır gibiydi. Gülümsedi. Küçük, sivri dişleri parıldadı.</p>

  <p class="Standard3">"Şirinim, diye mi?"</p>

  <p class="Standard3">Sesim sert çıktı. "Cumartesi iznine çıkmış hizmetçi kızlar kadar."</p>

  <p class="Standard3">Abajurun yanına gittim, kordonu çekip yaktım, dönüp tavandaki ışığı söndürdüm, geriye yürüyüp abajurun aydınlattığı iskambil masasının üzerinde duran satranç tahtasının başına geldim. Tahtada bir satranç problemi vardı, altı hamlelik. Bir sürü problemim gibi bunu da çözemiyordum. Eğildim, atı sürdüm, sonra şapkamla paltomu çıkarıp bir yere fırlattım. Bütün bunlar olurken yataktan usul usul bir kıkırdama geliyordu, eski bir evin ahşap kaplamalarının arkasında koşuşturan sıçanların gürültüsüne benzer bir ses.</p>

  <p class="Standard3">"İçeri nasıl girdim dünyada aklına gelmez, bahse var mısın?"</p>

  <p class="Standard3">Bir sigara buldum çıkardım, bıkkın gözlerle süzdüm onu. "Bahse varım ki gelir. Anahtar deliğinden süzüldün, Peter Pan gibi."</p>

  <p class="Standard3">"O da kim?"</p>

  <p class="Standard3">"Şey canım, bilardo salonundan ahbabım olan biri."</p>

  <p class="Standard3">Kıkırdadı. "Çok şirinsin, yalan mı?"</p>

  <p class="Standard3">"Şu başparmağını—" demeye kalmadı, o benden önce davrandı. Hatırlatmam bile gerekmemişti. Sağ elini başının arkasından çıkardı, başparmağını emmeye başladı, bir yandan da yusyuvarlak, arsız gözlerle beni süzüyordu.</p>

  <p class="Standard3">"Çırılçıplağım," dedi, ben sigaramı içip onu seyrederken.</p>

  <p class="Standard3">"Ulu tanrım," dedim, "biliyordum. Nasıl diyeceğimi düşünüyordum. Sen konuşurken dank etti. Sen ağzını açtığında ben 'bahse girerim, çırılçıplaksın' demek üzereydim. Bendeniz yatağa hep lastik altlı pabuçlarımla girerim, hani gece gece vicdanım rahatsız olur uyanırım da, ses çıkarmadan vicdanımı orada bırakıp tüymem gerekirse diye."</p>

  <p class="Standard3">"Şirinsin."</p>

  <p class="Standard3">Başını şöyle bir döndürdü, kedi yavrularına özeniyordu. Sonra sol elini başının altından çıkardı, yatağın örtülerini tuttu, şöyle dramatik bir an durdu, açtı.</p>

  <p class="Standard3">Evet, çırılçıplaklığına çırılçıplaktı. Abajurun ışığında bir inci kadar çıplak, bir inci kadar ışıl ışıl uzanmış yatıyordu. Sternwood hemşireler bu gece ikiliyorlardı.</p>

  <p class="Standard3">Alt dudağımın kenarından bir tütün parçası aldım.</p>

  <p class="Standard3">"Çok iyi," dedim. "Ama zaten gördüm ben bunları. Hatırlamıyor musun? Seni her keresinde elbisesiz bulan tip var ya, o benim."</p>

  <p class="Standard3">Biraz daha kıkırdadıktan sonra örtündü. "Peki, gerçekten nasıl girdin içeri, söyle bakalım?"</p>

  <p class="Standard3">"Beni kapıcı içeri aldı. Ona kartını gösterdim. Vivian'dan çalmıştım. Senin beni, beklemek üzere buraya çağırdığını söyledim. Şeydim... şey— esrarengiz." Zevkten dört köşeydi.</p>

  <p class="Standard3">"Gıcır iş," dedim. "Kapıcılar böyledir. Nasıl girdiğini anlattın, şimdi de nasıl çıkacağını söyle bakalım."</p>

  <p class="Standard3">Kıkırdadı. "Gitmeyeceğim— daha bir süre buradayım... burayı sevdim. Şirinsin."</p>

  <p class="Standard3">"Bak," dedim sigaramı ona doğru uzatarak. "Seni ben giydirmeyeyim tekrar. Yorgunum. İkramlarına çok teşekkür ederim, ama almayayım. Doghouse Reilly dostunu hiç böyle yarı yolda bırakır mı? Ben senin dostunum. Seni yarı yolda bırakmayacağım — sana rağmen. Sen ve ben dost olmayı sürdürelim, böyle yaparsan olmaz. Cici bir küçük kız gibi giyinecek misin şimdi?"</p>

  <p class="Standard3">Başını bir yandan ötekine salladı. .</p>

  <p class="Standard3">"Dinle," diye yapıştım sabana yeniden, "senin beni taktığın filan yok aslında. Sadece nasıl da yaramaz olduğunu göstermeye çalışıyorsun. Ama göstermen gerekmez. Ben zaten biliyorum. Seni her keresinde—"</p>

  <p class="Standard3">"Işığı söndür," diye kıkırdadı.</p>

  <p class="Standard3">Sigaramı yere attım, ayağımla ezdim. Bir mendil çıkarıp, avuçlarımı kuruladım. Bir daha denedim.</p>

  <p class="Standard3">"Komşulara aldırdığımdan değil," dedim. "Onların umurlarında olmaz. Her apartmanda sürüyle serseri kız bulunur, bir tane fazla bir tane eksik, yer yerinden oynayacak değil. Mesleki onur meselesi. Bildin değil mi — mesleki onur. Babanın hesabına çalışıyorum. Hasta bir adam, çok zayıf, çok çaresiz. Üçkâğıt açmayacağıma güveniyor. Lütfen giyinir misin, Carmen?"</p>

  <p class="Standard3">"Adın Doghouse Reilly değil," dedi. "Philip Marlowe. Beni aldatamazsın."</p>

  <p class="Standard3">Satranç tahtasına baktım. Atı yanlış oynamıştım. Aldığım yere geri koydum. Atlara, atlılara yer yoktu bu oyunda. Kahraman cengaverlere göre bir oyun değildi.</p>

  <p class="Standard3">Ona tekrar baktım. Şimdi hiç kıpırdamadan yatıyordu, yüzü yastığın üzerinde solgun, büyük, kara gözleri kuraklıkta kalmış yağmur boruları gibi boştu. Küçük, beş parmaklı, başparmaksız ellerinden biri, örtüyü kavramıştı, kıpır kıpırdı. İçinde bir yerlerde küçücük bir kuşku kıpırtısı belirmeye başlıyordu. Henüz farkında değildi. Kadınların, güzel kadınların dahi, karşı konulmaz olmadıklarını anlamaları o kadar zordur ki.</p>

  <p class="Standard3">"Mutfağa gidip kendime bir içki hazırlayacağım. Sen de ister misin?" dedim.</p>

  <p class="Standard3">"Hı-hıı." Koyu renk, sessiz, büyülenmiş gözler ciddi ciddi süzdüler beni. İçlerindeki kuşku daha da büyüyor, uzun otlar arasında toy bir kuşu avlamaya çalışan kedi gibi, sessizce, sinsice içlerine sızıyor, süzülüyordu.</p>

  <p class="Standard3">"Geri döndüğümde giyinmişsen içkini alırsın. Tamam mı?"</p>

  <p class="Standard3">Dişleri aralandı, hafif bir tıslama sesi çıktı ağzından. Cevap vermedi. Küçük mutfağa gittim, Skoç'la soda çıkardım ve iki içki hazırladım. Sunacak ilginç bir şeyim yoktu ne yazık ki, nitrogliserin ya da kaplan soluğu kokteyli gibi.</p>

  <p class="Standard3">Bardaklarla geri döndüğümde, yerinden kıpırdamamıştı. Tıslama kesilmişti. Gözleri gene ölü gözüydü. Dudakları bana gülümsemeye koyuldu. Birden doğruldu, oturdu, üstünden bütün örtüleri attı ve uzandı.</p>

  <p class="Standard3">"Versene!"</p>

  <p class="Standard3">"Giyindiğin zaman. Giyininceye kadar yok!"</p>

  <p class="Standard3">Bardakları iskambil masasının üzerine koydum, kendim oturup bir sigara yaktım. "Hadi, başla. Bakmıyorum."</p>

  <p class="Standard3">Başımı öte yana çevirdim. O an gene tıslamanın keskin hışırtısını duydum. İrkildim, ona bakmak üzere döndüm. Çırılçıplak oturmuş, ellerini iki yana dayamıştı, ağzı biraz açık, suratı sıyrılmış bir kemik gibiydi. Tıslama sesi sanki onunla ilgisi yokmuş gibi yırtılıp çıkıyordu ağzından. Ne kadar boş boş baksalar da gözlerinin ardında bir şey vardı. Kadınların gözlerinde daha önce hiç görmediğim bir şey.</p>

  <p class="Standard3">Sonra dudakları ağır ağır, dikkatle kıpırdandı, sanki yapma dudaklardı da yaylarla hareket ettiriliyorlardı.</p>

  <p class="Standard3">Bana iğrenç bir küfür etti.</p>

  <p class="Standard3">Vız geliyordu. Vız geliyordu ettiği küfür, onun dediği de ancak herkesinki kadar umurumdaydı. Ama bu odada oturuyordum ben. Ev namına bir burası vardı. Benim olan, benim için değerli olan, geçmişimin, aile denen şeyin yerini tutan her ne varsa hepsi buradaydı. Çok değil; bir iki kitap, resim, radyom, satranç taşlarım, eski mektuplar, bunun gibi ufak tefek. Sıfır. Ama sıfır da olsa hepsine benim anılarım sinmişti.</p>

  <p class="Standard3">Ona bu odada tahammülüm yoktu artık. Bana ettiği küfür yalnızca bunu hatırlatmıştı. Tane tane konuştum: "Giyinip buradan çıkman için sana üç dakika veriyorum. O zamana kadar gitmemişsen, seni ben dışarı atacağım — zorla. Olduğun gibi, çıplak. Elbiselerini de arkandan koridora fırlatacağım. Evet — başla bakalım."</p>

  <p class="Standard3">Dişleri takırdadı, tıslama iyice keskinleşti, hayvan sesiydi. Bacaklarını yataktan indirdi, uzandı yatağın yanındaki iskemleden elbiselerini aldı. Giyindi. Seyrettim onu. Tutuk, — bir kadın için— şaşkın parmaklarla giyindi, gene de elini çabuk tutuyordu. Giyinmeyi bitirdiğinde iki dakikayı biraz geçiyordu. Saat tutmuştum.</p>

  <p class="Standard3">Elinde kenarları kürkle çevrili mantosuna sıkı sıkıya bastırdığı yeşil çanta, yatağın yanında duruyordu. Başında yan oturtulmuş çapkın, yeşil bir şapka vardı. Durduğu yerde hâlâ o tıslama sesini çıkarıyordu, suratı hâlâ sıyrılmış bir kemik gibiydi, gözleri bomboş ama gene de cengellerle dopdoluydu. Hızlı hızlı kapıya yürüdü, açıp çıktı, konuşmadan, ardına bakmadan. Asansörün sarsılarak hareket ettiğini, aşağı indiğini duydum.</p>

  <p class="Standard3">Pencereye gittim, panjurları kaldırdım, camlan ardına kadar açtım. Hâlâ araba egzozlarının, şehir sokaklarının anısını taşıyan gece havası bayat bir tatlılıkla süzüldü girdi içeri. İçkime uzandım, ağır ağır içtim. Ta aşağıda apartmanın giriş kapısının kapandığını duydum. Sessiz kaldırımda ökçeler tıkırdadı. Biraz ileride bir araba motoru çalıştı, araba hoyrat bir vites değiştirme sesiyle gecenin içine atıldı. Geriye, yatağın yanına geldim, baktım. Başının izi hâlâ yastıktaydı, küçük yoz bedenininki ise çarşaflarda.</p>

  <p class="Standard3">Boş bardağı yere koydum ve yatağı vahşi hayvanlar gibi lime lime ettim.</p>

  <p class="Standard3">&nbsp;</p>
</body>
</html>
