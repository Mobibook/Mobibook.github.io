<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc12">13</h2>

  <p class="Standard3">&nbsp;</p>

  <p class="Standard3">Cilalı kara ayakkabıları ve gri saten kravatına iliştirilmiş, rulet takımlarındaki elmaslara benzeyen iki yakut dışında gri bir adamdı, baştan aşağı gri. Gömleği griydi, yumuşacık flanelden ustalıkla biçilmiş kruvaze takımı griydi. Carmen'i görünce gri şapkasını çıkardı, altındaki elekten geçirilmişcesine ince saç da griydi. Kalın gri kaşları ona tarifsiz bir caka katıyordu. Çenesi sivri, burnu kancaydı, düşünceli gri gözlerinin göz kapakları iki kat olup aşağıya doğru sarkarak şüpheci bir bakış katıyordu gözlerine. Kibarca duruyordu ayakta, bir eliyle arkasındaki kapıyı tutuyor, ötekisindeki gri şapkayla hafif hafif kalçasına vuruyordu. Sert görünüşlüydü, sert erkek sertliği değil ama. Daha çok açık havada yaşamış binici sertliği. Ama binici değildi. Eddie Mars'dı.</p>

  <p class="Standard3">Kapıyı kapattı, astarlı cebine soktuğu elinin dışta kalan başparmağı odanın oldukça loş ışığında parlıyordu. Carmen'e gülümsedi. Aydınlık, rahat bir gülümsemesi vardı. Carmen dudaklarını yaladı, gözlerini dikip ona baktı. Yüzündeki korku silindi gitti. O da gülümsedi.</p>

  <p class="Standard3">"Böyle içeri dalıverdiğim için bağışlayın," dedi. "Zile aldırış eden olmadı da. Bay Geiger ortalarda mı?"</p>

  <p class="Standard3">"Hayır, nerede olduğunu bilmiyoruz," dedim. "Kapıyı aralık bulduk, içeri girdik." Başını salladı ve şapkasının kenarıyla uzun çenesini sıvazladı. "Onun dostlarısınız, değil mi?"</p>

  <p class="Standard3">"İş arkadaşları sadece. Bir kitap için uğramıştık."</p>

  <p class="Standard3">"Kitap ha?" Bir keyif, eğlenerek söyleyiverdi bunu, biraz da sinsice gibi geldi bana, sanki Geiger’ın kitaplarının nasıl kitaplar olduğunu,çok iyi biliyormuş gibiydi. Sonra tekrar Carmen'e bakıp omuzlarını silkti.</p>

  <p class="Standard3">Kapıya doğru ilerledim. "Yolcu yolunda gerek," dedim. Carmen'i kolundan tuttum. Gözlerini dikmiş Eddie Mars'a bakıyordu. Ona bayılıyordu.</p>

  <p class="Standard3">"Bir mesajınız var mı— Geiger geri gelirse?" diye sordu Eddie Mars nazik bir sesle. "Size zahmet olmasın."</p>

  <p class="Standard3">"Yok demek," dedi laf olsun diye. Kapıya doğru gitmek için önünden geçerken gri gözlerini kırpıştırdığını sonra bu gözlerin sertleştiğini gördüm. "Kız toz olabilir. Seninle biraz laflayalım, asker," dedi teklifsiz bir sesle.</p>

  <p class="Standard3">Kızın kolunu bıraktım. Boş boş baktım Eddie Mars'a. "Şakacı çocuksun, öyle mi?" dedi, hain olmayan bir sesle. "Boşa gitmesin. Dışarıda arabada iki adamım var, sözümden dışarı çıkmazlar."</p>

  <p class="Standard3">Carmen yanımda şöyle bir inildedi, fırladı çıktı kapıdan. Yokuşu inen adımları duyulmaz olmuştu bile. Arabasını görmemiştim, herhalde aşağı park etmişti. "Sen ne hakla—!" diye lafa giriştim.</p>

  <p class="Standard3">"Hadi, boş versene," dedi, bir of çekti Eddie Mars. "Burada yolunda gitmeyen bir şeyler var. Ne olduğunu bulacağım. Kurşunlan karnından cımbızla toplamak istemiyorsan, işime karışma."</p>

  <p class="Standard3">"Bak sen," dedim, "kabadayısın ha!"</p>

  <p class="Standard3">"Sadece gerektiğinde, asker." Benimle ilgilenmiyordu. Odada oraya buraya gidiyor, kaşlarını çatıyor, bana dikkat bile etmiyordu. Ön pencerenin kırık camından dışarıya baktım. Fundalığın gerisinde bir arabanın tepesi görünüyordu. Motor rölantideydi. Eddie Mars mor şişeyle masanın üzerindeki altın filigranlı iki bardağı buldu. Bardakların birini kokladı, sonra da şişeyi. İğrenmiş gibi gülümseyerek dudaklarını büzdü. "İğrenç pezevenk," dedi donuk bir sesle.</p>

  <p class="Standard3">Bir iki kitabı gözden geçirdi, masanın çevresini dolandı, objektif gözlü totemin önünde durdu. İyice inceledi, sonra yere onun önündeki noktaya baktı. Küçük kilimi ayağının ucuyla itti, sonra bedeni yay gibi gerilerek öne doğru eğildi. Gri dizlerinden birini büktü, yere çöktü. Masa onu yarı yarıya gözlerimden gizliyordu. Tiz bir çığlık attı, ayağa fırladı. Ceketinin cebinden şimşek hızıyla siyah bir Luger çıkardı. Silahı uzun esmer parmaklarıyla kavramıştı, bana ya da başka bir yere nişan almıyordu.</p>

  <p class="Standard3">"Kan," dedi. "Burada yerde kan var, kilimin altında. Dünyanın kanı!”</p>

  <p class="Standard3">"Öyle mi?" dedim, ilgilenmiş görünerek.</p>

  <p class="Standard3">Yazı masasının arkasındaki iskemleye kayarak yerleşti, ahududu kırmızısı telefonu kendine doğru çekti, Luger'i sol eline geçirdi. Telefona bakarak kaşlarını çattı, kalın kül rengi kaşları iyice birbirine yaklaştı, kanca burnunun tepesindeki görmüş geçirmiş çizgi derin bir yarık halini aldı. "Yasaya başvuracağız galiba," dedi.</p>

  <p class="Standard3">Yürüdüm, bir zamanlar Geiger’ın cesedinin yattığı yere yayılmış kilimi tekmeledim. "Bu kan eski," dedim. "Kurumuş kan."</p>

  <p class="Standard3">"Olsun, gene de yasaya başvuracağız," dedi.</p>

  <p class="Standard3">"Neden olmasın," dedim.</p>

  <p class="Standard3">Gözleri kısıldı. Cilası dökülünce altından eli Luger'li iyi giyimli bir sert erkek çıkmıştı. Fikrine katılmam hoşuna gitmemişti.</p>

  <p class="Standard3">"Sen kimsin Allah aşkına, asker?"</p>

  <p class="Standard3">"Adım Marlowe. Özel dedektifim."</p>

  <p class="Standard3">"Hiç duymadım. Kız kim?"</p>

  <p class="Standard3">"Müşteri. Geiger ona şantaj yapmaya çalışıyordu da. Konuşup anlaşmaya geldik. Yerinde yoktu. Kapıyı açık görünce girip bekleyelim dedik. Yoksa anlatmış mıydım sana bunları?"</p>

  <p class="Standard3">"Ne tesadüf," dedi. "Kapının açık oluşu. Hele anahtarınız yokken!"</p>

  <p class="Standard3">"Evet. Sende anahtar ne arıyordu peki?"</p>

  <p class="Standard3">"Üzerine vazife mi, asker?"</p>

  <p class="Standard3">"Vazife olabilirdi."</p>

  <p class="Standard3">Dudaklarını dişlerinin üzerinde gererek gülümsedi ve şapkasını kır saçlarının gerisine doğru itti.</p>

  <p class="Standard3">"Ben de senin işini vazife edinirim ama o zaman."</p>

  <p class="Standard3">"Beğenmezsin. Parası çok az."</p>

  <p class="Standard3">"Tamam anlaşıldı, uyanık. Bu evin sahibiyim. Geiger de benim kiracım. Buna ne diyorsun?"</p>

  <p class="Standard3">"Ne de sevimli dostların var!"</p>

  <p class="Standard3">"Dost ayırmam. Her türlüsü vardır." Gözlerini indirip Lugerine baktı, omuzlarını silkti, silahı koltuğunun altına soktu. "Bir şey mi diyecektin, asker?"</p>

  <p class="Standard3">"Bir sürü şey. Birisi Geiger'i kurşunladı. Geiger de birini yaraladı, yaralanan kaçtı. Belki de iki kişiydiler. Belki de Geiger şu totem direğinin önünde kurban ayinleri düzenliyordu. Belki de akşam yemeğine tavuk istiyordu da canı, tavuğunu oturma odasında boğazladı."</p>

  <p class="Standard3">Gri adam suratını astı, baktı bana.</p>

  <p class="Standard3">"Pes," dedim. "Bence polis dostlarına haber versen iyi olur."</p>

  <p class="Standard3">"Anlayamıyorum," dedi. "Burada dönenleri anlayamıyorum."</p>

  <p class="Standard3">"Haydi durma, çağır aynasızları. Aklın şaşacak!"</p>

  <p class="Standard3">Hiç kıpırdamadan durdu düşündü bir an. Dudakları yeniden dişlerinin üzerinde gerildi. "Onu da anlamıyorum," dedi gergin bir ifadeyle.</p>

  <p class="Standard3">"Belki de gününde değilsin. Sizi tanıyorum, Bay Mars. Las Olindas'da Selviler Kulübü. Cicili bicili kişiler için cicili bicili kumar. Polis avucunun içinde, Los Angeles senin kendi evin sayılır. Başka türlü söylersek, korunuyorsun. Geiger’ın de korunma gerektiren bir dümeni vardı. Belki ara sıra sen koruyordun onu, kiracınmış ya!"</p>

  <p class="Standard3">Ağzı sert, beyaz bir çizgi halini aldı. "Neymiş Geiger’ın dümeni?"</p>

  <p class="Standard3">"Açık saçık kitap işi."</p>

  <p class="Standard3">Çok uzun süren bir dakika boyu baktı bana. "Biri enseledi onu," dedi usulca. "Bir şeyler biliyorsun. Bugün dükkâna uğramamış. Nerede olduğunu bilmiyorlar. Ev telefonu da cevap vermedi. Bakmaya geldim. Yerde kilimin altında kan buldum. Bir de seni ve şu kızı."</p>

  <p class="Standard3">"Biraz cılız," dedim. "Ama gene de bu hikâyeye talip çıkacak bir alıcı bulabilirsin. Ufak bir şeyi unuttun ama. Birisi bugün kitaplarını dükkândan taşıttı — kiraladığı o cici kitapları!"'</p>

  <p class="Standard3">Parmaklarını şaklattı. "Bunu akıl etmeliydim, asker," dedi. "Anlaşılan bu işleri biliyorsun. Sen ne diyorsun olup bitenlere?"</p>

  <p class="Standard3">"Geiger sizlere ömür. Bence bu onun kanı. Kitapların taşınması da cesedi bir süre saklamak için bahane sağlıyor. Birisi onun kirli işlerini devralıyor, organize olmak için de biraz zamana gereksinimi var."</p>

  <p class="Standard3">"Yanlarına kalmaz," dedi Eddie Mars acımasız bir sesle.</p>

  <p class="Standard3">"Kim demiş onu? Sen ve dışarıda arabada oturan iki silahşor mü? Burası büyük bir kent artık, Eddie. Son zamanlarda buraya çetin cevizler yerleşti. Büyümenin cezası."</p>

  <p class="Standard3">"Senin çenen çok düşük ama," dedi Eddie Mars. Dişlerini göstererek iki kere ıslık çaldı. Dışarıda bir araba kapısı çarpılarak kapandı, fundalığın oradan ayak sesleri duyuldu, Mars yeniden Lugerini çıkardı, göğsüme çevirdi. "Kapıyı aç!"</p>

  <p class="Standard3">Kapı tokmağı sallandı, dışarıdan birisi seslendi. Kıpırdamadım. Luger'in namlusu kuyu gibi açılmış bana bakıyordu, gene de kıpırdamadım. Bu meslekte, kurşun geçirmez olmadığım fikrine alışmam gerekiyordu.</p>

  <p class="Standard3">"Kendin aç, Eddie. Kim oluyorsun bana emir verecek? Terbiyeni takınırsan paçanı kurtarmana yardım ederim."</p>

  <p class="Standard3">Kaskatı doğruldu, yazı masasının gerisinden dolaşıp kapıya gitti.. Gözlerini benden ayırmadan açtı. İki adam yuvarlandı içeri, hemen ceketlerinin altına el attılar. Bir tanesi açıkça boksör eskisiydi, kırık burunlu, soluk yüzlü, yakışıklı bir oğlan, kulaklarından birisi irice bir biftek büyüklüğündeydi. Ötekisi ince uzun bir sarışındı, ifadesiz suratlı, feri kaçmış gözleri birbirine yakın bir tip.</p>

  <p class="Standard3">"Bakın bakalım herifin üzerinde delikli demir var mı?" dedi Eddie Mars.</p>

  <p class="Standard3">Sarışın, kısa namlulu bir silah çıkarıp doğrulttu bana. Boksör eskisi düztaban adımlarıyla gelip dikkatle ceplerimi yokladı. Arayabilsin diye gece elbisesi defilesine çıkmış bıkkın bir mankenler kraliçesi gibi kendi eksenim etrafında döndüm.</p>

  <p class="Standard3">"Silah yok," dedi testere hırıltısı sesiyle.</p>

  <p class="Standard3">"Kimmiş, öğren bakalım!"</p>

  <p class="Standard3">Boksör eskisi elini göğüs cebime sokup cüzdanımı çıkardı. Açtı, içindekileri inceledi. "Adı Philip Marlowe, Eddie. Franklin caddesinde Hobart Arms'da oturuyor. Özel lisans, şerif yardımcısı rozeti, falan filan. Özel takılıyor." Cüzdanı tekrar cebime koydu, yanağıma hafif bir tokat atıp yerine döndü.</p>

  <p class="Standard3">"Yaylanın," dedi Eddie Mars.</p>

  <p class="Standard3">İki silahşor dışarı çıkıp arkalarından kapıyı kapadılar. Tekrar arabaya bindiklerini duyduk. Motoru rölantiye aldılar yeniden.</p>

  <p class="Standard3">"Peki. Konuş," dedi Eddie Mars. Kaşlarının uçları alnına doğru sivriliyordu.</p>

  <p class="Standard3">"Henüz ötmem. Dümenini ele geçirmek için Geiger'i öldürmek aptallık olurdu, öldürüldüğünü varsaysak bile onun bu yüzden öldürüldüğünü sanmıyorum. Ama eminim kitapları alıp götüren her kimse bir şeyler biliyor, eminim dükkândaki sansın hanımın da şu ya da bu nedenle ödü patlıyor. Ayrıca kitapları kimin götürdüğünü de tahmin ediyorum."</p>

  <p class="Standard3">"Kim?"</p>

  <p class="Standard3">"Ötmem dediğim konu ö işte. Müşterim var işin içinde, anlarsın Burnunu kırıştırdı. "Şu—" dedi, sustu aniden.</p>

  <p class="Standard3">"Kızı tanıdığını sanıyordum," dedim.</p>

  <p class="Standard3">"Kitapları kim aldı, asker?"</p>

  <p class="Standard3">"Henüz ötmem, Eddie. Niye konuşayım ki?"</p>

  <p class="Standard3">Luger'i yazı masasının üzerine koydu ve avucuyla bir şaplak indirdi silaha. "Sebep bu," dedi. "Ayrıca bu işten kârlı çıkmanı da sağlayabilirim."</p>

  <p class="Standard3">"Ha şöyle. Silahı bu işe karıştırma. Paranın sesi kulağıma hep hoş gelir. Ne kadar tıngırdatacaksın şahsıma?"</p>

  <p class="Standard3">"Ne yapmak için?"</p>

  <p class="Standard3">"Sen ne yapılmasını istemiştin?"</p>

  <p class="Standard3">Yazı masasına yumruğunu indirdi. "Dinle asker. Sana soru sordum, soruyla cevap verdin. Pek yol almıyoruz gibi geliyor bana. Özel nedenlerden dolayı Geiger’ın nereye gittiğini öğrenmek istiyorum. Dümeninden hoşlanmıyordum, onu da korumuyordum.</p>

  <p class="Standard3">Bu eve sahip bulunuyorum. Olup bitenlere de bayıldığım yok. Anladığım kadarıyla bütün bu bildiklerin ortalığa dökülmemiş şeyler, dökülseydi aynasızlar şimdiye kadar burayı çoktan hallaç pamuğu gibi atmış olurlardı. Sende satacak bir şey yok. Gene anladığım kadarıyla senin korunmaya ihtiyacın var. Dökül bakalım!"</p>

  <p class="Standard3">İyi tahmin etmişti, ama ona bunu belli etmeyecektim. Bir sigara yaktım, kibriti söndürdüm ve totemin ölü cam gözüne doğru fırlattım. "Haklısın," dedim. "Eğer Geiger’ın başına bir şey gelmişse, bildiklerimi polise söylemek zorunda kalacağım. Ortalığa dökülecek, bana da satacak bir şey kalmayacak. Öyleyse bana izin, yavaştan kirişi kırayım."</p>

  <p class="Standard3">Güneşten bronzlaşmış teninin altında yüzü bembeyaz kesildi. Bir an acımasız, sert, keskin göründü. Silahını kaldıracakmış gibi yaptı. "Aklıma gelmişken, Bayan Mars nasıl son günlerde?" diye sordum.</p>

  <p class="Standard3">Bir an sululuğu çok ileri götürdüğümü düşündüm. Silahı tutan eli seğirdi, titredi. Yüz kasları iyice gerilmişti. "Bas git," dedi fısıldar gibi. "Nereye gidersin, gittiğin yerde ne halt edersin umurumda değil. Yalnız şu Öğüdümü unutma, asker. Beni bu işin içine karıştıracak olursan adım Murphy olsaydı da Allahın dağında yaşasaydım diye dua edersin."</p>

  <p class="Standard3">"Clonmel de Allahın dağı sayılmaz mı," dedim. "Oralı bir arkadaşın varmış, öyle duymuştum."</p>

  <p class="Standard3">Yazı masasının üzerine abandı, gözlerinde buz gibi bir ifade vardı, hiç kıpırdamıyordu. Kapıya doğru yürüdüm, açtım, dönüp ona baktım. Gözleriyle beni izlemişti ama sırım gibi gri bedeni yerinden bile kıpırdamamıştı. Gözlerinde nefret vardı. Dışarı çıkıp fundalıkları geçtim, yokuş yukarı yürüyüp arabama bindim. Manevra yaptım, tepeye doğru sürdüm. Kimse ateş etmedi arkamdan. Bir iki sokak sonra döndüm, motoru kapattım, bir iki dakika oturdum olduğum yerde. Arkamdan gelen de yoktu. Hollywood'a geri döndüm.</p>

  <p class="Standard3">&nbsp;</p>
</body>
</html>
