<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc20">21</h2>

  <p class="Standard3">&nbsp;</p>

  <p class="Standard3">Sternwood'ların semtine uğramadım. Büroma geri döndüm, döner iskemleme oturup kaldığım yerden ayağımı sallamaya devam ettim. Pencerelerden içeri esen sıkı rüzgâr yan oteldeki mazotlu brülörün bütün isini odama taşıyor, önüne katıp boş arsalarda gezdirdiği çalı çırpı topları gibi masamın üzerinde cirit attırıyordu. Öğle yemeğine çıkmayı, hayatın oldukça tatsız olduğunu, gidip bir içki de içsem hayatın herhalde eskisi kadar tatsız olacağını, zaten günün bu saatinde içki içmenin de hiçbir zevki olmadığını düşünüyordum. Ben bunları düşünürken Norris telefon etti. O ille de kibar üslubuyla General Sternwood'un kendisini pek iyi hissetmediğini, General'e gazetede çıkan bazı haberlerin okunduğunu, araştırmamın artık sona erdiği kanaatine vardığını söyledi. "Evet, Geiger bölümü," dedim. "Onu vuran ben değilim, söyleyeyim de!"</p>

  <p class="Standard3">"General de sizin vurduğunuzu düşünmedi zaten, Bay Marlowe."</p>

  <p class="Standard3">"Bayan Regan'ın başını ağrıtan fotoğraflar hakkında bir şey biliyor mu General?"</p>

  <p class="Standard3">"Hayır, efendim. Kesinlikle hayır."</p>

  <p class="Standard3">"Generalin bana verdikleri hakkında bir fikrin var mı?"</p>

  <p class="Standard3">"Evet, efendim. Üç senet ile bir kart herhalde."</p>

  <p class="Standard3">"Doğru. Onları geri vereceğim. Fotoğraflara gelince onları ortadan kaldırmak en iyisi."</p>

  <p class="Standard3">"Tamam efendim. Bayan Regan sizi birkaç kere aradı dün gece—"</p>

  <p class="Standard3">"Dışarıda sarhoş olmakla meşguldüm," dedim.</p>

  <p class="Standard3">"Evet. Gerekiyor herhalde efendim, değil mi. General size beş yüz dolarlık bir çek yollamamı söylediler. Tatminkâr mı?"</p>

  <p class="Standard3">"Cömertten de öte," dedim.</p>

  <p class="Standard3">"Herhalde meseleye kapanmış gözüyle bakabiliriz, değil mi efendim?"</p>

  <p class="Standard3">"Tabii tabii. Kapadık da kırk kat yerin dibine gömdük bile!"</p>

  <p class="Standard3">"Sağ olun, efendim. Hepimiz size çok minnettarız. General kendini biraz daha iyi hisseder hissetmez —herhalde yarın— size şahsen teşekkür etmek isteyecektir."</p>

  <p class="Standard3">"iyi," dedim. "Gelip brendisinden biraz daha içeceğim, belki şampanyayla."</p>

  <p class="Standard3">"Şampanyanızın soğutulmasıyla bizzat ilgileneceğim," dedi emektar, sesinde adeta bıyık altından bir sırıtış vardı.</p>

  <p class="Standard3">İşte bu kadar. Karşılıklı vedalaşıp telefonu kapattık. Yandaki kalenin kokusu kurumla birlikte pencereden içeri girdi ama beni acıktırmayı başaramadı. Ben de büroda sakladığım şişeyi çıkardım, bir içki doldurup kendime olan saygımın tabanları yağlamasını seyrettim.</p>

  <p class="Standard3">Oturdum parmak hesabına. Rusty Regan çuvalla parayı ve gösterişli bir eşi terk edip Eddie Mars adında bir düzenbazla az çok evli olan ne idüğü belirsiz bir şansınla yollara düşmüştü. Birdenbire, eyvallah demeden gitmişti, bunun da birden fazla nedeni olabilirdi. General ilk görüşmemizde bana konunun Kayıp Kişiler Bürosu'na yansıdığını söylemeyi onuruna yedirememişti ya da bu konuda temkinli davranmayı seçmişti. Kayıp Kişiler'deki arkadaşlar bu işte yaya kalmışlardı, görünen o ki pek de kulak asmıyorlardı. Regan ne yapmışsa yapmıştı, bu onu ilgilendirirdi. Komiser Gregory'yle aynı fikirdeydim, Eddie Mars, adamın biri Eddie'nin birlikte bile olmadığı bir sarışınla kaçtı diye çifte cinayet işleyecek tip değildi. Kızabilirdi ama iş işti, insan eğer bütün Hollywood'a iyice diş geçirmeyi kafasına koymuşsa kayıp sarışınlarla geviş getirecek vakti olmazdı. İşin içinde büyük para olsa, o zaman farklı olurdu. Ama on beş bin dolar Eddie Mars için büyük para değildi. Brody gibi küçük dümenlerin adamı değildi o. Geiger öldüğüne göre Carmen egzotik nefesler tüttürecek başka birini bulmak zorundaydı. Çok zorlanacağını sanmıyordum. Tek yapması gereken bir köşebaşında durup nazlı nazlı kırıtmaktı. Onu bir daha kim ele geçirecekse Carmen'i daha sıkı tutacağını, öyle bir dokunup geçmek yerine uzun uzun posasını çıkaracağını umuyordum.</p>

  <p class="Standard3">Bayan Regan ondan borç alacak kadar iyi tanıyordu Eddie Mars'ı.</p>

  <p class="Standard3">Rulet oynuyorsa, hele bir de iyi kaybediyorsa bu doğaldı. Hangi kumarhane sahibi olsa iyi bir müşteriye anında borç para verirdi. Bunun dışında ortak ilgi alanları Regan'dı. Adam kızın kocasıydı, Eddie Mars'ınsa karısıyla kaçmıştı.</p>

  <p class="Standard3">Söz dağarcığı kısıtlı katil delikanlı Carol Lundgren uzun, çok uzun bir süre ortalıkta dolanamayacaktı; altına bir kova siyanür sürüp elektrikli iskemleye bağlamasalar bile. Bağlamazlardı da, itiraf eder, milletin ödediği vergilerin çarçur olmasını önlerdi. İyi bir avukata yetecek paraları olmadı mı hepsi böyle yaparlar. Agnes Lozelle tanık olarak gözaltındaydı. Ona ihtiyaç kalmayacaktı, çünkü Carol itiraf ederse, hele suçlu da bulunursa, kızı bırakırlardı. Geiger’ın dümeni açığa çıksın istemeyeceklerdi, hem ayrıca kıza suç da yükleyemezlerdi.</p>

  <p class="Standard3">Geriye bir ben kalıyordum. Bir cinayeti örtbas etmiş, yirmi dört saatliğine kanıtları gizlemiştim, ama hâlâ serbesttim ve beş yüz dolarlık bir çek bekliyordum. Benim için en akıllıcası bir içki daha içip bütün bu rezilliği unutmaktı.</p>

  <p class="Standard3">Benim için en akıllıcasının bu olacağı açıktı ya, kalkıp Eddie Mars'ı aradım ve hemen o akşam Las Olindas'a onunla konuşmaya geleceğimi bildirdim. Benim aklım da bu kadardı işte.</p>

  <p class="Standard3">Oraya saat dokuz suları vardım, tepemde, plajı saran sislerin üst tabakalarında yitip giderek gökyüzünde yükselmiş, donuk bir ekim ayı vardı. Serviler Kulübü, kentin ta öbür ucundaydı. Dört bir yana doğru düzensizce yayılarak genişleyen ahşap bir köşktü, bir zamanlar De Cazens adında bir zenginin yazlığı olmuş, sonra da otele dönüştürülmüştü. Şimdilerde ise kocaman, karanlık, döküntü görünüşlü bir yerdi,</p>

  <p class="Standard3">kulübe adını veren, rüzgârın eğip büktüğü Monterey servileriyle dolu bir korunun ortasında duruyordu. Dört bir yanında kıvrım kıvrım sütun başları, kuleler, büyük pencerelerin renkli camdan kenar süsleri, binanın arkasında büyük, boş ahırlar vardı, genel olarak c güzel eski günleri özleyen bir döküntülük görülüyordu. Eddie Mars, binanın dışını eski bir Metro Goldwyn Mayer setini andıracak biçimde allayıp pullamak yerine, hemen hemen bulduğu gibi bırakmıştı. Arabamı etrafa ışıklar saçan lambaları olan bir sokağa bıraktım, ıslak çakıllı bir yoldan yürüyerek araziye girdim, binanın kapısına ulaştım. Kruvaze nöbetçi ceketi giymiş bir kapıcı beni büyük, yarı karanlık, sessiz antreye aldı, buradan bir üst katın karanlığına doğru gösterişli bir biçimde kıvrılarak yükselen beyaz meşeden bir merdiven görünüyordu. Şapkamla paltomu vestiyere bırakıp, çift kanatlı ağır kapıların gerisinden gelen müziğe ve karmakarışık insan seslerine kulak verdim. Sanki binanın ait olduğu dünyaya ait değilmiş gibi çok uzaktan geliyorlardı. Derken Eddie Mars'ın yanında, Geiger’ın dükkanındaki küt burunlu herifle birlikte gördüğüm ince uzun, et suratlı sansın adam merdivenin altındaki kapıdan çıktı, hafifçe gülümsedi, beni halılı bir koridordan geçirerek patronun bürosuna götürdü.</p>

  <p class="Standard3">Burası oldukça derin, eski bir cumbası olan, taştan şöminesinde ardıç kütükleri yanan kare bir odaydı. Duvarlar ceviz kaplamaydı, kaplamaların yukarısında solmuş atlastan bir su vardı. Tavan yüksek ve uzaktı. Serin bir deniz kokusu geldi burnuma.</p>

  <p class="Standard3">Eddie Mars'ın koyu renk, cilasız yazı masası bu odaya yakışmıyordu, ama 1900'lerden sonra yapılmış hiçbir şeyin bu odaya yakışması mümkün değildi. Halısı güneşte kavrulmuştu. Köşede ufak bir radyo ve bakır bir tepsinin üzerine yerleştirilmiş Sevr porseleninden bir çay takımı vardı, onların yanında ise bir semaver. Bunların kime hazırlandığını sordum kendi kendime. Öteki köşede kilidi şifreli bir kasanın kapısı görünüyordu.</p>

  <p class="Standard3">Eddie Mars bana dostça gülümsedi, elimi sıkıp, çenesiyle kasayı işaret etti. "Eğer bu kasa olmasa mahallenin serserilerine yem olmam işten değil," dedi neşeli bir sesle. "Onun yerine mahallenin çocukları her sabah bu kasayı açmamı seyrediyorlar. Onlarla öyle anlaştık."</p>

  <p class="Standard3">"Elinde işime yarayacak bir şey olduğunu ima etmiştin," dedim. "Nedir?"</p>

  <p class="Standard3">"Acelen ne? Bir içki al da otur."</p>

  <p class="Standard3">"Acelem filan yok. Seninle bizim işten başka ortak konumuz yok."</p>

  <p class="Standard3">"Oturup tadına vara vara içkini içeceksin," dedi. İki içki hazırlayıp benimkini kırmızı deri kaplı bir kolluğun yanma yere koydu, bacaklarını çaprazlayarak yazı masasının önünde ayakta durdu, bir eli gece mavisi smokinin cebinde, başparmağı dışarıdaydı, başparmağının tırnağı ışıkta parıldıyordu. Üzerinde smokinle, gri flanel takım elbiseyle olduğundan daha sertti belki ama öyle ya da böyle gene de bir biniciye benziyordu, içkimizi içip birbirimize baş salladık.</p>

  <p class="Standard3">"Buraya hiç gelmemiş miydin?" diye sordu.</p>

  <p class="Standard3">"İçki yasağı günlerinde. Kumarla pek başım hoş değildir."</p>

  <p class="Standard3">"Parayla oynananıyla," dedi, gülümsedi. "Bu gece içeri bir göz atsan iyi olur. Dostlarından biri rulette şansını deniyor. Şansı oldukça acıkmış diye duydum. Vivian Regan."</p>

  <p class="Standard3">İçkimi yudumladım, üstünde adının baş harfleri yazılı sigaralarından bir tane aldım. "Dünkü olayı hallediş biçimini sevdim," dedi. "O sıra sana gıcık oldum ama sonradan ne kadar haklı olduğunu anladım. Senle ben iyi geçinmeliyiz. Sana borcum ne kadar?"</p>

  <p class="Standard3">"Ne için?"</p>

  <p class="Standard3">"Hâlâ ihtiyatlıyız, öyle mi? Poliste kulağım vardır, yoksa burada olmazdım. Olup bitenlerin haberini gazetelerin yazdığı gibi değil, gerçekten olduğu gibi alırım." Kocaman beyaz dişlerini gösterdi.</p>

  <p class="Standard3">"Elinde ne var?" diye sordum.</p>

  <p class="Standard3">"Paradan söz etmiyoruz, öyle mi?"</p>

  <p class="Standard3">"Bilgi vereceksin sanmıştım ben."</p>

  <p class="Standard3">"Ne hakkında bilgi?"</p>

  <p class="Standard3">"Senin belleğin zayıf. Regan hakkında."</p>

  <p class="Standard3">"A, o mu?" Işıkta parlayan tırnaklarını ışığı tavana vuran tunç lambalardan birinden ötekine doğru hareket ettirdi. "O bilgiyi çoktan edinmişsin diye duydum. Sana mesleki bir ödemede bulunmam gerektiğini düşünüyordum. İyi davranışları ödüllendirmeye alışığım."</p>

  <p class="Standard3">"Buraya seni söğüşlemeye gelmedim. Ben yaptığım işin parasını alırım. Senin gelirinle karşılaştırılırsa fazla sayılmaz ama idare ediyorum işte. Aynı anda iki müşteriye de bakmam. Regan'ı şişlemedin, değil mi?"</p>

  <p class="Standard3">"Hayır, şişledim mi sandın?"</p>

  <p class="Standard3">"Şişlemişsen şaşmam doğrusu."</p>

  <p class="Standard3">Güldü. "Şaka yapıyorsun."</p>

  <p class="Standard3">Güldüm. "Tabii şaka. Kendisini görmedim ama fotoğrafını gördüm. Onun hakkından gelecek adam sende ne arar. Hem sırası gelmişken bana buyruklarını bildirmek üzere silahlı ayılar da gönderme artık. Tepem atar, birinden birinin hesabını görebilirim." Bardağının gerisinden şöminenin ateşini seyretti, sonra bardağını yazı masasının kenarına koyup, dudaklarını saydam kumaştan bir mendile sildi.</p>

  <p class="Standard3">"Gerçekten Regan'la ilgilendiğin yok, değil mi?"</p>

  <p class="Standard3">"Hayır, mesleki olarak değil. İlgilenmem istenmedi. Ama nerede olduğunu öğrenmek isteyecek birini tanıyorum."</p>

  <p class="Standard3">"Kadının umurunda değil," dedi.</p>

  <p class="Standard3">"Ben babasını diyorum."</p>

  <p class="Standard3">Yeniden dudaklarını kuruladı ve mendile sanki üzerinde kan lekesi görmeyi beklermiş gibi baktı. Kalın, boz renkli kaşlarını birbirine yaklaştırdı ve çok badireler atlatmış burnunun yanını okşadı.</p>

  <p class="Standard3">"Geiger, General'e şantaj yapmaya çalışıyordu," dedim. "General birşey demedi, ama işin içinde Regan var diye ödü kopuyordu."</p>

  <p class="Standard3">Eddie Mars güldü. "Hı-hı. Geiger bunu herkese yapardı. Tamamen kendi buluşu. İnsanlardan yasalara uygun görünen —uygun da olan belki, ne bileyim, yalnız onları mahkemeye vermeye cesaret edemezdi nedense— kâğıt parçalan toplardı. Sonra bu kâğıtları gösteriş olsun diye ortaya savuruverir, kendisi eli boş kalırdı. Boş atıp da dolu tutarsa, karşısındakinin gözünü korkutur, işe koyulurdu. Yok, bir şey tutturamazsa, işi oluruna bırakırdı."</p>

  <p class="Standard3">"Akıllı herif," dedim. "Oluruna bırakmasına bırakmış, ama paçasına da dolanmış. Sen bunları nereden biliyorsun?"</p>

  <p class="Standard3">Sabırsızca omuz silkti. "Allah biliyor ya, bana söylenen şeylerin yarısını bilmemeyi tercih ederdim. Benim çevremde başkalarının işlerini bilmek bir insanın yapabileceği en kötü yatırımdır. Hem peşinde olduğun Geiger'se işin o yönden hesabı görüldü demektir."</p>

  <p class="Standard3">"Görüldü de, paramı bile ödediler."</p>

  <p class="Standard3">"Bak bu üzücü. Keşke ihtiyar Stemwood senin gibi yılmaz yorulmaz birini maaşa bağlasa, şu kızları hiç değilse haftanın bir iki gecesi evde tutmayı başarırdın."</p>

  <p class="Standard3">"Neden?"</p>

  <p class="Standard3">Ağzını büzdü. "İkisi de belanın püsküllüsü. Esmeri alalım. Başımın bir numaralı derdi. Kaybetti mi, elimde kimsenin beş kuruş vermeyeceği bir yığın imzalı kâğıtla kalakalıyorum. Harçlığı dışında kendine ait parası yok, ihtiyarın vasiyetnamesinde neler yazılı olduğu ise sır. Kazandı mı da, paramı aldığı gibi evinin yolunu tutuyor."</p>

  <p class="Standard3">"Ertesi gece geri alıyorsun ya," dedim.</p>

  <p class="Standard3">"Bir kısmını. Ama uzun vadede kaybeden benim."</p>

  <p class="Standard3">İçten bakışlarla baktı bana, sanki umrumdaymış gibi. Bana bunları anlatmaya neden gerek duyduğunu anlayamamıştım zaten. Esnedim ve içkimi bitirdim.</p>

  <p class="Standard3">"Çıkıp dükkânı bir kolaçan edeyim," dedim.</p>

  <p class="Standard3">"Et ya!" Kasa kapısının yakınındaki bir kapıyı gösterdi. "Bu kapı seni masaların arkasındaki başka bir kapıya çıkarır."</p>

  <p class="Standard3">"Enayilerin girdiği kapıdan girmeyi tercih ederim."</p>

  <p class="Standard3">"Olur. Keyfin bilir. Arkadaşız, değil mi, ahbap?"</p>

  <p class="Standard3">"Tabii." Ayağa kalktım, tokalaştık.</p>

  <p class="Standard3">"Belki günün birinde sana gerçek bir kıyak geçerim," dedi. "Bu sefer her şeyi Gregory'den öğrendin."</p>

  <p class="Standard3">"Demek onda da hissen var."</p>

  <p class="Standard3">"Yok canım, o kadar da değil. Sadece dostuz."</p>

  <p class="Standard3">Bir an gözlerimi diktim baktım ona, sonra oda kapısına doğru yöneldim. Kapıyı açınca bir kere daha döndüm baktım ona.</p>

  <p class="Standard3">"Gri Plymouth'lu birilerini peşime takmadın değil mi?"</p>

  <p class="Standard3">Gözleri irileşti, sert bir ifade geldi. "Yok canım. Ne diye takacakmışım?"</p>

  <p class="Standard3">"Bilir miyim," dedim, odadan çıktım. Gözlerindeki şaşkınlığın yeterince inandırıcı olduğunu geçirdim aklımdan. Hatta biraz kaygılanmıştı bile. İşte bunu anlayamamıştım.</p>

  <p class="Standard3">&nbsp;</p>
</body>
</html>
