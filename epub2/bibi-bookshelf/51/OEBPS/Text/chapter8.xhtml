<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc7">8</h2>

  <p class="Standard3">&nbsp;</p>

  <p class="Standard3">Sternwood'ların evinin yan girişindeki kapının dar, kurşunlu camlarının ardında ölgün bir ışık vardı. Packard'ı porte&amp;chere'ın altına çektim, cebimdekileri arabanın koltuğuna boşalttım. Kız köşeye büzülmüş horluyordu. Külhani şapkasını burnunun üzerine doğru çekmiş, gevşek ellerini yağmurluğun katlan üzerine bırakıvermişti. Arabadan çıkıp zili çaldım. İç bayıltacak kadar uzak bir yerlerden ağır ağır adımlar yaklaştı. Kapı açıldı ve o sopa gibi dimdik, gümüşi uşak, kafasını çıkarıp bana baktı. Holden vuran ışık saçının çevresine bir aziz halesi örüyordu.</p>

  <p class="Standard3">"İyi akşamlar, beyefendi," dedi kibarca, bakışları beni geçip Packard'ı buldu. Sonra gözleri tekrar gözlerime mıhlandı.</p>

  <p class="Standard3">"Bayan Regan evde mi?"</p>

  <p class="Standard3">"Hayır, efendim."</p>

  <p class="Standard3">"General uyuyor inşallah?"</p>

  <p class="Standard3">"Evet. Ancak akşamlan rahat uyuyabiliyor da."</p>

  <p class="Standard3">"Bayan Regan'ın hizmetçisi evde mi?"</p>

  <p class="Standard3">"Mathilda mı? O burada, efendim."</p>

  <p class="Standard3">"Onu çağırsan iyi olur. Kadın işi bu. Arabaya bak, anlarsın."</p>

  <p class="Standard3">Gitti arabaya baktı. Döndü geldi. "Anlıyorum," dedi. "Mathilda'yı çağırayım."</p>

  <p class="Standard3">"Mathilda'dan başka kimse yardım edemez ona," dedim.</p>

  <p class="Standard3">"Ona yardımcı olmak için hepimiz elimizden geleni yapıyoruz," dedi.</p>

  <p class="Standard3">"Epeyce uğraşmış olmalısınız," dedim.</p>

  <p class="Standard3">Duymazlıktan geldi. "Eh, Allah rahatlık versin," dedim. "Onu senin ellerine emanet ediyorum."</p>

  <p class="Standard3">"Pekâlâ, efendim. Size bir taksi çağırayım mı?"</p>

  <p class="Standard3">"Kesinlikle hayır," dedim. "Aslına bakarsan ben buraya da gelmedim. Sen hayal gördün."</p>

  <p class="Standard3">Bunun üzerine gülümsedi. Başını şöyle bir salladı, döndüm, bahçenin giriş yolundan aşağı inip büyük kapıdan çıktım.</p>

  <p class="Standard3">Bunun gibi on sokak yürüdüm, yağmurla yıkanmış kıvrıla kıvrıla inen yollardan indim, ağaç yapraklarından damla damla dökülen yağmur sulan altında, hortlaksı, uçsuz bucaksız bahçeler içindeki büyük evlerin ışıklı pencerelerinin, yamacın tepelerinde yükselen, ormandaki cadı evleri gibi uzak, geçit vermez saçak ve dam öbeklerinin önünden geçtim. Işık israfı içinde parıl parıl parlayan bir benzin istasyonuna indim, canı sıkılan benzinci başında beyaz şapkası, üzerinde koyu mavi montuyla omuzlarını kısmış camı buharlanmış bölmenin içinde bir taburenin üzerinde oturmuş gazetesini okuyordu. Önce girecek gibi oldum, sonra yoluma devam ettim. Zaten iliklerime kadar ıslanmıştım. Hem sonra böyle bir gecede insan taksi bekleyeyim derse üç günlük sakal salar. Ayrıca taksi şoförleri de bir gördüklerini bir daha unutmazlar.</p>

  <p class="Standard3">Sıkı bir yürüyüşle yarım saatte Geiger’ın evindeydim. Ne evde kimse vardı, ne de yandaki evin önüne park edilmiş benim arabanın dışında sokakta tek bir araba. Benim araba sahibini kaybetmiş köpek gibi öyle boynu bükük duruyordu. Arabadan viski şişemi alıp zıkkımdan gırtlağıma boşalttım, sonra bir sigara yakmak üzere içeri girdim.</p>

  <p class="Standard3">Yarıya kadar içtim, attım, tekrar arabadan çıkıp Geiger’ın evine yollandım. Kapıyı açıp hâlâ ılık karanlığa daldım, paçalarımdan usul usul sular damlarken durup yağmuru dinledim. El yordamıyla bir lamba bulup yaktım.</p>

  <p class="Standard3">İlk gözüme çarpan işlemeli ipek levhalardan birkaçının duvardan kaybolmuş olmasıydı. Hepsini saymamıştım ama duvarın kahverengi boyasının üzerinde yerleri çıplak, apaçık duruyordu. Biraz daha ilerleyip bir ışık daha yaktım. Toteme baktım. Totemin dibine, Çin halısının ötesine çıplak zeminin üzerine bir başka halı serilmişti. Demin o halı yoktu orada. Geiger’ın cesedi vardı. Geiger’ın cesedi yok olmuştu.</p>

  <p class="Standard3">Dondum kaldım. Dudaklarımı dişlerimin üzerinde gerdim, totemin camdan gözüne bakarak sırıttım. Evi yeniden aradım, her şey yerli yerindeydi. Geiger, farbelalı yatağın ne üstünde ne de altında ne de dolabın içindeydi. Mutfak ya da banyoda da değildi. Geriye holün sağındaki kilitli kapı kalıyordu. Geiger’ın anahtarlarından biri kilide uydu. Oda ilginçti ama Geiger içeride değildi. İlginçti çünkü Geiger’ın odasından çok farklıydı. Burası süssüz, çok erkek bir yatak odasıydı, cilalı tahtadan zemine iki üç ufak Kızılderili kilimi atılmıştı, eşya olarak dik arkalıklı iki iskemle, üzerinde bir erkek tuvalet takımı ve içlerine kara mumlar yerleştirilmiş birer ayak uzunluğunda pirinç şamdanlar duran koyu renk, budaklı ahşaptan bir masa vardı. Yatak dar ve sert görünüşlüydü, üzerine kahverengi batik desenli bir örtü atılmıştı. Oda soğuktu. Kapıyı yeniden kilitledim, tokmağı mendilimle sildim ve gene toteme döndüm. Diz çöküp gözlerimi kısarak kilimle ön kapı arasındaki mesafeyi iyice inceledim. Kapıya doğru uzaklaşan iki paralel çizgi görür gibi oldum, sanki yere sürtünen ayakkabı topuklarının izi gibi. Bunu kim yapmışsa güçlü kuvvetli biri olmalıydı. Ölü bedenler kırık kalplerden daha ağır çeker çünkü.</p>

  <p class="Standard3">Polis değildi. Onlar olsa henüz burada olurlardı, ellerinde ip ve tebeşir parçaları, fotoğraf makineleri, parmak izi pudraları ve ucuz purolarıyla ancak yeni yeni ısınıyor olurlardı. Dört bir yanı —hem de nasıl— kuşatırlardı. Katil de olamazdı. O bir telaş çekip gitmişti çünkü. Kızı görmüş olmalıydı. Kızın kendisini seçemeyecek kadar kaymış olduğunu kestiremezdi. Tabanları yağlamış olsa gerekti. Sorunun cevabı neydi bilemiyordum ama eğer biri Geiger’ın öldürülmüş değil de ortadan kaybolmuş görünmesini istiyorsa benim için fark etmezdi. Carmen Sternwood'u işin dışında tutarak açıklayabilirdim belki de olayı. Evin kapısını kilitledim, motoru çalıştırıp arabayı hayata döndürdüm, eve gidip duş aldım, değişip kuru elbiseler giydim, gecikmiş bir akşam yemeği yedim. Oturmuş kalmışım. Geiger’ın fihristli mavi defterindeki şifreyi çözmek için kafa patlatırken epey bir sıcak viski yuvarlamışım. Tek bildiğim defterdekilerin büyük olasılıkla müşteri isim ve adres listesi olduğuydu. Dört yüzün üzerinde vardı bunlardan. Bu da büyük çaplı dalavere demekti, şantaj hariç — ki işin içinde ondan da epeyce olmalıydı. Listedeki herhangi bir isim katil olabilirdi. İş polise yansıdığında polisin yerinde olmak istemezdim doğrusu.</p>

  <p class="Standard3">Şurama kadar viskiyle dolu yatağa yollandım, içimde bir sıkıntı vardı, rüyamda uzun yeşim küpeli bir kızı kovalayan kanlı ipek ropdöşambrlı bir adam gördüm, ben de onların arkasından koşuyor, elimde boş bir fotoğraf makinesi fotoğraflarını çekmeye çalışıyordum.</p>

  <p class="Standard3">&nbsp;</p>
</body>
</html>
