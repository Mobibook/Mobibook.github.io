<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc9">10</h2>

  <p class="Standard3">&nbsp;</p>

  <p class="Standard3">Taksitle mücevher satan dükkânın sıska, kara gözlü sahibi dükkânın girişinde tıpkı dün akşamüstü gördüğüm gibi durmuş bekliyordu. Ben köşeyi dönerken gene aynı bilmiş bakışla baktı. Dükkân aynıydı. Köşedeki küçük masanın üzerinde gene lamba yanıyordu, aynı sahte sarışın üzerinde aynı siyah, süete benzer elbiseyle kalktı, yüzünde aynı belirsiz gülümsemeyle bana doğru geldi.</p>

  <p class="Standard3">"Bir şey—" dedi ve sustu. Ellerinin gümüş boyalı tırnakları iki yanında seğirdi. Gülümsemesi azıcık zorlamaydı. Gülümseme filan değildi. Sırıtmaydı. O gülümseme sanıyordu sadece.</p>

  <p class="Standard3">"İşte gene geldim," dedim havalı bir sesle, sigaramla bir daire çizdim. "Bay Geiger buradalar mı bugün?"</p>

  <p class="Standard3">"Şey— ben— korkarım hayır. Hayır— korkarım hayır. Bir dakika— siz ne istemiştiniz?"</p>

  <p class="Standard3">Kara gözlüğümü çıkarıp bununla nazlı nazlı sol bileğimin iç tarafına vurdum. Seksen küsur kilo çekip de uçuşan bir kelebeğe benzemek mümkünse elimden geleni yaptığım söylenebilirdi.</p>

  <p class="Standard3">"Şu ilk basımlar işi vardı ya," diye fısıldadım. "Ayağımı denk almam gerek. İlgileneceği bir şey var bende. Uzun zamandır aradığı bir şey."</p>

  <p class="Standard3">Gümüş renkli tırnaklar siyah küpeli küçük kulağın üzerindeki bir tutam saça dokundu. "A, satıcısınız demek ki," dedi. "Eh— yarın gelin o zaman. Yarın burada olur."</p>

  <p class="Standard3">"Bırak ayağı," dedim. "Ben de sizdenim."</p>

  <p class="Standard3">Gözleri, bir ormanın ta içlerinde ağaç gölgelerine gizlenmiş bir orman gölü gibi, ince, yeşilimsi birer ışık çizgisi olana kadar kısıldı. Parmaklarını avucuna bastırdı. Gözleri hâlâ bana dikili, vahşi bir soluk salıverdi.</p>

  <p class="Standard3">"Hasta mı? Evine de gidebilirim o zaman," dedim sabırsızca. "Sonsuza kadar vaktim yok, bak—"</p>

  <p class="Standard3">"Siz— bir, siz— bir..." Gırtlağı tıkandı. Burun üstü yere düşecek sandım. Bütün vücudu titredi, yüzü ilk bıçak darbesiyle dağılan düğün pastası gibi kırışıktı. Yavaş yavaş, büyük bir ağırlık kaldırırcasına, sırf irade gücüyle yeniden düzeltti yüzünü. Şurası burası fena tarazlanmış da olsa gülümsemesi döndü, geri geldi.</p>

  <p class="Standard3">"Hayır," dedi. "Hayır. Kent dışında. Evine— gitseniz de bir işe yaramaz. Yarın— gelemez miydiniz— acaba?"</p>

  <p class="Standard3">Tam bir şey söylemek üzere ağzımı açmıştım ki separe kapı birazcık açıldı. Deri ceketli, esmer, uzun boylu, yakışıklı çocuk kapıdan baktı, yüzü solgun, dudakları sımsıkı kapalıydı, gördü beni, kapıyı yeniden çarçabuk kapadı ama o daha kapıyı kapamaya fırsat bulamadan ben arkada duran, içlerine gazete kâğıdı döşenmiş kitap dolu tahta kasaları görmüştüm bile. Üzerindeki tulum daha hiç kullanılmamışa benzeyen bir adam kasalara bir şeyler koyup çıkarıyordu. Geiger’ın mallarından bir kısmı taşınıyordu demek ki.</p>

  <p class="Standard3">Kapı kapanınca kara gözlüklerimi yeniden taktım, şapkama dokundum. "O halde yarın. Size bir kartımı takdim etmek isterdim ama anlarsınız ya, ne yazık ki—"</p>

  <p class="Standard3">"Ev—vet. Anlarım." Bir daha titredi ve parlak dudaklarının arasından garip bir emme sesi çıktı. Dükkândan çıktım, bulvarın batı köşesine doğru yürüdüm, sonra kuzey yönüne dükkânların arkasındaki dar sokağa saptım. Geiger’ın dükkânının arka çıkışına yük kısmının çevresine tel çekilmiş, üzeri yazısız, kara bir kamyon park etmişti. Hiç kullanılmamışa benzeyen bir tulum giymiş adam tahta kasalardan birini arkaya yüklemekle meşguldü. Döndüm, yeniden bulvara çıktım ve Geiger’ın dükkânına bitişik sokaktaki yangın musluğunun oraya park etmiş bir taksi buldum. Gençten bir oğlan direksiyonun arkasında elindeki korku dergisini okumakla meşguldü. İçeri eğildim, bir dolan gösterdim ucundan: "Birini izler misin?"</p>

  <p class="Standard3">Beni süzdü baştan aşağı: "Aynasız mısın?"</p>

  <p class="Standard3">"Özel."</p>

  <p class="Standard3">Sırıttı. "Ekmek param olur, ahbap." Dergiyi dikiz aynasının arkasına tıkıştırdı, ben de arabaya atladım. Sokağı döndük, Geiger’ın depo çıkışının oraya karşı kaldırıma, gene bir yangın musluğunun dibine park ettik.</p>

  <p class="Standard3">Kamyona bir düzine kutu yükledikten sonra tulumlu adam kamyonun arka kapaklarını kapadı, kancasını taktı, direksiyona geçti.</p>

  <p class="Standard3">"Yakala şunu," dedim benimkine.</p>

  <p class="Standard3">Tulumlu adam motorunu çalıştırdı, sokağa boylu boyunca bir bakış fırlattı ve olanca hızıyla ters yönde yol almaya başladı. Sola dönüp yola çıktı. Biz de aynısını yaptık. Doğuya Franklin'e dönerken şöyle bir gördüm kamyonu, şoföre biraz yaklaşmasını söyledim. Yaklaşmadı ya da yaklaşamadı. Franklin'e vardığımızda kamyonu iki sokak ötemizde gördüm. Vine'a kadar gözümüzün önündeydi, Vine'ı geçip Western'e giderken de öyle. Western'i geçtikten sonra onu iki kere daha gördük. Trafik çok sıkışıktı, benim gençten şoför de kamyonu çok uzaktan izleyebiliyordu. Bu düşüncemi suratına söylemekle meşguldüm ki, o sıra iyice ilerimizde olan kamyon yeniden kuzeye saptı. Saptığı sokağın adı Brittany Meydanı'ydı. Biz Brittany Meydanı'na vardığımızda kamyon gözden kaybolmuştu.</p>

  <p class="Standard3">Benim gençten şoför camlı bölmenin ön tarafından, oturduğu yerden yatıştırıcı sesler çıkardı, saatte kırk kilometre yaparak yokuş yukarı vurduk, kamyonu fundalıkların dibinde arayacaktık anlaşılan. İki sokak sonra Brittany Meydanı doğuya kıvrılıp Randall Meydanı'na kavuşuyordu. Burada, dil gibi dışarı uzanmış bir toprak parçasının üzerinde ön cephesi Randall Meydanı'na bakan, giriş katındaki garaj ise arkaya, Brittany'ye açılan beyaza boyalı bir apartman vardı. Tam bunun önünden geçiyorduk, benim gençten şoför kamyonun çok uzağa gitmiş olamayacağını söylüyordu ki garajın kemerli giriş kapısından baktım ve içerinin karanlığında arka kapakları yeniden açılmış kamyonu gördüm.</p>

  <p class="Standard3">Döndük, apartmanın önüne geldik, ben indim. Lobide ne kimse vardı, ne de bir zil tablosu. Üzerine yaldızlı posta kutuları sıralanmış duvara bitişik tahta bir masa vardı, isimlere göz attım. 405 numaralı dairede Joseph Brody adında biri oturuyordu. Carmen'le oynaşmaktan vazgeçip oynaşacak başka bir ufaklık bulma koşuluyla General Sternwood'dan beş bin dolar para sızdıran kişinin de adı Joe Brody'ydi. O Joe Brody bu Joe Brody olabilirdi. Bahse girmek geldi içimden.</p>

  <p class="Standard3">Şöyle bir dönüp karo döşeli basamakların başladığı yerle asansör boşluğunun bulunduğu yere geldim. Asansörün tepesi zeminle aynı düzeydeydi. Asansör boşluğunun yanında "Garaj" yazılı bir kapı vardı.</p>

  <p class="Standard3">Açtım, dar basamaklardan aşağıya, bodruma indim. Asansörün kapısı açıktı, tulumlu adam oflaya poflaya ağır kolileri içeri yüklüyordu.</p>

  <p class="Standard3">Yanında durdum, bir sigara yakıp onu seyrettim. Bu işten hoşlanmışa benzemiyordu. Aradan biraz geçti. "Yüklediğine dikkat et, ahbap. Yarım tondan fazlasını çekmez," dedim. "Nereye taşınıyor bunlar?"</p>

  <p class="Standard3">"Brody'ye, 405 numara," dedi. "Yönetici misiniz?"</p>

  <p class="Standard3">"Bildin. Esaslı ganimete benziyor."</p>

  <p class="Standard3">Uçuk renk beyaz kirpikli gözleriyle dik dik baktı bana. "Kitap," diye hırladı. "Her kutu en azından elli kilo, bense otuz kilodan fazlasını zor taşırım."</p>

  <p class="Standard3">"Bilmem, ağırlığa dikkat et de sen."</p>

  <p class="Standard3">Altı koliyle birlikte asansöre girdi, kapılan kapadı. Basamaklardan yukarı lobiye çıktım yeniden, oradan da sokağa, taksi beni büromun bulunduğu sokağa bıraktı. Gençten şoföre fazlaca para verdim, o da bana kenarı kıvrılmış kartını verdi, nedense bu defa asansörün yanındaki kum dolu seramik kaba atıvermedim kartı.</p>

  <p class="Standard3">Arka tarafta yedinci katta bir buçuk odam vardı. Yarım oda, zamanında bekleme odası yapmak üzere ikiye böldüğüm odaydı. Benim odanın kapısının üzerinde sadece adım yazılıydı, o da sadece bekleme odası bölümünün üzerinde. Burayı hiç kilitlemezdim, ola ki müşteri gelir, oturup beklemek ister diye.</p>

  <p class="Standard3">İşte, bugün müşterim vardı.</p>

  <p class="Standard3">&nbsp;</p>
</body>
</html>
