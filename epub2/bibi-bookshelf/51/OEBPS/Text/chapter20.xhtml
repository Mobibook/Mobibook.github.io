<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc19">20</h2>

  <p class="Standard3">&nbsp;</p>

  <p class="Standard3">Kayıp Kişiler Bürosu'ndan Komiser Gregory kartımı geniş masasının düz yüzeyi üzerine kenarları tam tamına masanın kenarlarına paralel gelecek biçimde yerleştirdi. Başını yana eğip kartı inceledi, homurdandı, döner iskemlesinde arkaya dönüp penceresinden biraz ötedeki Adalet Sarayı'nın, pencerelerine demir parmaklıklar geçirilmiş en üst katına baktı. İri yarı bir adamdı, bir gece bekçisinin yorgun bakışları ve ağır, ne yaptığını bilen hareketleri vardı onda. Sesi düz, ifadesiz ve kayıtsızdı.</p>

  <p class="Standard3">"Özel hafiyesin ha?" dedi, bana değil pencereden dışarıya bakarak. Köpekdişinin üzerine kondurduğu funda kökünden piponun karaya kesmiş haznesinden duman yükseliyordu. "Sana ne gibi bir yardımım olabilir?"</p>

  <p class="Standard3">"General Sternwood hesabına çalışıyorum, 3765 Alta Brea Crescent, Batı Hollywood." Komiser Gregory pipoyu çıkarmadan ağzının kenarından bir parça duman üfledi. "Ne için?"</p>

  <p class="Standard3">"Tam sizin alanınız değil ama, gene de ilgileniyorum. Bana yardım edebileceğinizi düşündüm."</p>

  <p class="Standard3">"Ne konuda yardım edecek misim?"</p>

  <p class="Standard3">"General Sternwood zengin bir adam," dedim. "Eyalet savcısının babasının eski dostu. Ayak işlerine bakacak birini tutmayı canı çekiyorsa, bu polisi ilgilendirmez. Sadece bu lüksü edinebilecek parası var, o kadar."</p>

  <p class="Standard3">"Ben niye ona çalışacakmışım ki?"</p>

  <p class="Standard3">Buna cevap vermedim. Döner iskemlesinde yavaş yavaş, olanca ağırlığıyla döndü ve iri ayaklarını bütün ağırlığıyla odanın zeminini kaplayan muşambanın üzerine yerleştirdi. Bürosunda yıllar sürmüş bir rutinin yavan kokusu vardı. Bana boş boş baktı. "Zamanınızı almak istemiyorum, Komiser," dedim ve sandalyemi geriye ittim — on santim kadar.</p>

  <p class="Standard3">Yerinden kıpırdamadı. Feri kaçmış yorgun gözlerini dikip bakmayı sürdürdü. "Eyalet savcısını tanıyor musun?"</p>

  <p class="Standard3">"Tanıştık. Bir zamanlar da emrinde çalışmıştım. Onun başmüfettişi Bernie Ohls'u oldukça iyi tanırım."</p>

  <p class="Standard3">Komiser Gregory bir telefona uzandı ve "Bana Eyalet savcısının bürosundan Bernie Ohls'u bulun," dedi kelimeleri ağzının içinde yuvarlayarak.</p>

  <p class="Standard3">Eli yerine yerleştirdiği ahizenin üzerinde, bekledi. Saniyeler geçti. Piposundan dumanlar yükseldi. Gözleri de eli kadar ağır ve kıpırtısızdı. Telefonun zili çaldı, sol eliyle benim kartıma uzandı. "Ohls? Merkezden Al Gregory. Philip Marlowe diye biri var burada. Kartında özel dedektif olduğu yazılı. Benden bilgi istiyor... Öyle mi? Görünüşü nasıl?... Tamam, teşekkürler."</p>

  <p class="Standard3">Ahizeyi yerine bıraktı, piposunu ağzından çıkarıp içindeki tütünü kalın bir kurşunkalemin pirinç tepesiyle hazneye vurarak boşalttı. Bunu, sanki o gün yapacağı işlerden herhangi biri kadar önemliymiş gibi olanca dikkat ve ciddiyetiyle yaptı. Arkasına yaslanıp gözlerini dikti, bir süre daha baktı bana.</p>

  <p class="Standard3">"Ne öğrenmek istiyorsun?"</p>

  <p class="Standard3">"Elinizdeki olaydaki gelişmeleri, eğer varsa tabii."</p>

  <p class="Standard3">Bu dediklerimi şöyle bir düşündü. "Regan mı?" dedi sonunda.</p>

  <p class="Standard3">"Doğru."</p>

  <p class="Standard3">"Tanır mısın onu?"</p>

  <p class="Standard3">"Hiç görmedim. Otuz yaşın üzerinde yakışıklı bir İrlandalı olduğunu, bir zamanlar kaçak içki işinde olduğunu, General Sternwood'un büyük kızıyla evlendiğini, anlaşamadıklarını duydum. Bir ay önce ortadan kaybolduğunu söylediler."</p>

  <p class="Standard3">"General kendini şanslı sayacak yerde, özel yetenekler tutup uzun otları aralatıyor ha!"</p>

  <p class="Standard3">"General ona çok yakınlık duymuş. Olur böyle şeyler. İhtiyar kötürüm ve yalnız. Regan yanında oturur, ona arkadaşlık edermiş."</p>

  <p class="Standard3">"Bizden daha iyisini becerebileceğini mi sanıyorsun?"</p>

  <p class="Standard3">"Regan'ı bulmak söz konusu olduğu sürece hayır. Ama ortada oldukça esrarengiz bir şantaj meselesi var. Regan'ın işin içinde olmadığından emin olmak istiyorum. Nerede bulunduğunu bilmek işe yarayabilir."</p>

  <p class="Standard3">"Sana yardımcı olmak isterdim ahbap, ama nerede olduğunu bilmiyorum. Perdeyi çekti gitti, o kadar."</p>

  <p class="Standard3">"Sizlere kolay kolay sökecek numara değil, değil mi Komiser?"</p>

  <p class="Standard3">"Öyle — ama beceren beceriyor — bir süre için." Masasının yanındaki bir zile bastı. Ortayaşlı bir kadın kapıdan kafasını uzattı. "Terence Regan dosyasını getirir misin bana, Abba."</p>

  <p class="Standard3">Kapı kapandı. Giderek ağırlaşan bir sessizlik içinde Komiser Gregory'yle birbirimize baktık. Kapı yeniden açıldı ve kadın masanın üzerine iki ucundaki şeritlerle ortadan bağlanmış yeşil bir dosya koydu. Komiser Gregory başını sallayarak uğurladı onu, bağa çerçeveli kalın bir gözlüğü damarlı burnunun üzerine koyarak dosyadaki yaprakları ağır ağır çevirdi. Sigaramı parmaklarımın arasında döndürdüm.</p>

  <p class="Standard3">"Eylülün 16'smda sırra kadem basmış," dedi. "Bunun tek dikkat çekici yanı şoförün izin günü olması, bu yüzden de Regan'ın arabasını garajdan aldığını gören olmamış. Mamafih öğleden sonra geç saatlerdeymiş. Arabayı dört gün sonra Sunset Towers denen yerin yakınlarında, o fiyakalı villa sitelerinden birinin garajında bulduk. Garajdaki adamlardan biri çalıntı araba diye ihbar etmiş, buranın arabası değil diyerek. Sitenin adı Casa de Oro. Bununla ilgili bir pürüz var, şimdi anlatacağım sana. Arabayı oraya kimin koyduğuna dair hiçbir şey öğrenemedik. Arabadaki parmak izleri dosyadakilerden hiçbirine uymuyor. Garajdaki araba dalavere kokusu almaya yetmez, ama işin içinde gene de dalavere kokusu almaya yetecek bir şey var. Biraz sonra söyleyeceğim bir şey yüzünden."</p>

  <p class="Standard3">"Eddie Mars'ın karısının kayıp kişiler listesinde olması, değil mi?" dedim.</p>

  <p class="Standard3">Keyfi kaçmıştı. "Öyle ya. Kiracıları araştırınca orada oturduğunu ortaya çıkardık. Regan'ın ortadan kaybolduğu sıralarda oradan ayrılmış, iki gün içinde filan yani. Az çok Regan'ı andıran biri onunla birlikte görülmüş ama adamın tam tarifini alamadık. Bu bizim iş öyle gariptir ki Allah cezasını versin, ihtiyar bir kadın pencereden bakıyordur, kaçan birini görür, altı ay sonra bir sıra zanlı arasından onu bulur çıkarır, ama otel görevlilerine gıcır gıcır fotoğraf gösterirsin de adam bir türlü emin olamaz."</p>

  <p class="Standard3">"Bunu beceremeyen de iyi otel görevlisi sayılmıyor, anlaşılan!" dedim.</p>

  <p class="Standard3">"Öyle. Eddie Mars'la karısı birlikte yaşamıyorlarmış ama dostmuşlar, Eddie öyle diyor. Birkaç olasılık var. Bir kere Regan her zaman elbiselerinin içine yerleştirilmiş on beş bin dolar taşırmış. Gerçek para diyorlar. Üstü para altı gazete kâğıdı filan değil yani. Dünyanın parası ama, kim bilir, belki de Regan herkesin gözü önünde çıkarıp para saymaktan hoşlanan tipti, onun için taşıyordu parayı. Belki de, olur a, para filan umurunda değildi. Karısının dediğine bakılırsa ihtiyar Sternwood'dan yemekle yatacak yer dışında kuruş almamış, bir de karısının hediyesi olan Packard 120 var. Zengin eve düşmüş sabık kaçak içki imalatçısı için garip."</p>

  <p class="Standard3">"İçinden çıkamadım," dedim.</p>

  <p class="Standard3">"E, bak adam sırra kadem basmış, donunda on beş bin kâğıt taşıyor, herkes de biliyor üstelik. E, para bu yani. Ben de olsam toz olurum, on beş bin kâğıt bu, üstelik lisede iki çocuk okutuyorum. İlk akla gelen birinin onu silkelediği, fena silkelediği hem de öyle ki çöle götürüp kaktüslerin arasına asmak zorunda kalmışlardır. Ama bu pek akla yatkın değil. Regan silah taşırdı hem de iyi bilirdi kullanmasını, öyle kaçak içkicilere gözdağı vermek için filan da değil sadece. Dediklerine bakılırsa 1922'de İrlanda olayları sırasında mı ne, emrinde koca bir manga varmış. Onun gibi bir adam kolay lokma olmaz. Sonra, arabasının garajda olması, onu silkeleyen her kimse, onun Eddie Mars'ın karısında gözü olduğunu bildiğini gösterir ki —vardı tabii, o başka— bu da yoldan geçen her bilardo salonu serserisinin bileceği şey değil."</p>

  <p class="Standard3">"Fotoğraf var mı?" dedim.</p>

  <p class="Standard3">"Eddie'nin var, kadının yok. Bu da garip. Bu olayda bir sürü gariplik var ya. İşte." Masanın öbür ucundan bana doğru parlak bir fotoğraf itti. Gözümün önünde duran neşeli olmaktan çok yaslı, külhanbeyi olmaktan çok mesafeli İrlandalı yüzüne baktım. Sert erkek suratı değil ama öyle herkesin itip kakabileceği birinin de suratı değil. Düz koyu renk kaşların altında kuvvetli alın kemikleri. Uzun olmaktan çok geniş bir alın, koyu renk kıvırcık halı gibi saç, ince küçük bir burun, geniş bir ağız. Güç ifadesi olan ama ağza göre küçük bir çene. Biraz gergin ifadeli bir yüz, hızlı hareket eden, vurduğu yerden ses getiren biri. Fotoğrafı geriye ittim. Bu yüzü görürsem tanırdım, biliyordum. Komiser Gregory pipoyu vurarak boşalttı, yeniden doldurdu ve başparmağıyla tütünü sıkıştırdı. Yaktı, dumanını üfledi ve yeniden konuşmaya başladı.</p>

  <p class="Standard3">"Ee tabii onun Eddie Mars'ın karısına yanık olduğunu bilenler olabilir. Eddie'nin yanı sıra. Şaşarsın, Eddie biliyordu. Ama umurunda değil sanki. İlk başlarda her adımında peşindeydik. Tabii Eddie onu sırf kıskançlıktan öteki dünyaya yollamaz. Durum ayan beyan onun aleyhine görünür çünkü."</p>

  <p class="Standard3">"Ne kadar uyanık olduğuna bağlı," dedim. "Çifte blöf yapabilir."</p>

  <p class="Standard3">Komiser Gregory başını hayır anlamında salladı. "Eğer dümenini yürütebilecek kadar uyanıksa, böyle bir işe kalkışmayacak kadar da uyanıktır. Dediğini anlıyorum. Geri zekâlı numarası yapacağını tahmin etmeyeceğimiz için geri zekâlı numarası çekiyor diyorsun. Polis açısından bakıldığında yanlış olur bu. Bir dakika yalnız bırakmayız, bu da işini engeller. Sen geri zekâlı rolü çekmenin uyanıklık olduğunu düşünebilirsin. Ben düşünebilirim. Ama sıradan polis öyle düşünmez. Dünyayı zindan ederler ona. Bu olasılığı sildim. Haksızsam bana tersini kanıtla, iskemlemin minderini yiyeyim. O zamana kadar Eddie'yi temize çıkmış sayıyorum. Kıskançlık onun gibi biri için kötü bir cinayet nedenidir. Birinci sınıf dümen döndürenlerde işadamı kafası vardır. İşlerine geldiğince davranmasını öğrenirler, kişisel duygular kendi başlarının çaresine bakar. Bu olasılığı da çıkarıyorum."</p>

  <p class="Standard3">"Neyi bırakıyorsun peki?"</p>

  <p class="Standard3">"Hanımefendiyle Regan'ın kendilerini. Başka hiç kimseyi değil. Kadın bir zamanlar sarışındı, şimdi değildir herhalde. Onun arabasını bulamadık, demek ki ona binip gittiler. Bizden epey öndeler — on dört gün kadar. Regan'ın arabası ortaya çıkmasaydı olay bize nasıl ulaşırdı bilmem. Tabii böyle işlere alışığımdır, özellikle iyi ailelerde. Ve ayrıca tabii her şey son derece gizli yürütüldü."</p>

  <p class="Standard3">Arkasına yaslandı, iri ağır ellerinin avuçlarını gürültüyle koltuğunun kollarına indirdi.</p>

  <p class="Standard3">"Beklemekten başka yapılacak bir şey göremiyorum," dedi. "Antenleri havaya diktik, ama sonuç için henüz erken. Şu dediğim on beş bin kâğıt Regan'ın cebinde. Kızın da parası vardır, belki büyük kısmı incik boncuk şeklinde. Ama günün birinde biter paraları. Regan bir çek yazar, birine bir mektup yollar. Bilinmedik bir kentte de olsalar, adlarını değiştirmiş de olsalar, iştahları yerinde olmalı. Paradan kaçamazlar."</p>

  <p class="Standard3">"Kız Eddie Mars'la evlenmeden önce ne yapıyormuş?"</p>

  <p class="Standard3">"Şarkıcılık."</p>

  <p class="Standard3">"Mesleğini icra ederken fotoğrafı yok mu?"</p>

  <p class="Standard3">"Hayır. Eddie'de birkaç tane vardır belki ama o da onları sökülmez. Kızı rahat bırakmamızı istiyor. Hakkından gelemiyorum. Güçlü dostları var, yoksa Eddie Mars olur muydu?" Homurdandı. "Bütün bunlar işine yarıyor mu?"</p>

  <p class="Standard3">"İkisini de bulamayacaksınız. Pasifik Okyanusu çok yakında," dedim.</p>

  <p class="Standard3">"İskemlemin minderi konusunda söylediklerim hâlâ geçerli. Adamı bulacağız. Biraz zaman alabilir. Bir iki yıl kadar."</p>

  <p class="Standard3">"General Sternwood'un o kadar ömrü olmayabilir," dedim.</p>

  <p class="Standard3">"Birader, elimizden ne geliyorsa yaptık. Biraz para harcayıp ödül koymayı göze alırsa, sonuç alabiliriz. Benim aldığım maaş bu işi çözmeye değecek kadar değil." İri gözlerini kırpıştırarak bana baktı, kaşları oynadı. "Eddie'nin ikisini de temizlettiği konusunda ciddi misin?"</p>

  <p class="Standard3">Güldüm. "Yok canım. Şaka yapıyordum. Ben de senin gibi düşünüyorum, Komiser. Regan kendisi için çok daha fazla şey ifade eden bir kadına kaçtı, geçinemediği zengin karısıyla oturmaktansa. Kadın henüz zengin de değil ayrıca."</p>

  <p class="Standard3">"Demek tanıştınız ha!"</p>

  <p class="Standard3">"Evet. Kıyak bir hafta sonu geçirilir onunla, ama her gün, her gün bıktırır."</p>

  <p class="Standard3">Bir şeyler homurdandı, ayırdığı zaman ve verdiği bilgiler için teşekkür edip ayrıldım. Belediye'den ayrılırken arkama üstü kapalı gri bir Plymouth takıldı. Ona beni sakin bir sokakta yakalama fırsatı tanıdım. Beğenmedi, ben de onu silkip tekrar kendi işime gücüme daldım.</p>

  <p class="Standard3">&nbsp;</p>
</body>
</html>
