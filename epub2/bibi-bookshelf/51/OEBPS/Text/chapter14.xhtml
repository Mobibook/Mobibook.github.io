<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc13">14</h2>

  <p class="Standard3">&nbsp;</p>

  <p class="Standard3">Randall Place'deki apartmanın girişinin yakınlarına park ettiğimde saat beşe on vardı. Bir iki pencerede ışık yanıyordu, alaca karanlıkta radyolar meliyordu. Asansörle dördüncü kata çıktım, yeri yeşil halı döşeli, duvar kaplamaları fildişi renkli geniş bir koridordan aşağı doğru yürüdüm. Yangın çıkışının açık duran tel örgü kapısından gelen serin hava koridordan aşağı esiyordu.</p>

  <p class="Standard3">Üzerinde 405 yazan kapının yanında küçük fildişi bir düğme vardı. Bastım ve bana çok uzun gelen bir süre bekledim. Kapı hiç gürültüsüzce birkaç santim aralandı. Açılışında kaçamak bir şeyler vardı. Adam uzun bacaklı, uzun belli, dik omuzluydu, ifadesini denetlemeyi yıllar önce öğrenmiş esmer, ifadesiz yüzüne koyu kahverengi gözler yerleşmişti. Bulaşık teli gibi kıvırcık saçları alnının gerisine doğru uzanıyor, bu da ilk bakışta kahverengi bir kubbe gibi yükselen alnın altında beyin varmış yanılgısını uyandırıyordu. Kederli gözleri bana ilgisizce baktı. İnce uzun esmer parmakları kapının kenarını kavrıyordu. Hiçbir şey söylemedi.</p>

  <p class="Standard3">"Geiger mi?" dedim.</p>

  <p class="Standard3">Gördüğüm kadarıyla adamın yüz ifadesi değişmedi. Kapının arkasından bir yerlerden bir sigara çıkardı, dudaklarının arasına kıstırıp bir nefes çekti. Nefes bana tembel, horlayıcı bir duman olarak ulaşırken, bunu kart dağıtan bir kumarbazınki kadar kayıtsız, soğuk, acelesiz söylenmiş sözcükler izledi.</p>

  <p class="Standard3">"Ne demiştin?"</p>

  <p class="Standard3">"Geiger. Arthur Gwynn Geiger. Kitapların sahibi."</p>

  <p class="Standard3">Sakin, dinledi dediğimi adam. Gözlerini indirip sigarasının ucuna baktı. Öteki eli, kapıyı tutan eli düştü, gözden kayboldu. Omzuna bakılacak olursa o eliyle bir şeyler yapıyordu.</p>

  <p class="Standard3">"Bu isimde birini tanımıyorum," dedi. "Buralarda mı oturuyor?"</p>

  <p class="Standard3">Gülümsedim. Gülümsememden hoşlanmadı. Gözlerine kötü bir bakış geldi. "Joe Brody misiniz?" dedim.</p>

  <p class="Standard3">Esmer yüz birden sertleşti. "Ne olmuş? Bir dümenin mi var ahbap— yoksa sadece eğleniyor musun?"</p>

  <p class="Standard3">"Demek ki Joe Brody'sin," dedim. "Geiger adında birini de tanımıyorsun. Çok garip!"</p>

  <p class="Standard3">"Öyle mi? Belki de garip olan senin mizah anlayışındır. Al da başka yerde oyna oyuncağınla!"</p>

  <p class="Standard3">Kapının çerçevesine yaslandım ve hülyalı hülyalı gülümsedim ona. "Kitaplar sende Joe. Enayiler listesi de bende. Biraz çene çalsak iyi olur."</p>

  <p class="Standard3">Gözlerini yüzümden ayırmadı. Arkasındaki odada hafif bir gürültü oldu, sanki madeni bir perde halkası madeni bir kornişe çarpıp tıngırdamış gibi. Odaya yanlamasına bir bakış attı. Kapıyı biraz da araladı.</p>

  <p class="Standard3">"Neden olmasın — madem ki elinde bir şey olduğunu sanıyorsun?" dedi soğukkanlı bir sesle. Kenara çekildi. Onu geçip odaya girdim.</p>

  <p class="Standard3">İyi ve az mobilyayla döşenmiş aydınlık bir odaydı. Karşı duvardaki balkon kapılan taştan bir sekiye açılıyor, yamaçlardaki alaca karanlık manzarasını alıyordu. Bunların yakınında, batı yönündeki duvarda kapalı bir kapı ve gene aynı duvarda giriş kapısının yakınlarında bir kapı daha vardı. Bu sonuncusu pirinç bir kornişe takılı pelüş bir perdeyle gizlenmişti.</p>

  <p class="Standard3">Doğu yönündeki duvarda kapı yoktu. Duvarın ortasına doğru bir divan yerleştirilmişti, divanın üzerine çöktüm. Brody kapıyı kapattı ve yengeç yürüyüşüyle dört köşe kabaralarla süslü, uzun bacaklı, meşe ağacından bir masaya doğru yürüdü. Masanın alt raflarından birinin üzerinde sedir ağacından sarı madeni menteşeli bir kutu duruyordu. Kutuyu götürdü, öteki iki kapı arasındaki bir şezlongun üzerine koydu ve oturdu. Şapkamı divanın üzerine attım, bekledim.</p>

  <p class="Standard3">"Ee, dinliyorum," dedi Brody. Puro kutusunu açtı, sigarasının izmaritini yanındaki bir çanağa attı. Dudaklarının arasına ince uzun bir puro yerleştirdi. "Puro?" Bana bir puro fırlattı.</p>

  <p class="Standard3">Puroyu yakaladım. Aynı anda puro kutusundan bir tabanca çıkarıp burnuma dayadı. Silaha baktım. 38'lik bir polis tabancasıydı bu. Ne diyebilirdim ki?</p>

  <p class="Standard3">"Gıcır, değil mi?" dedi Brody. "Şöyle kalkarmış gibi yap. Yavaş yavaş öne doğru gel. Ara sıra da nefes al ki ölmeyesin!" Filmlerdeki sert erkeklerin o çok çalışılmış lakayt sesini taklit ediyordu. Bunların hepsini sinema böyle yaptı zaten.</p>

  <p class="Standard3">"Cık cık cık," dedim, istifimi bile bozmadan. "Bu kentte silah bolluğuyla beyin kıtlığı var. Şu birkaç saat içinde elinde silah tutuyor diye dünyayı avucunun içinde sanan ikinci tipsin karşıma çıkan. Şu silahı indir, sersemlik etme, arkadaş!"</p>

  <p class="Standard3">Kaşları çatıldı, çenesini havaya dikti. Gözlerine hain bir bakış geldi.</p>

  <p class="Standard3">"Öteki tipin adı Eddie Mars'dı," dedim. "Hiç duymuşluğun var mı?"</p>

  <p class="Standard3">"Hayır." Brody silahı burnuma tutmaktan vazgeçmedi.</p>

  <p class="Standard3">"Dün geceki yağmurda nerelerde olduğunu bilse, seni sineklikle ezer gibi ezer geçer."</p>

  <p class="Standard3">"Benden Eddie Mars'a ne ki?" diye soğuk bir sesle sordu Brody. Yine de silahını dizlerine doğru indirdi.</p>

  <p class="Standard3">"Doğru, hatıran bile kalmaz," dedim.</p>

  <p class="Standard3">Gözlerimizi dikip birbirimize bakmayı sürdürdük. Solumdaki kapı aralığını örten pelüş perdenin altından sivri burnu görünen siyah terliğe bakmadım.</p>

  <p class="Standard3">Brody sakin bir sesle: "Beni yanlış anlama," dedi. "Sert erkek değilim ben— sadece dikkatliyim. Kimin nesi olduğunu ne bileyim. Belki de caninin tekisin."</p>

  <p class="Standard3">"Yeterince temkinli değilsin," dedim. "Geiger’ın kitaplarıyla oynadığın oyun feciydi." Uzun uzun, ağır ağır soluk aldı, soluğunu dışarı verdi. Sonra arkasına yaslandı, uzun bacaklarını üst üste attı, Kolt'u dizlerinin üzerine yerleştirdi.</p>

  <p class="Standard3">"Bu cehennem oyuncağını kullanmayacağımı sanıp da avunma, gerekirse kullanırım," dedi. "Hikâye nedir?"</p>

  <p class="Standard3">"Sivri burunlu terlik giyen arkadaşına söyle de içeri girsin. Hanımkız soluğunu tutmaktan yorulmuş olmalı!"</p>

  <p class="Standard3">Brody gözlerini kamımdan ayırmadan seslendi: "Gel içeri Agnes!"</p>

  <p class="Standard3">Perde yana savruldu, Geiger’ın dükkânında kalça sallayan yeşil gözlü sahte sarışın aramıza katıldı. Beni didik didik edecekmiş gibi nefretle bakıyordu. Burun delikleri kısılmış, gözleri bir iki ton koyulmuştu. Mutlu görünmüyordu.</p>

  <p class="Standard3">"Senin bela olduğunu adım gibi biliyordum," diye hırladı. "Joe'ya kendini kollamasını söylemiştim."</p>

  <p class="Standard3">"Kucağının arka tarafına düşen yerini kollasa daha iyi olur," dedim.</p>

  <p class="Standard3">"Aman ne komik," dedi sansın.</p>

  <p class="Standard3">"Komik idi," dedim. "Ama galiba artık değil."</p>

  <p class="Standard3">"Esprileri kes," diye öğüt verdi Brody. "Joe kendini sandığından iyi kollar. Işığı yak da şu herifi zımbalamak gerekirse önümü göreyim."</p>

  <p class="Standard3">Sarışın dört köşe bir ayaklı lambayı yaktı. Sonra lambanın yanındaki iskemleye çöktü, korsesi sıkıyormuş gibi dimdik oturdu. Puromu ağzıma yerleştirip ucunu kopardım. Kibrit çıkarıp puroyu yakarken Brody'nin Colt'u benimle daha da yakından ilgilendi. Bir nefes aldım, sonra konuştum:</p>

  <p class="Standard3">"Sözünü ettiğim enayi listesi şifreli. Daha çözemedim, ama beş yüz kadar isim yazılı. Bildiğim kadarıyla on iki koli kitap var. En az beş yüz kitap demektir bu. Kiraya verilmiş bir avuç kitap daha vardır ama hadi yuvarlak hesap beş yüz diyelim, abartmamış olmak için. İşe yarar bir listeyse, yüzde ellisini yok saysak bile kiraya verilmiş yüz yirmi beş bin kitap demektir bu. Hanım arkadaşın neden söz ettiğimi iyi biliyor. Ben sadece tahmin yürütüyorum. Kitap başına kira ücretini ne kadar az tutarsan tut, bir dolardan aşağı olmaz. Bu işler parayla döner. Kitap başına bir dolar kirayla yüz yirmi beş bin dolar kazanırsın, sermayen de olduğu gibi durur. Yani demek istiyorum ki Geiger’ın sermayesi hâlâ sende. İnsanı mimlemek için yeter de artar bile!"</p>

  <p class="Standard3">Sarışın konuştu: "Çıldırmışsın sen, seni allanın belası sivri zekâ, seni—"</p>

  <p class="Standard3">Brody yandan dişlerini göstererek hırladı: "Kes sesini be, kessene sesini!"</p>

  <p class="Standard3">Kız sustu, konuşmanın yerini düdüklü tencere gibi için için fokurdayan bir öfke aldı. Gümüşsü tırnaklarıyla dizlerini çiziyordu.</p>

  <p class="Standard3">"Her ipini koparan bu dümene dalamaz," dedim Brody'ye neredeyse sevecen bir sesle, "senin gibi işini bilen bir hin gerek. İnsanların güvenini kazanmalı, sonra da kaybetmemelisin. Elden düşme seks kitapları kiralayanlar tuvaletin yolunu bulamayan haminneler kadar tedirgin olurlar. Bana kalırsa işin şantaj cephesi büyük hata. Ben buna boş verip adam gibi satış ve kirayla yetinmeli diyorum."</p>

  <p class="Standard3">Brody'nin karanlık, esmer bakışları yüzümü aşağıdan yukarıya bir süzdü. Kolt'u hâlâ önem arzeden organlarıma yönelikti. "Matrak herifsin," dedi ifadesiz bir sesle. "Bu nefis dümen kiminmiş ki?"</p>

  <p class="Standard3">"Senin," dedim. "Neredeyse."</p>

  <p class="Standard3">Sansın yutkunur gibi yaptı, kulağını tuttu. Brody bir şey söylemedi. Sadece bana baktı. "Ne?" diye bağırdı sarışın. "Sen burada oturmuş Bay Geiger’ın ana caddenin göbeğinde bu işi yaptığını mı söylüyorsun yani? Çıldırmışsın!"</p>

  <p class="Standard3">Kibarca sırıttım suratına. "Söylüyorum işte. Herkes bu dümenin varlığından haberli. Hollywood bunun için biçilmiş kaftan. Eğer böyle bir dümen olacaksa gözler önünde olması işbilir aynasızların kolayına gelir. Aynı nedenden günah yuvalarına da bayılıyorlar ya. Gerektiğinde su sıkacakları yerin neresi olduğunu bilirler böylece."</p>

  <p class="Standard3">"Aman tanrım," dedi sarışın. "Bu salağın oturmuş bana hakaret etmesine izin veriyorsun, öyle mi? Senin elinde silah var, onun elindeyse sigarasıyla başparmağından başka bir şey yok!"</p>

  <p class="Standard3">"Hoşuma gidiyor," dedi Brody. "Herifin fikirleri fena değil. Çeneni kapa ve açma, yoksa ben bununla kapayacağım!" Silahı giderek daha aldırmazlaşan bir hareketle elinde döndürdü.</p>

  <p class="Standard3">Sarışın soluksuz kaldı bir an, sonra başını duvara çevirdi. Brody bana bakıp, hınzır hınzır: "Nasıl ele geçirmişim peki bakalım bu nefis dümeni?" dedi.</p>

  <p class="Standard3">"Geiger'ı vurarak. Dün gece yağmurda. Adam vurmak için biçilmiş kaftandı hava. Dert şu ki sen onu mıhlarken yalnız değildi. Ya bunun farkına varmadın, ki pek olacak şey değil, ya da ödün patladı, tabanları yağladın. Ama fotoğraf makinesinden fotoğraf plakasını çıkarıp alacak, sonra da gelip cesedini saklayacak kadar cesaretin vardı, kitapları da aldın götürdün ki polis cinayet olduğunu anlamasın!"</p>

  <p class="Standard3">"Yaa," dedi Brody küçümseyen bir sesle. Kolt'u dizinde hoplatıyordu. Esmer suratı tahta parçasından oyulmuş kadar sertti. "Gözünüzü budaktan sakınmıyorsunuz, bayım. Çok ama çok şansınız varmış ki Geiger'i ben öldürmedim."</p>

  <p class="Standard3">"Gene de suçlanabilirsin ama," dedim neşeli bir sesle, "sen bu iş için biçilmiş kaftansın."</p>

  <p class="Standard3">Brody'nin sesi boğuklaştı. "Suçu üzerime yıktığını mı söylemek istiyorsun?"</p>

  <p class="Standard3">"Hem de nasıl!"</p>

  <p class="Standard3">"Nasıl yani?"</p>

  <p class="Standard3">"Olayı böyle anlatacak biri var. Sana tanık var demiştim. Beni hafife alma, Joe!"</p>

  <p class="Standard3">O zaman patladı. "O küçük, kızışmış orospu!" diye bağırdı. "O yapar bunu, o— yapar mı yapar!"</p>

  <p class="Standard3">Arkama yaslandım, suratına sırıttım. "Çok güzel. Onun çıplak fotoğraflarının sende olduğunu biliyordum."</p>

  <p class="Standard3">Brody bir şey demedi. Sansın bir şey demedi. Hele iyice bir dank etsin kafalarına. Brody'nin yüzü yavaş yavaş aydınlandı, kül rengi bir gevşeme, rahatlama geldi. Kolt'u yanındaki masanın üzerine koydu ama sağ elini de tabancanın yakınına yerleştirdi. Purosunun külünü halıya silkti, iyice kısılıp ince, parlak birer çizgi haline gelmiş gözleriyle baktı bana.</p>

  <p class="Standard3">"Beni salak sanıyorsun herhalde," dedi Brody.</p>

  <p class="Standard3">"Eh, şöyle böyle; küçük çaplı bir üçkâğıtçı olduğun düşünülürse. Resimleri getir!"</p>

  <p class="Standard3">"Ne resimleri?"</p>

  <p class="Standard3">Başımı salladım. "Yanlış oyun oynuyorsun, Joe. Ağzı süt kokma numarası seni bir yere götürmez. Ya dün gece oradaydın ya da çıplak resimleri orada olan birinden edindin. Kızın orada olduğunu biliyordun çünkü kız arkadaşın aracılığıyla Bayan Regan'ı polise gitmekle tehdit ettin. Bunu yapmaya yetecek kadar bilgi ancak olup bitenleri görmüş olmanla, ya da elinde bulundurduğun fotoğrafın nerede ve ne zaman çekildiğini bilmenle açıklanabilir. Şöyle bir öksür de aklını başına devşir."</p>

  <p class="Standard3">"Biraz para karşılığı olur," dedi Brody. Yeşil gözlü şansına bakmak üzere bir parça başını çevirdi. Kız artık yeşil gözlü değildi, sarışınlığı da işte öylesine sarışınlıktı. Yeni avlanmış tavşan gibi elden ayaktan kesilmişti.</p>

  <p class="Standard3">"Para filan yok," dedim.</p>

  <p class="Standard3">Acı acı somurttu. "Nereden buldun izimi?"</p>

  <p class="Standard3">Cüzdanımı çıkarıp açtım, rozetimi gösterdim ona. "Geiger’ın izindeydim— bir müşteri için. Dün gece sokaktaydım, yağmurda. Silah seslerini duydum. Katili görmedim. Onun dışında her şeyi gördüm."</p>

  <p class="Standard3">"Ve çeneni tuttun," diye sırıttı Brody.</p>

  <p class="Standard3">Cüzdanımı geriye, yerine koydum. "Evet," diye onayladım. "Şimdiye kadar. Fotoğrafları veriyor musun, vermiyor musun?"</p>

  <p class="Standard3">"Şu kitap işi," dedi Brody. "Aklım ermiyor."</p>

  <p class="Standard3">"Onları Geiger’ın dükkânından buraya kadar izledim. Tanığım var."</p>

  <p class="Standard3">"O serseri velet mi?"</p>

  <p class="Standard3">"Hangi serseri velet?"</p>

  <p class="Standard3">Tekrar somurttu. "Dükkânda çalışan çocuk. Kamyon gittikten sonra tüydü. Agnes nereye defolduğunu bilmiyor."</p>

  <p class="Standard3">"Bu iyi işte," dedim, suratına sırıtarak, "işin bu yanı beni biraz kaygılandırıyordu. İkinizden biri Geiger’ın evine uğradı mı— önceki gece?"</p>

  <p class="Standard3">"Dün gece bile gitmedik," dedi Brody sert bir sesle. "Kız onu benim zımbaladığımı söylüyor, öyle mi?"</p>

  <p class="Standard3">"Fotoğrafları ele geçirirsem onu yanlış gördüğüne inandırabilirim. Biraz içki filan içilmiş de."</p>

  <p class="Standard3">Brody iç geçirdi. "Beni günahı kadar sevmez. Onu devre dışı bıraktım. Tabii paramı aldım ama almasam da aynı şeyi yapardım. Benim gibi basit biri için fazla üşütük o kız." Gırtlağını temizledi. "Biraz para veremez misin? Meteliğe kurşun atıyorum. Agnes'le ben buradan çekip gideceğiz."</p>

  <p class="Standard3">"Benim müşteriden bir şey çıkmaz."</p>

  <p class="Standard3">"Dinle—"</p>

  <p class="Standard3">"Resimleri getir, Brody!"</p>

  <p class="Standard3">"Allah kahretsin," dedi. "Sen kazandın." Ayağa kalktı, Kolt'u yan cebine kaydırdı. Sol eli ceketinin cebine girdi. Elini oraya sokmuş, suratı nefretle buruşmuştu ki, kapının zili çalmaya başladı, çaldı, çaldı, çaldı.</p>

  <p class="Standard3">&nbsp;</p>
</body>
</html>
