<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc1">2</h2>

  <p class="Standard3">&nbsp;</p>

  <p class="Standard3">Bahçeye açılan kapılardan çıktık ve çayırın garajın uzağına düşen taralından dolanan düz, kırmızı taş döşeli patikadan yürüdük. Çocuk görünüşlü şoför şimdi kara renkli, kromaj akşamlı büyük bir arabayı çıkarmış tozunu alıyordu. Patika bizi limonluğun yanına çıkardı, uşak limonluğun kapısını açtı, kenara çekilip bekledi. Kapı, orta hararette fırın sıcaklığında bir ön odaya açıldı. Uşak arkamdan içeri girdi, bir iç kapıyı açtı, buradan da içeri girdik. Burası gerçekten sıcaktı işte. Hava ağır, nemli, buharlı ve çiçek açmış tropikal orkidelerin yapış yapış kokusuyla doluydu. Cam duvarlarla tavan iyice buğulanmıştı, bitkilerin yaprakları üzerine iri su damlaları düşüyordu. Odada akvaryum havuzundan süzülmüş gibi, gerçekdışı yeşilimsi bir renk vardı. Korkutucu görünüşlü etli yaprakları, yeni yıkanmış ölü parmaklarına benzeyen saplarıyla bitkiler, koskoca bir bitki ormanı, dört bir yanı kaplamıştı. Battaniye altında fokurdayan kaçak alkol gibi baş döndürücü bir koku yayıyorlardı.</p>

  <p class="Standard3">Uşak nemden ağırlaşmış yaprakların sillesini yememem için elinden geleni yaparak beni bitkilerin arasından geçirdi, çok geçmeden cengelin ortasında, kubbeli tavanın altında bir açıklığa vardık. Burada sekizgen karolarla döşeli mekânın zeminine kırmızı renkli, eski bir Türk kilimi serilmişti, kilimin üzerinde bir tekerlekli sandalye vardı. Tekerlekli sandalyede oturan yaşlı ve ölmekte olduğu açıkça görülen adamı, feri çoktan sönmüş ama hâlâ girişteki portredeki gözlerin kömür karası ateşinden bir şeyler taşıyan gözlerle gelişimizi seyrediyordu. Yüzünün geri kalanı, kanı çekilmiş dudakları, atmaca burnu, çökük şakakları ve yaklaşmakta olan çürümeyi haberleyen dışa kıvrılmış kulak memeleriyle kurşuni bir maskeydi. Uzun dar bedeni —o sıcakta— bir yol battaniyesine ve rengi solmuş kırmızı bir bornoza sarınmıştı. Birer kuş pençesini andıran, tırnaklan morarmış incecik elleri battaniyenin üzerinde gevşekçe kenetlenmişti. Bir iki tutam beyaz saç, çıplak bir kayanın üzerinde ayakta kalma savaşı veren yabani çiçekler gibi kafa derisine yapışmıştı.</p>

  <p class="Standard3">Uşak onun önünde durdu ve: "Bay Marlowe, General," dedi.</p>

  <p class="Standard3">Yaşlı adam ne kıpırdadı ne konuştu, hatta başını bile sallamadı. Sadece cansız gözleriyle bana baktı. Uşak altıma nemli bir bambu iskemle sürdü, oturdum. Çevik bir hareketle şapkamı da kaptı elimden.</p>

  <p class="Standard3">Yaşlı adam sanki bir kuyunun derinliklerinden gelen sesiyle: <a id="DdeLink11961482225"></a>"Brendi, Norris. Brendinizi nasıl alırsınız, beyefendi?" dedi.</p>

  <p class="Standard3">"Nasıl olursa," dedim.</p>

  <p class="Standard3">Uşak iğrenç bitkilerin arasında gözden kayboldu. General, işsiz kalmış bir revü kızı sağlam kalmış son bir çift çorabını nasıl dikkatle kullanırsa gücünü öylesine dikkatle kullanarak yeniden konuşmaya başladı.</p>

  <p class="Standard3">"Ben benimkini şampanyayla alırdım bir zamanlar. Bardağın üçte biri kadar brendi ve Forge Vadisi kadar soğuk şampanyayla. Paltonuzu çıkarabilirsiniz, beyefendi. Damarlarında kan dolaşan birisi için oldukça sıcak burası."</p>

  <p class="Standard3">Ayağa kalktım, paltomdan sıyrıldım ve cebimden bir mendil çıkararak yüzümü, ensemi ve bileklerimin içini kuruladım. Buranın yanında ağustos ayında St. Louis halt etmişti. Yeniden yerime oturup farkında olmadan sigara arandım, sonra birden durdum. Yaşlı adam bu hareketimi fark ederek hafifçe güldü. .</p>

  <p class="Standard3">"Sigara içebilirsiniz, beyefendi. Tütünün kokusunu severim."</p>

  <p class="Standard3">Bir sigara yakıp ciğer dolusu dumanı suratına üfledim, sıçan deliği bulmuş av köpeği gibi kokladı, içine çekti. Hafif tebessümü ağzının kederli kıvrımını aşağı doğru gerdi. "İnsanın günahlarını dolaylı olarak tatması amma da iş değil mi," dedi ifadesiz bir sesle. "Karşınızda oldukça renkli bir yaşamın son derece renksiz bir kazazedesi duruyor, iki bacağı da felçli, karnının sadece alt kısmını kullanabilen bir kötürüm. Çok az şey yiyebiliyorum, uykum ise uyanıklığa o kadar yakın ki uyku demeye bin şahit ister. Büyük ölçüde ısıyla yaşıyorum, yeni doğmuş örümcekler gibi; orkideler de ısının bahanesi. Orkide sever misiniz?"</p>

  <p class="Standard3">"Pek değil," dedim.</p>

  <p class="Standard3">General göz kapaklarını yarı yarıya indirdi. "Kötü yaratıklardır. Etleri haddinden fazla insan etine benzer. Kokularındaysa bir orospunun yoz tatlılığı vardır."</p>

  <p class="Standard3">Ağzım açık ona bakakaldım. Yumuşak, nemli sıcaklık bir kefen gibi çevremizi sarmıştı. Yaşlı adam boynu kafasının ağırlığını taşımaktan ürkermiş gibi başını salladı. Derken uşak tekerlekli bir servis masasını iterek cengelin içinden çıkageldi, bana bir brendi soda hazırladı, bakır içki kovasını nemli bir peçeteye sardı ve hiç ses çıkarmadan orkidelerin arasında kayboldu gitti. Cengelin gerilerinde bir yerde bir kapı açılıp kapandı.</p>

  <p class="Standard3">İçkimi yudumladım. Yaşlı adam bana bakarken, ellerini ovuşturan bir cenaze levazımatçısı gibi, bir dudağını yaslı bir dikkatle ötekinin üzerinden geçirerek sık sık dudaklarını yalıyordu.</p>

  <p class="Standard3">"Kendinizden söz edin bana, Bay Marlowe. Sormak hakkımdır herhalde, değil mi?"</p>

  <p class="Standard3">"Elbette, ama anlatacak pek az şey var. Otuz üç yaşındayım, bir zamanlar üniversiteye gittim, talep olduğu takdirde hâlâ İngilizce konuşabiliyorum. İşimde de pek anlatacak bir şey yok. Bölge savcısı Bay Wilde'ın emrinde müfettişlik yaptım bir zamanlar. Onun başmüfettişi, Bernie Ohls denilen adam, beni arayıp görüşmek istediğinizi söyledi. Evli değilim çünkü polis karılarından nefret ederim."</p>

  <p class="Standard3">"Epeyce alaycısınız," diye gülümsedi yaşlı adam. "Bay Wilde'ın emrinde çalışmaktan hoşlanmadınız, öyle mi?"</p>

  <p class="Standard3">"Kovuldum. Söz dinlemediğim için. Söz dinlememe konusunda oldukça yetenekliyimdir, General."</p>

  <p class="Standard3">"Ben de öyle, beyefendi. Bunu duyduğuma sevindim. Ailem hakkında ne biliyorsunuz?"</p>

  <p class="Standard3">"Eşinizin öldüğünü, ikisi de güzel ve haşarı, genç yaşta iki kızınız olduğunu biliyorum. Birisi üç kere evlendi, sonuncu kocası, piyasada Rusty Regan adıyla bilinen eski bir kaçak içki satıcısıydı. Bütün duyduklarım bunlar, General."</p>

  <p class="Standard3">"Bunlarda size garip gelen bir yan oldu mu?"</p>

  <p class="Standard3">"Rusty Regan hikâyesi belki. Ama kaçak içki satıcılarıyla aram her zaman iyi olmuştur."</p>

  <p class="Standard3">General o belli belirsiz, tutumlu gülümsemesiyle gülümsedi. "Galiba benim de öyle. Rusty'yi çok severim. Clonmelli koca kafalı kıvırcık saçlı bir İrlandalı'dır, hüzünlü gözleri, Wilshire Bulvarı genişliğinde bir gülümsemesi vardır. Onu ilk görüşümde sizin düşündüğünüzü düşündüm muhtemelen, kazara tatlı hayata bulaşmış bir serüvenci, dedim."</p>

  <p class="Standard3">"Gerçekten seviyormuşsunuz onu," dedim. "Onların dilini bile öğrenmişsiniz."</p>

  <p class="Standard3">İnce, kanı çekilmiş ellerini battaniyenin kenarından içeriye soktu. Sigaramı söndürüp içkimi bitirdim.</p>

  <p class="Standard3">"O, hayat veren soluk gibi bir şeydi benim için — evlilikleri devam ettiği sürece. Saatlerce yanımda oturur, domuz gibi terleyerek galonla brendi içer, İrlanda devrimine dair hikâyeler anlatırdı bana. I.R.A.'da subaylık yapmıştı. Birleşik Devletler'de bulunuşu bile kaçaktı. Gülünç bir evlilikti onlarınki tabii, bir ay bile sürmemiştir tahmin ederim, evlilik olarak yani. Size aile sırlarımızı anlatıyorum, Bay Marlowe."</p>

  <p class="Standard3">"Sır kalacaklar," dedim. "Rusty'ye ne oldu?"</p>

  <p class="Standard3">Yaşlı adam kaskatı baktı bana. "Bir ay önce çekti gitti. Ansızın, kimseye tek kelime etmeden. Bana veda etmeden. Bu beni bir parça incitti ama ne yaparsın, sokak çocuğu. Bugün yarın ondan bir haber alırım. Bu arada yeniden şantaj yapmaya başladılar."</p>

  <p class="Standard3">"Yeniden mi?" dedim.</p>

  <p class="Standard3">Ellerini battaniyenin altından çıkardığında kahverengi bir zarf tutuyordu. "Rusty ortalardayken bana şantaj yapmaya kalkışanın hali dumandı. Ama o gelmeden birkaç ay önce —yani bundan dokuz ay kadar önce— Joe Brody adında bir adama küçük kızım Carmen'i rahat bırakması koşuluyla beş bin dolar ödemiştim."</p>

  <p class="Standard3">"Haa," dedim.</p>

  <p class="Standard3">İnce, beyaz kaşlarını oynattı. "Bu ne demek şimdi?"</p>

  <p class="Standard3">"Hiç," dedim.</p>

  <p class="Standard3">Gözlerini dikip bakmayı sürdürdü, kaşları biraz çatıktı. Derken: "Bu zarfı alıp inceleyin. Ayrıca biraz daha brendi alın," dedi.</p>

  <p class="Standard3">Zarfı onun dizlerinden alıp yeniden yerime oturdum. Avuçlarımdaki teri silip, zarfı elimde çevirdim. Adres General Guy Sternwood, 3765 Alta Brea Crescent, Batı Hollywood, Kaliforniya idi. Mürekkeple yazılmıştı, yazı mühendis el yazısına benzeyen o yana yatık yazıdandı. Zarf yırtılmıştı. Açtım ve içinden kahverengi bir kartvizitle, üç kalın parşömen çıkardım. Kartvizit ince kahverengi keten kâğıdındandı, üzerindeki harfler yaldızla basılmıştı: "Bay Arthur Gwynn Geiger" Adres yoktu. Sol alt köşede çok küçük harflerle: "Ender Bulunan Kitaplar ve Lüks Basımlar" yazıyordu. Kartın arkasını çevirdim. Arkasında gene o yatık yazıyla bir şeyler yazılıydı. "Sayın Bay. İlişikteki, kumar borçlarını haiz olduğunu ifade etmekte sakınca görmediğim meblağı ödemeyi sizden yasal olarak talep edemeyeceğimi bilmekle birlikte, bu borçları ödemek isteyeceğinizi kuvvetle tahmin ediyorum. Hürmetlerimle, A. G. Geiger."</p>

  <p class="Standard3">Kalın parşömen kâğıtlarına baktım. Bunlar mürekkeple doldurulmuş, geçen ayın, eylülün ilk günlerinin tarihlerini taşıyan senetlerdi. "Rücunda Bay Arthur Gwynn Geiger veya onun belirteceği sair bir lehtara, bin Amerikan doları (S 1000.00) tutarında nakdi, faizsiz olarak ödeyeceğimi taahhüt ederim. Karşılığı alınmıştır. Carmen Sternwood."'</p>

  <p class="Standard3">Yazılı kısımlar bir geri zekâlının elinden çıkmışa benzeyen, yayık bir el yazısıyla doldurulmuştu, harflere bir sürü tombul kuyruklar eklenmiş, nokta yerine yuvarlaklar kullanılmıştı. Kendime bir içki daha hazırladım, bir yudum aldım ve kanıtları bir kenara koydum.</p>

  <p class="Standard3">"Sonuç?" diye sordu General.</p>

  <p class="Standard3">"Henüz yok. Kim bu Arthur Gwynn Geiger?"</p>

  <p class="Standard3">"En ufak bir fikrim yok."</p>

  <p class="Standard3">"Carmen ne diyor?"</p>

  <p class="Standard3">"Sormadım. Sormaya da niyetim yok. Soracak olsam, başparmağını emip, nazlı nazlı bakmaktan başka bir şey yapmaz."</p>

  <p class="Standard3">"Girişte karşılaştım. Bana da aynı şeyi yaptı. Sonra da kucağıma oturmaya kalkıştı," dedim.</p>

  <p class="Standard3">Yüz ifadesinde hiçbir şey değişmedi. Kenetlenmiş elleri battaniyenin kıyısında sakin sakin dinlenmeye devam ettiler. Kendimi İngiliz mutfağından fazla haşlanmış bir yemek gibi hissetmeme yol açan sıcaklık onu ısıtmıyordu bile anlaşılan.</p>

  <p class="Standard3">"Nazik mi davranmam gerekiyor?" diye sordum. "Yoksa yalnızca doğal olmam yeterli mi?"</p>

  <p class="Standard3">"Zaten hiçbir şeyi fazla içinize attığınız söylenemez, Bay Marlowe."</p>

  <p class="Standard3">"İki kız hep birlikte mi gezerler?"</p>

  <p class="Standard3">"Sanmam. Sanıyorum ziyan olmaya doğru giderken ikisi de — hafifçe— farklı yollar izliyorlar. Vivian şımarık, titiz, zeki ve oldukça acımasızdır. Carmen ise sineklerin kanatlarını koparmayı seven bir çocuk. Her ikisinin ahlak bilinci de bir kedininkinden fazla değildir. Benimki de öyledir. Bütün Sternwood'larınki gibi. Devam."</p>

  <p class="Standard3">"İyi öğrenim görmüşlerdir herhalde. Ne yaptıklarını biliyorlardır."</p>

  <p class="Standard3">"Vivian züppelerin gittiği iyi okullara ve üniversiteye gitti. Carmen birbirinden serbest yarım düzine okulu denedikten sonra, başladığı noktaya döndü. Herkeste olan günahlara sahiptiler, hâlâ da sahiplerdir herhalde. Bu söylediklerimin bir babanın ağzına yakışmayacak şeyler olduğunu düşünüyorsanız Bay Marlowe, hayatla olan bağım Viktorya terbiyesi ikiyüzlülüğünü kaldıramayacak kadar inceldi de ondan." Başını geriye yasladı, gözlerini kapadı ve birden yeniden açtı. "Elli dört yaşında baba olmaya karar veren bir adamın başına gelenleri hak ettiğini eklememe de gerek yok herhalde."</p>

  <p class="Standard3">İçkimi yudumladım ve başımı salladım. Zayıf, külrengi boynundaki nabız atmasına atıyordu da o kadar hafifti ki, buna nabız denemezdi bile. Üçte ikisi ölmüş, ama hâlâ hayata diş geçirebileceğine inanan bir ihtiyar.</p>

  <p class="Standard3">"Sonuçlarınız?" diye sordu birden.</p>

  <p class="Standard3">"Ona istediği parayı verirdim."</p>

  <p class="Standard3">"Neden?"</p>

  <p class="Standard3">"Ufak bir para karşılığında bir sürü belayı def etmek söz konusu da ondan. İşin içinde iş olmalı. Kalbiniz de ilk defa kırılmıyor zaten. Korkmayın, milyonlarınızın size dokunacak kadarını soymak için, dünya kadar tırtıkçının dünya kadar zaman harcaması gerekiyor."</p>

  <p class="Standard3">"Gururum var, beyefendi," dedi soğuk bir sesle.</p>

  <p class="Standard3">"Biri bunu hesaba katıyor işte. Onları atlatmanın en iyi yolu da bu. Ya bu, ya da polise gideceksiniz. Siz sahtekârlığı ortaya çıkarmadıkça Geiger bu senetlerle sizi soyabilir. Bunun yerine onları size veriyor ve kumar borcu olduklarını da itiraf ediyor ki senetleri elinde tutsa bile bu size bir savunma fırsatı sağlar. Sahtekârsa eğer malını biliyor, yok eğer işinin yanı sıra ufak çaplı faiz işi yürüten dürüst bir adamsa o zaman da parasını hak eder. Beş bin dolan ödediğiniz Joe Brody kim?"</p>

  <p class="Standard3">"Kumarbazın teki. Hatırlamıyorum bile. Norris bilir. Uşağım..."</p>

  <p class="Standard3">"Kızlarınızın kendi paraları var mı, General?"</p>

  <p class="Standard3">"Vivian'ın var, ama çok değil. Carmen annesinin vasiyetnamesine göre hâlâ erişkin sayılmıyor. Her ikisine de bol harçlık veriyorum."</p>

  <p class="Standard3">"Bu Geiger'i paçanızdan silkebilirim, General," dedim, "eğer dileğiniz buysa. Her kimse ve elindeki her neyse. Bana ödediğinizin yanı sıra size biraz daha paraya patlar. Ama elbette sonuç değişmez. Bunları yağlamak hiçbir zaman işe yaramaz. Onların semiz isimler listesinde yer almışsınız bile."</p>

  <p class="Standard3">"Anlıyorum." Solmuş bornozun içindeki geniş, kemikli omuzlarını silkti. "Biraz önce parayı vermemi söylüyordunuz. Şimdiyse sonuç değişmez diyorsunuz."</p>

  <p class="Standard3">"Demek istediğim, bir parça şantaja evet demek daha ucuza gelir, daha da kolay olur. Hepsi bu."</p>

  <p class="Standard3">"Özür dilerim, oldukça sabırsız adamımdır, Bay Marlowe. Ücretiniz nedir?"</p>

  <p class="Standard3">"Günde yirmi beş dolar artı masraflar — şansım yaver giderse."</p>

  <p class="Standard3">"Anlıyorum. İnsanın paçasından iğrenç bir çamuru silkmek için makul bir ücret. Oldukça nazik iş çünkü. Bunun farkındasınızdır umarım. Ameliyatı hastayı mümkün olduğu kadar az sarsarak yapacaksınız, değil mi? Hastalarınız birden fazla da olabilir, Bay Marlowe."</p>

  <p class="Standard3">İkinci içkimi bitirip yüzümü ve ağzımı sildim. Onca brendi beni serinletmeye yaramamıştı tabii. General gözlerini kırpıştırarak bana baktı ve battaniyesinin ucunu çekiştirdi.</p>

  <p class="Standard3">"Eğer biraz olsun anlaşılabilir olduğunu görürsem bu herifle pazarlık edeyim mi?"</p>

  <p class="Standard3">"Edin. İş şimdi tümüyle sizin ellerinizde. Ben hiçbir şeyi yarım yapmam."</p>

  <p class="Standard3">"İşini göreceğim," dedim. "Dünya başına yıkıldı sanacak."</p>

  <p class="Standard3">"Bundan kuşkum yok. Evet, şimdi izninizi istiyorum. Yoruldum." Uzandı, koltuğun kolundaki zile dokundu. Zilin kordonu orkidelerin göverdiği derin, koyu yeşil kutuların kenarından dolanan bir kabloya yerleştirilmişti. General gözlerini kapadı, kısa, zeki bir bakış fırlatmak için tekrar açtı ve yastıklarına iyice gömüldü. göz kapakları yeniden düştü, artık benimle ilgilenmiyordu.</p>

  <p class="Standard3">Ayağa kalktım, paltomu ıslak bambu sandalyenin arkasından aldım, elimde paltoyla orkidelerin arasından gerisin geriye yürüdüm, iki kapıyı da açıp çıktım, dışarının taze ekim havasında durup biraz oksijen soludum. Garajın oradaki şoför gitmişti. Uşak kırmızı patikadan bedeni bir ütü tahtası gibi kaskatı, sessiz kedi adımlarıyla yaklaştı. Silkinerek paltomu giyerken onun bana doğru ilerleyişini seyrettim.</p>

  <p class="Standard3">Bir buçuk metre, kadar ilerimde durarak, ağırbaşlı bir ifadeyle: "Bayan Regan sizi gitmeden önce görmek isterler, beyefendi. Para konusuna gelince, General size uygun gördüğünüz miktarda bir çek vermemi söyledi," dedi.</p>

  <p class="Standard3">"Söyledi ha —nasıl?"</p>

  <p class="Standard3">Şaşırdı, sonra gülümsedi. "Ah, anlıyorum, beyefendi. Öyle ya, dedektifsiniz. Zili çalış tarzıyla söyledi."</p>

  <p class="Standard3">"Sen onun adına çek yazabiliyor musun?"</p>

  <p class="Standard3">"Bu ayrıcalığa sahibim."</p>

  <p class="Standard3">"İyi, fukara mezarlığına gitmekten kurtulursun böylece. Şimdilik para istemez, sağ ol. Bayan Regan benimle ne konuda görüşmek istiyor?"</p>

  <p class="Standard3">Mavi gözleriyle bana ahbapça baktı. "Ziyaretinizin amacı hakkında yanlış fikirleri var da."</p>

  <p class="Standard3">"Ziyaretimden kim söz etti ona?"</p>

  <p class="Standard3">"Penceresi limonluğa bakar. İçeriye girdiğimizi görmüş. Kim olduğunuzu söylemek zorunda kaldım."</p>

  <p class="Standard3">"Hoşlanmadım bundan," dedim.</p>

  <p class="Standard3">Mavi gözleri buz kesti. "Bana görevlerimi hatırlatmaya mı kalkışıyorsunuz, beyefendi?"</p>

  <p class="Standard3">"Hayır. Ama görevlerinin neler olduğunu kestirmeye çalışarak epeyce eğleniyorum!" Bir an birbirimizi süzdük. Mavi bakışlarıyla beni deldi geçti, sonra arkasını döndü.</p>

  <p class="Standard3">&nbsp;</p>
</body>
</html>
