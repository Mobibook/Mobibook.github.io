<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc25">26</h2>

  <p class="Standard3">&nbsp;</p>

  <p class="Standard3">Saat yedide yağmur bir nefes aldıracak kadar durmuştu, ama su yollan hâlâ doluydu. Santa Monica'da su, yayakaldırımıyla aynı seviyedeydi ve ince bir su tabakası kenardan kaldırımın üzerine taşıyordu. Botlarından kepine kadar parlak kara kauçuklar içinde bir trafik polisi yağmurdan sırılsıklam bir tentenin koruyuculuğundan çıkmış suları şarıl şurul yararak ilerliyordu. Fulwider Binası'nın dar lobisine doğru dönerken lastik ökçelerim kaldırımda yağ gibi kayıyordu. Bir zamanlar yaldızlı olan kapısı açık asansörün ta gerisinde, tavandan tek bir lamba sarkıyordu. Kelermiş bir lastik paspasın üzerinde lekeli, sıkça ıskalanmış bir tükürük hokkası vardı. Hardal rengine boyalı duvarda içinde takma diş modeli duran bir kutu asılıydı, sigorta kutusu gibi görünüyordu. Şapkamdan yağmuru silkeledim, diş kutusunun yanındaki apartman sakinleri listesine baktım. Adlı numaralar, adsız numaralar. Ya bir sürü boş daire vardı ya da adlarının bilinmesini istemeyen kiracılar çoğunluktaydı. Ağrısız diş çekenler, düzenbaz dedektif büroları, son nefeslerini vermek üzere sürüklene sürüklene gelip buraya sığınmış küçük, hasta ticarethaneler, size demiryolu memurluğu ya da radyo teknisyenliği ya da senaristlik öğretecek olan —tabii, posta müfettişleri onları enseleyinceye kadar— postayla öğretim kursları... Uğursuz bir bina. Bir bina ki, durmuş sigara izmaritlerinin kokusu buranın en temiz kokusudur.</p>

  <p class="Standard3">Asansörde, altında pırtlak bir yastık, dağıldı dağılacak bir taburenin üzerinde ihtiyar bir adam uyukluyordu. Ağzı açıktı, damarlı şakakları cılız ışıkta parlıyordu. Üzerindeki mavi üniforma önlüğü ahırın beygire cuk oturması gibi cuk oturmuştu ona. Bunun altında paçaları eprimiş gri pantolon, beyaz pamuklu çorap, bir tanesi nasır yerinden patlamış siyah kösele pabuçlar. Taburenin üzerinde sefil halde uyuyakalmıştı müşteri beklerken. Onun önünden ses çıkarmadan geçtim, binanın saklı gizli havası beni kışkırtıyordu, yangın merdiveninin kapısını buldum, çekip açtım. Yangın merdiveni süpürülmeyeli bir ay oluyordu. Üzerinde berduşlar uyumuş, yemek yemiş, ekmek kırıntıları, yağlı gazete kâğıtları, kibritler, bir de sayfalan yırtılmış deri taklidi cep defteri bırakmışlardı. Üzerine yazılar çiziktirilmiş duvarlardan birinin karanlık bir köşesine yuvarlak, poşeti açılmamış bir kaput düşmüş, bir daha da el sürülmemişti. Pekâlâ bir bina.</p>

  <p class="Standard3">Dördüncü katla havasızlıktan soluksuz halde binaya girdim. Koridorda aynı kirli tükürük hokkasıyla, kelermiş paspas duruyordu, aynı hardal rengi duvarlar, aynı perişanlığın anıları. Koridordan aşağı inip, köşeyi döndüm. "L. D. Walgreen —</p>

  <p class="Standard3">Sigorta" yazısı karanlık buzlu camlı bir kapının, onun yanındaki karanlık kapının ve de onun yanındaki, arkasında ışık yanan üçüncü bir kapının üzerini kaplıyordu. Karanlık kapılardan birinin üzerinde "Giriş" yazılıydı.</p>

  <p class="Standard3">Işıklı kapının üzerinde camlı, açık bir vasisdas vardı. Bunun gerisinden Harry Jones'un kuş cikirdemesini andıran üz sesini duydum, şöyle diyordu:</p>

  <p class="Standard3">"Canino mu? Hııı ya, tanıyorum seni bir yerlerden, kesin."</p>

  <p class="Standard3">Dondum kaldım, öteki ses konuştu. Tok bir mırıltı vardı bu seste, tuğla duvar ardına gizlenmiş çalışan dinamo gibi. "Tahmin ederim," dedi, karanlık bir vurguyla.</p>

  <p class="Standard3">Muşamba zeminde bir iskemle kaydı, ayak sesleri duydum, tepemdeki vasisdas çat diye kapandı. Buzlu camın ardında bir gölge eridi kayboldu.</p>

  <p class="Standard3">Üzerinde boylu boyunca "Walgreen" yazan üç kapının ilkine gittim. Usulca yokladım. Kilitliydi. Ama kasasında oynuyordu, yıllar önce yerine konulmuş bir kapıydı, iyi kurutulmamış, sonra da çekip ufalmış ahşaptan yapılmıştı. Cüzdanımı çıkardım, sürücü ehliyetimin üzerinden sert selüloit kılıfını sıyırıp çıkardım. Yasaların yasaklamayı unuttuğu bir hırsızlık aleti. Eldivenlerimi elime geçirdim, hafifçe, şefkatle kapıya abandım, ve tokmağı sertçe kasadan geriye ittim. Selüloit kılıfı genişçe yarığa soktum, kilidin eğimini elimle yokladım. Bir çıt sesi duyuldu, sanki küçük bir buz parçası kırılmış gibi. Olduğum yerde kalakaldım, suyun içinde kıpırtısız duran miskin bir balık gibi. İçeride hiçbir şey olmadı. Tokmağı çevirdim, kapıyı geriye karanlığa doğru ittim. Açtığım gibi, olanca dikkatimle arkamdan kapadım.</p>

  <p class="Standard3">Perdesiz, arkadan aydınlatılmış bir pencerenin, kenarı bir yazıhaneyle kesilmiş uzunlamasına dörtgeniyle yüz yüze geldim. Yazıhanenin üzerinde kılıfının içinde bir daktilo belirdi, sonra bir ara kapının madeni tokmağı. Bu kilitli değildi. Üç büronun ikincisine geçtim. Yağmur damlaları ansızın indirdi kapalı pencereye. Onun gürültüsüne sığınarak boylu boyunca geçtim odayı. Işığı yanan büroya açılan kapının yarığından incecik bir ışık sızıyordu. her şey elverişliydi. Raf üzerinde yürüyen kedi adımlarıyla süzüldüm, kapının menteşeli kısmına eriştim, gözümü ışık çizgisine uydurdum, içeri baktım, ışığın aydınlattığı ahşaptan başka bir şey göremedim.</p>

  <p class="Standard3">Tok mırıltı şimdi keyifli keyifli konuşuyordu: "Tabii, adam kıçı üzerinde oturduğu yerden başkasının yaptıklarına atar tutar, ne konuştuğunun farkındaysa. Demek sen de kalktın o dedektife gittin. Ama hata ettin. Eddie bundan hoşlanmadı. Dedektif, Eddie'ye gri Plymouth'lu birinin kendisini izlediğini söylemiş. Eddie de tabii kimmiş, ne istiyormuş diye merak etmiş, anlarsın ya!"</p>

  <p class="Standard3">Harry Jones alçak sesle güldü. "Onun üstüne ne vazifeymiş?"</p>

  <p class="Standard3">"Bu seni hiçbir yere götürmez."</p>

  <p class="Standard3">"Dedektife niye gittiğimi biliyorsun. Sana dedim ya. Joe Brody'nin manitası yüzünden. Tüymesi gerekiyor, donuna edecek korkudan. Dedektif ona biraz arpa bulabilir diye düşündü. Bende metelik yok da."</p>

  <p class="Standard3">Mırıltı sakin sakin sordu: "Ne için? Dedektifler o dediğinden it kopuğa dağıtmazlar."</p>

  <p class="Standard3">"Bulur. Zengin dostları var!"</p>

  <p class="Standard3">Harry Jones güldü, küçük, cesur bir kahkahaydı bu. "Beni dalgaya alma, küçük adam!" Mırıltı birden sertleşmişti, mil yalağına kum girmiş gibi.</p>

  <p class="Standard3">"Tamam, tamam. Brody'nin zımbalanması hakkında her şeyi biliyorsun. O çatlak velet öldürdü öldürmesine de, cinayetin olduğu gece bu Marlowe ordaydı."</p>

  <p class="Standard3">"Bu biliniyor, küçük adam. Polise kendi söyledi."</p>

  <p class="Standard3">"Amaa—ama söylemediği de var. Brody, Sternwood kızların küçüğünün çıplaklar kampı resmini pazarlamaya çalışıyordu. Marlowe uyandı buna. Onlar konuyu tartışadursunlar, kız kendisi daldı odaya — elinde tabancayla. Brody'ye nişan aldı. Bir el ateş etti, bir cam indirdi.</p>

  <p class="Standard3">Gel gör ki, dedektif bundan aynasızlara söz etmedi. Agnes de. Şimdi diyor ki, bununla yol paramı çıkarabilirim belki diyor."</p>

  <p class="Standard3">"Bunun Eddie'yle ilgisi yok mu yani?"</p>

  <p class="Standard3">"Nasıl olsun ki?"</p>

  <p class="Standard3">"Bu Agnes nerede?"</p>

  <p class="Standard3">"Orda dur."</p>

  <p class="Standard3">"Söyleyeceksin, küçük adam. Ya burada ya da bizim oğlanların paralarla atış talimi yaptıkları arka odada."</p>

  <p class="Standard3">"Şimdi benim manitam o, Canino. Ben manitamı kimse için ateşe atmam."</p>

  <p class="Standard3">Bir sessizlik oldu. Pencereleri kırbaçlayan yağmura kulak verdim. Kapının aralığından bir sigara dumanı kokusu geldi. Öksüresim geldi. Mendilimi ısırdım.</p>

  <p class="Standard3">Mırıltı, hâlâ sükûnetini bozmadan konuştu: "Duyduğuma göre bu sarışın bebek Geiger’ın oltasındaki yemden başka bir şey değilmiş. Konuyu Eddie'yle görüşeceğim. Dedektiften ne kadar istediniz?"</p>

  <p class="Standard3">"İki yüzlük."</p>

  <p class="Standard3">"Alabildiniz mi?"</p>

  <p class="Standard3">Harry Jones tekrar güldü. "Onu yarın görcem. Ümitliyim."</p>

  <p class="Standard3">"Agnes nerede?"</p>

  <p class="Standard3">"Bak—"</p>

  <p class="Standard3">"Agnes nerede?"</p>

  <p class="Standard3">Ses yok.</p>

  <p class="Standard3">"Bak şuna, küçük adam." Kıpırdamadım yerimden. Silahım yoktu. Mırıltının, Harry Jones'a bakmasını buyurduğu şeyin silah olduğunu anlamam için kapının aralığından bakmam gerekmiyordu. Ama Bay Canino'nun silahını göstermekten öte bir şey yapacağını sanmıyordum. Bekledim.</p>

  <p class="Standard3">"Bakıyorum," dedi Harry Jones, sesi kenetli dişlerinin arasından anca sızıyordu sanki. "Görmediğim şey diil. Hadi ateş et de, piyangodan sana bir şey çıkıyor muymuş gör."</p>

  <p class="Standard3">"Bu piyangodan sana bir tabut çıkacak, küçük adam."</p>

  <p class="Standard3">Sessizlik.</p>

  <p class="Standard3">"Agnes nerede?"</p>

  <p class="Standard3">Harry Jones içini çekti. "Pekâlâ," dedi bıkkın bir sesle. "Court Sokağı 28 numarada, yukarda Bunker tepesinde bir apartman. Daire 301.</p>

  <p class="Standard3">Ödleğin tekiyim anlaşılan. Kızı neden koruycakmışım ki?"</p>

  <p class="Standard3">"Neden ya? Aferin, aklîn başına geldi. Birlikte gidip onunla konuşacağız. Kız dediğin hikâyeyi doğrulayacak mı, doğrulamayacak mı, onu öğrenmek istiyorum. Eğer dediğin gibiyse, gıcır. Dedektiften parayı sızdırır, yolunuza gidersiniz. Darılmaca yok, ha?"</p>

  <p class="Standard3">"Yok," dedi Harry Jones. "Darılmaca yok, Canino."</p>

  <p class="Standard3">"Âlâ. Bunu ıslatalım. Bardağın var mı?"</p>

  <p class="Standard3">Mırıltı şimdi takma kirpik kadar sahte, karpuz kabuğu kadar kaygandı. Bir çekmece açıldı. Tahtanın üzerinde bir şey çekildi. Bir iskemle gıcırdadı. Yerde bir ayak sürüme sesi.</p>

  <p class="Standard3">"Kalite mal," dedi mırıltı. Gırtlaktan aşağı inen içkinin gurultusu. "Canına değsin, hani derler ya!"</p>

  <p class="Standard3">Harry Jones alçak sesle konuştu: "Başarıya."</p>

  <p class="Standard3">Kısa, kesik bir öksürük duydum. Sonra öğürtülü, müthiş bir kusma. Sonra yere düşen bir şeyin, mesela kalın cam bir bardağın çıkardığı tok bir ses. Parmaklarım yağmurluğumun yakalarını kavradı.</p>

  <p class="Standard3">Mırıltı, en yumuşak sesiyle sordu: "Daha tek içkiyle sarhoş olmadın ya, ahbap?"</p>

  <p class="Standard3">Harry Jones cevap vermedi. Kısacık bir an zorla nefes alıp verdiğini duydum. Sonra koyu bir sessizlik kapladı ortalığı. Derken çekilen bir iskemlenin gacırtısı.</p>

  <p class="Standard3">"Hoşça kal, küçük adam," dedi Canino.</p>

  <p class="Standard3">Ayak sesleri, bir çıt sesi, ayağımın dibindeki ışık söndü, bir kapı gürültüsüzce açılıp kapandı. Acelesiz, kendinden emin adımlar kayboldu gitti.</p>

  <p class="Standard3">Olduğum yerden hemen davrandım, kapıyı ardına kadar açtım, önümde uzanan, bir pencerenin donuk pırıltısının hafifçe aydınlattığı karanlığa baktım. Bir masanın kenarı hafifçe pırıldadı. Masanın gerisindeki iskemleye yığılmış bir karaltı belirdi. Havasız odada yapışkan bir koku vardı, neredeyse bir parfüm. Koridora çıkıp kulak kabarttım. Uzakta bir asansörün tangırtısını duydum.</p>

  <p class="Standard3">Elektrik düğmesini buldum, tavana üç pirinç zincirle asılı tozlu cam fanusta ışık yandı. Harry Jones yazı masasının arkasından bana bakıyordu, gözleri faltaşı gibi açılmış, yüzü sancıyla gerilerek donmuş kalmıştı, cildi mavimsiydi. Küçük kara kafası yana devrilmişti. İskemlenin üzerinde dimdik oturuyordu.</p>

  <p class="Standard3">Uzakta, neredeyse sonsuzlukta bir yerde bir tramvay çanı çaldı, ses sayısız duvarın arasından ulaşıp geldi. Masanın üzerinde kapağı açık ufak bir viski şişesi duruyordu. Harry Jones'un bardağı masanın üzerinde parlıyordu. Öteki bardak yok olmuştu. Ciğerlerimi tam havayla doldurmadan kısa bir nefes aldım, ve şişenin üzerine eğildim. Burbonun yanık kokusunun gerisinde başka bir koku vardı, hafif bir koku, acı badem kokusu. Harry Jones ölürken paltosuna küsmüştü. Demek siyanürdü.</p>

  <p class="Standard3">Dikkatle çevresinden dolandım, pencerenin ahşap çerçevesindeki çengele iple asılı telefon defterini aldım. Sonra bıraktım. Küçük adamdan mümkün olduğunca uzaklaştırmaya çalışarak telefonu kendime çektim. Bilinmeyen numaralar servisini çevirdim. Numara cevap verdi.</p>

  <p class="Standard3">"Coun Sokağı, 28 numara, daire 301. Telefon numarasını verebilir misiniz?"</p>

  <p class="Standard3">"Bir saniye lütfen." Ses bana acı badem kokusuyla birlikte ulaşıyordu. Sessizlik. "Numarası Wentworth, 2528. Glendower Evleri adına kayıtlı."</p>

  <p class="Standard3">Sese teşekkür ettim ve numarayı çevirdim. Üç kere çaldı, sonra açıldı. Telin öbür ucunda kükreyen bir radyo susturuldu. Kalın bir erkek sesi: "Alo?"</p>

  <p class="Standard3">"Agnes orada mı?" Burada Agnes yok, koç. Numaran kaç?"</p>

  <p class="Standard3">"Wentworth, iki-beş-iki-sekiz."</p>

  <p class="Standard3">"Numara doğru, kız yanlış. Ne yazık, değil mi?" Bir kıkırdama.</p>

  <p class="Standard3">Telefonu kapatıp, yeniden rehbere uzandım, Wentworth Evleri'ne baktım. Kapıcının numarasını aradım. Bay Canino'nun yağmurlu gecede bir sonraki ölüm randevusuna yetişmek üzere hızla araba sürüşü gözümün önünden bulanık bir görüntü olarak geldi, geçti.</p>

  <p class="Standard3">"Glendower Evleri. Bay Schiff ben."</p>

  <p class="Standard3">"Ben Wallis, Polis Kimlik Tespit Bürosu. Sizin orada Agnes Lozelle adında bir kız oturuyor mu?"</p>

  <p class="Standard3">"Kim demiştiniz?"</p>

  <p class="Standard3">Tekrar ettim.</p>

  <p class="Standard3">"Numaranızı verirseniz, ben si—"</p>

  <p class="Standard3">"Kes soytarılığı," dedim sert bir sesle, "İşim acele. Var mı, yok mu?"</p>

  <p class="Standard3">"Hayır. Yok," Ses bayat ekmek sertliğindeydi.</p>

  <p class="Standard3">"O viranlıkta yeşil gözlü bir sarışın yok mu?"</p>

  <p class="Standard3">"Bakın, burası viranlık fil—"</p>

  <p class="Standard3">"Kes, kes tamam mı!" Polis sesiyle bir ırgaladım onu. "Ahlak zabıtasını yollayayım da, yerinizi darmaduman edeyim ister misin? Bunker Tepesi evleri hakkında herşeyi biliyorum, bayım. Özellikle her daire için müstakil telefon numarası olanları."</p>

  <p class="Standard3">"Hey, sakin olun, memur bey. Size yardımcı olacağım. Burada iki, üç sarışın var tabii. Nerede yok ki? Gözlerine pek bakmadım. Sizinki yalnız mı oturuyor?"</p>

  <p class="Standard3">"Yalnız, ya da bir elli beş boyunda, elli kilo ağırlığında bir tiple, adam parlak kara gözlü, gri kruvaze takım giyiyor, İrlanda tüvidinden palto, gri şapka. Ben daire 301 diye biliyorum, orayı aradım kafa ütülediler, o kadar."</p>

  <p class="Standard3">"Yoo, orada değil. 301'de iki araba satıcısı oturuyor."</p>

  <p class="Standard3">"Eyvallah, uğrayacağım."</p>

  <p class="Standard3">"Gürültü çıkarmayın, olmaz mı? Doğruca bana gelin, ha?"</p>

  <p class="Standard3">"Çok teşekkürler, Bay Schiff." Telefonu kapadım.</p>

  <p class="Standard3">Yüzümdeki teri sildim. Büronun en uzak köşesine gittim, yüzüm duvara dönük durdum, elimle sıvazladım yüzümü. Ağır ağır döndüm, odanın öbür ucunda iskemlesine çökmüş sırıtan küçük Harry Jones'a baktım.</p>

  <p class="Standard3">"Eh, atlattın onu, Harry," dedim yüksek sesle, sesim kendi kulağıma garip geldi. "Ona yalan söyledin, sonra da efendi efendi içtin siyanürünü. Zehir yutmuş sıçan gibi öldün ama benim gözümde sıçan değilsin."</p>

  <p class="Standard3">Onu aramam gerekiyordu. Pis iş. Ceplerinde Agnes'le ilgili bir şey bulamadım, işime yarar hiçbir şey yoktu. Olacağını da sanmıyordum, ama emin olmalıydım. Bay Canino geri dönebilirdi. Bay Canino cinayet mahalline dönmekten çekinmeyecek gözü kara beyefendilerden olabilirdi.</p>

  <p class="Standard3">Işığı söndürdüm, kapıyı açmaya davrandım. Telefon karanlığı yırtarcasına çaldı. Çene kaslarım sımsıkı gerilmekten ağrıyarak kulak verdim. Sonra kapıyı kapadım, ışığı yeniden yaktım, telefona gittim.</p>

  <p class="Standard3">"Evet?"</p>

  <p class="Standard3">Bir kadın sesi. Onun sesi. "Harry oralarda mı?"</p>

  <p class="Standard3">"Pek gelemeyecek, Agnes."</p>

  <p class="Standard3">Biraz duraladı bunun üzerine. Sonra tane tane: "Kim konuşuyor?" dedi.</p>

  <p class="Standard3">"Marlowe, hani o başının belası olan."</p>

  <p class="Standard3">"O nerede?" dedi, sertçe.</p>

  <p class="Standard3">"Bir bilgi karşılığında ona iki yüz dolar vermeye gelmiştim. Teklif hâlâ geçerli. Para bende. Sen neredesin?"</p>

  <p class="Standard3">"Sana söylemedi mi?"</p>

  <p class="Standard3">"Hayır."</p>

  <p class="Standard3">"Ona sorsan daha iyi olur belki de. O nerede?"</p>

  <p class="Standard3">"Soramam. Canino diye birini tanıyor musun?"</p>

  <p class="Standard3">Soluğu kesildi, sanki yanı başımdaymış gibi duydum.</p>

  <p class="Standard3">"İki yüzlüğü istiyor musun, istemiyor musun?"</p>

  <p class="Standard3">"Çok— hem de çok ihtiyacım var, bayım."</p>

  <p class="Standard3">"Peki, o zaman. Nereye getireceğimi söyle."</p>

  <p class="Standard3">"Ben— şey—" Sesi hafifleyip kesildi, yeniden konuştuğunda korku doluydu. "Harry nerede?"</p>

  <p class="Standard3">"Korktu ve tüydü. Bir yerde buluşalım— nerede istersen— para bende."</p>

  <p class="Standard3">"İnanmıyorum — Harry hakkında söylediklerine. Tuzak bu."</p>

  <p class="Standard3">"Saçmalama. İstesem Harry'yi çoktan içeri âttırabilirdim. Tuzak olacak bir şey yok. Canino bir şekilde Harry'nin kokusunu almış, o da tüydü. Senin de, benim de,</p>

  <p class="Standard3">Harry'nin de huzurlu olmaya ihtiyacımız var." Harry bu ihtiyacını gidermiş bulunuyordu. Kinişe onu huzursuz edemezdi artık. "Eddie Mars'ın yardakçılığını edeceğimi sanmıyorsun, değil mi, meleğim?"</p>

  <p class="Standard3">"Haaa—yır, sanmıyorum. O kadar değil. Yarım saat içinde buluşalım. Bullocks Wilshire'ın yanında, otomobil parkının doğu girişinde."</p>

  <p class="Standard3">"Tamam," dedim.</p>

  <p class="Standard3">Ahizeyi yerine koydum. Acı badem kokusu dalga halinde yeniden burnuma çarptı, bir de acı kusmuk kokusu. Küçük ölü adam koltuğunda hiç ses çıkarmadan oturuyordu, korkunun, değişkenliklerin ötesindeydi.</p>

  <p class="Standard3">Bürodan çıktım. Döküntü koridorda hiçbir hareket olmadı. Buzlu camlardan hiçbirinin ardında ışık yoktu. Yangın merdivenlerinden ikinci kata indim, oradan da asansör kabininin ışıklı tepesine baktım. Düğmeye bastım. Kabin yavaşça sarsıldı, harekete geçti. Merdivenlerden aşağı koştum gene. Ben binadan çıkarken asansör yukarı çıkmıştı bile. Yeniden sıkı bir yağmur başlamıştı. İri damlaların yüzüme vurmasına aldırmadan daldım yağmurun içine. Damlalardan biri dilime değdiğinde ağzımın açık olduğunu anladım, çenelerimdeki ağrı Harry Jones'un suratına oyulmuş ölü katılığına öykünen ağzımın sadece açık değil, ta ardına kadar açık olduğunu fark ettirdi bana.</p>

  <p class="Standard3">&nbsp;</p>
</body>
</html>
