<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc27">28</h2>

  <p class="Standard3">&nbsp;</p>

  <p class="Standard3">Bir kadın vardı sanki, bir abajurun yakınlarında oturuyordu, orası tam yeriydi, ışık ona yakışıyordu. Suratıma suratıma başka bir ışık parladı, yeniden kapadım gözlerimi, kirpiklerimin arasından ona bakmaya çalıştım. Saçları öylesine platin sarışıydı ki, başı gümüş bir meyve kâsesi gibi parlıyordu. Üzerinde dışa çevrili geniş beyaz yakalı, yeşil, örme bir elbise vardı. Ayaklarının dibinde yatan köşeli, parlak bir çanta. Sigara içiyordu, dirseğinin dibinde amber renkli bir bardak sıvı, uzun ve solgun duraduruyordu.</p>

  <p class="Standard3">Başımı azıcık oynattım, yavaşça. Acıdı, ama ancak beklediğim kadar. Fırına sokulacak hindi gibi dertop edilmiştim. Kelepçeler bileklerimi arkada tutuyor, onlara bağlı bir ip ayak bileklerime, oradan da üzerine uzatıldığım kahverengi divana dolanıyordu. İp, divanın üzerinde gözden kayboluyordu. Kıpırdandım, baktım, arkada bir yere tutturulmuş.</p>

  <p class="Standard3">Kımıldanıp durmayı bıraktım, yeniden gözlerimi açtım, "merhaba," dedim.</p>

  <p class="Standard3">Kadın gözlerini uzaklardaki dağların tepelerinden çekip aldı. Küçük, kararlı çenesi ağır ağır döndü. Gözleri dağ göllerinin mavişiydi. Üzerimizde, dama hâlâ yağmur indiriyordu, uzak bir gürültüyle, sanki başka birinin yağmuruymuş gibi.</p>

  <p class="Standard3">"Nasıl hissediyorsun kendini?" Kadife yumuşaklığında, gümüş tınlı, saça uyan bir sesti. Bir çın-çın vardı içinde, bir bebek evindeki çıngırakların sesi. Diye düşündüm, hemen ardından da ne budalaca, diye düşündüm.</p>

  <p class="Standard3">"Harika," dedim. "Biri çeneme benzin istasyonu kurmuş gibi."</p>

  <p class="Standard3">"Ne bekliyordunuz, Bay Marlowe — orkide mi?"</p>

  <p class="Standard3">"Basit, çam tahtasından bir tabut," dedim. "Bronz ya da gümüş tutamak istemez, zahmet etmeyin. Ha, küllerimi de Pasifik'in mavi sularına filan serpmeyin. Solucanlar tercihimdir. Solucanların çift cinsiyetli olduklarını, her birinin bir diğerine aşık olabildiğini biliyor muydun?"</p>

  <p class="Standard3">"Kendinde değilsin," dedi, ciddi ciddi bakarak.</p>

  <p class="Standard3">"Şu ışığı biraz öteye çeker misin?"</p>

  <p class="Standard3">Ayağa kalktı, divanın arkasına gitti. Işık söndü. Karanlık, tanrının bir lütfuydu sanki. "O kadar tehlikeli olduğunu sanmıyorum," dedi. Boylu, ama fasulye sırığı değildi. İnce, ama kemik torbası değildi. Oturduğu yere geri döndü.</p>

  <p class="Standard3">"Demek ismimi biliyorsun."</p>

  <p class="Standard3">"İyi uyudun. Ceplerini aramaya yetip de artacak zamanları oldu. Seni bir mumyalamadıkları kaldı. Demek dedektifsin."</p>

  <p class="Standard3">" Aleyhimdeki bütün kanıt bu mu?"</p>

  <p class="Standard3">Cevap vermedi. Sigarasının dumanı ağır ağır yukarı süzüldü. Dumanı yelpazeledi. Eli küçük ve biçimliydi, zamane kadınlarında görülen kemikli bahçe aletlerinden değil.</p>

  <p class="Standard3">"Saat kaç?" diye sordum.</p>

  <p class="Standard3">Döndü, dumanın gerisinde, abajurun kasvetli ışığının altında duran bileğine yan gözle bir baktı. "Onu on yedi geçiyor. Biriyle randevun mu vardı?"</p>

  <p class="Standard3">" Vardıysa şaşmam. Burası Art Huck'ın garajına bitişik ev mi?"</p>

  <p class="Standard3">"Evet."</p>

  <p class="Standard3">"Bizim oğlanlar ne yapıyor — mezar mı kazıyorlar?"</p>

  <p class="Standard3">"Bir yere gitmeleri gerekti."</p>

  <p class="Standard3">"Yani seni burada yalnız mı bıraktılar?"</p>

  <p class="Standard3">Başı yeniden ağır ağır bana doğru döndü. Gülümsedi. "Tehlikeli görünmüyorsun."</p>

  <p class="Standard3">"Seni mahpus tuttuklarını sanıyordum."</p>

  <p class="Standard3">Bu onu şaşırtmadı. Hatta belki biraz eğlendirdi bile. "Bu da nereden geldi aklına?"</p>

  <p class="Standard3">"Kim olduğunu biliyorum."</p>

  <p class="Standard3">Masmavi gözleri öyle bir çakış çaktı ki, bir kılıcın parlayıp söndüğünü gördüm sanki gözlerimin önünde. Ağzı büzüldü. Ama sesi değişmedi.</p>

  <p class="Standard3">"O zaman korkarım başın dertte. Adam öldürmekten de nefret ederim."</p>

  <p class="Standard3">"Sen, Eddie Mars'ın karısı! Ayıp, ayıp!"</p>

  <p class="Standard3">Bundan hoşlanmadı. Bana en kötü bakışlarıyla baktı. Sırıttım. "Eğer şu bilezikleri çözemeyeceksen, ki çözmeni de tavsiye etmem, şu iltifat etmediğin içkinden birazını bana verebilirsin."</p>

  <p class="Standard3">Bardağı yanıma getirdi. Bardağın içindeki kabarcıklar boşuna umutlar gibi köpürüp duruyorlardı. Üzerime eğildi. Nefesi bir ceylanın gözleri kadar nazlıydı. Bir fırt aldım. Bardağı ağzımdan çekti, sıvının bir kısmının boynumdan aşağı süzülmesini seyretti. Yeniden üzerime eğildi. Kan, kiralık ev gezen muhtemel bir kiracı gibi, yeniden damarlarımda dolaşmaya başladı.</p>

  <p class="Standard3">"Suratın ezik tampona benziyor," dedi.</p>

  <p class="Standard3">"İlgilen onunla. Yakında bu haline bile şükredeceğim."</p>

  <p class="Standard3">Başını sert bir hareketle kaldırdı, dinledi. Yüzü bir an kireç gibi oldu. Sesler sadece duvarlara vuran yağmur damlalarıydı. Odanın karşı taralına yerine geçti, bana yan döndü, biraz öne eğilip, yüzünü yere eğdi.</p>

  <p class="Standard3">"Neden buraya gelip, başına bela aldın?" diye sordu sakin bir sesle. "Eddie'nin sana bir zararı yoktu ki. Çok iyi biliyorsun ki, eğer buraya saklanmasaydım, polis Rusty Regan'ı öldürenin Eddie olduğuna kesin gözüyle bakacaktı."</p>

  <p class="Standard3">"Öldürdü," dedim.</p>

  <p class="Standard3">Kıpırdamadı, duruşunu milim değiştirmedi. Hırıltılı, çabuk bir nefes aldı. Odaya, çevreme bakındım, iki kapı, her ikisi de aynı duvarda, biri yarı açık. Kırmızı ve bej kareli bir halı, pencerelerde mavi perdeler, parlak yeşil çam desenli bir duvar kâğıdı. Mobilyalar, park sıralarının arkasına ilan veren o dükkânların birinden alınma gibiydi. Şen şakrak, ama itici.</p>

  <p class="Standard3">Alçak sesle konuştu: "Eddie ona hiçbir şey yapmadı. Rusty'yi aylardır görmedim. Eddie öyle biri değildir."</p>

  <p class="Standard3">"Onun kalbini ve yatağını terk etmiştin ama. Yalnız yaşıyordun. Oturduğun yerdeki insanlar Regan'ı fotoğraftan tanıdılar."</p>

  <p class="Standard3">"Yalan," dedi soğuk bir sesle.</p>

  <p class="Standard3">Komiser Gregory, tanıdıklarını söylemiş miydi söylememiş miydi, hatırlamıyordum. Kafam çok bulanıktı. Emin değildim.</p>

  <p class="Standard3">"Hem senin üzerine vazife değil," diye ekledi.</p>

  <p class="Standard3">"Hem de nasıl vazife. Olayı aydınlatayım diye tuttular beni."</p>

  <p class="Standard3">"Eddie öyle biri değildir."</p>

  <p class="Standard3">"Oo, sen dümen çevirenlerden hoşlanıyorsun!"</p>

  <p class="Standard3">"İnsanlar kumar oynadığı sürece kumar oynatan yerler de olacak."</p>

  <p class="Standard3">"Bu işin bahanesi. Yasanın dışına çıktın mı, çıkmışsın demektir. Sadece kumarbaz sanıyorsun. Bence o pornografi işi de yapıyor, şantaj da, çalıntı araba ticareti de, uzaktan kumandayla adam öldürtüyor, namussuz polislere para yediriyor. Ne gelirse işine, onu yapıyor, ne kârlıysa o anda. Bana yüksek ruhlu dalavereci masalı okuma. Onlar o marka olmaz."</p>

  <p class="Standard3">"O katil değildir." Alnını kırıştırdı,</p>

  <p class="Standard3">"Şahsen değil. Canino var. Canino bu gece birini öldürdü, birine yardım etmek isteyen küçük, zararsız bir adamı. Öldürdüğüne neredeyse tanık oldum diyebilirim."</p>

  <p class="Standard3">Bıkkın, güldü.</p>

  <p class="Standard3">"Pekâlâ," diye hırladım. "İnanma sen. Eddie böyle cici biriyse, onunla etrafta Canino olmadan konuşmak isterdim. Canino'yu bilirsin — dişlerini döker, sonra da inledin diye midene bir tane yapıştırır."</p>

  <p class="Standard3">Başını geri attı, düşünceli, içine kapalı bir ifadeyle bir şeyler geçirdi aklından.</p>

  <p class="Standard3">"Platin saç artık moda değil sanıyordum," diye devam ettim, sırf odada ses olsun diye, sırf söyleyeceklerini duymamak için.</p>

  <p class="Standard3">"Peruk, sersem. Benimki uzayıncaya kadar." Elini başına götürdü, çekti çıkardı. Kendi saçı oğlan saçı gibi kısacık kesilmişti. Peruğu yerine yerleştirdi.</p>

  <p class="Standard3">"Kim yaptı bunu sana?"</p>

  <p class="Standard3">Şaşırmıştı. "Ben yaptırdım. Neden?"</p>

  <p class="Standard3">"Evet. Neden?"</p>

  <p class="Standard3">"Neden mi, Eddie'ye benden istediği şeyi yapmaya hazır olduğumu göstermek için — saklanmaya yani. Yanıma adam dikmesi gerekmediğini. Onu yarı yolda bırakmam. Onu seviyorum."</p>

  <p class="Standard3">"Aman Allahım," diye inlemişim. "Burada, bu odada benimle baş başasın ama."</p>

  <p class="Standard3">Elini çevirdi, gözlerini dikip baktı. Sonra ani bir kararla odadan çıktı. Bir mutfak bıçağıyla geri döndü. Eğildi, iplerimi kesmeye koyuldu.</p>

  <p class="Standard3">"Kelepçelerin anahtarı Canino'da," dedi. "O konuda yardımcı olamayacağım."</p>

  <p class="Standard3">Durdu, bir adım geri gitti, hızlı hızlı soluyordu. Bütün düğümleri kesmişti.</p>

  <p class="Standard3">"Pek nüktedansın," dedi. "Soluk alır gibi espri yapıyorsun, öyle mi? Hem de başın büyük dertteyken."</p>

  <p class="Standard3">"Eddie katil değil diyordun."</p>

  <p class="Standard3">Hızla döndü, abajurun yanındaki iskemlesine gitti, oturdu, yüzünü avuçlarına gömdü. Ayaklarımı yere indirip kalktım. Uyuşmuş bacaklarımla odanın etrafında sendeleye sendeleye yürümeye başladım. Yüzümün sol yanındaki damar çatal çatal seğirmeye başlamıştı. Bir adım attım. Hâlâ yürüyebiliyordum. Gerekirse, koşardım.</p>

  <p class="Standard3">"Galiba gitmemi istiyorsun," dedim.</p>

  <p class="Standard3">Başını avuçlarından kaldırmadan salladı.</p>

  <p class="Standard3">"Benimle gelsen iyi olur — yaşamak istiyorsan."</p>

  <p class="Standard3">"Vakit kaybetme. Her an gelebilir."</p>

  <p class="Standard3">"Bana bir sigara yak."</p>

  <p class="Standard3">Dizlerine değerek yanında durdum, Birden, sıçrayarak ayağa kalktı. Gözlerimizin arasında yalnızca milimetreler vardı.</p>

  <p class="Standard3">"Merhaba, Gümüş Peruk," dedim fısıldar gibi.</p>

  <p class="Standard3">Geri çekildi, iskemlenin etrafından dolandı, hızlı bir hareketle masadan bir paket sigara aldı. Paketin altına vurup bir sigara çıkardı, sertçe ağzıma soktu. Eli titriyordu. Küçük yeşil deri kaplı bir çakmağı çaktı, sigaraya tuttu. Göl mavisi gözlerine dalarak, dumanı içime çektim. Henüz uzaklaşmamasını fırsat bilerek konuştum:</p>

  <p class="Standard3">"Beni sana Harry Jones adında küçük bir kuş getirdi. O bar senin bu bar benim hoplayıp at yarışı için bahis kırıntıları toplayan biri. Bu arada bilgi de toplayan. Bu küçük kuşun Canino konusunda bir bildiği vardı. Şöyle ya da böyle; o ve arkadaşları senin nerede olduğunu bulup çıkardılar. Bu bilgiyi satmak için bana geldi, çünkü General Sternwood hesabına çalıştığımı biliyordu — nasıl bildiği uzun hikâye. Ben bilgiyi ele geçirdim, ama Canino da küçük kuşu ele geçirdi. Artık ölü bir küçük kuş o, kanatları iki yanına düşmüş, boynu burulmuş, gagasında bir kan damlacığı var. Onu Canino öldürdü. Eddie Mars adam öldürmez, değil mi Gümüş Peruk? Hiçbir zaman kimseyi öldürmemiştir. Yalnızca öldürtür."</p>

  <p class="Standard3">"Çık git," dedi sert bir sesle. "Buradan çabuk çık!"</p>

  <p class="Standard3">Eli havada yeşil çakmağı kavradı. Parmakları gerildi. Eklem yerleri bembeyazdı.</p>

  <p class="Standard3">"Ama Canino bunu bildiğimi bilmiyor," dedim. "Küçük kuş konusunu yani. Tek bildiği şuraya buraya burnumu soktuğum."</p>

  <p class="Standard3">O zaman güldü. Sanki acıklı bir kahkahaydı. Bu kahkahayla rüzgâr altında sarsılan bir ağaç gibi sallandı bedeni. Bu kahkahada şaşkınlık varmış gibi geldi bana, tam şaşkınlık da değil de, zaten bildiği bir şeye yeni bir şey eklenmiş de, bu yeni gelen yerine oturmamış gibi bir şey. Sen de, bir kahkahadan ne anlamlar çıkardın, dedim kendi kendime.</p>

  <p class="Standard3">"Çok komik," dedi soluk soluğa. "Çok komik, çünkü, anlayabiliyor musun bunu — onu gene de seviyorum. Kadınlar—" Yeniden gülmeye başladı.</p>

  <p class="Standard3">Nabzım zonk zonk atarak dinledim onu. "Hadi, gidelim," dedim. "Çabuk!"</p>

  <p class="Standard3">Geriye doğru iki adım attı, yüzü sertleşti. "Çık! Git buradan! Realito'ya kadar yürürsün. Kurtulursun— çeneni de tutarsın— iki üç saatliğine en azından. Bana bu kadarını borçlusun."</p>

  <p class="Standard3">"Haydi, gidelim," dedim. "Silahın var mı, Gümüş Peruk?"</p>

  <p class="Standard3">"Gelmeyeceğimi biliyorsun. Biliyorsun. Lütfen, lütfen çabuk çık buradan."</p>

  <p class="Standard3">Ona yaklaştım, vücudumu vücuduna bastırdım neredeyse. "Beni serbest bırakıp kendin burada mı kalacaksın? O katil döndüğünde, kusura bakma, oldu bir kere demek için mi? Sinek gibi adam öldüren birine. O kadar. Benimle geliyorsun, Gümüş Peruk."</p>

  <p class="Standard3">"Hayır."</p>

  <p class="Standard3">"Tut ki," dedim, "yakışıklı kocan Regan'ı gerçekten öldürdü. Ya da tut ki, onu Eddie'nin haberi olmadan Canino öldürdü. Farzet. Beni serbest bıraktıktan sonra, senin ömrün ne kadar olur ki?"</p>

  <p class="Standard3">"Ben Canino'dan korkmam. Hâlâ onun patronunun karışıyım."</p>

  <p class="Standard3">"Eddie bir avuç çerçöp," diye hırladım. "Canino onu elinin tersiyle siler. Kedinin fareye yaptığını yapar. Bir avuç çer-çöp. Senin gibi bir kız yanlış adama gitmeyi aklına koydu mu, Eddie gibisini bulur, çer-çöpleri."</p>

  <p class="Standard3">"Defol!" kelimesini tükürdü adeta suratıma.</p>

  <p class="Standard3">"Tamam." Döndüm, yarı açık kapıdan koridora çıktım. Koşarak arkamdan geldi, beni iterek kapıya ulaştı, açtı. Islak karanlığa bir göz attı, dinledi. Eliyle öne doğru kışkışladı beni.</p>

  <p class="Standard3">"Güle güle," diye fısıldadı. "Talihin açık olsun, ama şunu unutma. Eddie, Rusty Regan'ı öldürmedi. Onu bir yerlerde sıhhat ve afiyette bulacaksın, kendisi bulunmak istediği zaman."</p>

  <p class="Standard3">Ona yaslandım, vücudunu vücudumla duvara yapıştırdım. Ağzımı yüzüne iyice yaklaştırdım. Böyle konuştum onunla.</p>

  <p class="Standard3">"Acelesi yok. Bütün bunlar önceden hazırlandı, en ince ayrıntısına kadar çalışıldı, saniyesi saniyesine yazıldı. Tıpkı bir radyo programı gibi. Hiç acelesi yok. Öp beni, Gümüş Peruk!"</p>

  <p class="Standard3">Ağzımın altında yüzü buz gibiydi. Ellerini kaldırdı, başımı tuttu, dudaklarını dudaklarıma bastırarak Öptü. Dudakları da buz gibiydi.</p>

  <p class="Standard3">Dışarı çıktım, kapı hiçbir gürültü çıkarmadan ardımdan kapandı, yağmur verandanın çatısı altına yaman bir dalış daldı, gene de onun dudakları kadar soğuk değildi.</p>

  <p class="Standard3">&nbsp;</p>
</body>
</html>
