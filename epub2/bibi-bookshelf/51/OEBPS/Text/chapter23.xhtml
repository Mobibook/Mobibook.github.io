<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc22">23</h2>

  <p class="Standard3">&nbsp;</p>

  <p class="Standard3">Hafif adımlar, bir kadının adımlan görünmez patikayı geçti, önümdeki adam ileriye doğru bir hamle yaptı, durdu, sise abandı sanki. Önce kadını göremedim, sonra ancak belli belirsiz seçebildim. Başını tutuşundaki kibirli hava tanıdık geldi. Adam hızla öne doğru bir adım attı. iki karaltı siste birbirlerine karıştılar, sisin parçası oldular sanki. Bir an ölü bir sessizlik oldu. Adam konuştu:</p>

  <p class="Standard3">"Bu elimdeki bir silahtır, bayan. Soğukkanlı olalım. Sis silah sesini çok uzaklara taşır. Çantayı verin yeter."</p>

  <p class="Standard3">Kız en ufak bir ses çıkarmadı. Ben bir adım öne çıktım. Adamın şapkasının kenarında sisin yumuşattığı eğimi seçtim. Kız hiç kıpırdamadı. Sonra hırıltıyla soluk almaya başladı, küçük bir eğenin yumuşak tahtaya sürtünmesi gibi.</p>

  <p class="Standard3">"Bağır da," dedi adam, "seni ikiye biçeyim."</p>

  <p class="Standard3">Kız bağırmadı. Kıpırdamadı. Adam şöyle bir davrandı, pis pis kıkırdadı. "Burada olması daha iyi," dedi. Bir çanta kilidi açıldı, bir elin çantayı karıştırma sesi ulaştı bana. Adam döndü, benim ağacıma doğru geldi. İki ya da üç adım atmıştı ki yeniden kıkırdadı. Bu kıkırdama anılarımda yer eden bîr şeydi. Cebimden bir pipo çıkardım, tabanca gibi tuttum.</p>

  <p class="Standard3">Alçak sesle bağırdım: "Selam, Larry."</p>

  <p class="Standard3">Adam olduğu yerde kaskatı kesildi, sonra elini göğsüne götürmeye davrandı. "Hayır. Sana bunu katiyen yapma demedim mi, Larry. Silahlıyım."</p>

  <p class="Standard3">Hiçbir şey kıpırdamadı. Patikadaki kız kıpırdamadı. Ben kıpırdamadım. Larry kıpırdamadı.</p>

  <p class="Standard3">"Çantayı yere, ayaklarının dibine koy, evlat," dedim ona. "Yavaş ol, yanlış yapmayasın!"</p>

  <p class="Standard3">Öne doğru eğildi. Sıçradım, eğilmişken yakaladım onu. Kesik kesik soluyarak doğrulmaya çalıştı. Eli boştu.</p>

  <p class="Standard3">"Bunun da yanıma kalmayacağını söylesene bakayım," dedim. Üzerine abandım, ceketinin cebinden silahını aldım. "Birisi de nedense hep silah tutuşturuyor elime," dedim. "Hepsini taşımaya kalksam kamburum çıkacak. Toz ol."</p>

  <p class="Standard3">Soluklarımız buluştu, birbirine karıştı, gözlerimiz bahçe duvarı üzerinde burun buruna gelmiş iki erkek kedinin gözleriydi. Geriye doğru bir adım attım.</p>

  <p class="Standard3">"Haydi yoluna Larry. Darılmaca yok. Sen susarsan ben de susarım. Tamam mı?"</p>

  <p class="Standard3">"Tamam," dedi dili dolanarak.</p>

  <p class="Standard3">Sis yutuverdi onu. Giderek uzaklaşan ayak sesleri, sonra sessizlik. Çantayı yerden aldım, elimle içini yokladım, patikaya doğru yürüdüm. Kız hâlâ kıpırdamadan duruyordu, boğazını sıkı sıkıya saran gri kürkün yakalarını tutan eldivensiz elindeki yüzük usul usul parlamaktaydı. Başında şapka yoktu. Ortadan ayrılmış kara saçları geceye karışmıştı. Gözleri de.</p>

  <p class="Standard3">"Temiz iş, Marlowe. Şimdi de fedaim misin?" Sesinde sert bir tını vardı.</p>

  <p class="Standard3">"Öyleye benziyor. İşte çantan."</p>

  <p class="Standard3">Çantayı aldı. "Araban var mı?" diye sordum.</p>

  <p class="Standard3">Güldü. "Kavalyemle geldim. Senin ne işin var burada?"</p>

  <p class="Standard3">"Eddie Mars beni görmek istemiş."</p>

  <p class="Standard3">"Onu taradığını bilmiyordum. Neden?"</p>

  <p class="Standard3">"Sana anlatmamda sakınca yok. Karısıyla kaçtığını sandığı birini aradığımı sanıyordu."</p>

  <p class="Standard3">"Arıyor muydun?"</p>

  <p class="Standard3">"Hayır."</p>

  <p class="Standard3">"Peki neden geldin?"</p>

  <p class="Standard3">"Neden karısıyla kaçtığını sandığı birini aradığımı sandığını öğrenmek için."</p>

  <p class="Standard3">"Öğrendin mi?"</p>

  <p class="Standard3">"Hayır."</p>

  <p class="Standard3">"Malumat paçalarından sızıyor bakıyorum," dedi. "Neyse, üzerime vazife değil — o adam kocam da olsa. Sen bu işle ilgilenmiyorsun sanıyordum."</p>

  <p class="Standard3">"Dostlarım sağ olsunlar, dönüp dönüp içine düşüyorum."</p>

  <p class="Standard3">Kızgın kızgın dişlerini tıkırdattı. Maskeli, silahlı adam olayı onda hiç iz bırakmamışa benziyordu. "Eh, beni garaja götür bakalım," dedi. "Kavalyeme bir göz atmam lazım." Patika yolu izleyip, binanın köşesinden döndük, bir ışık göründü, sonra bir köşeyi daha döndük, parlak ışıklarla aydınlatılmış kapalı ahır binalarına geldik. Arabalar parıl parıl göz alıyordu, kahverengi tulumlu bir adam taburesinden kalkıp bize doğru geldi.</p>

  <p class="Standard3">"Erkek arkadaşım hâlâ iptal mi?" diye sordu Vivian teklifsizce.</p>

  <p class="Standard3">"Korkarım öyle, bayan. Üzerine battaniye örttüm, arabanın pencerelerini kapattım. Sanırım iyi. Dinleniyor gibi."</p>

  <p class="Standard3">Büyük Cadillac'ın yanına gittik, kahverengi tulumlu adam arabanın kapısını açtı. Geniş arka koltukta, koltuğa gelişigüzel yayılmış, üzerinde çenesine kadar bir skoç battaniye, ağzı açık horlayan bir adam yatıyordu. Litrelerce içkiye bana mısın demeyecekmiş gibi görünen iri yarı, sarışın bir erkekti.</p>

  <p class="Standard3">"Sana Bay Larry Cobb'u tanıştırayım," dedi Vivian. "Bay Cobb— Bay Marlowe."</p>

  <p class="Standard3">Bir şeyler homurdandım.</p>

  <p class="Standard3">"Bay Cobb benim kavalyemdi," dedi. "Pek sevimli bir kavalyedir Bay Cobb. Öyle dikkatlidir ki. Onu bir de ayık görsen. Onu bir de ayık görsem. Onu bir ayık gören olsa. Hani, sırf tarih düşmek için. Kısacık bir an, kayan bir yıldız gibi, göz açıp kapayıncaya kadar giden, fakat ebediyen hatırlanan— 'Larry Cobb'un ayıklığı'."</p>

  <p class="Standard3">"Hıı," dedim.</p>

  <p class="Standard3">"Onunla evlenmeyi bile düşündüm," dedi tiz, gergin bir sesle, deminki olayın siniri yeni yeni çıkıyor gibiydi. "Aklıma daha hoş düşünceler gelmediği zamanlar yani. Hepimizin gaflet anları vardır. Parası bol, anlarsın ya. Yat, Long Island'da ev, Newport'ta ev, Bermuda'da ev, dünyanın dört bir yanında evleri var herhalde — iki evin arası da bir viski şişelik mesafede. Bay Cobb için bir viski şişesinin lafı mı olur."</p>

  <p class="Standard3">"Hıı," dedim. "Evine götürecek şoförü var mı?"</p>

  <p class="Standard3">" 'Hıı' deme. Çok bayağı." Kaşlarını kaldırıp baktı bana. Tulumlu adam sinirli sinirli alt dudağını ısırıyordu. "Şoför mü, o-ho, filosuna bereket. Herhalde her sabah garajın önünde hazır ol duruyorlardır, düğmeler pırıl pırıl, mahmuzlar şakır şakır, kar gibi eldivenler — bir askeri okul zarafeti ki sorma gitsin."</p>

  <p class="Standard3">"Ee, nerede bu şoför?" diye sordum.</p>

  <p class="Standard3">"Bu gece kendisi sürdü de arabayı beyefendi," dedi tulumlu, özür dilercesine. "Evini arayıp birini yollamalarını söyleyebilirim isterseniz."</p>

  <p class="Standard3">Vivian döndü, adam sanki ona tek taş elmas yüzük armağan etmiş gibi bir gülümseyiş gülümsedi. "Yapar mısınız? Bay Cobb'un böyle gebermesini istemem de — ağzı açık. Susuzluktan öldü sanabilirler sonra."</p>

  <p class="Standard3">"Koklarlarsa sanmazlar, bayan," dedi tulumlu.</p>

  <p class="Standard3">Vivian çantasını açtı, içinden bir avuç kâğıt para çıkarıp adama uzattı. "Ona yardım edersiniz eminim," dedi.</p>

  <p class="Standard3">"Uuuh," dedi adam, gözleri dışarıya uğrayarak. "Etmezsem ne olayım, bayan."</p>

  <p class="Standard3">"Adım Regan," dedi kız en tatlı sesiyle. "Bayan Regan. Sık sık görüşeceğiz. Burada yenisin, değil mi?"</p>

  <p class="Standard3">"Evet, abla." Tulumlunun elleri avucunda tuttuğu paralarla garip hareketler yapıyordu.</p>

  <p class="Standard3">"Burayı çok seveceksin," dedi Vivian. Elini koluma koydu. "Senin arabanla gidelim, Marlowe."</p>

  <p class="Standard3">"Dışarıda, sokakta."</p>

  <p class="Standard3">"Bana uyar, Marlowe. Siste sakin bir yürüyüşe bayılırım. Öyle ilginç kişilerle karşılaşıyor ki insan."</p>

  <p class="Standard3">"Öf, kes," dedim.</p>

  <p class="Standard3">Koluma tutundu, sapır sapır titremeye başladı. Arabaya varana kadar bana mengene gibi yapıştı. Arabaya vardığımızda titremesi durmuştu. Evin sağır duvarına rastgelen ağaçlıklı kavis yoldan aşağı indim. Yol, De Cazens Bulvarı'na açılıyordu, Las Olindas'ın ana caddesine. Titrek ışıklı nuhu nebiden kalma sokak lambalarının altından geçtik, biraz sonra bir kasabaya vardık, binalar, ölü görünüşlü dükkânlar, ışığı yanık bir benzin istasyonu, derken bütün gece açık olan bir drugstore.</p>

  <p class="Standard3">"Bir içki içsen iyi olur," dedim.</p>

  <p class="Standard3">Çenesini kaldırıp indirdi, koltuğun köşesinde soluk bir noktaydı. Çaprazlamasına kaldırıma yanaştım, park ettim. "Koyu bir kahveyle bir parmak çavdar rakısı iyi gider," dedim.</p>

  <p class="Standard3">"İki tayfa yükü de içsem fark etmez."</p>

  <p class="Standard3">Ona kapıyı tuttum, çıkarken bana yaklaştı, saçı yanağıma sürtündü. Drugstore'a girdik. İçki satan tezgâhtan bir şişe çavdar rakısı aldım, taburelerin oraya götürüp çatlak mermer tezgâhın üzerine koydum.</p>

  <p class="Standard3">"İki kahve," dedim. "Koyu, bol ve taneler bu senenin mahsulü olsun."</p>

  <p class="Standard3">"Burada içki içemezsiniz," dedi tezgâhtaki. Rengi uçmuş mavi bir tulum vardı üzerinde, saçı biraz dökük, gözleri dürüst bakışlıydı, çene namına pek bir şey yoktu yüzünün alt tarafında.</p>

  <p class="Standard3">Vivian Regan sigara çıkarmak üzere elini çantasına soktu, tam bir erkek gibi paketi silkeleyip iki tane düşürdü. Bana uzattı.</p>

  <p class="Standard3">"Burada içki içmek yasak," dedi tezgâhtaki.</p>

  <p class="Standard3">Sigaraları yaktım, ona aldırış bile etmedim. Nikeli yıpranmış bir kahve makinesinden iki fincan kahve çekti, önümüze koydu. Çavdar rakısına baktı, ağzının içinde bir şeyler mırıldandı, bıkkın bir sesle; "Peki, siz içkiyi koyarken ben sokağı kollarım," dedi.</p>

  <p class="Standard3">Gidip dükkânın önünü boydan boya kaplayan camın önünde sırtı bize dönük durdu, kulakları dikti.</p>

  <p class="Standard3">"Ay, aman yüreğim ağzıma geldi," dedim, viski şişesinin kapağını açıp kahvenin içine döktüm. "Bu beldedeki yasalara da diyecek yok yani... İçki yasağı boyunca, Eddie Mars'ın gece kulübü işledi durdu, lobide her gece iki tane üniformalı polis bulundururlardı, müşteri dükkânın içkisinden içmeye yan çizip de kendi içkisini getirmesin diye."</p>

  <p class="Standard3">Adam birden döndü, yürüyüp tezgâhın arkasına geçti, ofis odasının cam bölmesi ardında kayboldu.</p>

  <p class="Standard3">İçkili kahvelerimizi yudumladık. Kahve makinesinin gerisindeki aynada Vivian'ın yüzüne baktım. Gergin, solgun, yabani ve güzeldi. Dudakları kırmızı ve acımasızdı. "Bakışların pek de yaramaz," dedim. "Eddie Mars neden taktı sana?"</p>

  <p class="Standard3">Aynadan bana baktı. "Bu gece rulette epeyce götürdüm — dün ondan ödünç aldığım beş tane binlikle başladım, ihtiyacım yoktu."</p>

  <p class="Standard3">"Bu sinir edebilir onu. O külhaniyi o mu yolladı peşinden?"</p>

  <p class="Standard3">"Kül—neyi?"</p>

  <p class="Standard3">"Külhaniyi; silahlı adamı yani."</p>

  <p class="Standard3">"Sen de külhani misin?"</p>

  <p class="Standard3">"Tabii," dedim. "Ama kesin konuşmak gerekirse "külhani" diye öbür yolun yolcusu olanlara denir."</p>

  <p class="Standard3">"Öbür yol diye bir şey var mı merak ediyorum."</p>

  <p class="Standard3">"Konudan ayrılıyoruz. Eddie Mars neden taktı sana?"</p>

  <p class="Standard3">"Yani benim hakkımda bir bildiği mi var demek istiyorsun?"</p>

  <p class="Standard3">"Evet."</p>

  <p class="Standard3">Dudaklarını büzdü. "Esprini geliştir, Marlowe. Esprini geliştir!"</p>

  <p class="Standard3">"General nasıl? Espri yapmıyorum."</p>

  <p class="Standard3">"Çok iyi değil. Bugün yataktan kalkmadı. En azından beni sorguya çekmeyi bırakabilirsin."</p>

  <p class="Standard3">"Zamanında ben de sana aynı şeyi söylemeyi düşünmüştüm. Generalin olup bilenlerin ne kadarından haberi var?"</p>

  <p class="Standard3">"Büyük olasılıkla her şeyi biliyor."</p>

  <p class="Standard3">"Norris mi söyledi?"</p>

  <p class="Standard3">"Hayır. Eyalet Savcısı Wilde onu görmeye geldi. O resimleri yaktın mı?"</p>

  <p class="Standard3">"Tabii. Küçük kız kardeşin için çok kaygılanıyorsun, değil mi — zaman zaman."</p>

  <p class="Standard3">"Galiba tek kaygılandığım şey o. Babam için de kaygılanıyorum, onu bu meselelere bulaştırmamak istiyorum."</p>

  <p class="Standard3">"Gerçekleri görmeyecek adam değil," dedim, "ama hâlâ gururuna düşkün."</p>

  <p class="Standard3">"Biz onun kanındanız. Canına yandığımın!" Aynadan bana uzak, derin gözlerle baktı. "Kendi kanından insanlara küs ölmesini istemiyorum. Hep deli bir kandı bu, ama hiçbir zaman bozuk bir kan değildi."</p>

  <p class="Standard3">"Şimdi öyle mi?"</p>

  <p class="Standard3">"Galiba sen öyle olduğunu düşünüyorsun."</p>

  <p class="Standard3">"Seninki değil. Sen sadece rol yapıyorsun."</p>

  <p class="Standard3">Gözlerini indirdi. Biraz daha yudumladım kahvemi, ikimiz için bir sigara yaktım. "Demek ki adam öldürüyorsun," dedi sakin bir sesle. "Sen bir katilsin."</p>

  <p class="Standard3">"Ben mi? Nasıl yani?"</p>

  <p class="Standard3">"Gazeteler ve polis iyi örtbas ettiler işi. Ama ben her okuduğuma inanmam."</p>

  <p class="Standard3">"A, sen Geiger'i öldürdüğümü sanıyorsun, ya da Brody'yi, ya da her ikisini birden."</p>

  <p class="Standard3">Bir şey demedi. "Öldürmem gerekmiyordu," dedim. "Öldürebilirdim, istesem, hem de paçayı kurtarırdım. İkisi de bana kurşun sıkmaktan kaçınmazdı."</p>

  <p class="Standard3">"Bu da katil ruhlu olduğunu gösterir, bütün aynasızlar gibi."</p>

  <p class="Standard3">"Öf, kes!"</p>

  <p class="Standard3">"O karanlık, sessiz, ölüm saçan adamlardan birisin, kasabın ete duyduğundan daha fazla duygusu olmayanlardan... Seni ilk görüşümde anlamıştım."</p>

  <p class="Standard3">"Başka türlüsünü bilir misin ki, karanlık dostlarına baksana!"</p>

  <p class="Standard3">"Sana oranla hepsi yumuşacıktır onların."</p>

  <p class="Standard3">"Eksik olmayın, bayan. Siz kendiniz de süt kuzusu sayılmazsınız."</p>

  <p class="Standard3">"Kalk, şu allanın belası yerden gidelim!"</p>

  <p class="Standard3">Hesabı ödedim, içki şişesini cebime koydum, çıktık. Tezgâhtaki bana hâlâ gıcıktı. Aşağıda, kumsalda dalgaların gümbürtüsüne yakın inşa edilmiş derme çatma kulübelerle bunların gerisindeki yamaca kondurulmuş daha büyük evlerin sıra sıra dizildiği rutubetli sahil kasabalarından geçerek Las Olindas'dan çıktık. Şurada burada sarı bir pencere parlıyordu, ama evlerin çoğu boştu. Sudan bir yosun kokusu geliyor, sisin üzerine konuyordu. Otomobilin lastikleri ıslak bulvarda şakıyordu. Dünya ıslak bir boşluktan ibaretti.</p>

  <p class="Standard3">Del Rey'e yaklaşmıştık ki, drugstore'dan çıktığımızdan bu yana ilk defa ağzını açıp konuştu. Sesi boğuktu, sanki derinde bir sızısı var gibiydi.</p>

  <p class="Standard3">"Aşağıya, Del Rey deniz kulübünün oraya sürsene. Suya bakmak istiyorum. Sol kolda, bir sonraki sokak."</p>

  <p class="Standard3">Kavşakta sarı bir ışık göz kırpıp duruyordu. Arabayı döndürdüm, buyanında derin bir yamaç, öbür yanında tren rayları, rayların ilerisinde de dağınık, alçak ışıklar görülen yokuş bir yoldan aşağı sürmeye başladım, daha ileride rıhtımın ışıklan ve bir kentin üzerine, gökyüzüne uzanmış hafif pus görülüyordu. Buralarda sis neredeyse dağılmıştı. Yol tren yolunun dönüp yamacın altına kıvrıldığı yerde raylarla kesişiyor, sonra da denizle arası kumsal olan bir otoyola bağlanıyordu. Otomobiller burunları karanlık denize dönük yol kenarına park etmişlerdi. Sahil kulübünün ışıkları birkaç yüz metre ötedeydi.</p>

  <p class="Standard3">Frene basıp kenara çektim, farları söndürdüm ve ellerim direksiyonun üzerinde oturdum. Ağır ağır dağılan siste dalgalar köpürüyor, kıvrılıyorlardı, neredeyse hiç ses çıkarmadan, adeta bilincin eşiğinde biçime kavuşmaya çalışan bir düşünce gibi. "Yaklaşsana," dedi, dili dolanırcasına.</p>

  <p class="Standard3">Direksiyonun altından kaydım, koltuğun ortasına doğru ilerledim. Vücudunu, sanki pencereden dışarıyı seyretmek istiyormuş gibi, biraz öteye çekti. Sonra tek söz söylemeksizin döndü, kollarıma atıldı. Başını az kaldı direksiyona vuracaktı. Gözleri kapalıydı, yüzü karanlıkta kalıyordu. Sonra gözlerini açıp kırpıştırdığını seçtim, parıltıları karanlıkla bile seçilebiliyordu.</p>

  <p class="Standard3">"Sık beni kollarında, hayvan," dedi.</p>

  <p class="Standard3">Önce kollarımı gevşekçe doladım bedenine. Yüzüme değen saçlarının teması sertti. Kollarımı daha sıkı kenetledim, tutup kaldırdım. Yüzünü kaldırdım, yüzüme yaklaştırdım. göz kapaklarını hızlı hızlı kırpıştırıyordu, ışığın çevresindeki pervanelerin kanatlan gibi.</p>

  <p class="Standard3">Onu dudaklarım kapalı çabucak bir öptüm. Sonra uzun, yavaş, vantuz gibi bir öpüş. Dudakları dudaklarımın altında açıldı. Kollarımda yaprak gibi titremeye başladı. "Katil," diye fısıldadı, ağzıma doğru soluyarak.</p>

  <p class="Standard3">Titreyen vücudu neredeyse benimkini de titretene kadar vücudunu vücuduma yapıştırdım. Öpmeye devam ettim. Başını geri çekip şu sözleri söyleyebilmesi için aradan uzun bir süre geçmesi gerekti: "Nerede oturuyorsun?"</p>

  <p class="Standard3">"Hobart Arms. Kenmore yakınlarında, Franklin'de."</p>

  <p class="Standard3">"Hiç görmedim."</p>

  <p class="Standard3">"İster misin?"</p>

  <p class="Standard3">"Evet."</p>

  <p class="Standard3">"Eddie Mars neden taktı sana?"</p>

  <p class="Standard3">Kollarımda kaskatı kesildi, hırsla soluklandı. Başını geri attı, aklan iyice görünecek kadar açılmış gözlerini bana dikip baktı.</p>

  <p class="Standard3">"Demek böyle," dedi hafif, donuk bir sesle.</p>

  <p class="Standard3">"Evet, böyle. Öpüşmek iyi güzel de, baban beni seninle yatayım diye tutmadı."</p>

  <p class="Standard3">"Seni orospu çocuğu," dedi en sakin sesiyle, yerinden kıpırdamadan.</p>

  <p class="Standard3">Suratına güldüm. "Buzdağı sanma beni," dedim. "Kör değilim, geri kalan duyularım da körelmedi. Kapı komşun kadar sıcak kanlıyım. Çok kolay düştün kollanma — çoook fazla kolay. Eddie Mars neden taktı sana?"</p>

  <p class="Standard3">"Bunu bir daha söylersen, çığlık çığlığa bağıracağım."</p>

  <p class="Standard3">"Hadi, buyur bağır."</p>

  <p class="Standard3">Silkinip kurtuldu kollarımdan, dimdik oturdu, arabanın en uzak köşesine sindi. "Bundan daha önemsiz şeyler için adam vururlar, Marlowe."</p>

  <p class="Standard3">"Bir hiç için adam vururlar, ilk karşılaştığımızda sana dedektif olduğumu söylemiştim. Bunu o güzel kafana sok, bayan. Benim işim bu, bayan. Oyuncak değil!"</p>

  <p class="Standard3">Çantasını karıştırıp bir mendil çıkardı, başını öte yana çevirerek ısırdı. Mendilin yırtılma sesi geldi kulağıma. Dişleriyle ağır ağır yırttı, parça parça etti mendili.</p>

  <p class="Standard3">"Nereden çıkarıyorsun bana taktığını?" diye mızıldandı, mendil sesini boğuyordu.</p>

  <p class="Standard3">"Bir sürü para kazanmana göz yumuyor, sonra da parayı geri almak için silahşorunu yolluyor. Pek hafif bir şaşkınlık gösteriyorsun. Parayı kurtardığım için bana teşekkür dahi etmedin. Olay baştan aşağı numaraydı gibi geliyor bana.</p>

  <p class="Standard3">Kendime yontmak istesem, en azından kısmen benim gözümü boyamak içindi diyeceğim."</p>

  <p class="Standard3">"Kaybetmeyi de kazanmayı da o istediği gibi ayarlıyor mu diyorsun?"</p>

  <p class="Standard3">"Kesin. Hilesiz hurdasız oyunlarda bile, beş oyundan dördünü."</p>

  <p class="Standard3">"Sizden tiksindiğimi söylemem gerekiyor mu, Bay Dedektif?"</p>

  <p class="Standard3">"Bana bir borcun yok. Param verildi."</p>

  <p class="Standard3">Lime lime edilmiş mendili pencereden dışarı fırlattı. "Kadınlara ne kadar da nazik davranıyorsun."</p>

  <p class="Standard3">"Seninle öpüşmek hoşuma gidiyor."</p>

  <p class="Standard3">"Kendine hâkim olman pek hoştu. Çok onurlandım. Seni mi tebrik etmeliyim, babamı mı bunun için?"</p>

  <p class="Standard3">"Seninle öpüşmek hoşuma gitti."</p>

  <p class="Standard3">Sesi buz dolu bir kovadan gelir gibiydi. "Lütfet de, beni götür buradan. Eve dönmek istediğime kesinlikle eminim."</p>

  <p class="Standard3">"Dünya ahret bacım olmayacak mısın?"</p>

  <p class="Standard3">"Elimde jilet olsa, boğazını keserdim — içinden ne akacak görmek için."</p>

  <p class="Standard3">"Kırkayaklı!" dedim.</p>

  <p class="Standard3">Motoru çalıştırdım, arabayı döndürdüm, rayları geçip otoyola çıktık, oradan kasabaya, oradan da Batı Hollywood'a döndük. Benimle konuşmuyordu. Dönüş yolunda yerinden kıpırdamadı bile. Bahçe kapısını geçtim, gömük araba yolundan büyük evin porte-cochere'ine vardım. Arabanın kapısını bir hışım açtı, daha araba tam durmadan indi aşağı. O sıra bile konuşmadı. Zili çaldıktan sonra arkası bana dönük kapının önünde duruşuna baktım. Kapı açıldı, Norris göründü. Onu hızla geçti, içeri girip kayboldu. Kapı gümbürtüyle kapandı, orada kalakaldım.</p>

  <p class="Standard3">Araba yolundan geri çark edip geriye, evime yollandım.</p>

  <p class="Standard3">&nbsp;</p>
</body>
</html>
