<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre2" id="toc30">31</h2>

  <p class="Standard3">&nbsp;</p>

  <p class="Standard3">Uşak elinde şapkamla göründü. Şapkayı başıma koydum, "Ne düşünüyorsun onun hakkında?" dedim.</p>

  <p class="Standard3">"Göründüğü kadar güçsüz değildir, beyefendi."</p>

  <p class="Standard3">"Öyle olsa şimdiye cenazesi kalkardı. Bu Regan denen adam onu nasıl bu kadar etkileyebilmiş?"</p>

  <p class="Standard3">Uşak bana dürüst, aynı zamanda garip biçimde ifadesiz gözlerle baktı. "Gençlik, beyefendi," dedi. "Bir de asker sağlamlığı."</p>

  <p class="Standard3">"Senin gibi," dedim.</p>

  <p class="Standard3">"İzninizle, beyefendi, sizde de aynısından olduğunu söyleyeceğim."</p>

  <p class="Standard3">"Sağ ol. Hanımlar nasıl bu sabah?"</p>

  <p class="Standard3">Kibarca omuz silkti.</p>

  <p class="Standard3">"Tahmin ettiğim gibi," dedim, kapıyı açtı o da.</p>

  <p class="Standard3">Dışarı çıktım, merdivenin basamağı üzerinde durdum, bahçelerin en dibindeki yüksek demir korkuluklara kadar uzanan kat kat çim ekilmiş teras, budanmış ağaç, çiçek tarhı manzarasına baktım. Bahçenin ortalarına doğru bir yerde Carmen'i gördüm, taş bir sıranın üzerine oturmuş, başını ellerinin arasına almış, yitik ve yalnız duruyordu. Terasları birbirine bağlayan kırmızı tuğla basamaklardan aşağı indim. İyice yakınına gelinceye kadar duymadı beni. Sıçradı, kedi gibi döndü. Onu ilk gördüğümde üzerinde olan mavi pantolon gene üzerindeydi. Sarı saçları gene tek, gevşek bir dalgaydı. Yüzü beyazdı. Bana bakarken yüzünde kırmızı lekeler belirdi. Gözleri birer çizgiydi.</p>

  <p class="Standard3">"Canın mı sıkılıyor?" dedim.</p>

  <p class="Standard3">Ağır ağır bir gülümseme yayıldı yüzüne, oldukça ürkekçe, sonra hızlı hızlı evet anlamına başını salladı. Fısıldadı: "Bana kızmadın ya?"</p>

  <p class="Standard3">"Sen bana kızdın sanmıştım."</p>

  <p class="Standard3">Başparmağını havaya kaldırıp, kıkırdadı. "Kızmadım." Kıkırdadı mı hoşlanmıyordum ondan. Etrafa bakındım. On metre kadar ileride bir ağaca asılmış, üzerine küçük oklar saplı bir hedef tahtası gördüm. Oturduğu taş sıranın üzerinde bir iki ok daha vardı. "Ablan da sen de zengin kızlarsınız ama pek eğlenmiyor gibisiniz," dedim.</p>

  <p class="Standard3">Uzun kirpiklerinin altından bana baktı. Sırt üstü yuvarlanıp ayaklarımı havaya dikmemi gerektiren bakış. "Hedefe ok atmaktan hoşlanıyorsun, ha?"</p>

  <p class="Standard3">"Hı-hı."</p>

  <p class="Standard3">"Bir şey hatırlattı bu bana." Döndüm, arkama eve baktım. Bir iki adım atınca bir ağaç beni evdeki gözlerden gizliyordu.</p>

  <p class="Standard3">Sedef kabzalı küçük tabancayı cebimden çıkardım. "Sana topunu tüfeğini geri getirdim. Temizledim, doldurdum. Benden nasihat — sakın kimseye ateş etme, en azından nişancılığı ilerletinceye kadar. Hatırladın mı?"</p>

  <p class="Standard3">Yüzü daha da soldu, ince başparmağı aşağı düştü. Önce bana, sonra da elimdeki silaha baktı. Gözleri büyülenmiş gibiydi. "Evet," dedi, başını salladı. Sonra birden: "Bana nişan almasını öğretsene," dedi.</p>

  <p class="Standard3">"Hıı?"</p>

  <p class="Standard3">"Bana nişan almasını öğret. Hoşuma gidecek."</p>

  <p class="Standard3">"Burada mı? Yasalara aykırı."</p>

  <p class="Standard3">Yaklaştı, silahı elimden aldı, kabzayı eliyle sıkı sıkıya kavradı. Sonra sanki gizli bir şey yapıyormuş gibi çabucak pantolonunun içine kaydırıverdi, etrafına bakındı.</p>

  <p class="Standard3">"Neresi olur biliyorum," dedi sır verir gibi. "Şu eski kuyular var ya aşağıda, orada." Uzağı, yamacın aşağılarını gösterdi parmağıyla. "Öğretecek misin?"</p>

  <p class="Standard3">Birer çizgi olmuş mavi gözlerine baktım. Ha gözlerine bakmışım, ha bir çift şişe mantarına. "Peki. Geri ver silahı, bakalım dediğin yer iyi mi, bir görelim de." Gülümsedi, dudak yaptı, sonra esrarlı, çapkın havalar takınarak silahı geri verdi, sanki bana yatak odasının anahtarını veriyordu. Basamakları çıkıp arabama gittik. Bahçeler terk edilmiş gibiydi. Güneş ışığı bir metrdotelin gülücüğü kadar boştu. Arabaya bindik, gömük araba yolundan geçip bahçe kapılarından çıktık.</p>

  <p class="Standard3">"Vivian nerede?" diye sordum.</p>

  <p class="Standard3">"Daha kalkmadı." Kıkırdadı.</p>

  <p class="Standard3">Sessiz, her yanından zenginlik akan, yüzleri yağmurla yıkanmış sokaklardan geçerek yamaçtan indim, önce doğu yönüne La Brea'ya, sonra güneye döndüm. On dakika kadar sonra söylediği yere varmıştık.</p>

  <p class="Standard3">"Şurada, içeride." Pencereden sarkıp, eliyle işaret etti.</p>

  <p class="Standard3">Dar bir toprak yoldu bu, bir keçi yolundan hallice, dağ yamaçlarında kurulmuş ciltliklerin girişlerine benziyordu. Beş parmaklıklı geniş bir kapı ardına kadar açılıp bir ağaç kütüğüne dayandırılmıştı, sanki yıllardır kapanmamış gibi görünüyordu. İki yanına yüksek okaliptüs ağaçları dikilmiş yolda derin tekerlek izleri vardı. Kamyonlar geçmişti bu yoldan. Boş ve günlük güneşlikti yol, ama henüz tozlu değildi. Yağmur çok yeni ve çok sıkı yağmıştı. Arabayı kamyon tekerleklerinin izleri boyunca sürerken, kent trafiğinin gürültüsü garip bir hızla söndü gitti, sanki kentin içinde değil de çok uzaklarda, gündüz gözüyle düşünü gördüğümüz bir ülkedeydik. Derken bir dalın üzerinden bodur, ahşap bir vinç iskelesinin petrolle lekeli, kıpırtısız kaldıraç kolu göründü. Bu kolu yarım düzine benzerine bağlayan eski, paslı çelik teli görebiliyordum. Kollar kıpırdamıyordu, büyük olasılıkla bir yıldır da kıpırdamamışlardı. Kuyular petrol pompalamıyordu artık. Bir paslı boru yığını halinde bir köşede yatan yarım düzine kadar boş petrol varili. Petrol artığıyla kaplı yüzeyi güneş ışığında gökkuşağı renkleriyle oynaşan pis su birikintisi.</p>

  <p class="Standard3">"Buranın hepsi park mı olacak?" diye sordum.</p>

  <p class="Standard3">Çenesini indirdi, sırıttı bana.</p>

  <p class="Standard3">"Zamanıdır. Bu pis su birikintisinin kokusu bir keçi sürüsünü bile zehirler. Dediğin yer burası mıydı?"</p>

  <p class="Standard3">"Hıh-hı. Beğendin mi?"</p>

  <p class="Standard3">"Şahane."</p>

  <p class="Standard3">Yükleme platformunun yanına çektim arabayı. İndik. Kulak verdim. Trafiğin uğultusu uzakta bir ses yumağıydı şimdi, arı vızıltısı gibi bir şey. Burası kilise avlusu kadar ıssızdı. Okaliptüs ağaçlarının tozlu görünüşlerini yağmur bile giderememişti. Hep tozlu görünürler. Rüzgârın kırdığı bir dal, su birikintisinin kıyısına düşmüştü; yassı, köselemsi yapraklar suda salınıyorlardı.</p>

  <p class="Standard3">Birikintinin çevresinden dolanıp pompaları işleten makinenin durduğu kulübeye baktım. İçinde hurdadan başka bir şey yoktu, işlediğine dair bir işaret görülmüyordu. Dış duvarına dev bir makara dayandırılmıştı. Burası gerçekten de uygun bir yere benziyordu.</p>

  <p class="Standard3">Arabaya geri döndüm. Kız arabanın yanında durmuş güneşe karşı saçlarını düzeltiyordu. "Vessene," dedi, avucunu uzattı.</p>

  <p class="Standard3">Silahı çıkarıp avucuna koydum. Eğildim, yerden paslı bir teneke kutu aldım.</p>

  <p class="Standard3">"Şimdi, dikkat," dedim. "Tabanca dolu, beş kurşun var içinde. Ben gidip bu tenekeyi şu büyük ahşap tekerleğin ortasındaki dört köşe açıklığa yerleştireceğim. Görüyor musun?" Parmağımla gösterdim. Başını salladı, hoşlanmıştı bu işten. "On metre civarında. Ben yanına gelinceye kadar ateş etme, olur mu?"</p>

  <p class="Standard3">"Olur," diye kıkırdadı.</p>

  <p class="Standard3">Yeniden birikintinin çevresinden dolanıp gittim, tenekeyi dev tekerleğin göbeğine yerleştirdim. Harika bir hedefti. Tenekeyi ıskalarsa, ki ıskalayacaktı büyük ihtimalle, tekerleğe isabet ettirirdi. Tekerlek küçücük kurşunu hap yapar yutardı. Ne ki, onu bile vuramayacaktı.</p>

  <p class="Standard3">Birikintinin çevresini öbür yandan dolanıp onun yanına geri dönüyordum, aramızda üç metre kadar bir uzaklık kalmıştı ki, bana küçük, sivri dişlerinin hepsini birden göstererek güldü, silahı kaldırdı, tıslamaya başladı.</p>

  <p class="Standard3">Arkamda durgun, leş gibi kokan su birikintisi, olduğum yerde kalakaldım.</p>

  <p class="Standard3">"Dur olduğun yerde, seni orospu çocuğu," dedi.</p>

  <p class="Standard3">Silah göğsüme çevrilmişti. Eli hiç de titremiyordu. Tıslama yükseldikçe yükseldi, suratına sıyrılmış kemik görünüşü geldi. Yaşlanmış, çürümüş, hayvanlaşmıştı, üstelik de sevimsiz bir hayvan.</p>

  <p class="Standard3">Suratına güldüm. Ona doğru yürümeye başladım. Ufak parmağının tetiğin üzerinde gerildiğini, parmağın ucunun beyazlaştığını gördüm. Ateş etmeye başladığında aramızda iki metre kadar mesafe kalmıştı.</p>

  <p class="Standard3">Silah sesi kuru bir şaplak gibi indi, koftu, gün ışığında gevrek bir çatırtıydı. Duman görmedim. Gene durdum, ona bakıp sırıttım.</p>

  <p class="Standard3">Art arda iki el daha ateş etti. İsabet ettirmemesi için hiçbir neden yoktu. Küçük silahta beş kurşun vardı. Dört el ateş etmişti. Üzerine atladım.</p>

  <p class="Standard3">Sonuncusunu suratımın ortasına yemek istemiyordum, o yüzden kendimi kenara doğru atarak bir dalış yaptım. Onu da hiç sektirmeden yolladı bana, şaşırmış filan değildi. Kovanın sıcak nefesini çok yakınımda hissetmedim değil.</p>

  <p class="Standard3">Doğruldum. "Aman aman, ne şirinsin sen öyle," dedim.</p>

  <p class="Standard3">Boş silahı tutan eli deli gibi sallanmaya başladı. Silah elinden kaydı, düştü. Ağzı titremeye başladı. Suratı allak bullak oldu. Kafası sola doğru çarpıldı, ağzında köpükler belirdi. Nefesi sızıldar gibi çıkıyordu. İki yana sallandı.</p>

  <p class="Standard3">Tam düşerken yakaladım. Çoktan bilincini kaybetmişti, iki elimle birden zorla dişlerini açıp aralarına dertop edilmiş bir mendil soktum. Bunu yapmak için bütün gücümü kullandım. Kızı kaldırıp kucağıma aldım, arabaya soktum, sonra geri dönüp silahı aldım, cebime attım. Direksiyonun arkasına geçtim, geri manevra yaptım, geldiğimiz gibi tekerleklerin çiğnediği yolu izleyerek geri döndüm, açık bahçe kapılarından geçtim, yamacı tırmandım, oradan eve.</p>

  <p class="Standard3">Carmen arabanın bir köşesinde dertop olmuş kıpırdamadan yatıyordu. Eve giden araba yolunu yarılamıştım ki, kımıldandı. Gözleri deli gözü gibi, koca koca açıldı. Doğruldu, oturdu.</p>

  <p class="Standard3">"Ne oldu?" Kesik kesik soludu.</p>

  <p class="Standard3">"Hiç. Neden sordun?"</p>

  <p class="Standard3">"Olmuş," dedi kıkırdayarak. "Altımı ıslatmışım."</p>

  <p class="Standard3">"Genellikle ıslatırlar," dedim.</p>

  <p class="Standard3">Bana bakan gözlerine ansızın hastalıklı, boş bir bakış geldi, sonra inlemeye başladı.</p>

  <p class="Standard3">&nbsp;</p>
</body>
</html>
