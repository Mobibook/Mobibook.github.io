<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MuhsinBeyYahutSairliginHazinBirNeticesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <h1 class="h" id="calibre_toc_8">VII</h1>

    <p class="metin">Bu mezar alelade üç dört parça yaldızlı mermerden ibaret olarak etrafı demir parmaklık içine alınmış ve fakat parmaklık ile seng-i kabrin arasında dört taraftan birer arşın kadar fasıla bırakılmış idi.</p>

    <p class="metin">Toprak olan kısmının sathı çim ile mestur ve fevki –Muhsin’in gars-ı yemîn-i vefâsı olmak üzere sabit ve nabit olmuş birkaç gül ve yasemin fidanı ve yaz kış yaprağını dökmez dağılan taflan nevinden diğer bir iki ağaç ile müzeyyen olduğu halde civarındaki servilerin sayesinden de müstefit olmakla ekser vakitte ve alelhusus yazın bir çimen-i safâ-yi letâfet gibi duran bu makber-i muhtasar –ki câzibe-i hüznü her zâir-i kabristanı elbette yanına getirir ve uhrevîlerce faydası olmasa bile dünyevîler için bir nev‘ tesellî-i kalbî, bir gûne inşirâh-ı vicdânî, bir yol da mahzûziyyet-i rûhu mûcib olan o intizamı, o nezafeti görmekle münbasıt olan kulûb-i züvvâr kitabe-i seng-i kabir üzerindeki şu:</p><br class="chapter" />

    <p class="indentmetin">“Ey zâir-i itibârperver</p>

    <p class="indentmetin">Seyret ne güzel durur şu makber!</p>

    <p class="indentmetin">Yalnızlığı hoş-nümâ değil mi?</p>

    <p class="indentmetin">Ya sadeliği değil mi dilber?</p>

    <p class="indentmetin">Gayetle hazîn iken o toprak</p>

    <p class="indentmetin">Üstünde yakışmamış mı mermer?</p>

    <p class="indentmetin">Nâfında biten nihâl-i gülbîz</p>

    <p class="indentmetin">Bak bak ne kadar latîf manzar!</p>

    <p class="indentmetin">Olmaz mı nazar-rübâ-yı vicdân</p>

    <p class="indentmetin">Nezdinde o mevc uran çimenler?</p>

    <p class="indentmetin">Vermiş ona başka bir letafet</p>

    <p class="indentmetin">Pîşindeki serv-i sâye-güster.</p>

    <p class="indentmetin">Düşse bu kadar düşer muvafık</p>

    <p class="indentmetin">Bir zılle ziyâ-yı mihr-enver.</p>

    <p class="indentmetin">Seyret bunu görmedinse şayet</p>

    <p class="indentmetin">Mahzunluk içinde şad bir yer!</p>

    <p class="indentmetin">Söyle hele pek güzel değil mi</p>

    <p class="indentmetin">Şu serv ü nihal ü kabr-i yekser?</p>

    <p class="indentmetin">Hepsinden onun güzeldi eyvah</p>

    <p class="indentmetin">Altında yatan zavallı duhter!”</p><br class="chapter" />

    <p class="metin">Şiir-i garîbânesini okuyunca def’aten müteessir ve mükedder olmamak kabil olmazdı. O gün bütün bütün başka bir manzara-i vahşetnümâ kesbetmiş idi: Bir girdbâd-ı tesâdüf etrafına yağan karları bütün oraya savurup doldurduğundan mezarın hatırası hükmünde olan aralığı baş ve ayak taşlarının yarı irtifaına kadar karla kapanmış, o fidanların, o ağaçların da tepelerinden maada yeri görünmez olmuş ve hatta kitâbe-i seng-i mezarın üst tarafındaki yazılar bile bir hafif sütre-i beyzâ ile örtülmüş idi.</p>

    <p class="metin">Parmaklıktaki asma kilidin bir anahtarı da kendisinde olduğundan Muhsin her vakit kapıyı açıp içeriye girdiği gibi bu defa da girmek istedi. Ceplerini aradı anahtarı bulamadı. Kilidi kırmaya uğraştı ona da gücü yetmedi. Nihayet bir yeis-i meftûrâne ile kabristanda aşağı yukarı gezine gezine bir demir parçası eline geçirdi. Onunla kilidi kırdı, içeriye dâhil oldu. Elleriyle ayaklarıyla mezarın içindeki kar yığıntısını def için saatlerce uğraştığı kadar başında peyda olan şiddetli ağrı ile vücudunda hissettiği ürpermek rahatsızlığı kendisini artık oralarda duramaz bir hale getirdiğinden mecburen hanesine avdetle yatağa düştü.</p>

    <p class="metin">Zavallı Muhsin bu defa ciddi hastalanmış idi. Hastanın iki gün içinde birdenbire ağırlaşan hali validesi tarafından bir hekim celbine mecburiyet verdi. Gelen hekim çocuğu bade’l-muayene ağırca bir zatürreye tutulmuş olduğundan müdâvâtına dikkat olunmasını kemâl-i ehemmiyetle tavsiye etti, gitti.</p>

    <p class="metin">Zavallı Muhsin bu hastalıkla tamam iki ay esîr-firâş olduktan ve bir ay kadar da bir za’f-ı tam ile evinde kapanıp kaldıktan sonra baharın vürûdu ile bunun da vücudunda meşy ü harekete iktidar hâsıl oldu.</p>
  </div>
</body>
</html>
