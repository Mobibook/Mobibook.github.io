<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MuhsinBeyYahutSairliginHazinBirNeticesi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <h1 class="h" id="calibre_toc_4">III</h1>

    <p class="metin">Dilara; o pâk-sîret, o tâhirü’l-vicdân kızcağız evsâf-ı melekâne ve kıymet-i mâneviyyesiyle ziyâına hakikaten pek çok teessüf olunacak nadirattan idi. Daha âlem-i sabâvette iken karâbetleri münasebetiyle çok görüp konuştuğu Muhsin’e rûhanî bir hiss-i masûmâne ile müncezib olarak tıflâne bir meyl-i tabiî ile muhabbet peyda etmiş idi. Sabâvet halinden kadınlık âlemine intikalinde bittabi tahvîl-i tabîat eden bu muhabbet gittikçe kesb-i ciddiyyet ederek o dereceye varmış idi ki Dilara’nın nazarında ömrün lezzeti, hayatın lütfu, rûhun şevki, nefsin arzusu, kalbin ârâm u inbisâtı Muhsin ile kaim idi.</p>

    <p class="metin">Dilara şahsen öyle parlak güzellerden değil fakat ifrât-ı câzibesi her bir rûhu dûçâr-ı heyecân edecek melih ve nazik dilberlerden idi. Berhayat olan pederinin ve on dört sene kadar taht-ı himayet ve nezaretinde perverde-i nâz u naîm olduğu vâlide-i müşfikasının dikkat ve ihtimamlarıyla pakize-şiâr ve namuskâr bir hanım kıza layık surette aldığı terbiye ile –zaten münevver olan fıtratı– bir kat daha kesb-i letâfet ve ziynet etmiş ve on bir on iki yaşlarında iken Türkçe her gördüğü şeyi anlayacak kadar okumuş, her düşündüğü şeyi tekellüfsüzce ifade edecek kadar da yazmaktan ibaret olan marifetini Muhsin ile aralarındaki münasebet sayesinde ve mücerret kendisini ona daha ziyade beğendirmek, ona dair hissiyatını daha güzel bir surette tercümeye ve tasvîre muktedir olmak heves-i münferidi sâikasıyla çalışa çalışa adeta kadınlarca gıpta olunacak bir mertebeye vardırmış ve hatta ömrünün son zamanlarında:</p><br class="chapter" />

    <p class="indentmetin">“Can hasta düşüp şiddet-i sevdâ-yı serimden</p>

    <p class="indentmetin">Kan doldu ciğer hûn-ı dil-i pür kederimden</p>

    <p class="indentmetin">Ey mevt, yetiş mustaribim yârelerimden</p>

    <p class="indentmetin">Bitmekte hayat âteş-i âh-ı seherimden</p>

    <p class="indentmetin">Aşkım yetişir ey verem el çek ciğerimden!</p><br class="chapter" />

    <p class="indentmetin">Sevda bürüyüp gözlerimi nuru karardı</p>

    <p class="indentmetin">Yaprak gibi cismim kurudu soldu sarardı</p>

    <p class="indentmetin">Aşk-ı âteş varken gelecek sende ne vardı?</p>

    <p class="indentmetin">Bitmekte hayat âteş-i âh-ı seherimden</p>

    <p class="indentmetin">Aşkım yetişir ey verem el çek ciğerimden!</p><br class="chapter" />

    <p class="indentmetin">Hicran edecektir düş kim toprağa tebdîl</p>

    <p class="indentmetin">Gam çekme yakındır günümün olması tekmîl</p>

    <p class="indentmetin">Bir muhtazarın mevtini lazım mı ya ta‘cîl?</p>

    <p class="indentmetin">Bitmekte hayat âteş-i âh-ı seherimden</p>

    <p class="indentmetin">Aşkım yetişir ey verem el çek ciğerimden!”</p><br class="chapter" />

    <p class="metin">Şarkısı kabîlinden nazik ve latif ve müessir şiirler dahi söylemeye başlamış idi.</p>
  </div>
</body>
</html>
