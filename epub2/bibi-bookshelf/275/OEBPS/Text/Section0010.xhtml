<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="11"><u><br /></u></h1>

  <p style="text-align: center;"><font size="9"><u>11</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">VAHŞİ TABİATTA geçirdiğimiz günler ve gecelerden dönüp de anneme kavuşunca, yıkanıp temiz bir gömlek giyince Drummant'ın hayatımda hiç görmediğim rahatsız odaları bile bana tanıdık gelmişti.</p>

  <p>Büyük salondaki akşam yemeğine indik, orada Brantor Ogge'nin iki gündür ilk kez babamla konuştuğunu duydum. "Karın nerede Caspro?" diyordu. "O güzel kalluk nerede? Ya kör oğlun? Bak torunum onunla tanışmaya geldi, bütün arazimi aşıp ta Rimmant'tan geldi. Gel oğlum gel, gel de Vardan'la tanış, bakalım birbirinizden hoşlanacak mısınız!" Sesi utanmazca, karga gaklaması gibi çıkıyordu.</p>

  <p>Kıza öne çıkmasını fısıldayan annesi Daredan Caspro’nun sesini duydum. Eli kolumda olan annem, "Tanıştığımıza memnun oldum Vardan. Bu, oğlum Orrec," dedi.</p>

  <p>Kızın bir şey söylediğini duymadım, sadece bir çeşit kıkırdama gibi, mızıldanma gibi bir şeyler çalındı kulağıma; seslerin kızın kucağında tuttuğu bir köpek yavrusundan geldiğini sandım.</p>

  <p>"Memnun oldum?" dedim, başımı hafifçe eğerek.</p>

  <p>"Oldum oldum oldum," dedi önümde kızın olması gereken yerden boğuk, cılız bir ses.</p>

  <p>"Memnun oldum, de Vardan." Bu Daredan'ın titrek fısıltısıydı.</p>

  <p>"Memnun, ben memnun."</p>

  <p>Dilim tutulmuştu. Annem, "Çok teşekkür ederiz canım. Rimmant'tan buraya uzun bir yol olmalı, değil mi, yorulmuşsundur."</p>

  <p>Yeniden o sızlanan, köpek yavrusu iniltisi gibi ses başladı.</p>

  <p>"Evet, yoruldu," diye başladı annesi ama Ogge'nin tam bizim yanımızdan gelen gür sesi söze karıştı, "Haydi haydi, bırakın da gençler birbirleriyle konuşsunlar, ne söyleyeceklerini öğretmeyin onlara kadınlar! Çöpçatanlık yok. Ama ne yakışıyorlar değil mi? Ne diyorsun oğul, torunum çok güzel değil mi? Onda da sendeki kandan var biliyorsun; kalluk değil saf Caspro kanı. Hakiki soy kendisini gösterir derler hep! Güzel değil mi?"</p>

  <p>"Onu göremiyorum beyim. Herhalde öyledir."</p>

  <p>Annem kolumu sıktı; bunu benim cesaretim karşısında duyduğu dehşetten mi, yoksa medeni olma çabalarımı yüreklendirmek için mi yaptı bilemiyorum.</p>

  <p>"Onu göremiyorum! Onu göremiyorum!" diye taklidimi yaptı Ogge. "Eh o zaman, izin ver seni o gezdirsin. O görebiliyor. Sağlam gözleri vardır. Güzel, keskin, Caspro gözleri. Öyle değil mi kız? Yok mu?"</p>

  <p>"Oldum. Sen olmadın? Sen olmadın? Anne ben merdivenleri iste."</p>

  <p>"Tabii canım. Gideceğiz. Uzun bir yolculuktu; çok yorgun, lütfen bize müsaade edin kayınpederim, akşam yemeğinden önce biraz dinlenelim."</p>

  <p>Kız ile annesi kaçtı. Biz kaçamadık. Saatler boyunca uzun masada oturmak zorunda kaldık. Domuz gün boyunca şişte dönmüştü. Kafası içeri getirilirken zafer çığlıkları atıldı. Avcıların şerefine kadehler kaldırıldı. Domuz etinin ağır kokusu bütün salonu doldurdu. Tabağıma kalın kalın dilimler yığılmıştı. Şaraplar kadehlere döküldü, bira değil, arazinin güney batısındaki bağlardan gelen kaliteli kırmızı şarap; dağlarda bir tek Drummant'ta şarap yapılırdı. Ağır ve tatlı-ekşi bir şeydi. Çok geçmeden Ogge her zamankinden daha gür sesli oldu, büyük oğluna bağırıyor, küçüğünü, Vardan'ın babasını kayırıyordu. "Nişan şölenine ne dersin Sebb?" diye bağırıyor, gülüyor, cevabı beklemiyor, yarım saat kadar sonra yine, "Eee, nişana ne dersin? Huu, Sebb? Bütün dostlar burada. Hepsi çatımız altında. Casprolar, Barre’lar, Corde'lar, Drumlar. Dağların en sağlam kanları, sen ne dersin Brantor Canoc Caspro? Sen de gelir misin? Haydi şerefe. Dostluğa, sadakate, aşka ve evliliğe!" diyordu.</p>

  <p>Annemle benim yemekten sonra üst kata çıkmamıza müsaade etmediler. Ogge Drum ile adamları körkütük sarhoş oluncaya kadar büyük salonda oturmak zorunda kaldık. Hep yakınlarımızda bir yerlerdeydi, annemle bolca konuştu. Sözleri ve ses tonu çirkinleştikçe çirkinleşiyordu ama Melle de, mümkün mertebe yakınımızda durmaya çalışan Canoc da oyuna gelip kızgınlıkla cevap vermiyorlardı, hatta cevap bile vermiyorlardı çoğu kez. Bir süre sonra brantorun karısı araya girdi, bizden yana çıkıp anneme kalkan oldu, onun yerine Ogge'ye cevap vermeye başladı. O zaman Ogge yüzünü asarak yeniden büyük oğluyla kavga etmeye girişti ve sonunda biz odadan ayrılıp yukarı çıkabildik.</p>

  <p>"Canoc, gidebilir miyiz... buradan? Hemen?" diye fısıldadı annem, odamıza giden uzun taş koridorda.</p>

  <p>"Bekle," diye cevap verdi babam. Odamıza gidip kapıyı kapattık. "Parn Barre ile konuşmam lazım. Erkenden gideriz. Bu gece bize bir şey yapmaz."</p>

  <p>Annem umutsuz bir edayla güldü.</p>

  <p>"Ben yanında olacağım," dedi babam. Annem babama sarılmak için kolumu bıraktı.</p>

  <p>Her şey olması gerektiği gibiydi, yarın kaçacağımıza çok sevinmiştim, ama cevabını duymak istediğim bir sualim vardı.</p>

  <p>"Kız," dedim. "Vardan.”</p>

  <p>Bana baktıklarını hissettim, kısa süren sessizlikte göz göze geldiklerine kuşku yoktu.</p>

  <p>"Ufak tefek, çirkin de sayılmaz," dedi annem. "Tatlı bir tebessümü var. Ama..."</p>

  <p>"Geri zekâlı," dedi babam.</p>

  <p>"Hayır Canoc, o kadar kötü değil... Ama... tam değil. Çocuk gibi sanırım, aklı yani. Küçük bir çocuk. Daha fazla büyüyebileceğini zannetmiyorum."</p>

  <p>"Geri zekâlı," diye tekrarladı babam. "Drum'ın sana eş olarak önerdiği bu işte Orrec."</p>

  <p>"Canoc," diye mırıldandı annem, babamın sesindeki ateşli nefretten korkarak, benim gibi.</p>

  <p>Kapımız çalındı. Babam gidip açtı. Alçak sesle biriyle konuştu. Bir süre sonra döşeğimin kenarında oturduğum yere geldi. "Çocuk ani bir hastalık nöbetine tutulmuş," dedi, "Daredan annenin ona yardım etmesini istiyor. Biz domuz avlamaya gidip birbirimizle düşman olurken, Melle buradaki kadınların çoğuyla iyi arkadaş olmuş." Neşesiz, yorgun bir kahkaha attı. Kendisini yorgun bir av köpeği gibi bir kerede bırakarak soğuk ocağın önündeki sandalyeye oturduğunu duydum. "Keşke burada olmasaydık Orrec!"</p>

  <p>"Keşke," dedim.</p>

  <p>"Sen yat uyu. Ben anneni bekleyeceğim."</p>

  <p>Ben de oturup annemi beklemek istiyordum, ama babam yanıma gelip beni nazikçe döşeğin üzerine itti ve üzerimi ince, sıcak bir yün battaniyeyle örttü; anında uykuya daldım.</p>

  <p>Aniden uyandım ve hiç mahmurluk hissetmedim. Samanlıkların bulunduğu avluda bir horoz ötüyordu. Tan vakti olabilirdi, belki de daha sabaha çok vardı. Odada hafif sesler duyunca, "Baba?" diye seslendim.</p>

  <p>"Orrec? Uyandın mı? Karanlık, göremiyorum." Annem el yordamıyla döşeğime geldi ve yanıma oturdu. "Ay çok üşüyorum!” dedi. Deli gibi titriyordu. Sıcak battaniyeyi omuzlarına sarmaya çalıştım, o battaniyeyi ikimize birden sardı.</p>

  <p>"Babam nerede?"</p>

  <p>"Parn Barre ile konuşması gerektiğini söyledi. Önümüzü görebilecek kadar aydınlık olur olmaz yola çıkacağımızı söylüyor. Denno ile Daredan'a ayrılacağımızı söyledim. Onlar anlıyorlar. Çok uzun zamandır evden ayrı kaldığımızı, Canoc'un bahar için tarlaların sürülmesi konusunda endişeleri olduğunu söyledim sadece."</p>

  <p>"Kızın nesi varmış?"</p>

  <p>"Pek bir şeyi yoktu. Çok çabuk yoruluyor; sancıları vardı, sancıları annesini korkutuyor, zavallıcık. Annesini biraz uyusun diye yolladım, pek uyuyamıyor, ben de kızın yanında oturdum. Sonra ben de orada uykuya dalar gibi oldum ve... bilemiyorum... sanki... Üşüttüm, bir türlü ısınamıyorum..." Anneme sarıldım, o da bana iyice sokuldu. "En sonunda çocuğun başında durmaya başka kadınlar geldi de geri dönebildim, baban da Parn'ı bulmaya gitti. Gitmek için eşyalarımızı hazırlasam iyi olacak. Ama o kadar karanlık ki. Şafağın atmasını bekliyorum."</p>

  <p>"Burada dur da ısın," dedim; babam dönünceye kadar orada oturup birbirimizi ısıtmaya çalıştık. Babam yanındaki çakmaktaşını kullanarak mum yaktı; annem de aceleyle birkaç parça eşyamızı heybeye doldurdu. Hollerden ve koridorlardan sessizce geçerek merdivenlerden inip evden çıktık. Havada şafağın kokusunu alabiliyordum, horozlar da sabahın geldiğini haber verir gibi ötüyorlardı. Uykulu ve huysuz bir adamın kalkıp atlarımızı eyerlediği ahıra gittik. Annem Demirkırı'nın dışarı çıkartarak ben bininceye kadar tuttu. Eyere oturup bekledim.</p>

  <p>Annemin şaşkınlıkla hafif bir çığlık attığını, üzüntülü bir ses çıkardığını duydum. Diğer atlar da dışarı çıkartılırken kaldırım taşları üzerinde nal sesleri duyuldu. Annem, "Canoc, bak," dedi.</p>

  <p>"Ah," dedi babam tiksintiyle.</p>

  <p>"Ne var?" diye sordum.</p>

  <p>"Civcivler," dedi babam alçak sesle. "Adamları sepeti annenin verdiği yerde bırakmışlar. Öylece bırakmışlar. Hayvanları ölüme terk etmişler."</p>

  <p>Melle'nin Grişerit'e tırmanmasına yardım etti, sonra kendisi de Damgalı'ya binip ahırdan çıktı; seyis yamağı avlunun kapısını açtı ve atlarımızı sürüp çıktık.</p>

  <p>"Keşke dörtnala gidebilseydik," dedim. İçinde bulunduğu sıkıntılı ortamda annem gerçekten bunu kastettiğimi sanarak, "Gidemeyiz canım," dedi, ama hemen arkamdan atını süren Canoc kısa bir kahkaha attı. "Hayır," dedi, "koşmadan kaçacağız."</p>

  <p>Kuşlar artık ağaçtan ağaca şakıyorlardı ve ben de annem gibi kısa bir süre sonra şafağın attığını göreceğimi düşünüp duruyordum.</p>

  <p>Birkaç mil gittikten sonra annem, "Böyle bir eve getirilmeyecek kadar aptalca bir hediyeymiş," dedi.</p>

  <p>"Böyle mi?" dedi babam. "Yani büyük ve ihtişamlı mı demek istiyorsun?"</p>

  <p>"Onlara sorarsan öyle," dedi Melle Aulitta.</p>

  <p>"Baba, bizim için, kaçtılar mı diyecekler?" dedim.</p>

  <p>"Evet."</p>

  <p>"O halde kaçmamalıyız... öyle değil mi?"</p>

  <p>"Eğer kalsaydık Orrec, onu öldürecektim. Onu kendi evinde öldürme fikri çok hoşuma gitse de, bu zevkin bedelini ödeyemem. Bunu biliyor. Ama ben yine de biraz öcümü alacağım."</p>

  <p>Ne demek istediğini anlayamadım, annem de anlayamamıştı, sabahın ilerleyen vaktinde bir atın peşimizden dörtnala gelişini duyuncaya kadar. Biz telaşlandık ama Canoc, "Gelen Parn," dedi.</p>

  <p>Yanımıza gelerek bizi Gry'ınkine benzeyen boğuk sesiyle selamladı. "Evet, ineklerin nerede Canoc?" dedi.</p>

  <p>"Şu tepenin dibinde, şurada ileride." Böylece ağır aksak ilerlemeye devam ettik. Sonra durduk, annemle ben attan indik. Annem beni bir dere yakınlarında oturabileceğim, otlu bir yere götürdü. Grişerit ile Demirkırı'nı su içmeleri ve ayaklarını serinletmeleri için suya soktu; ama Canoc ile Parn yola devam ettiler, kısa bir süre sonra seslerini hiç duyamadım. "Nereye gidiyorlar?" diye sordum.</p>

  <p>"Otlağa. Parn'dan düveleri çağırmasını rica etmiş olmalı."</p>

  <p>Sinirlerim gerilmiş bir halde, öç almaya gelenlerin sesini duymayı bekledim, ama kuş cıvıltıları ve uzakta böğüren inekler dışında bir şey işitmedim; bana çok uzun gelen bir sürenin sonunda annem, "Geliyorlar,” dedi; çok geçmeden hayvanların bacakları arasında hışırdayan otları, Damgalı'nın bizim atları selamlamak için kişnemesini, babamın gülerek Parn'a bir şeyler söylemesini duydum.</p>

  <p>Annem, "Canoc," diye seslenince babam hemen cevap verdi, "Her şey yolunda Melle. İnekler bizim. Drum onlara bakıvermiş, şimdi eve götürüyorum. Bir şey yok."</p>

  <p>"Pekâlâ," dedi annem mutsuzca.</p>

  <p>Ondan sonra hep birlikte yola koyulduk, önde annem, ardında ben, sonra yanında iki düveyle Parn ve arkayı koruyan Canoc. İnekler bizi yavaşlatmadı; genç ve canlı hayvanlardı, üstelik tarla süren cinsten; atlara ayak uydurmuşlardı ve bütün gün boyunca da hızları azalmadı. İkindi ortasına doğru kendi arazimize geldik, kuzey kısmını doğrudan geçerek Roddmant'a yöneldik. Düveleri oraya götürmemiz ve bir süre eski sürüleriyle birlikte Rodd otlaklarında bırakmamız Parn'ın önerisiydi. "Daha az tahrik edici olur," dedi, "üstelik Drum'ın yeniden çalması da zorlaşır."</p>

  <p>"Tabii gelip seninle konuşmaya kalkışmazsa," dedi Canoc.</p>

  <p>"İş olacağına varır. Ogge Drum ile artık hiçbir işim olamaz, tabii bir kan davası istiyorsa o başka."</p>

  <p>"Sizinle kan davası olması demek, bizimle de olması demektir," dedi Canoc, neşeli bir hiddetle.</p>

  <p>Annemin, "Ennu işit ve yetiş," diye fısıldadığını duydum. Endişelendiği ya da korktuğu zaman hep bu duayı ederdi. Uzun zaman önce ben sorunca, yolları düz eden, işleri kutsayan, kavgaları yatıştıran Ennu'yu anlatmıştı. Kediyi yaratan Ennu'ydu, Melle'in sürekli boynunda taşıdığı opal de onun taşıydı.</p>

  <p>Batı güneşini sırtımda hissetmemeye başladığım sıralarda Roddmant'ın Taş Evi'ne vardık. Oraya varmadan bir kilometre öncesinden köpeklerin havlamalarını duymuştum. İçeri girerken köpeklerden bir deniz, atlarımızın etrafını sararak neşeyle bizi karşıladı. Ternoc da dışarı çıkıp yüksek sesle bizi selamladı ve ben Damgalı'nın sırtından inmeden evvel aniden biri gelip bacağımı tuttu. Yüzünü benim bacağıma yaslayan Gry'dı bu.</p>

  <p>"Haydi Gry, bırak attan insin," dedi Parn kuru, boğuk sesiyle. "Ona yardım et."</p>

  <p>"Yardıma ihtiyacım yok," dedim. Alnımın akıyla indikten sonra Gry'ın bu sefer bacağıma değil de koluma sarıldığını hissettim, yüzünü koluma iyice yaslamış ağlıyordu. "Ah Orrec," dedi, "Ah Orrec!"</p>

  <p>"Yok bir şey Gry, bir şey yok, gerçekten. Körlük değil... yani ben..."</p>

  <p>"Biliyorum," dedi Gry, beni bırakıp birkaç kez burnunu çekerek. "Merhaba anne. Merhaba Brantor Canoc. Merhaba," dedi; Melle ile birbirlerine sarılıp öpüştüklerini duydum. Sonra yeniden yanıma geldi.</p>

  <p>"Parn bir köpeğin olduğunu söyledi," dedim oldukça mahcup bir şekilde; zavallı Hamneda'nın ölümünden -sadece onun ölümünden değil, onu seçmiş olmamdan, Gry'ın yanlış olduğunu bildiği seçimden- duyduğum suçluluk omuzlarımdaydı.</p>

  <p>"Onu görmek ister misin?"</p>

  <p>"Evet."</p>

  <p>"Gel haydi."</p>

  <p>Beni bir yere götürdü - neredeyse kendi evim kadar iyi bildiğim bu ev ve çevresi de körlüğümde bir labirent, bir sır olmuştu. "Bekle," dedi Gry; bir iki dakika sonra da, "Kömür, otur. Orrec, bu Kömür. Kömür, bu Orrec," dedi.</p>

  <p>Yere çömeldim. Elimi biraz uzatınca sıcak bir nefes hissettim, sonra bıyıkların narin teması ve elimi yalayan nazik bir dil. Parmağımı köpeğin gözüne sokmaktan veya yanlış bir hareket yapmaktan korkarak onu dikkatle yokladım, ama dişi köpek kıpırdamadan oturuyordu; başındaki ve boynundaki kıvırcık tüylere, dikilmiş yumuşak kulaklarına dokundum. "Kara çoban köpeği mi?" dedim fısıltıyla.</p>

  <p>"Evet. Kinny'nin Betula'sı geçen bahar üç yavru doğurmuştu. Çocuklar onu evcilleştirmiş, Kinny de çoban köpeği olarak eğitmeye başlamış. Gözlerine olanları duyduğum zaman köpeği istedim. İyi bir köpek. Al kayışını." Gry elime kısa, sert bir deri tasma kayışı tutuşturdu. "Onunla yürü," dedi.</p>

  <p>Ayağa kalkınca köpeğin de kalktığını hissettim; bir adım atınca köpeği bacaklarımın arasında, kıpırdamadan durur buldum. Utandığım halde güldüm. "Bu şekilde pek uzağa gidemeyiz!"</p>

  <p>"Bunun nedeni o tarafa gidersen Fanno'nun bıraktığı kütüğe takılıp düşecek olman. Bırak o sana yol göstersin."</p>

  <p>"Ne yapmam gerekiyor?"</p>

  <p>"Yürü de ve ismini söyle."</p>

  <p>"Yürü Kömür," dedim avucumdaki deri kayışın ucundaki karanlığa.</p>

  <p>Kayış beni kibarca sağa, sonra ileri doğru çekti. Sonunda kayış beni nazikçe durduruncaya kadar elimden geldiğince korkmadan yürüdüm.</p>

  <p>"Gry'a dönelim Kömür," dedim dönerek.</p>

  <p>Kayış beni biraz daha döndürdükten sonra geri yürüttü ve durdurdu.</p>

  <p>"Ben buradayım," dedi Gry tam önümden. Sesi boğuktu, aniden çıkmıştı.</p>

  <p>Diz çöktüm, arka ayakları üzerine oturmuş olan köpeği yokladım ve ona sarıldım. İpeksi kulağı yüzüme değiyor, bıyıkları burnumu gıdıklıyordu. "Kömür, Kömür," dedim.</p>

  <p>"Onda marifetimi kullanmadım, sadece ilk başlarda birkaç kez," dedi Gry. Sesinin konumundan, yakınımda bir yerlerde çömeldiğini anladım. "Sanki marifetimi kullanmışım gibi öğrendi. Çok akıllı. Ve mazbut. Ama birlikte çalışmanız gerekiyor."</p>

  <p>"Onu burada bırakıp, sonra geri mi gelsem?"</p>

  <p>"Gerek olduğunu zannetmiyorum. Yapmaman gereken bazı şeyleri söylerim sana. Bir süre için de ondan bir anda çok şey isteme. Ama ben gelip onunla birlikte, seninle çalışırım. Bunu yapmayı çok isterim."</p>

  <p>"Çok iyi olur," dedim. Drummant'ın tehditlerinden, hırslarından, zulmünden sonra Gry'ın bu açık sevgisi ve iyiliği, köpeğin sakin, güvenilir, sağlam tepkileri bana çok fazla gelmişti. Yüzümü kıvırcık, ipeksi kürke gömdüm. "Güzel köpek," dedim.</p>
</body>
</html>
