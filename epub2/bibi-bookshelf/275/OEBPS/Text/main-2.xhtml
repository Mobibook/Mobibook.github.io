<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="12"><u><br /></u></h1>

  <p style="text-align: center;"><font size="9"><u>12</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">NİHAYET GRY'LA birlikte içeri girdiğimizde, annemin attan inerken babamın kollarında bayıldığını duyduğumda korkmuştum. Annemi üst kata çıkarıp yatırmışlardı. Gry ve ben, büyüklerden biri hastalanınca küçüklerin hep yaptığı gibi, kendimizi bir işe yarayamayan çocuklar gibi hissederek çevrede dolanıyorduk. Sonunda Canoc aşağı indi. Doğrudan bana gelerek, "İyileşecek," dedi.</p>

  <p>"Sadece yorgunluktan mı?"</p>

  <p>Tereddüt etti; Gry, "Bebeği kaybetmedi değil mi?" diye sordu.</p>

  <p>Gry'ın marifetinin bir parçası da bir bedende iki canın olduğunu anlamasıydı. Bizim marifetimize bu dahil değildi. Eminim Canoc o güne kadar Melle'in yüklü olduğunu bilmiyordu; belki annem kendisi bile bilmiyordu.</p>

  <p>Haber benim için çok fazla bir anlam taşımıyordu. On üç yaşında bir oğlan hayatın o kısmından çok uzaktadır; hamilelik, doğum belirsiz meselelerdir, onu hiç ilgilendirmeyen şeyler.</p>

  <p>"Hayır," dedi Canoc. Yine tereddüt ettikten sonra, "Dinlenmeye ihtiyacı var," dedi.</p>

  <p>Babamın yorgun ve ifadesiz sesi beni üzdü. Onu neşelendirmek istiyordum. Korku ve kasvetten bıkmıştım artık. Bütün bunlardan uzaklaşmıştık, yine hürdük, dostlarımızla, Roddmant'ta emniyetteydik. "Annem bir süre idare edebilecekse, gelip Kömür'e bir bak," dedim.</p>

  <p>"Sonra," dedi babam. Omzuma dokunup uzaklaştı. Gry beni mutfağa götürdü, çünkü bu kargaşada akşam yemeği için bir şey hazırlanmamıştı ve ben kurt gibi acıkmıştım. Aşçı bizi tavşan etli börekle tıka basa doyurdu. Gry, yemek bulaşmış yüzümün çok iğrenç göründüğünü söyledi, ben de ona görmediği bir şeyi yemeyi denemesini söyledim. Denediğini söyledi - benim neler hissettiğimi anlamak için bütün bir gün boyunca gözlerini bağlamış. Yemeğimizi yedikten sonra tekrar dışarı çıktık. Kömür beni karanlıkta yürüyüşe çıkarttı. Gry'ın önünü görmesine yetecek kadar yarım ay vardı, ama Kömür ile benim ondan daha iyi ilerlediğimizi söyledi ve bunu ispat etmek istercesine bir köke takılıp düştü.</p>

  <p>Çocukluğumuzda Roddmant'ta bulunduğumuz zamanlarda Gry'la birlikte nerede uykumuz gelse oraya yatar uyurduk, herhangi bir yavru hayvan gibi; ama artık nişanlanmak falan gibi konulardan konuşulmaya başlamıştı. Yetişkinler gibi birbirimize iyi geceler diledik. Ternoc beni annemlerin odasına götürdü. Drummant'taki gibi sıra sıra yatak odaları yoktu burada. Ternoc fısıltıyla bana annemin yatakta babamın da sandalyede uyuduğunu söyledi; bana bir battaniye verdi, ben de battaniyeye sarınıp yerde uyudum.</p>

  <p>Sabah annem sağlığının çok iyi olduğu konusunda ısrar etti. Biraz üşütmüştü, o kadar. Eve gitmeye hazırdı. "At sırtında olmaz," dedi Canoc ve Parn da onu onayladı. Ternoc bize bir saman arabası ile onu Dunet çatışmasına götüren sarkık dudaklı kısrağın kızını vermeyi teklif etti. Böylece annem, Kömür ve ben Caspromant'a çok konforlu bir yolculuk yaptık. Arabadaki samanların üzerine halılar serilmişti, bu arada Canoc da Damgalı'ya binmişti ve Grişerit ile Demirkırı büyük bir memnuniyetle onun yedeğinde gidiyorlardı, hepimiz eve gitmekten mutluyduk.</p>

  <p>Evin etrafında yoğun bir koklama faaliyetinde bulunmak ve evin dışında belirli çalı ve taşlara işeyerek izini bırakmak zorunda kalsa da, Kömür eviyle sahibinin değişmesini sessizce kabul etmişti. Bizdeki birkaç yaşlı av köpeğini kibarca selamlamış ama onlardan uzak durmuştu. Çoban köpeği olduğundan, av köpekleri kadar sosyal ve demokrat değildi, onlardan daha çekingen ve kararlıydı. Tıpkı babam gibiydi: Sorumluluklarını çok ciddiye alıyordu. Onun en önemli sorumluluğu da bendim.</p>

  <p>Gry kısa bir süre sonra bizim eğitimimize devam etmek için atına atlayıp geldi ve sonra sık sık gelmeye devam etti. Cordemantlı Barre'lara ait, Alev adında bir taya biniyordu. Barre'lar Parn'dan atın inadını kırmasını istemişlerdi, Parn da hem atı eğitiyor, hem de kızına at inadı kırmayı öğretiyordu. Ziyaretçiler, genç bir atı eğitmekle pek bir ilgisi olmasa da "kırma" kelimesini kullanır. Bu eğitim sırasında kırılan bir şey yoktur; aslında bir şey birleştirilir, bütünleştirilir. Bu uzun bir süreçtir. Gry bunu bana şöyle izah etmişti: Biz attan, atın tabiatı gereği yapamayacağı bir şeyi yapmasını rica ederiz; atlar bizim irademize köpekler gibi boyun eğmezler, onlar it sürüleri gibi vahşi sürülere değil de sosyal sürülere sahip olduklarından hiyerarşiden çok ortak kararı tercih ederler. Köpekler kabullenir, atlar mutabık kalır. Bir yandan Kömür ile ben birbirimize karşı sorumluluklarımızın neler olduğunu öğrenirken, bir yandan da bütün bunları Gry ile uzun uzun tartışmıştık. Ayrıca at binerken de, yani bir yandan Gry ile Alev sorumluluklarının ne olduğunu öğrenir ve birbirlerine öğretirken, ben de bilmesi gerekenleri çoktan öğrenmiş olan Demirkırı'na binerken bunları konuşuyorduk. Kömür yanımızda gelirdi, tasmasız, serbest, istediği gibi seyirtmekte, durmakta, koklamakta, yan yollara sapmakta ve benim için endişelenmeden bir tavşanın peşine takılmakta hür olarak. Ama ben adını söyler söylemez hemen yanımda bitiyordu.</p>

  <p>Kömür ile Gry hayatımda o kadar büyük değişiklik yaratmışlardı ki, karanlıklar içinde geçirdiğim o ilk yazı, aydınlık bir yaz olarak hatırlıyorum. Ondan önce çok fazla sıkıntı ve gerginlik vardı, marifetim konusunda müthiş bir şaşkınlık ve dehşet içindeydim. Ama şimdi, gözlerim mühürlüyken marifetimi kullanma veya yanlış kullanma ihtimalim yoktu, böylece ne başkasına eziyet verecek, ne de kendim eziyet çekecektim. Drummant kâbusu geçtikten sonra, artık kendi insanlarımız arasındaydım. Hizmetkârlarda uyandırmış olduğum korku ise, itiraf etmesem de, çaresizliğimin bir ödülü gibiydi. İnsan bir odanın içinde yolunu bulmak için tökezleyerek el yordamıyla ilerlerken birinin, "Ya gözündeki bağı kaldırıverirse! Korkudan ölürüm!" diye fısıldadığını duymak yüreklendirici olabiliyordu.</p>

  <p>Annem, eve döndükten sonra bir süre iyileşemedi ve yataktan çıkmadı. Sonra ayaklandı ve her zamanki gibi evde dolanmaya başladı; ama bir akşam, yemekte aniden ayağa kalkarak korku dolu bir sesle bir şeyler söylediğini duydum; bir koşuşturmaca oldu ve babamla birlikte odadan çıktılar. Masada çaresizlik içinde, kafam karışmış bir halde bekledim. Evdeki kadınlara ne olduğunu sormak zorunda kaldım. İlk başta kimse söylemiyordu, sonra kızlardan biri, "Ah kanaması var, etekleri kan revan içinde kaldı," dedi. Dehşete düşmüştüm. Salona gittim ve sersemlemiş bir halde ocağın başındaki sıraya oturdum. Sonunda babam beni orada buldu. Bütün söylediği bebeğin düştüğü, annemin gayet iyi olduğuydu. Babam sükûnetle konuşuyordu ve ben ikna olmuştum. İkna olmak, ikna olma hissine tutunmak istiyordum.</p>

  <p>Ertesi gün Gry Alev'le geldi. Annemi kuledeki küçük odasında ziyarete gittik. İçeriye bir karyola kurulmuştu ve ortalık yatak odasından daha sıcaktı. Yaz ortası olmasına rağmen ocakta ateş yanıyordu. Melle omzuna en kalın şalını almıştı, bana sarıldığında anlamıştım. Sesi biraz kısıktı ama kesinlikle değişmemişti. "Kömür nerede?" dedi. "Kömür'den de bir ziyaret isterim." Kömür tabii ki odadaydı, çünkü artık onunla ayrılmaz bir bütün olmuştuk; Kömür'ün yatağın üzerine çıkmasına izin verildi, belli ki annemin kendisini koruyacak bir köpeğe ihtiyacı olduğunu düşünerek orada gergin bir şekilde tetikte duruyordu. Annem bizim yol gösterme ve yol gösterilme, Gry’ın da at inadını kırma derslerinin nasıl gittiğini sordu ve her zamanki gibi sohbet ettik. Ama Gry, ben henüz gitmeye hazır değilken, ayağa kalktı. Gitmemiz gerektiğini söyledi, annemi öperken, "Bebeğe çok üzüldüm," diye fısıldadı.</p>

  <p>Melle, "Siz ikiniz varsınız ya," diye mırıldandı ona.</p>

  <p>Babam arazi işleri için şafak vaktinden akşama kadar dışarıda oluyordu. Tam ona yardımcı olmaya başlamışken, artık bir işe yaramaz hale gelmiştim. Onun yanındaki yerimi Alloc aldı. Alloc ihtirasları veya talepleri olmayan temiz yürekli bir adamdı; kendisini aptal bulurdu ve kimileri de bu konuda ona katılıyordu; ama zihninin biraz yavaş işlemesine rağmen, üzerinde pek düşünmediği bir fikri kavrardı ve kararları genellikle yerinde olurdu. Canoc'la birlikte çalışıyorlardı ve benim yapamadığımı yapıyordu. Onu hem kıskanıyor, hem de ona gıpta ediyordum. Bunu açık etmeyecek kadar kendime saygım vardı; böyle bir şey yapmam Alloc'u incitir, babamı kızdırır, bana da bir fayda sağlamazdı.</p>

  <p>İşe yaramazlığım ve çaresizliğim beni bunalttığında, kararlılığım azaldığında ve göz bağımı atıp yitmiş ışık mirasımı geri almak için sabırsızlanmaya başladığımda, hep babamın sabit suretiyle karşılaşıyordum. Canoc ve tüm adamları için ölümcül bir tehlike taşıdığımı görüyordum. Gözlerim mühürlüyken bir kalkan ve destek oluyordum. Benim faydam körlüğümdü.</p>

  <p>Babam benimle Drummant ziyaretimizle ilgili çok az konuşmuştu, Ogge Drum'ın her ikimizden de, ama en çok da benden korktuğunu, o zalim şakalarının ve alaylarının kendi adamları karşısında itibarını kurtarmak için yaptığı bir gösteriş olduğunu söylüyordu. "En çok istediği şey bizi kaçırtmaktı. Seni sınamayı çok istiyordu, tamam, ama her seferinde seni harekete geçirecek kadar zorladığında, hemen geri adım atıyordu. Cüret edemiyordu. Bana da, senden korkusundan meydan okuyamadı."</p>

  <p>"Ama o kız... onu bizi aşağılamak için kullandı!"</p>

  <p>"O işi senin hükmedilmeyen marifetinden haberdar değilken başlatmıştı. Kendi kazdığı kuyuya düştü. Devam etmek zorunda kaldı, bizden korkmadığını ispat etmek için. Ama korkuyor Orrec. Korkuyor."</p>

  <p>Bizim iki düve, yukarı otlaklardaki sürüyle birlikte Caspromant'a dönmüş, Drummant sınırlarının çok uzağında otluyordu. Drum onlar hakkında hiçbir şey söylemedi ve ne bize, ne de Roddmant'a karşı bir misillemede bulundu. "Ona çıkış yolunu gösterdim, o da kabul etti," dedi Canoc, o günlerdeki tek neşe kaynağı olan kindar bir sevinçle. Hep gergin, hep neşesizdi. Annemle bana karşı nazik ve dikkatliydi ama bizimle pek kalmıyordu, hep dışarıda işindeydi ya da işten geldiğinde konuşamayacak kadar bitkin, uyumak üzere oluyordu.</p>

  <p>Melle gücünü çok yavaş topluyordu. İyi olmadığı zamanlar sesinde, duymaktan nefret ettiğim uysal, sabırlı bir tını oluyordu. Ben onun o berrak kahkahasını, odaların içindeki hızlı adımlarını duymak istiyordum. Artık evin içinde geziniyordu ama çok çabuk yoruluyordu ve ne zaman yağmur yağsa veya Carrantage'dan esen rüzgâr yaz akşamlarını serinletse kuledeki odasında ateş yakıyor, babamın annesinin ördüğü, boyasız ham yünden kalın şalına sarınıp ateşin başına oturuyordu. Bir keresinde, orada onunla otururken, hiç düşünmeden, "Drummant'tan beri üşüyorsun," dedim.</p>

  <p>"Evet," dedi annem. "Üşüyorum. O son geceden, küçük kızla oturmaya gittiğimden beri. Çok garip bir şeydi. Sana hiç anlatmadım galiba, değil mi? Denno oğullarının kavgasını engellemek için aşağıya inmişti. Zavallı Daredan o kadar bitaptı ki ona biraz uyumasını söylemiştim ve ben Vardan'la kaldım. Zavallı minik yavrucak uyuyordu ama her an uyanabilecek gibiydi, vücudu sürekli seğiriyor, kasılıp duruyordu. Bu nedenle ben de ışığı söndürdüm ve yanında uyuklamaya başladım, bir süre sonra birinin fısıldadığını veya dua ettiğini duyar gibi oldum. Vızıltı gibi bir şey. Bir an için Sarmaşıklı Su'daki evimizdeyiz, babam da aşağıda bir ayini yönetiyor gibi geldi bana. Ben de neredeyse uykuya dalmış olmalıyım. Bu fısıltı sürdü de sürdü ve nihayet kesildi. O zaman bizim evde değil de Drummant'ta olduğumu fark ettim; ateş de neredeyse sönmüştü, o kadar üşümüştüm ki kıpırdayamıyordum bile. Soğuk iliklerime işlemişti sanki. Küçük kız, ölü gibi kıpırdamadan yatıyordu. Bu beni korkuttu, kalkıp baktım ama nefes alıyordu. Sonra Denno geldi, odaya dönebilmem için bana bir mum verdi. Odaya döndüğümde Canoc Parn'ı bulmak için çıktı ve kapının rüzgârı mumu söndürdü. Ateş de sönmüştü. Sen uyandın, ben de karanlıkta seninle oturdum, bir türlü ısınamıyordum. Hatırlarsın. Sonra eve dönerken bütün yol boyunca ellerim ve ayaklarım buz gibiydi. Ah! Keşke oraya hiç gitmeseydik Orrec!"</p>

  <p>"Onlardan nefret ediyorum."</p>

  <p>"Kadınlar bana karşı nazikti."</p>

  <p>"Babam, Ogge'nin bizden korktuğunu söyledi."</p>

  <p>"Bu iltifatı almayayım," dedi Melle hafif bir ürpertiyle.</p>

  <p>Bu hikâyeyi Gry'a anlattığımda -çünkü Gry'a, kendimden gizlediğim şeyler hariç her şeyi anlatırdım- ona anneme sormak istemediğim şeyi sorabildim: Annem oradayken Ogge Drum o odaya girmiş olabilir miydi? "Babam Drumların güçlerini göz ve elin yanı sıra söz ve tılsımla kullandıklarını söylemişti. Belki de annemin duydukları..."</p>

  <p>Gry bu fikri hiç sevmemiş, hemen karşı koymuştu. "İyi de neden gücünü senin veya Canoc'un değil de onun üzerinde kullansın? Melle ona bir zarar veremezdi ki!"</p>

  <p>Aklıma Canoc'un lafı geldi: "Sen kırmızı elbiseni giy, Drum'ın bana vermiş olduğu armağanı görmesini istiyorum." Zarar buydu. Ama bunu nasıl söyleyebileceğimi bilmiyordum. Bütün söyleyebildiğim, "Hepimizden nefret ediyordu," oldu.</p>

  <p>"Annen babana o akşamdan bahsetmiş mi?"</p>

  <p>"Bilmiyorum. Bunun öneminin farkında olduğundan pek emin değilim. Biliyorsun annem... marifete, güce pek inanmaz. Şu anda benim için ne düşündüğünü bile bilemiyorum. Bu hükmedilmeyen marifetim hakkında. Gözlerimi neden mühürlediğimizi biliyor. Ama inandığını zannetmiyorum..." Ne söylediğimden emin olamayarak ve kendimi tehlikeli bir zeminde hissederek durdum. Gayri ihtiyari elimi, bacağımın yanında yere uzanmış yatan Kömür'ün kıvırcık sırtına koydum. Ama Kömür bile bana bu karanlıkta rehberlik edemezdi.</p>

  <p>"Belki de Canoc'a sen söylemelisin," dedi Gry.</p>

  <p>"Annem anlatsa daha iyi."</p>

  <p>"Bana anlattın."</p>

  <p>"Ama sen Canoc değilsin," dedim, bu söylenmemiş bir sürü anlam taşıyan bariz bir gerçekti. Gry anladı.</p>

  <p>"Parn'a yapılabilecek bir şey olup olmadığını sorarım... o güce karşı," dedi Gry.</p>

  <p>"Hayır, sorma." Gry'a anlatmakta bir şey yoktu, ama hikâye daha da dağılırsa annemin itimadını boşa çıkarmış olurdum.</p>

  <p>"Neden sorduğumu söylemem."</p>

  <p>"Parn anlar."</p>

  <p>"Belki biliyordur bile... O gece, bize geldiğinizde. Melle bayılınca annem babama, 'Ona dokunmuş olabilir,' demişti. O zaman ne demek istediğini anlamamıştım. Ogge'nin Melle'ye tecavüz etmeye çalıştığını, onun canını yaktığını falan düşünmüştüm."</p>

  <p>Oturup kara kara düşünmeye başladık. Ogge'nin anneme ağır ağır eriten tılsımdan yapmış olduğu düşüncesi korkunç ama belirsiz ve anlaması zor bir düşünceydi. Aklım hep bu konudan kaçıp başka yerlere gidiyordu.</p>

  <p>"Drummant'a gittiğinden beri Annren Barre hakkında bir şey söylemedi," dedi Gry, benimkini değil, kendi annesini kastederek.</p>

  <p>"Hâlâ Cordemant'ta tartışıyorlar. Raddo bunun kardeşler arasında açık bir kan davası olduğunu söylüyor. Arazinin iki ucunda yaşıyorlar ve kör veya sağır olma korkusuyla birbirlerinin görüş menziline bile girmiyorlar."</p>

  <p>"Babam ikisinde de tam marifet olmadığını, kız kardeşleri Nanno'da olduğunu söylüyor. Nanno da, kavgaya devam ederlerse ikisinin de dilini bağlayacağını, böylece lanet okuyamayacaklarını söylüyormuş." Gry güldü, ben de güldüm. Bu tarz acayip zalimlikler bize komik geliyordu. Ayrıca benim de gönlüm aniden ferahlayıvermişti, çünkü Parn artık Gry'ı Cordemant'tan o oğlanla nişanlamaktan söz etmiyordu.</p>

  <p>"Annem, hükmedilemeyen marifetlerin bazen çok güçlü marifetler olduğunu söylüyor. Ama bu marifeti kullanmayı öğrenmek de yıllar alıyormuş." Gry'ın sesi boğuktu, önemli bir şey söylediği zamanlarda hep olduğu gibi.</p>

  <p>Cevap vermedim. Cevaba ihtiyaç yoktu. Eğer Parn benim marifetimin güçlü ve sonuçta denetlenebilir olduğunu ima ediyorsa, zamanla Gry'a uygun olabileceğimi söylemiş oluyordu. Bu bize yeterdi.</p>

  <p>"Ben Dişbudak Deresi yolundan gitmek istiyorum," dedim ayağa fırlayarak. Oturup konuşmak hoştu ama dışarı çıkıp at binmek çok daha iyiydi. Artık umut ve enerji doluydum, çünkü irfan sahibi biri olan Parn Barre gözlerimi yeniden kullanabileceğimi, Gry'la evlenebileceğimi ve Caspromant'a yaklaşmaya cüret edecek olursa Ogge Drum'ı tek bir nazarımla öldürebileceğimi söylemişti...</p>

  <p>Dişbudak Deresi boyunca at sürdük. Gry'dan, mahvolmuş tepeye gelince bana söylemesini rica ettim. Atların dizginlerine asıldık. Kömür önden koşuyordu. Gry onu çağırdığında döndü, ama sızlana sızlana geldi; nerede olduğumuzu anlamıştım, çünkü Kömür çok nadir şikâyet ederdi. "Kömür burayı sevmedi," dedi Gry.</p>

  <p>Ondan bulunduğumuz yeri tarif etmesini istedim. Otların yeniden bitmeye başlamış olduğunu söyledi, ama hâlâ garip bir görünüşleri vardı. "Hepsi büzüşmüş. Sadece yığınlar ve toz var. Hiçbir şeyin bir biçimi yok."</p>

  <p>"Kaos."</p>

  <p>"Kaos nedir?"</p>

  <p>"Annemin anlattığı, dünyanın başlangıcı hakkındaki hikâyede var. Başlangıçta etrafta sürüklenen maddeler varmış, ama hiçbirinin büyüklüğü ya da şekli yokmuş. Sadece parçacıklar, kırıntılar, kütleler varmış, taş ve toprak bile yokmuş, sadece madde. Biçimsiz, renksiz madde; ne yer varmış ne gök, ne yukarısı, ne aşağısı, ne kuzey, ne güney. Bunlardan hiçbirinin anlamı yokmuş. Yön denen şey yokmuş. Hiçbir şey birbirine bağlı ya da ilişkili değilmiş. Karanlık değilmiş, aydınlık değilmiş. Bir düzensizlik. Kaos."</p>

  <p>"Sonra ne olmuş?"</p>

  <p>"Eğer bu maddeler biraz şurada, biraz burada birbirlerine tutunmaya başlamasalarmış, hiçbir şey olacağı yokmuş. Madde biçim almaya başlamış. Önce sadece toprak öbekleri ve parçaları. Sonra taşlar. Sonra taşlar kıvılcım çıkıncaya kadar birbirlerine sürtünmüşler ya da sonunda su olup akıncaya kadar birbirlerini eritmişler. Ateş ile su karşılaşmış ve buhar olmuş, sis olmuş, pus olmuş, hava olmuş - Ruh bu havayı soluyabiliyormuş. Bunun üzerine Ruh bir araya gelmiş, nefes almış ve konuşmuş. Her şeyin var olmasını söylemiş. Toprağa, ateşe, suya, havaya şarkı söylemiş, şarkısıyla yaratıklara varlık vermiş. Bütün dağlara, nehirlere şekil vermiş, ağaçlara, hayvanlara ve insanlara şekil vermiş. Sadece kendisi bir şekle bürünmemiş, kendine bir isim vermemiş ki her yerde olabilsin, her şeyin içinde, her şeyin arasında olabilsin, her ilişkide, her yönde bulunabilsin. Sonunda her şey bozulduğunda ve Kaos geri geldiğinde Ruh, başta da olduğu gibi o zaman da Kaos içinde olabilecekmiş."</p>

  <p>Bir süre sonra Gry sordu, "Ama nefes alamayacak mı?"</p>

  <p>"Her şey yeniden olup bitene kadar alamayacak."</p>

  <p>Konuyu genişletirken, ayrıntılara dalarken, Gry'ın sorusuna cevap ararken biraz annemin hikâyesinin hudutlarının ötesine taşmıştım. Bunu sık sık yapardım. Bir hikâyenin bozulmaması gereken bir kutsallığı vardır diye bir anlayışım yoktu, daha doğrusu bence bütün hikâyeler kutsaldı, onları dinlerken veya anlatırken görüp içine girebildiğim, hürce istediğimi yapabildiğim harika söz varlıklarıydı onlar: Kendi kuralları olan, ama yine de hikâyelerin ötesindeki dünyanın tersine benim denetimim altında olan, bildiğim ve anladığım bir dünya. Körlüğümün hareketsizliği ve sıkıntısı içinde gittikçe bu hikâyelerle yaşamaya başlamıştım, onları hatırlıyor, annemden anlatmasını istiyor, kendim bu hikâyelere devam ediyor, onlara biçim veriyor, Ruh'un Kaos'a yaptığı gibi onlara sözle varlık veriyordum.</p>

  <p>"Senin marifetin çok güçlü," dedi Gry boğuk sesiyle.</p>

  <p>O zaman nerede olduğumuzu hatırladım. Gry’ı oraya getirdiğim için utandım, sanki gücümün neler yaptığını göstermek istermişim gibi. Onu neden buraya getirmek istemiştim?</p>

  <p>"O ağaç," dedim, "orada bir ağaç vardı..." Sonra da ağzımdan kaçırıverdim: "Babam zannetmiştim onu. Onu... neye baktığımı bilmiyordum..."</p>

  <p>Daha fazla bir şey söyleyemedim. Demirkırı'nı devam etmesi için dürttüm ve o yıkık yerden ayrıldık. Bir süre sonra Gry, "Yeniden bitmeye başlamışlar Orrec. Çalılar ve otlar. Sanırım Ruh hâlâ orada," dedi.</p>

  <p><a id="bookmark1"></a></p>
</body>
</html>
