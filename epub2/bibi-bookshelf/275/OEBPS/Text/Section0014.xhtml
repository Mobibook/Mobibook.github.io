<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="17"><u><br /></u></h1>

  <p style="text-align: center;"><font size="9"><u>17</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">SABAH ERKENDEN odamdan çıktım ve gözümde bağ olmadan salona indim. Korktuğum başıma geldi ve kadınlar çığlıklar atarak benden kaçtılar. Rab kaçmadı, olduğu yerde durup titreyen sesiyle, "Orrec, mutfaktaki kızları korkutacaksın," dedi.</p>

  <p>"Korkacak bir şey yok," dedim. "Neden korkuyorsunuz? Canınızı yakamam. Alloc'dan korkuyor musunuz? Onda benden daha fazla marifet var! Git onlara sakinleşip dönmelerini söyle."</p>

  <p>Tam o anda Canoc kule merdivenlerinden indi. İkimize birden soğuk bir edayla baktı.</p>

  <p>"Ondan korkmanıza gerek olmadığını söyledi Rab," dedi. "Siz de, benim gibi sözüne güvenmelisiniz. Orrec, ben... dün gece sana söyleyemedim. Ternoc beyaz sürüsünün Drummant'tan gelecek bir tehlikeyle karşı karşıya olduğunu düşünüyor. Bugün hudutta onunla birlikte nöbet tutmaya gidiyorum."</p>

  <p>"Ben de gelebilirim," dedim.</p>

  <p>Biraz kararsız durdu, sonra aynı soğuk sesle, "Nasıl istersen," dedi.</p>

  <p>Mutfaktan bize ekmekle peynir verdiler, biz de yolda yemek için bunları ceplerimize tıktık. Bende, at sırtında taşıması son derece zor olan Kör Caddard'ın asasından başka silah yoktu. Canoc bana uzun av hançerini atınca ben de asayı ön salona, eski yerine astım ve dışarı çıktık. Babam Damgalı’yı eyerledi, ben de Grişerit’i çünkü Demirkırı marttan beri ana çayırlıkta otluyordu. Alloc bizimle avluda buluştu. Babam ondan evin yakınlarında kalıp nöbet tutmasını ve bir saldırı anında yardımı dokunabilecek bütün adamları toplamasını istemişti. Alloc önce bana bakakaldı, sonra aceleyle bakışlarını çevirdi ve göz bağım hakkında hiçbir şey sormadı.</p>

  <p>Canoc ile birlikte iyi bir hızla, daha doğrusu Grişerit'in gidebileceği en iyi hızla Roddmant'a doğru yola çıktık. Bütün yol boyunca tek bir laf etmedik.</p>

  <p>Bana geri verilen güçlerle coşmuştum. Düşme korkusu olmadan at sırtında eşkin giderken, parlak dünyanın etrafımda dönmesini izlerken ve rüzgârın getirdiği yaşları gözlerimden silerken büyük sevinç duyuyordum. Bir dostun arazisini korumak için at sürmek, belki de tehlikeye doğru, bir adam gibi ilerlemek. Cesur olduğunu bildiğim, başka her şey bir yana, bir adamın olabileceği kadar cesur olduğunu bildiğim bir adamın yanında at sürmek. Yakışıklı kızıl atın üzerinde dimdik ve rahatlıkla oturarak doğrudan önüne bakıyordu.</p>

  <p>Atlarımızı Roddmant'ın güneybatı hududuna sürerek Ternoc'la bizim araziye yakın bir yerde buluştuk. Şafak söktüğünden beri oradaymış. Bir gece önce çiftçilerin birinin oğlu ona, bir toprak kölesinden veya çiftçiden diğerine geçip gelen bir haberi, Geremant'tan bir grup atlının orman yolu dedikleri taraftan bize doğru geldiği haberini getirmiş.</p>

  <p>Ternoc ve yanındaki adamlar bana baktılar ve tıpkı Alloc gibi hiçbir şey sormadılar. Benim marifetimi kullanmayı öğrendiğimi düşündüklerine veya umduklarına şüphe yoktu.</p>

  <p>"Belki yaşlı Erroy Drum'ların arazisinden izinsiz geçtiğini görüp onları tirbuşon gibi buruverir," diye kasvetli bir şaka yaptı Ternoc. Canoc cevap vermedi. Tetikte ama sanki gözleri önünde beliren bir şeyler aklını alıyormuş gibi dalgın bir halde, sadece Ternoc'un talimatlarını teyit etmek için konuşuyordu.</p>

  <p>Topu topu sekiz kişiydik, bizim hudut çiftliklerimizden dört adam daha bekleniyordu. Ternoc'un planı, birbirimize seslenince duyacak mesafede yayılıp, gözcülük etmekti. Drum'ın adamlarının girmesi en muhtemel yerlerde Ternoc ile Canoc nöbet tutacaktı. Silah olarak sadece bir bıçağı veya domuz mızrağı olan geri kalanlarımız ise onları yandan destekleyecek, yayları olan iki adamımız da en arkadaki yerleri tutacaktı.</p>

  <p>Böylece düzensizce büyümüş ormanın kenarında otluk, çamurlu çukurlara, minik tepeciklere yayıldık. Benim solumda Ternoc'un çiftçilerinden biri ve sağımda Canoc vardı. Birbirimizi gözden kaçırmayacaktık; bu benim için kolaydı çünkü tepeciklerden birinin üzerindeydim ve hem ikisini, hem de ormanın ta içlerine kadar uzun bir mesafeyi gayet iyi görebiliyordum. Canoc'un ardından yükselen arazideki Ternoc'u da zaman zaman görebiliyordum. Günün gri ve soğuk olmasına rağmen güneş iyice yükselmişti. Arada sırada dağları bir yağmur serpintisi yalayıp geçiyordu. Biraz dinlenip otlasın diye Grişerit'ten inerek güneyi, batıyı, kuzeyi gözlemeye başladım. Gözlemek! Gözlerimi kullanmak! Bir kız ve bir köpek tarafından gezdirilen işe yaramaz bir bohça değil de işe yarayan biri olmak! Marifetim yoksa ne olmuş? Gözlerim vardı, hiddetim vardı, bıçağım vardı.</p>

  <p>Saatler ilerledi. Son ekmek ve peynirimi de yedim ve yanıma iki misli almadığıma pişman oldum. Üç misli almadığıma.</p>

  <p>Saatler ilerledi, uykum geldi, bir tepenin başında yaşlı bir atın yanında durmuş boşu boşuna beklerken kendimi salak gibi hissettim.</p>

  <p>Saatler ilerledi. Güneş tepelerin ardına doğru yolun yarısını aşmıştı. <i>Dönüşümler</i>'in açılış mısralarından, annemin benim için yazdığı dini şiirlerden hatırlayabildiklerimi kendi kendime tekrarlayarak bir ileri, bir geri yürüyor, keşke yanımda yiyecek bir şeyler olsaydı diye dertleniyordum.</p>

  <p>Solumdaki alçak arazideki siyah paltolu minik şekil bir ot öbeğinin üzerine oturmuştu ve atı da yanında otluyordu. Sağ tarafımda ormanın kıyısındaki siyah paltolu minik şekil yüksek al atının üzerindeydi, atı bir ileri, bir geri yürütüyor, ormana girip çıkıyordu. Başka bazı minik şekiller, yayan insanlar ağaçların arasından ona doğru ilerlemeye başladı. Onları gördüm, gözlerimi kırpıştırdım ve olanca kuvvetimle, "Canoc! Tam önündeler!" diye bağırdım. Ürküp gerilemeye başlayan Grişerit'e koştum ve ilk başta bir türlü dizginlerini tutamadım, beceriksizce üzerine atlayıp, atı tepeden aşağıya sürdüm.</p>

  <p>Canoc'u ve gördüğüm adamları gözden kaçırmıştım. Onları gerçekten görmüş müydüm? Grişerit, onun için çok dik olan tepeden inerken kayarak tökezledi. Sonunda düzlüğe indiğimizde her yer çamur içinde ve bataklıktı, üstelik önümde kimseyi görmüyordum. Atı ağaçlara doğru sürdüm ve sonunda daha kuru bir zemine çıktık. Tam ağaçların arasında önümde bir adam gördüğümde Grişerit'in sol ön ayağının sakatlanmış olduğunu fark etmiştim. Adamın elinde bir yay vardı ve tam bana doğrultmuş geriyordu. Haykırarak atımı adamın üzerine doğru sürdüm. Savaş için eğitilmemiş olan yaşlı aygır adama çarpmamak için kenara çekilmeye çalıştı ama çok sakar olduğu için adamı arka ayaklarıyla devirerek dörtnala ağaçların arasına daldı. Yerde bir şeyi geçtik, bozulmuş bir adam, karpuz gibi patlamıştı. Kara paltolu başka bir adam bir çöp kümesi gibi yere yığılmıştı. Grişerit aksayarak yeniden ormandan çıktı.</p>

  <p>Babamı biraz ileride önümde gördüm. Yeniden ormana dönmek için Damgalı'nın başını çeviriyordu. Sol eli iyice havaya kalkmıştı, yüzü hiddet ve neşeyle aydınlanmıştı. Sonra yüzündeki ifade değişti, bir an için bana doğru baktı, beni görüp görmediğinden emin değilim; sonra öne doğru eğildi ve eyerden aşağıya kaydı, yana ve öne doğru. Bunu bilerek yaptığını düşünmüştüm ama niye yaptığına bir anlam verememiştim. Damgalı, eğitilmiş olduğu şekilde başında bekliyordu. Arkamda sol taraftan birinin bağırdığını duydum, ama ben atımı babama doğru sürüyordum. Grişerit'ten aşağıya atlayarak ona doğru koştum. Atın yanında çamurlar içinde yatıyordu, omuzlarının arasına bir ok saplanmıştı.</p>

  <p>Ternoc ve diğer adamları oradaydı, bizim adamlardan biri de gelmişti, hepsi etrafımızda toplanıyor, bağırıyor, konuşuyordu. Kimisi ormana doğru koştu. Ternoc yanımda diz çöktü. Babamın başını biraz kaldırarak, "Ah Canoc, Canoc koca adam, ah yapma bunu, yapma, yapma,” dedi.</p>

  <p>"Ogge öldü mü?" dedim.</p>

  <p>"Bilmiyorum," dedi Ternoc, "Bilmiyorum." Dönüp bana baktı. "Git birini bul, bize yardım etsin," dedi.</p>

  <p>Adamlar bağırmaya devam ediyordu. "Bu o, bu o," diye bağırdı biri bize doğru koşarak. Damgalı kişneyerek geriledi, bütün bu karışıklığa itiraz eder gibiydi. "Engerek, şişko engerek, patlamış, ölmüş, çözülmüş! Yanında da inek hırsızı piç oğlu var!"</p>

  <p>Ayağa kalkıp Grişerit'e doğru gittim. Ağırlığını sol ön ayağına vermemeye çalışarak topallıyordu. İki atı birden tutabilmek için onu Damgalı’ya kadar yürüttüm.</p>

  <p>"Onu taya bindirebilir miyiz?" diye sordum.</p>

  <p>Ternoc bana baktı, şaşkınlığı daha geçmemişti.</p>

  <p>"Onu eve götürmek istiyorum," dedim. "Onu taya bindirebilir miyiz?"</p>

  <p>Sonunda derenin üzerinde köprü olarak kullanılan bir kalas getirilinceye kadar daha fazla bağırışlar çağırışlar oldu, bir sürü adam gelip gitti, koşuşturdu. Canoc'u kalasın üzerine yatırdılar ve onu tepelerden aşırarak Roddmant'a götürdük. Onu sırtüstü yatırabilmişlerdi, çünkü kısa ve kalın ok göğsünü delip çıkmıştı. Ben yanından yürüdüm. Yüzü sakin ve ciddiydi, gözlerini kapatmak istemedim.</p>

  <p><a id="bookmark2"></a></p>
</body>
</html>
