<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="8"><u><br /></u></h1>

  <p style="text-align: center;"><font size="9"><u>8</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">ONDAN SONRA babamla aramdaki hiçbir şey bir daha aynı olamadı, çünkü artık aramızda onun benden talebi ve benim bunu reddetmem yatıyordu. Ama bana karşı davranışları değişmemişti. Bu konuya birkaç gün hiç dönmedi. Konuştuğunda emir vermek için değil ama bir akşamüstü atlarımızı doğu hududumuzdan geriye sürerken adeta havadan sudan sorarmış gibi sormuştu: "Artık gücünü denemeye hazır mısın?"</p>

  <p>Ama benim kararlılığım etrafımda bir duvar gibi yükselmişti; onun taleplerinden, onun sorularından, benim sorularımdan korunduğum taştan bir kuleydi adeta. Hemen cevap verdim: "Hayır."</p>

  <p>Benim açık tereddütsüzlüğüm onu gafil avlamış olmalı. Cevaben bir şey söylemedi. Eve dönünceye kadar bana bir şey demedi. Günün kalan kısmında da bir şey söylemedi. Yorgun ve katı görünüyordu. Annem bunu gördü, muhtemelen nedenini de tahmin etmiştir.</p>

  <p>Ertesi sabah annem bana diktiği paltonun provasını yapacakmış numarasıyla odasına çıkmamı istedi. Beni kollarımı samandan bir bebek gibi iki yana açmış bekletip, etrafımda dizleri üzerinde dönerek teyelleri söküp, düğme yerlerini işaretlerken ağzındaki iğneler arasından, "Baban endişeleniyor," dedi.</p>

  <p>Yüzümü astım ve hiçbir şey söylemedim.</p>

  <p>İğneleri ağzından çıkarttı, ayaklarını kıvırıp oturdu. "Brantor Ogge'nin neden öyle hareket ettiğini anlamadığını söyledi. Önce kendini buraya davet ettirip, sonra bizi oraya davet etmesi, torunu ile ilgili imalarda bulunması falan. Drumlar ile Casprolar arasında hiç dostluk olmadığını söylüyor. Ben de hiç yoktan iyidir dedim ama başını sallıyor ve bir şey demiyor. Bu durum onu endişelendiriyor."</p>

  <p>Beklediğim şey bu değildi, annemin söyledikleri beni kabuğumdan çıkarttı. Ne diyeceğimi bilmiyordum, ama söyleyecek akıllıca ve ikna edici bir şeyler bulmaya çalıştım. "Belki de arazilerimiz artık komşu olduğu içindir," bulabildiğim en iyi şeydi.</p>

  <p>"Sanırım onu endişelendiren de bu," dedi Melle. İğnelerden birini dudaklarının arasına yerleştirdi, başka bir tanesini de ceketin eteğine iliştirdi. Bu siyah keçeden bir erkek paltosuydu, benim ilk paltom.</p>

  <p>"Yani," dedi annem, iğneyi ağzından çıkartıp, paltonun oturup oturmadığına bakmak için tekrar olduğu yere çökerek, "şu ziyaret işini atlattığımızda rahat bir nefes alacağım!"</p>

  <p>Suçluluk duygusu beni öyle eziyordu ki, siyah palto kurşundan yapılmışçasına ağır geliyordu.</p>

  <p>"Anne," dedim, "benim marifeti denememi istiyor, çözmemi istiyor, ama ben istemiyorum ve bu onu çok kızdırıyor."</p>

  <p>"Biliyorum," dedi annem. Ceketin duruşunu ayarlamaya devam etti; sonra durup başını kaldırarak bana baktı, çünkü o diz çökmüş duruyordu, ben ayaktaydım. "Bu konuda ikinize de yardımcı olamam. Anlıyorsun değil mi Orrec? Ben bu işten anlamıyorum. Bilmediğim şeye burnumu sokamam. Babanla arana da giremem. İkinizi birden mutsuz görmek çok gücüme gidiyor. Sana bütün söyleyebileceğim, onun bunu senden istemesinin senin iyiliğin için, hepimizin iyiliği için olduğu. Eğer yanlış bir şey olsaydı istemezdi. Bunu sen de biliyorsun."</p>

  <p>Tabii ki onun tarafında olup, ondan yana çıkmalıydı. Doğru olan buydu, adil olan buydu ama aynı zamanda haksızlıktı, bana yapılan bir haksızlık, yani bütün gücün babamın tarafında olması, bütün hakların, bütün nedenlerin, hatta annemin bile ondan yana olması - beni tek başıma, salak, inatçı bir oğlan gibi, gücünü kullanamayan, hakkını istemeyecek veya nedenlerini dile getiremeyecek bir halde bırakmak. Bu haksızlığı gördüğüm için, konuşmaya yeltenmiyordum bile. Çekiliyordum, şiddetli utancıma, taş kuleme çekiliyordum ve içinde dilsiz bir halde oturuyordum.</p>

  <p>"Hayvanlara zarar vermemek için mi gücünü kullanmak istemiyorsun Orrec?" diye sordu annem, çekingen bir edayla. Bana karşı bile çekingendi, çok az bildiği, tekin olmayan bu marifet karşısında boyun eğiyordu.</p>

  <p>Ama ben sorusuna cevap vermedim. Ne başımı salladım, ne omuzlarımı silktim, ne de konuştum. Yüzüme baktıktan sonra yeniden işine döndü ve sessizce işini bitirdi. Yarı bitmiş paltoyu omuzlarımdan aldı, kısa bir süreliğine bana sarıldı, yanağımdan öptü ve bıraktı.</p>

  <p>Bundan sonra Canoc iki kere daha marifetimi deneyip denemeyeceğimi sordu. İkisinde de sessizce reddettim. Üçüncü kez sormadı ama, "Orrec artık bana itaat etmek zorundasın," dedi.</p>

  <p>Ben sesimi çıkarmadım. Evden çok uzakta değildik, ama etrafta başka kimse yoktu. Hiçbir zaman beni başka insanların önünde sınamaz, utandıracak bir şey yaptırmazdı.</p>

  <p>"Neden korktuğunu söyle bana."</p>

  <p>Sesimi çıkarmadım.</p>

  <p>Yüzü bana dönüktü, yakındaydı, gözleri alev alevdi, sesinde o kadar çok ıstırap ve hırs vardı ki üzerimde kırbaç gibi şakladı: "Gücünden mi korkuyorsun, yoksa gücün yok diye mi korkuyorsun?"</p>

  <p>Nefesimi tutup bağırdım, "Korkmuyorum!"</p>

  <p>"O zaman marifetini kullan! Hemen! Herhangi bir şeyi çarp!" Sağ elini salladı. Sol eli yumruk olmuş yanında duruyordu.</p>

  <p>"Hayır!" dedim, sarsılıp titreyerek, her iki elimi de yumruk yapıp göğsüme yaslamış, başımı da önüme eğmiştim, çünkü babamın gözlerindeki ateşe dayanamıyordum.</p>

  <p>Dönüp gittiğini duydum. Ayak sesleri patikadan ilerleyip evin avlusuna gitti. Başımı kaldırıp bakmadım. Olduğum yerde nisan güneşi altında yeni yeni yapraklanmaya başlamış bir katırtırnağı kümesine gözlerimi dikmiş duruyordum. Ona bakarken kapkara, ölü, sönüp gitmiş olduğunu düşündüm, ama elimi kaldırmadım, sesimi ya da irademi kullanmadım. Öylece baktım ve yeşil, canlı, kayıtsız durduğunu gördüm.</p>

  <p>Bundan sonra babam bir daha gücümü kullanmamı istemedi. Hayat her zamanki gibi devam ediyordu. Benimle az çok her zamanki gibi konuşuyordu. Gülümsemiyor, kahkaha atmıyordu; ben de onun yüzüne bakamıyordum.</p>

  <p>Mümkün oldukça Gry'ı görmeye gidiyordum ve taya binme izni isteyemediğim için Ronie'ye biniyordum. Roddmant'ta dişi bir tazının sürüyle eniği olmuştu, on dört tane birden; sütten kesilme zamanları çoktan gelip geçmiş olmasına rağmen hâlâ çok komik ve salak şeylerdi, onlarla epey oynuyorduk. Ben içlerinden biriyle oynarken Ternoc bizi seyretmek için durmuştu. "Al, bu enik senin olsun," dedi, "eve götür. Buradakilerin biraz eksilmesi hiç fena olmaz, Canoc da bir iki tazı istiyordu. Bence o çok güzel bir enik." Eniklerin en güzelini, siyah ve tenrengi olanını vermişti. Çok sevinmiştim.</p>

  <p>"Biggi'yi al," dedi Gry. "O çok daha zeki."</p>

  <p>"Ama ben bunu sevdim. Bu hep beni öpüyor." Yavru minnettar olmuş, yüzümü iyice yalayıp temizliyordu.</p>

  <p>"Öpüşken," dedi Gry, hevessizce.</p>

  <p>"Hayır, Öpüşken değil o! O..." Kahramanlara layık bir isim aradım ve buldum. "O, Hamneda."</p>

  <p>Gry kararsız ve huzursuz görünüyordu, ama hiç tartışmazdı. Böylece ben uzun bacaklı, siyah ve tenrengi yavruyu atımın eyerine astığım bir sepet içinde eve götürdüm; kısa bir süre benim için hem teselli kaynağı hem de oyun arkadaşı oldu. Ama tabii ki köpeklerini başka kimsenin tanıyamayacağı kadar iyi tanıyan Gry'ı dinlemem gerekirdi. Hamneda iflah olmaz derecede çekingen ve kolay heyecanlanan bir hayvandı. Yeni doğmuş bir yavru gibi yere işemekle kalmıyor, ayırt etmeden her yere pisliyordu; bu nedenle çok geçmeden eve girmesi yasaklandı; kendi kendine zarar veriyor, atların ayaklarının altına dolaşıyordu; ahırın en iyi fare avcısını yavrularıyla birlikte öldürmüş, bahçıvanı ve aşçının küçük oğlunu ısırmış, gece gündüz uluyup havlamış, başını derde sokmasın diye kapatıldığında daha da beter olmuştu. Herhangi bir şey yapmayı veya yapmamayı öğrenemiyordu. Yarım ay geçmeden ondan iyice bıkmıştım. Ondan kurtulmak istiyordum, ama talihsiz ve kafasız köpeğime olan vefasızlığımı kendime bile itiraf etmeye utanıyordum.</p>

  <p>Bir sabah, babamla birlikte Alloc'u da yanımıza alıp yukarı otlaklarda baharda doğan yavrulara bakmaya gidecektik. Her zamanki gibi babam Grişerit'e biniyordu, ama bu kez taya benim binmemi, Alloc'un da Demirkırı'nı almasını istemişti. İnsanı kuşkulandıran bir ayrıcalıktı bu. Damgalı çok sinirliydi. Başını savuruyor, kişniyor, çifte atıyor, ısırmaya çalışıyordu; üzerine bindiğimde beni atmaya çalıştı, yan yan gitti, geri geri gitti, yani her şekilde beni utandırdı. Tam onu denetim altına aldığımı düşündüğüm sırada Hamneda bir yerlerden fırlayıp doğrudan tayın üzerine geldi; kopmuş kayışı yerlerde sürünürken havlayıp duruyordu. Damgalı şahlanıp beni oturduğum yerden kaydırırken köpeğe bağırdım. Düşmemeyi, yeniden yerime oturmayı, ürkmüş ve çılgınlar gibi telaşlanmış olan tayı dizginlemeyi başarmıştım. Damgalı sonunda sakinleşince köpeğe baktığımda avlunun taşları üzerinde siyah ve tenrengi bir küme gördüm.</p>

  <p>"Ne oldu?" dedim.</p>

  <p>Atının üzerinde oturan babam bana baktı. "Bilmiyor musun?"</p>

  <p>Hamneda'ya bakakaldım. Damgalı’nın onu çiğnemiş olduğunu düşündüm. Ama hiç kan yoktu. Kemiksiz, şekilsiz yatıyordu. Tek bir uzun siyah ve tenrengi ayak, atılmış bir sicim misali yerde yatıyordu. Attan aşağıya atladım, ama yerde yatan o şeyin yanına yaklaşamıyordum.</p>

  <p>Başımı kaldırıp babama bakarak, "Onu öldürmek zorunda mıydın?” diye bağırdım.</p>

  <p>"Ben mi öldürdüm?" dedi Canoc, buz kesmeme yol açan bir sesle.</p>

  <p>"Ah Orrec, sen yaptın," dedi Alloc, Demirkırı'nı yaklaştırarak. "Belli ki elini savuruvermişsin, atı o salak köpekten korumaya çalışıyordun!"</p>

  <p>"Yapmadım!" dedim. "Ben... onu ben öldürmedim!"</p>

  <p>"Yapıp yapmadığını gerçekten biliyor musun?" dedi Canoc, adeta alayla.</p>

  <p>"Tıpkı o engereği çözdüğündeki gibi oldu,” dedi Alloc. "Tez bir göz!" Ama sesi biraz huzursuzmuş, ya da ne bileyim, mutsuzmuş gibi çıkmıştı. Gürültüyü duyanlar evden ve dışardan avluya dolmuşlar, durmuş bakıyorlardı. Ölü köpekten uzaklaşmak isteyen atlar huysuzlandılar. Yularını sıkı sıkı tuttuğum Damgalı titriyor ve terliyordu, tıpkı benim gibi. O anda dönüp kustum ama dizginleri elimden bırakmadım. Ağzımı silip nefes alabildiğimde Damgalı'yı binek taşına sürdüm, yeniden eyere atladım. Nefesim kesilerek, "Gidiyor muyuz?" dedim.</p>

  <p>Sonra atlarımızı yukarı otlaklara sürdük, bütün yol boyunca hiç konuşmadık.</p>

  <p>O akşam köpeği nereye gömdüklerini sordum. Gübreliğin ilerisindeki mezara gidip biraz orada durdum. Zavallı Hamneda için fazla üzülemiyordum, ama içimde korkunç bir hüzün vardı. Alacakaranlık iyice çöktüğünde eve dönmek için yürürken yolda babama rastladım.</p>

  <p>"Köpeğine üzüldüm Orrec," dedi o ciddi, sakin sesiyle.</p>

  <p>Başımla onayladım.</p>

  <p>"Bana şunu söylemeni istiyorum: Onu çözmek istemiş miydin?"</p>

  <p>"Hayır," dedim ama pek de emin değildim, çünkü artık hiçbir şey bana kesin veya net gelmiyordu. Köpeğe salaklığı nedeniyle, tayı ürküttüğü için sinir olmuştum ama bu yüzden onu öldürmek istememiştim herhalde, değil mi?</p>

  <p>"Yine de öldürdün."</p>

  <p>"Kastım olmadığı halde mi?"</p>

  <p>"Marifetini kullandığının farkında değil miydin?"</p>

  <p>"Hayır!"</p>

  <p>Benimle birlikte yürümek için döndü ve sessizlik içinde eve doğru ilerledik. Bahar alacakaranlığı tatlı ve soğuktu. Akşamyıldızı, batıdaki yeni aya yakın duruyordu.</p>

  <p>"Ben Caddard gibi miyim?" dedim fısıltıyla.</p>

  <p>Babamın cevap vermesi uzun sürdü. "Marifetini kullanmayı, onu denetlemeyi öğrenmelisin," dedi.</p>

  <p>"Ama yapamıyorum. Kullanmak istediğimde bir şey olmuyor baba! Denedim, denedim... Denemediğim zaman oluyor... Engerek gibi bir şey olduğunda... ya da bugünkü gibi... sanki ben yapmıyormuşum gibi oluyor... oluveriyor..."</p>

  <p>Tüm bunlar bir anda ağzımdan çıkmıştı, ördüğüm kalenin taşları etrafımdan dökülüyordu.</p>

  <p>Canoc hafif bir tereddüt sesinden başka bir cevap vermedi. Yürürken elini hafifçe omzuma koydu. Kapıya geldiğimizde, "Hükmedilmeyen marifet denen bir şey var," dedi.</p>

  <p>"Hükmedilmeyen mi?"</p>

  <p>"İrade ile denetim altına alınamayan bir marifet."</p>

  <p>"Tehlikeli midir?"</p>

  <p>Başıyla onayladı.</p>

  <p>"Peki... peki bu konuda ne yapılabilir?"</p>

  <p>"Sabırlı ol," dedi ve yine bir an için eli omzumdaydı. "Cesaretini kaybetme Orrec. Ne yapmamız gerektiğini bulacağız."</p>

  <p>Babamın bana kızmadığını bilmek ve ona karşı o hiddetli direnişimden kurtulmak beni rahatlatmıştı, ama söylediği şeyler o gece bende huzur namına bir şey bırakmayacak kadar korkutucuydu. Sabah onunla gitmem için beni çağırdığında canı gönülden gittim. Eğer yapabileceğim bir şey varsa, yapacaktım.</p>

  <p>O sabah sessiz ve katıydı. Ben tabii bunu tamamen üzerime alındım ama Dişbudak Deresi vadisine doğru yürürken şöyle dedi: "Bu sabah Dorec geldi. Ak düvelerden ikisinin kaybolduğunu söyledi."</p>

  <p>Düveler eski Rodd soyundandı, Canoc bu güzel hayvanlara karşılık Roddmant'a hududumuzdan büyük ve verimli bir orman arazisi vermişti. Caspromant'ta bu hayvanlardan yeni bir sürü oluşturmayı umut ediyordu. Üç hayvan, bu son ay boyunca arazimizin güney ucundaki, koyun meralarının yakınındaki zengin otlaklarda otlatılmıştı. Kulübeleri otlağa yakın olan bir toprak kölesi kadın ile oğlu, orada baktıkları beş-altı süt ineğiyle birlikte onlara da göz kulak oluyordu.</p>

  <p>"Çitlerdeki açığı bulmuşlar mı?" diye sordum.</p>

  <p>Başını hayır anlamında salladı.</p>

  <p>Bu düveler, Grişerit, Demirkırı ve Damgalı, topraklarımız dışında sahip olduğumuz en kıymetli şeylerdi. İkisinin kaybı Canoc'un umutlarına inen ağır bir darbe olurdu.</p>

  <p>"Onları arayacak mıyız?"</p>

  <p>Başını evet anlamında salladı. "Bugün."</p>

  <p>"Yar'a gitmiş olabilirler..."</p>

  <p>"Kendi başlarına gidemezler," dedi.</p>

  <p>"Sence..." Devam etmedim. Eğer düveler çalındıysa, hatırı sayılır bir hırsız namzedi vardı. Bizim arazinin o bölümünde en muhtemel namzet Drum veya adamlanndan biri olurdu. Fakat büyükbaş hayvan hırsızlığı hakkında tahminlerde bulunmak riskli bir şeydi. Değil bir suçlama, dikkatsiz bir söz yüzünden bile şiddetli kan davaları başladığı görülmüştü. Babamla yalnız olmamıza rağmen bu konularda dikkatli olma alışkanlığı çok güçlüydü. Daha fazla bir şey söylemedik.</p>

  <p>Günler önce durduğumuz aynı noktaya geldik, ona ilk karşı gelmiş olduğum yere. Babam, "Yapacak mısın..." dedi, neredeyse bana yalvaran bir bakışla bakıp sorusunu tamamlayarak. Başımla onayladım.</p>

  <p>Etrafa bakındım. Ardındaki daha yüksek yamaçları gözden gizleyen, otluk ve taşlık tepe hafifçe yükseliyordu. Patikanın yakınında tutunacak bir yer bulmuş minik bir dişbudak ağacı, o cılız haline bakmadan büyük bir cesaretle tomurcuklanmış kendi başına büyümeye çalışıyordu. Gözlerimi başka bir yöne çevirdim. Önümüzdeki patikanın ilerisinde bir karınca yuvası vardı. Daha sabahın erken saatleriydi ve kızılımsı siyah renkli iri karıncalar yuvanın tepesindeki delikten kaynarcasına girip çıkıyor, hatlar oluşturmuş acele acele işlerini yapıyorlardı. Otuz santimetre kadar yükselen çıplak kil bir tepecikten oluşan büyük bir karınca yuvasıydı. Böyle böcek şehirlerinin kalıntılarını görmüştüm ve yeraltındaki tünellerini, karmaşık galeri ve geçitlerini, karanlık mimarisini hayal edebiliyordum. Tam o anda, kendime düşünmek için fırsat vermeden sol elimi uzattım, irademle çözmek, itlaf etmek, mahvetmek için karınca yuvasına baktım, yuvayı çarparken dudaklarımın arasından nefesim sert bir ses olarak çıktı.</p>

  <p>Güneş altında yeşil otları, cüce dişbudak ağacını, çıplak, kahverengi karınca yuvasını, düzensiz hatlar halinde otlar ve patika üzerinde ilerleyen, aceleyle yuvanın daracık ağzından girip çıkan kızılımsı siyah karıncaları gördüm.</p>

  <p>Babam arkamda duruyordu. Dönüp bakmadım. Onun sessizliğini duydum. Buna tahammül edemiyordum.</p>

  <p>Sıkıntımın ani öfkesiyle gözlerimi kapattım ve bu yeri, karıncaları, otları, patikayı, güneş ışığını bir daha hiç görmemeyi diledim...</p>

  <p>Gözlerimi açtığımda otların kıvrılıp karardığını, karıncaların durduğunu, kıvrılıp yok olduğunu, yuvalarının tozlu mağaralar gibi çöktüğünü gördüm. Tepenin önümde uzanan zemini çatırdıyor, gıcırdıyor, büzüşüyor, kaynıyordu; derken tam önümde duran bir şey titredi, büzüştü ve karardı. Sol elim hâlâ dimdik duruyor, tam önümü işaret ediyordu. Yumruğumu sıktım, ellerimle yüzümü kapadım. "Durdur şunu! Durdur şunu!" diye bağırdım.</p>

  <p>Babamın elleri omzumdaydı. Bana sıkıca sarıldı. "Tamam," dedi. "Tamam. Bitti Orrec. Bitti." Onun da benim gibi titrediğini hissedebiliyordum, nefesi de kesik kesik geliyordu.</p>

  <p>Ellerimi gözlerimden çektiğimde gördüğüm şeyler karşısında dehşete düşerek hemen başımı çevirdim. Önümüzdeki tepenin yarısı sanki alevden bir hortum geçmiş gibiydi: Mahvolmuş, buruşmuştu. Ölü toprak üzerinde parçalanmış ufak taşlar kalmıştı sadece. Dişbudak ağacı, çatlamış kara bir kütük olmuştu.</p>

  <p>Dönüp yüzümü babamın göğsüne gömdüm. "Sensin zannettim, orada duranın sen olduğunu zannettim!"</p>

  <p>"Ne oldu oğlum?" Çok nazikti, sanki ürkmüş bir taymışım gibi bana sarılmış, sakin bir sesle konuşuyordu.</p>

  <p>"Seni öldürebilirdim!.. Ama yapmadım, yapmak istemedim! Bunu ben <i>yapmadım</i>! Ben yaptım ama niyetim bu değildi! Ne yapacağım!"</p>

  <p>"Dinle, dinle Orrec... Korkma. Bir daha istemeyeceğim..."</p>

  <p>"Ama bir faydası yok! Denetleyemiyorum! Yapmak istediğim zaman yapamıyorum, sonra yapmak istemediğim zaman yapıyorum! Sana bakmaya cesaret edemiyorum! Hiçbir şeye bakmaya cesaret edemiyorum! Ya... ya ben..." Ama devam edemedim. Dehşet ve keder içinde elim ayağım boşaldı, olduğum yere oturuverdim.</p>

  <p>Canoc da patikada yanıma, toprağa oturdu ve kendime gelmemi bekledi.</p>

  <p>Sonunda doğruldum. "Caddard gibiyim," dedim.</p>

  <p>Bu bir beyanat ve bir soruydu.</p>

  <p>"Belki," dedi babam, "Caddard'ın çocukluğu gibi. Karısını öldürdüğü zamandaki gibi değil. O zaman delirmişti. Ama küçük bir çocukken, vahşi olan marifetiydi. Onun denetimi altında değildi."</p>

  <p>"Gücünü denetim altına almayı öğreninceye kadar onun gözünü bağlamışlardı. Sen de benim gözümü bağlayabilirsin," dedim.</p>

  <p>Bunu söylediğim anda bana çılgınca bir şey gibi geldi, söylememiş olmayı diledim. Ama başımı kaldırdım, önümdeki tepeye baktım; ölü otlar, büzüşmüş çalılar, toz, parçalanmış taşlar, biçimsiz yıkıntılardan oluşan geniş bir alan vardı. Oradaki canlıların hepsi ölmüştü. Orada bulunan bütün o narin, uyum içinde yaşayan, karmaşık şeylerin suretleri mahvolmuştu. Dişbudak ağacı korkunç, dalsız bir kütük olmuştu. Bunu ben yapmıştım, ne yaptığımı bilmeden. Bunu yapmaya niyetlenmemiş ama yine de yapmıştım. Kızgındım...</p>

  <p>Gözlerimi bir kez daha yumdum. "En iyisi öyle olacak," dedim.</p>

  <p>Belki de içimde babamın farklı, daha iyi bir planı olabileceğine dair bir umut vardı. Ama uzun bir süre sonra, sanki bütün söyleyebildiğinin bundan ibaret olmasından utanırmış gibi alçak bir sesle, "Belki bir süre için," dedi.</p>

  <p><a id="bookmark3"></a></p>
</body>
</html>
