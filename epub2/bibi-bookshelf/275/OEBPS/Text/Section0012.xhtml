<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="14"><u><br /></u></h1>

  <p style="text-align: center;"><font size="9"><u>14</u></font></p>

  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p class="ilk"><br /></p>

  <p class="ilk"><br /></p>

  <p class="ilk">TERNOC İLE PARN baharda fırsat buldukça gelip gittiler. Ternoc iyi kalpli bir adamdı, bir lider değil, itaat eden biriydi, inatçı karısıyla pek mutlu olmasa da bir gün olsun yakındığı görülmemişti; bütün hayatı boyunca babama hürmet etmişti, annemi çok severdi ve şimdi onun için çok üzülüyordu. Haziranın sonlarında Ternoc gelip kuledeki odaya çıktı ve uzun süre Canoc'la konuştu. O akşam Canoc onunla birlikte yemeğe indi, o günden sonra kendisini içeri kilitlemeyi bırakıp işinin ve görevinin başına döndü, ama hep kuledeki odada uyuyordu. Benimle konuşurken sanki mecbur olduğundan yapıyormuş gibi katı ve tutuktu. Ben de aynı şekilde cevap veriyordum.</p>

  <p>Annemin hastalığı esnasında Parn'ın ona nasıl yardım edileceğini bilebileceğini ummuştum, ama Parn bir avcıydı, şifacı değil. Hasta odasında huzursuz oluyordu, sabırsızlanıyordu, pek işe yaramıyordu. Annemin cenazesinde ağıtın, yani dağ kadınlarının mezar başında ulumaya benzer ağlayışlarının başını o çekti. Bu ağıt korkunç, tiz bir gürültüdür, uzayıp gider, dayanılmaz bir şeydir, acı çeken hayvanların çıkarttığı sesleri andırır. Kömür tir tir titreyerek başını kaldırıp kadınlarla birlikte ulumuştu; ben de titriyor, gözyaşlarımı tutmaya çalışıyordum. Sonunda ağıt bittiğinde benim de halim kalmamıştı, yorgundum, üzerimden bir yük kalkmıştı. Canoc ağıt boyunca hiç kıpırdamadan durmuştu, yağmur altındaki bir kaya gibi.</p>

  <p>Melle'nin ölümünden kısa bir süre sonra Parn, Carrantage'a çıktı. Borremant halkı onun av hayvanlarını çağırma becerisini duymuş, davet etmişlerdi. Marifetini kullanmaya başlasın diye Gry'ın da yanında gitmesini istiyordu. Zengin dağlıların arasına gidip orada şanını yürütmek için zor ele geçecek bir fırsattı bu. Gry reddetti. Parn ona çok kızdı. Bir kez daha yumuşak başlı Ternoc araya girdi: "Sen istediğin gibi gidip geliyorsun," dedi karısına, "o yüzden bırak kızın da senin yaptığını yapabilsin." Parn, hoşuna gitmese de bunun adilliğini kabul etti. Ertesi gün kimseyle vedalaşmadan, Gry'sız gitti.</p>

  <p>Alev, tam manasıyla eğitilmiş olarak Cordemant'a teslim edildi. Gry bize geldiği zaman çift süren atlardan birine biniyordu, tabii eğer boş bir at bulabilirse; bulamazsa yürüyordu, ama bir günde yürüyerek gidip gelinemeyecek kadar uzun bir yoldu bu. Benim Demirkırı'nın sırtında veya Kömür'le yürüyerek gitmem de mümkün değildi. Demirkırı yaşlanmaya başlamıştı; Grişerit huysuzluğunu yenmiş olmasına rağmen o da artık yaşlı bir at sayılırdı. Damgalı dört yaşında muhteşem bir at olmuştu, damızlık olarak çok revaçtaydı. Diğer görevlerini aksatmasına rağmen bu işte oldukça iyi sayılırdı. Ahırımız epeyce zayıflamıştı. Bir gece, babamla konuşurken her zaman yaptığım gibi tüm cesaretimi toplayarak, "Yeni bir tay almamız lazım," dedim.</p>

  <p>"Danno Barre'a, o gri kısrak için ne istediğini sormak geçmişti benim de aklımdan."</p>

  <p>"O yaşlı. Eğer bir tay veya yavru kısrak alırsak Gry onu eğitir."</p>

  <p>İnsan karşısında konuşanı görmeyince, yaşanan sessizlik bir sır oluyor. Canoc söylediğim şeyi düşünüyor mu, yoksa tümden mi reddediyor bilemeden bekledim.</p>

  <p>"Etrafa bir bakınayım," dedi.</p>

  <p>"Alloc, Callemmant'ta çok güzel yavru bir kısrak olduğunu söyledi. Demirciden duymuş."</p>

  <p>Bu kez sessizlik uzadıkça uzadı. Cevap için bir ay beklemek zorunda kaldım. Sonunda, çıkıp da yeni yavru kısrağı görmem için Alloc'un seslenmesiyle cevabımı almış oldum. Bunu yapamazdım ama dışarı çıkıp sırtını sıvazlayabilir, kuyruğunu okşayabilir, eyere atlayabilirdim ve Alloc atın davranışlarıyla güzelliğini anlata anlata bitiremezken biri bana avluda küçük bir tur attırabilirdi. Tam bir yaşında olduğunu söyledi, parlak doru bir atmış, bir yıldızı varmış, adını da oradan aldı zaten. "Gry gelip onu eğitsin mi?" diye sordum. Alloc, "Kısrak Roddmant'ta bir yıl kadar durup işi öğrenecek. Yani baban ve benim için daha çok küçük bir kız sayılır," dedi.</p>

  <p>Canoc o gece geldiğinde ona teşekkür etmek istedim. Yanına gidip ona sarılmak geldi içimden. Ama kör olduğumdan elim ayağım dolanır diye korktum, sakarlık yapmaktan korktum, ona dokunmamı istemeyeceğinden korktum.</p>

  <p>"Yavru kısrağa bindim baba," dedim. "İyi," dedi, bana iyi geceler diledi ve kuledeki odaya çıkan yorgun adımlarını duydum.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Böylece karanlık zamanda Gry, on beş gün içersinde iki, üç veya dört kere, hatta bazen daha sık Yıldız'a atlayıp gelmeye başladı.</p>

  <p>Geldiği zaman birlikte ata biniyorduk ve bana Yıldız'la neler yaptıklarını anlatıyordu. Gry'ın söylediğine göre, yavru kısrak taze ekmek kadar tatlıydı, ayrıca binek hayvanlarının pek fazla bir eğitime ihtiyaçları olmadığından, güzel yürümeyi ve yaptığı numaraları kendini göstermek için olduğu kadar eğitmeninin marifetini göstermek için de yapıyordu. Sonra Taş Ev'e dönüyorduk; eğer hava sıcak olursa mutfak avlusunda, soğuk veya yağmurlu olursa büyük ocak başının bir köşesinde oturur konuşurduk.</p>

  <p>Annemin ölümünden sonraki ilk yılda Gry'ın yanımda olması beni memnun etse de onunla konuşamıyordum. Söyleyecek hiçbir şeyim yoktu. Sözlerle aşamadığım bir boşluk, bir ölülük vardı etrafımda.</p>

  <p>Gry az konuşur, duyduğu havadisleri anlatır, sonra benimle birlikte sessizliğe gömülürdü. Onunla sessizlik içinde oturmak, Kömür'le oturmak kadar kolaydı. Bu yüzden ona minnettardım.</p>

  <p>O yıl hakkında pek bir şey hatırlayamıyorum. Kara bir boşluğa batmıştım. Yapabileceğim hiçbir şey yoktu. Yaptığım tek işe yarar şey, bir şey yapmamaktı. Marifetimi nasıl kullanacağımı hiç öğrenemeyecektim, sadece kullanmamasını öğrenmiştim. Ben hep Taş Ev'in salonunda oturacaktım ve insanların benden ödü kopacaktı; hayatta olmamın tek amacı buydu. Drummant'taki o zavallı geri zekâlı çocuk gibiydim. Bir farkım yoktu. Gözleri bağlanmış bir öcüydüm.</p>

  <p>Bazen günler boyunca kimseye tek kelime etmiyordum. Sosso, Rab ve evdeki diğer insanlar benimle konuşmaya, beni neşelendirmeye çalışıyordu; mutfaktan bana bir şeyler getiriyorlardı; Rab bana ev içinde ufak tefek işler, yapmak için gözlerime ihtiyaç duymayacağım ve körlüğümün ilk zamanlarında becermekten memnuniyet duyduğum şeyler buluyordu. Ama artık bunları yapmak hoşuma gitmiyordu. Gün sonunda Alloc babamla birlikte geliyordu, biraz konuşuyorlardı ve ben de sessizce onların yanında oturuyordum. Alloc beni de sohbetin içine çekmeye çalışırdı. Ben kanmazdım. Canoc, tutuk bir şekilde bana, "İyi misin Orrec?" veya "Bugün ata bindin mi?" diye sorardı. Ben de, evet, derdim.</p>

  <p>Şimdi düşünüyorum da sanırım birbirimize yabancılaşmamızdan o da en az benim kadar mustaripti. O sıralar tek düşündüğüm şey, onun marifetimiz için benim kadar büyük bir bedel ödemediğiydi.</p>

  <p>Bütün o kış boyunca Drummant'a nasıl gidebileceğimi, nasıl Ogge'nin yanına gidip onu çözeceğimi planlayıp durdum. Tabii gözümdeki bağı açmam gerekecekti. Durup durup bunun hayalini kuruyordum: Gün ışımadan önce gidecektim, Damgalı'ya binecektim çünkü yaşlı atlar o kadar hızlı veya güçlü olmaz. Bütün gün boyunca Drummant'a at sürecektim, gece boyunca bir yere gizlenip bekleyecektim, Ogge dışarı çıkıncaya dek orada duracaktım. Yok, en iyisi kılık değiştirmekti. Drummant'takiler beni sadece göz bağıyla görmüşlerdi, geçen zaman içinde boyum uzamış, sesim kalınlaşmaya başlamıştı. Palto ile etek yerine toprak kölesi kıyafeti giyerdim. Beni tanımazlardı. Damgalı'yı ormana saklardım, çünkü insanların unutmayacağı cinsten bir attı; ben de sanki Vadi'den gelen genç bir avare çiftçi gibi gider, Ogge'nin ortaya çıkmasını beklerdim: Sonra tek bir bakış ve sözle... Onlar dehşet ve şaşkınlıktan kalakaldıklarında da ben sıvışıp yeniden ormana, Damgalı'nın yanına döner, dörtnala evin yolunu tutup varınca da Canoc'a, "Sen onu öldürmeye korktun, ama ben o işi yaptım," derdim.</p>

  <p>Ama yapmadım. Bu hikâyeyi kendi kendime anlatırken inanıyordum, hikâye bitince değil.</p>

  <p>Bunu kendi kendime o kadar çok anlatmıştım ki, eskittim ve sonra anlatacak bir şeyim kalmadı.</p>

  <p>O yıl karanlığa daha çok gömüldüm.</p>

  <p>Sonunda, karanlığın içinde bir yerlerde geriye döndüm, fark etmeden yapmıştım bunu. Kaosun ortasındaydım, ne ilerisi vardı, ne gerisi, yön yoktu; ama ben döndüm ve tuttuğum yol geriye gidiyordu, ışığa doğru. Karanlığın ve sessizliğin içine giden yolda refakatçim Kömür olmuştu. Geriye dönüş yolundaki rehberim Gry oldu.</p>

  <p>Bir keresinde, ben ocağın başındaki sırada otururken gelmişti. Ateş yanmıyordu, ya mayıs ya da hazirandı ve sadece mutfaktaki ocağı yakmışlardı; ama ocağın başındaki o sıra, benim çoğu gün, günün büyük bir kısmında oturduğum yerdi. Onun gelişini duydum: Yıldız'ın avludaki hafif nal tıkırtısı, Gry’ın sesi, onu karşılayan Sosso ve Sosso’nun, "Her zamanki yerinde," deyişi - sonra elini omzumda hissettim; ama bu kez ilaveten eğildi ve yanağımdan öptü.</p>

  <p>Annemin ölümünden beri beni kimse öpmemişti, nadiren dokunan olmuştu. Bu temas bedenimde, bulutu delip geçen bir şimşek gibi dolandı. Bu öpüşle, bu tatlı hisle nefesim kesildi.</p>

  <p>"Külkedisi," dedi Gry. At teri ve ot kokuyordu; sesi de yaprakların arasında esen yel gibiydi. Yanıma oturdu. "Onu hatırlıyor musun?"</p>

  <p>Başımı hayır anlamında salladım.</p>

  <p>"Aa, hatırlıyor olmalısın. Sen bütün hikâyeleri hatırlarsın. Ama bunu çok önce anlatmıştı. Biz küçükken."</p>

  <p>Ben hâlâ bir şey söylememiştim. Sessizlik alışkanlığı insanın dilini bağlıyor. O, sözlerini sürdürdü: "Külkedisi, annesiyle babası ona bir yatak vermediği için ocağın bir köşeciğinde uyuyan oğlanın hikâyesiydi..."</p>

  <p>"Üvey annesiyle babası."</p>

  <p>"Evet. Annesiyle babası oğlanı kaybetmişler. İnsan nasıl oğlunu kaybeder ki? Çok dikkatsizlerdi herhalde."</p>

  <p>"Kral ile kraliçeymişler. Oğlanı bir cadı çalmış."</p>

  <p>"Doğru! Oynamak için dışarı çıkınca cadı ormandan çıkagelmiş... Elinde olgun, lezzetli bir armut varmış... Oğlan armudu ısırır ısırmaz cadı, 'Tamam işte mızmız, artık benimsin!' demiş." Gry bunu hatırlayınca pek mutlu olup gülmüştü. "O yüzden de ona Mızmız adını takmışlar! Sonra ne olmuştu?"</p>

  <p>"Cadı onu, zaten altı çocukları olan ve bir yedincisini hiç istemeyen fakir bir çifte götürmüş. Oğlana bakıp büyütmeleri için onlara altın vermiş." Dil, kelimelerin ritmi, en az on yıldır aklıma bile gelmeyen hikâyeyi, hikâyeyi anlatan annemin sesinin ezgisiyle birlikte yeniden aklıma getirmişti. "Böylece çocuk onların emrine amade, hem köle, hem hizmetçi olmuş; hiç durmadan, 'Mızmız şunu yap!', 'Mızmız bunu yap!' derlermiş; gecenin geç vakitlerinde bütün işler bitinceye kadar oturacak bir an bile bulamazmış, sonra ocağın bir köşeciğine sokulur, ılık küllerin üzerinde uyuyup kalırmış."</p>

  <p>Durdum.</p>

  <p>"Ya, Orrec, hadi devam et," dedi Gry çok alçak, boğuk sesiyle.</p>

  <p>Böylece devam ettim ve Külkedisi'nin hikâyesini, sonunda nasıl krallığına döndüğünü anlattım.</p>

  <p>Bitirdiğim zaman kısa bir sessizlik oldu. Gry burnunu çekti.</p>

  <p>"İnsan bir masala ağlar mı," dedi. "Ama aklıma Melle’yi getirdi... Kömür, senin de patilerin küllenmiş. Ver patini bana. Evet.” Bunu bir temizlenme faaliyeti takip etti; Kömür ayağa kalktı, tüm gücüyle silkindi. "Haydi gidelim," dedi Gry ve ayağa kalktı, ama ben kıpırdamadan oturuyordum.</p>

  <p>"Gel bak Yıldız neler yapıyor," diye ikna etmeye çalıştı beni.</p>

  <p>"Bak," demişti, ben de genelde bu sözü kullanırdım, çünkü her seferinde bu iş için başka, daha doğru, o anki anlamı daha çok verecek bir kelime bulmak çok zahmetli oluyordu, ama içimde bir şeyler değiştiğinden, geriye dönmüş olduğumdan ve bunu bilmediğimden bu kez patladım: "Yıldız'ın ne yaptığını göremiyorum. Hiçbir şey göremiyorum. Hiç faydası yok Gry. Sen evine git. Bu çok aptalca bir şey, buraya gelmen yani. Faydası yok."</p>

  <p>Kısa bir sessizlik olmuştu. Gry, "Gidip gitmemeye kendi başıma karar verebilirim Orrec," dedi.</p>

  <p>"O halde ver kararını. Kullan şu kafanı!"</p>

  <p>"Sen kendi kafanı kullan. Kafanda, kullanmaman dışında bir anormallik yok zaten. Tıpkı gözlerin gibi!"</p>

  <p>Bunun üzerine içimdeki öfke patlak verdi, marifetimi kullanmaya çalıştığım zamanlarda hissettiğim, hüsrandan kaynaklanan o eski, insanı boğan, ezen öfke. Asama, Kör Caddard'ın asasına uzandım ve ayağa kalktım. "Defol Gry," dedim. "Canını yakmadan defol."</p>

  <p>"Göz bağını çıkart o halde!"</p>

  <p>Hiddetten gözüm dönerek ona asamla vurmaya çalıştım -körü körüne. Savurduğum asa havayı ve karanlığı dövdü.</p>

  <p>Kömür sertçe, ihtar edercesine havladı; hayvanın dizlerimin önünde kıpırdamadan durduğunu hissettim, ileri gitmemi engelliyordu. Eğilerek başını okşadım. "Bir şey yok Kömür," diye mırıldandım. Gerginlik ve utançtan titriyordum.</p>

  <p>O anda Gry'ın sesi biraz uzaktan geldi. "Ben ahırdayım. Tem, Demirkırı'nın günlerdir dışarı çıkmadığını söyledi. Bacaklarına bir bakayım diyorum. Eğer istersen birlikte ata bineriz."&#160;Sonra da gitti.</p>

  <p>Yüzümü ovuşturdum. Hem saçlarım, hem de yüzüm pütürlü geldi elime. Muhtemelen bütün yüzüme ve saçlarıma kül bulaştırmıştım. Bulaşıkhaneye giderek başımı suya daldırdım, ellerimi yıkadım, sonra Kömür'e beni ahıra götürmesini söyledim. Bacaklarım hâlâ titriyordu. Çok yaşlı bir adamın hissettiklerini hissediyordum herhalde; Kömür bunun farkındaydı, her zamankinden daha yavaş gidiyor, bana göz kulak oluyordu.</p>

  <p>Babam ile Alloc aygırlarla gitmişti. Bütün ahır Demirkırı'na kalmıştı, atların yere uzanabildikleri büyük bölmeye almışlardı onu. Kömür beni ona götürdü. Gry, "Yokla şurayı. Bu romatizma," dedi. Elimi atın bacaklarında, dizinin iç tarafında, dizine bağlanan narin incik kemiğinde dolaştırdı. Eklemlerdeki yakıcı ateşi hissedebiliyordum.</p>

  <p>"Ah Demirkırı," dedi Gry yaşlı kısrağa tatlı tatlı vurarak; kısrak Gry ne zaman onu okşasa veya tımar etse yaptığı gibi kıza yaslanmış inliyordu.</p>

  <p>"Ona binmem doğru olur mu acaba," dedim.</p>

  <p>"Bilmiyorum. Ama az da olsa idman yapmaya ihtiyacı var."</p>

  <p>"Onu yürütebilirim."</p>

  <p>"Belki yürütsen iyi olur. Çok ağırlaştın zaten."</p>

  <p>Bu doğruydu. Uzun zamandır hareketsizdim ve göz bağım taktığımdan beri yemeklerin pek tadı tuzu kalmamış olsa da hep açtım; ayrıca Rab, Sosso ve mutfaktaki kızlar benim için yapabilecekleri başka bir şey bulamayınca, karnımı doyuruyorlardı. O kadar hızlı kilo almıştım ve boyum uzamıştı ki geceleri kemiklerim sızlıyordu. Bir yıl önce benim için hiç sorun yaratmayan kapılardan geçerken kafamı vuruyordum.</p>

  <p>Demirkırı'nın yularına kayışı taktım -artık bu tarz şeyleri hatırı sayılır bir kabiliyetle yapabiliyordum- ve Gry Yıldız'ı binme taşına götürüp çıplak sırtına binerken, atı dışarı çıkarttım. Böylece avludan çıktık ve Kömür beni, ben de Demirkırı'nı çekerek dar vadinin yolunu tuttuk. Demirkırı'nın arkamdan gelen adımlarının ne kadar düzensiz olduğunu duyabiliyordum. "Sanki ay, ay, ay, diyor," dedim.</p>

  <p>"Diyor," dedi önden giden Gry.</p>

  <p>"İşitebiliyor musun?"</p>

  <p>"Eğer bağı kurabilirsem."</p>

  <p>"Beni işitebiliyor musun?"</p>

  <p>"Hayır."</p>

  <p>"Niye?"</p>

  <p>"Bağı kuramıyorum."</p>

  <p>"Niye?"</p>

  <p>"Araya kelimeler karışıyor. Kelimeler ve... her şey. Minik bebeklerle bağ kurabiliyorum. Bir kadının hamile olup olmadığını öyle anlıyoruz. Bağ kurabiliyoruz. Ama bebek insanlaştıkça elimizden kaçıyor. Seslenemiyorsun, duyamıyorsun."</p>

  <p>Sessizce yolumuza devam ettik. Sanki Demirkırı yürüdükçe daha rahat gidiyordu, o yüzden dolanıp Dişbudak Deresi yoluna çıktık. "Oraya geldiğimizde neye benzediğini anlat bana," dedim.</p>

  <p>"Pek değişmemiş," dedi Gry harap olmuş yamaca vardığımızda. "Biraz daha fazla ot var. Ama hâlâ adı gibi."</p>

  <p>"Kaos. Ağaç hâlâ orada duruyor mu?"</p>

  <p>"Sadece gövdesi."</p>

  <p>Oradan geri döndük. Ben, "Biliyor musun, işin garip tarafı bunu yaptığımı hatırlayamıyorum bile. Sanki gözlerimi açtığımda her şey olup bitmişti."</p>

  <p>"Zaten senin marifetin öyle olmuyor mu?"</p>

  <p>"Hayır. Gözler kapalıyken olmaz! Yoksa bu lanet olasıca bağı neden takıyorum ben? Marifetimi kullanamayayım diye!"</p>

  <p>"Ama hükmedilemez bir marifet olduğu için... Aslında bu olanları niyet etmemiştin... Ama her şey çok hızlı olup bitmiş..."</p>

  <p>"Herhalde." Aslında niyet etmiştim, diye düşündüm.</p>

  <p>Diğerleri önümüzde oynaşıp dururken Demirkırı ile ben yavaş yavaş yürüyorduk.</p>

  <p>"Orrec, göz bağını açmanı söylediğim için çok üzgünüm."</p>

  <p>"Ben de ıskaladığım için."</p>

  <p>Gülmedi ama ben kendimi daha iyi hissettim.</p>

  <p><br /></p>

  <p class="ilk"><br /></p>

  <p class="ilk">O gün değil ama çok da uzun bir zaman geçmeden, Gry bana kitapları sordu - Melle'nin hastalığının sonbahar ve kışa denk gelen zamanında yazdıklarını kastediyordu. Kitapların nerede olduğunu öğrenmek istedi.</p>

  <p>"Odasındaki sandıkta." Bir buçuk yıldır o odada Canoc'un yatıp kalkmasına rağmen, ben hâlâ kıskanç bir tavırla orayı annemin odası olarak düşünüyordum.</p>

  <p>"Acaba ben onları okuyabilir miyim?"</p>

  <p>"Dağlarda, okuyabilen tek insan sensin," dedim bütün sözlerime dolan o gayri ihtiyari buruklukla.</p>

  <p>"Bilmiyorum. Hep çok zor gelmişti. Harflerin bazılarını artık hatırlamıyorum... Ama sen okuyabiliyorsun."</p>

  <p>"Ya tabii. Göz bağımı açtığım zaman. Ya da domuzların kanatları çıktığında."</p>

  <p>"Ama beni bir dinler misin Orrec."</p>

  <p>"Bak bunu yapabilirim."</p>

  <p>"Okumayı deneyebilirsin. Kısa bir süre için deneyebilirsin, kitapların biriyle sadece. Başka hiçbir şeye bakmadan." Gry'ın sesi boğuklaşmıştı. "Baktığın her şeyi de çözecek değilsin ya! Baktığın tek şey sadece annenin yazmış oldukları olduktan sonra! Onları sadece senin için yazmıştı!"</p>

  <p>Gry, ölmeden önce Melle'nin yüzünü gördüğümü bilmiyordu. Bunu babamdan başka kimse bilmiyordu. Kimse benim bildiğimi, yani Melle'yi hiçbir zaman incitemeyeceğimi bilmiyordu. Şimdi bana bırakmış olduğu tek şeyi imha edebilir miydim?</p>

  <p>Gry'a hiç cevap veremedim.</p>

  <p>Babama, göz bağını kaldırmayacağıma dair söz vermemiştim. Kelimelerle bir anlaşma yapılmamıştı ama bir anlaşma vardı ve beni bağlıyordu. İhtiyaç yokken de bu anlaşma beni bağlamıştı - annemi hayatının son yılında görmemi engellemişti, anneme hiç yardımcı olamamıştım, hem de hiç gereği yokken. Daha doğrusu benim körlüğüm babama yaradığı için, beni kendine silah yapabildiği, düşmanlarına karşı bir tehdit olarak kullanabildiği için. Ama bu sadakatim sadece ona karşı mıydı?</p>

  <p>Uzun bir süre, bu noktadan daha ileri gidemedim. Gry bu konuda daha fazla konuşmadı ve ben de aklımdan çıkarıp attığımı düşünüyordum.</p>

  <p>Ama güzün sonlarına doğru, babamla birlikte ahırda olduğumuz bir sırada, ben romatizma ağrılarını azaltmak için Demirkırı'nın dizlerini ovarken ve Canoc da Grişerit'in toynağında hayvanı rahatsız eden bir yeri keserken aniden, "Baba, annemin yazdığı o kitapları görmek istiyorum," dedim.</p>

  <p>"Kitaplar mı?" dedi babam şaşkın şaşkın.</p>

  <p>"Ta eskiden benim için yaptığı kitap, hastalandığında yazdığı kitaplar. Sandığın içindeler. Kuledeki odada."</p>

  <p>Bir an sessiz kaldıktan sonra, "Sana ne faydaları olacak?" dedi.</p>

  <p>"Onları almak istiyorum. Onları bana yapmıştı."</p>

  <p>"İstiyorsan al."</p>

  <p>Ben, "Alacağım," derken Demirkırı geri geri gitti, çünkü hiddetimle mücadele ederken hayvanın ağrıyan dizini çok sert sıkmıştım. Babamdan nefret ediyordum. Onun umurunda bile değildim, annemin kalan bütün gücünü harcayarak yapmış olduğu iş de umurunda değildi; Caspromant Brantoru olmaktan başka, herkese istediğini zorla yaptırmaktan başka bir şey umurunda değildi.</p>

  <p>Kısrağın işini bitirdim, ellerimi yıkadım, babamın orada bulunmayacağını bildiğimden doğrudan kuledeki odaya çıktım. Kömür büyük bir hevesle çıkarttı beni merdivenlerden, sanki orada Melle'yi bulacağını sanıyordu. Oda soğuktu, etrafta terk edilmişlik hissi vardı. Sandığı bulmak için etrafı biraz kurcaladım, yatağın ayakucuna dokunmak için elimi uzattım. Şal katlanmış olarak yatağın ayakucundaydı, babaannemin annem için örmüş olduğu, annemin üşüdüğü zamanlar, ölürken hep sarındığı yün şal. Şalın ele nasıl geldiğini, elde eğirilmiş yünün kaba yumuşaklığını tanıyordum. Eğildim ve yüzümü şala gömdüm. Ama burnuma annemin kokusu, hatırladığım o hafif hoş koku gelmedi. Ter ve tuz kokusu aldım.</p>

  <p>"Pencereye Kömür," dedim ve sonunda sandığın yerini bulabildik. Kapağını kaldırıp içine istiflenmiş bez sayfaları yokladım. Tek elle taşıyabileceğimden çok daha fazlaydı. Sonunda ciltlenmiş kitaba, bana yaptığı ilk kitaba, yani <i>Hz. Raniu'nun Hayatı</i>'na&#160;varıncaya kadar sandığın dibine doğru bu kolalı bez parçalarına dokundum. Kitabı alıp sandığın kapağını kapattım. Kömür beni odadan çıkartırken elimi uzattım ve içimde ne olduğunu anlamaya çalışmadığım garip bir buruklukla şala bir kez daha dokundum.</p>

  <p>Aklımdaki tek şey kitabı, annemin bana verdiği, bana bıraktığı şeyi almaktı. Bu yeterliydi. Öyle düşünüyordum. Her şeyin bir yerinin bulunduğu, hiçbir şeyin olması gerektiği yerden başka bir yerde durmadığı, kimsenin bir şeyi ellemesine izin vermediğim odamdaki masanın üzerine koydum kitabı. Akşam yemeğine indim, sessiz babamla birlikte sessizlik içinde yemeğimi yedim.</p>

  <p>Yemeğin sonunda babam, "Kitabı buldun mu?" diye sordu. Sesinde bir tereddüt vardı.</p>

  <p>Aniden haince bir haz hissederek başımla onayladım, içimden onunla alay ediyordum: Ne olduğunu bile bilmiyorsun, onunla ne yapılabileceğini bilmiyorsun, sen okuyamıyorsun!</p>

  <p>Böylece tek başıma odama gidip bir süre masanın başında oturdum; sonra hiç telaş etmeden gözümdeki bağı dikkatle çekerek gözlerimin üzerindeki bezleri aldım.</p>

  <p>Ve karanlığı gördüm.</p>

  <p>Neredeyse çığlık atacaktım. Kalbim büyük bir dehşetle çarpmaya başladı, başım dönüyordu; kim bilir ne kadar zaman sonra, önümde bir yerlerde bir sürü gümüşsü noktacıkla dolu bir şeyin asılı olduğunu fark ettim. Onu görebiliyordum. Pencereyle yıldızlardı gördüğüm.</p>

  <p>Ama odada hiç ışık yoktu. Çakmaktaşı ve bir lamba ya da mum almak için mutfağa inmem gerekiyordu. İyi de bunları istersem mutfaktakiler ne diyeceklerdi?</p>

  <p>Gözlerim görmeye biraz daha alıştıktan sonra, yıldız ışığında masanın üzerinde duran kitabın beyazımsı dikdörtgenini gördüm. Elimi üzerinde gezdirdim ve elimin siluetinin hareket ettiğini gördüm. Bu hareketi yapmak ve bunu görmek bana öyle bir keyif verdi ki tekrar tekrar yaptım. Başımı kaldırarak güz yıldızlarına baktım. Sonunda batıya doğru ilerlediklerini görebilecek kadar uzun süre baktım onlara. Bu kadarı yeterdi.</p>

  <p>Gözümün üzerindeki bezleri yeniden yerine koydum, bağı dikkatle bağladım, soyundum ve yatağa girdim.</p>

  <p>Kitaba ve elime bakarken onları imha edebileceğim bir an olsun aklıma gelmemişti; tehlikeli marifetim o anda aklımın ucundan bile geçmemişti; aklım görmenin marifetiyle dolmuştu. Çünkü görebiliyordum, yıldızlara bir zarar verebilir miydim?</p>

  <p><a id="bookmark3"></a></p>
</body>
</html>
