<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="5"><u><br /></u></h1>

  <p style="text-align: center;"><font size="9"><u>5</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">BU YILLAR BOYUNCA babam da eğitimime devam etmişti; ama ikinci bir Caddard olmadığım, zamansız güçlerimle dünyaya dehşet saçmadığım için bana sadece marifetimizin nasıl işlediğini gösteriyor, anlatıyor; marifetin kendisini bende göstermesi için sabırla bekliyordu. Kendisi de dokuz yaşına varmadan önce bir sivrisineği bile devirememiş. Tabiatı icabı sabırlı bir adam değildi, sadece disiplinliydi ve içinde umut vardı. Beni sık sık sınardı. Tüm dikkatimle bakar, işaret eder, fısıldar, o gizemli şeyi, yani irademi toplamaya çalışarak elimden gelenin en iyisini yapardım.</p>

  <p>"İrade nedir?" diye sordum babama.</p>

  <p>"Şey, senin niyetin. Marifetini kullanmak istemelisin. Eğer istemeden kullanırsan, büyük bir zarar verebilirsin."</p>

  <p>"Ama nasıl bir his bu, yani onu kullanmak?"</p>

  <p>Cevap vermeden önce kaşlarını çatarak uzun uzun düşündü.</p>

  <p>"Sanki bir şey toplanıyormuş gibi," dedi. Sol eli gayri ihtiyari hafifçe kımıldadı. "Sanki bir düzine ipin birleştiği bir düğümmüşsün gibi, hepsini kendine çekiyorsun ve onları sıkı sıkı tutuyormuşsun gibi. Sanki bir yaysın ama bir düzine okun kurulduğu bir yaysın. Onları geriyorsun, onlar seni geriyor, ta ki sen 'Haydi!' deyinceye kadar. Bu güç de bir ok gibi fırlayıp gidiyor."</p>

  <p>"Yani senin iradenle, gücün serbest kalıyor ve bakmakta olduğun şeyi çözüyor, öyle mi?"</p>

  <p>Yine kaşlarını çatıp düşündü. "Bu, kelimelere dökülebilecek bir mesele değil. Bu işte kelimelere yer yoktur."</p>

  <p>"Ama sen bir şeyler söylüyorsun... Ne söyleyeceğini nereden biliyorsun?"</p>

  <p>Çünkü Canoc'un marifetini kullandığında söylediği kelimenin hiçbir zaman diğerlerinin aynısı olmadığını fark etmiştim, hatta belki söylediği şey bir kelime bile değildi. Hani "ah" gibi bir şeydi, sanki bütün bedeniyle ani ve büyük bir hamlede bulunan bir adamın tüm nefesini salması gibi, yine de başka şeyler de vardı; ama ben bunları hiç taklit edememiştim.</p>

  <p>"Bu, tam o sırada gelen... Harekete geçen gücün bir parçası," diyebiliyordu sadece. Bu tarz sohbetler onu rahatsız ediyordu. Böyle sorulara cevap veremezdi. Bunları sormamam gerekirdi; bunları sormak zorunda olmamalıydım.</p>

  <p>On iki, on üç yaşlarına girdiğimde marifetim belirmediği için duyduğum endişe iyice artmıştı. Korkum sadece düşüncelerime değil, düşlerime de giriyordu. Kendimi hep büyük, korkunç bir çözme girişiminde bulunmak üzereyken, devasa taş bir kuleyi unufak edecekken, karanlık, yabancı bir köyü insanlarıyla birlikte çözecekken, ya da henüz imha ettiğim yıkıntıların içinde, suratsız, kemiksiz cesetler arasından eve giden yolu bulmaya çalışırken görüyordum. Ama rüyalarda bu çözme işinin ya hemen öncesini, ya da hemen sonrasını görüyordum.</p>

  <p>Böyle kâbuslardan kalbim dörtnala giden bir atınki gibi çarparak uyanır, hissettiğim dehşete hâkim olmaya ve Canoc'un yapmamı söylediği gibi gücümü bir araya toplamaya çalışırdım. Titremekten zar zor nefes alarak, yatağımın ayakucundaki, alacakaranlıkta belli belirsiz seçilen yontulmuş topuza gözlerimi dikerdim. O ahşaptan kara topuzu imha etmeye niyetlenerek sol elimi kaldırıp işaret eder, nefesimi katılır gibi "ah!" diye salıverirdim. Sonra gözlerimi sımsıkı yumar, irademi bana bahşetmesi için karanlığa dua ederdim. Sonunda gözlerimi açtığımda, tahta topuzun hiç etkilenmemiş olduğunu görürdüm. Zamanım gelmemişti.</p>

  <p>On dört yaşına gelmeden önce Drummant'takilerle pek bir işimiz olmamıştı. Aramızdaki husumetten dolayı dikkat etmemiz gereken komşumuz Geremant'tan Erroy idi. O arazinin dişbudak ormanı içinden geçen hududuna yaklaşmak Gry ile bana yasaklanmıştı. İtaat ettik. İkimiz de kolları arkaya dönmüş adamı biliyorduk. Brantor Erroy şakacılık -buna şakacılık diyordu- nöbetlerinden birinde yapmıştı bunu. Adam kendi toprak kölelerinden biriydi. "Üzerindeki kullanım hakkını geri vermiş," diyordu bizim çiftçiler, "bunu yapmanın garip bir yolu." Bir brantor en fazla bu kadar eleştirilebiliyordu. Erroy deliydi, ama kimse bunu söylemiyordu. Herkes sessiz kalıyor, ayakaltından kaçıyordu.</p>

  <p>Erroy da Caspromant'tan uzak duruyordu. Bizim toprak kölesi Gonnen'in sırtını iki büklüm ettiği doğruydu, ama Gonnen'in de sınırı geçip Geremant'tan odun çaldığına şüphe yoktu. Dağ kanunlarına göre bir çeşit haktı bu. Babam öç almamış ama dişbudak ormanına gitmiş ve yapacağı şeyi görsün diye Erroy'un gelmesini beklemiş. Erroy gelince Canoc tüm gücünü toplayarak ormanda, hudut boyunca bir harabat çizgisi çekmiş. Sanki yere paralel bir yıldırım düşmüş, yoluna çıkan her şeyi harap ederek arkasında ölü, külleşen, kara yapraklı ağaçlardan bir çit bırakmış. Ormanın yukarı tarafından olanları seyreden Erroy'a hiçbir şey söylememiş. Erroy da ses çıkarmamış, ama bir daha sınırın oralarda hiç görülmemiş.</p>

  <p>Babamın tehlikeli bir adam olduğu, Dunet'e yaptığı akından sonra herkesçe anlaşılmıştı. Teyit etmek için bu gösteriye gerek yoktu aslında. "Caspro'nun gözü pek tez," diyordu insanlar. Bunu söylediklerini duyduğumda babamla vahşice gurur duyuyordum. Onunla, bizimle, soyumuzla, gücümüzle övünüyordum.</p>

  <p>Geremant fakir, kötü işletilen bir araziydi, dert edilecek yer değildi; ama Drummant farklıydı. Drummant zengindi ve daha da zenginleşiyordu. Drumlar kendilerini Canantage'ın brantorları sanıyorlar, diyordu insanlar, kendilerini bir şey zannediyorlar, kibirleniyorlar, himayelerine karşılık -şuradan vergi adı altında, buradan haraç adı altında- bedel istiyorlar; sanki dağların hükümdarı onlarmış gibi! Neticede olan yine güçsüz arazilere oluyordu; Drumların istediği küçük ve büyükbaş hayvanı, yünü, hatta toprak kölelerini veriyorlardı, çünkü o soyun marifeti korkunç bir marifetti. Yavaş yavaş etki ediyordu, ilk başta hissedilmiyordu; bıçağın, çözmenin, ateşe vermenin cakası yoktu onların marifetlerinde, ama Drummant'lı Ogge bayırlarda, çayırlarda şöyle bir dolaşırdı ve ertesi yılın mısırı toprak içinde çürür, o topraklarda yıllarca hiç ot bitmezdi. Bir koyun sürüsüne, bir büyükbaş hayvan sürüsüne, bir ev halkına hastalık salıverirdi.</p>

  <p>Drummant'ın güneybatı hududu boyunca uzanan küçük bir arazi olan Rittmant'taki herkes ölmüştü mesela. Brantor Ogge bazı taleplerle oraya gitmiş. Ritt Brantoru meydan okurcasına, ateş fırlatma marifetini kullanmaya hazır bir halde onu kapıda karşılamış ve defolmasını söylemiş. Ama Ogge gece evlerinin arkasına dolanarak tılsımını yapmış, öyle diyorlar - çünkü onun gücünde bakış ve söz gereksiz, sadece fısıltı, isim söyleme, el hareketleri var, bunlar da zaman alıyor. Ondan sonra Ritt ailesinin her ferdi hastalanmış ve dört yıl içinde herkes ölmüş.</p>

  <p>Herkesin dilinde dolaşan bu hikâyeye Canoc pek inanmıyordu. "Kendisi dışarıda, diğerleri içerideyken, üstelik ortalık karanlıkken böyle bir şey yapamaz," demişti katiyetle. "Onun gücü de bizimki gibi, gören gözle işliyor. Belki oraya bir zehir falan bırakmıştır. Belki de onunla ilgisi olmayan bir hastalıktan ölmüşlerdir." Bu olay nasıl olduysa olmuştu, ama Ogge hâlâ müsebbibi sayılıyordu; bu işten kendisine iyi bir pay çıkartmış, Rittmant'ı da kendi mülküne katmıştı.</p>

  <p>Bütün bunlar uzun bir süre bizi doğrudan ilgilendirmemişti. Derken iki Corde birader arasında varisin, arazilerin gerçek brantorunun kim olacağı konusunda bir kavga başladı; Ogge sınırlarını koruma bahanesiyle adamlarının bir kısmını Cordemant'ın güney yarısına taşıdı. İki birader ahmakça kavga etmeye, hak iddialarında bulunmaya devam ettiler, bu arada Ogge onların topraklarının en iyi bölümünü ele geçirdi. Bu da bizi güneybatı hududumuz boyunca Drummant'la karşı karşıya getirmiş oldu. Artık Ogge bizim komşumuz olmuştu.</p>

  <p>O günden sonra babamın huysuzluğu arttıkça arttı. Bizim, yani kendi arazisindeki bütün insanların tehlikede olduğunu hissediyor ve bizleri koruyabilecek kendinden başka kimse olmadığını düşünüyordu. Sorumluluk duygusu çok güçlüydü, hatta abartılı denebilir. Onun için imtiyaz bir yükümlülüktü; hâkimiyet demek hizmet demekti; güç, yani marifetin kendisi büyük bir hürriyet kaybı gerektiriyordu. Eğer bekar ve çocuksuz bir delikanlı olsaydı, sanırım Drummant'a baskına gider, bir kerede bütün riskleri göze alır, tek bir hür eyleme girişerek tehlikeye atılırdı; ama artık bir ailesi vardı, omuzlarında bir yük taşıyordu, savunmasız bir karısı olan, belki de oğlundan başka yanında duracak marifet sahibi hiçbir akrabası olmayan bir adamdı, yoksul bir arazinin işletilmesinin, insanlarına göz kulak olunmasının bütün sıkıntıları omuzlarındaydı.</p>

  <p>İşte onun endişelerini artıran kıskaç buydu. Oğlu on üç yaşındaydı ve hâlâ marifetinin bir emaresi görülmemişti.</p>

  <p>Marifeti kullanmak konusunda mükemmel bir şekilde eğitilmiştim, ama kullanacak bir marifetim yoktu. Hiç at sırtına bindirilmeden at binmeyi öğrenmiştim sanki.</p>

  <p>Bunun Canoc'u gittikçe daha çok, daha derinden rahatsız ettiğini biliyordum, çünkü rahatsızlığını gizleyemiyordu. Her konuda ona yardımcı olan, onu avutan Melle de iş bu konuya gelince bir şey yapamıyor, ikimiz arasında arabuluculuk edemiyor, birbirimizin omuzlarına bindirdiğimiz yükü azaltamıyordu. Marifet ve marifetin yordamı hakkında ne bilebilirdi ki zaten? Bu tamamen ona yabancı bir şeydi. Damarlarında dağ kanı yoktu. Kocasının gücünü bir kez, Dunet'teki pazar yerinde kendisine saldıranlardan birini öldürüp diğerini sakatladıktan sonra bir daha hiç görmemişti. Babamın ona çözme gücünü göstermek gibi bir arzusu yoktu, buna ihtiyaç da yoktu. Bu güç annemi korkutuyordu; gücü anlayamıyordu, belki de tam inanmıyordu.</p>

  <p>Erroy'u ikaz etmek için dişbudak ormanına ölü ağaçlardan çizgi çektiğinden beri gücünü sadece bana marifetin nasıl kullanıldığını ve bunun bedelini göstermek için önemsiz şeylerde kullanmıştı. Marifetini avlanmak için hiç kullanmamıştı, çünkü hayvanın etinin, kemiklerinin ve organlarının dağılması, kendini bırakması insanı öyle bir dehşete düşürüyordu ki kimse böyle bir şey yemek istemezdi. Zaten onun kafasında marifet öyle sıradan işler için değil, gerçekten ihtiyaç anında kullanılması gereken bir şeydi. O yüzden Melle babamın böyle bir marifete sahip olduğunu unutabiliyor, bende de bu marifetin olmamasında pek öyle büyütülecek bir yan görmüyordu.</p>

  <p>Nitekim -en sonunda- gücümü gösterdiğimi duyduğunda telaşlanmıştı.</p>

  <p>Ben de öyle.</p>

  <p>Babamla beraber atla gezintiye çıkmıştık, babam yaşlı gri aygıra, ben de Demirkırı'na binmiştim. Genç bir çiftçi olan Alloc da bizimle gelmişti. Alloc baba tarafından Caspro'ydu ve "nazar sahibiydi" - düğümleri çözebiliyor, buna benzer birkaç numara daha yapabiliyordu. Belki yeterince uzun bakarsam bir sıçanı da öldürebilirim, diyordu ama onun bunu denemesine olanak sağlayacak kadar uzun süre ortalıkta durmaya razı bir sıçan bulamamıştı. Atları çok seven ve at konusunda beceri sahibi iyi huylu bir adamdı; babamın uzun zamandır beklediği terbiyeciydi. Demirkırı'nın son tayına biniyordu. İki yaşındaki hayvanı dikkatle eğitiyorduk, çünkü babam o tayda Dunet'e giderken bindiği gösterişli kızıl atı görmüştü.</p>

  <p>Arazimizin güneybatısındaki koyun otlaklarına çıkmış, Canoc dile getirmemiş bile olsa arazimizde izinsiz dolaşan Drummant adamlarından veya bizim süreye karışmış olabilecek koyunlarından bir iz bulabilmek için gözümüzü dört açmıştık, çünkü Drummant çobanlarının kendi koyunlarını almaya geldiklerinde bizimkilerin de bir kısmını "götürebilecekleri" konusunda uyarılmıştık - Drumlarla uzun süredir komşu olan Corde'lar söylemişti bunu bize. Gerçekten de kıvırcık, kaba tüylü dağ koyunları arasında birkaç yabancı koyun fark ettik. Eskiden Gere koyunlarını bizim otlaklarımıza salıp, onları çaldığımızı iddia eden Erroy yüzünden çobanlarımız bizimkilerin tüylü kulaklarına sarı soğan boyası sürüyordu; gerçi babam dişbudak korusuna o çizgiyi çektiğinden beri Erroy böyle bir şey yapmamıştı.</p>

  <p>Bizim çobanı ve köpeklerini bulup Drum koyunlarının yolunu kesmesini ve ait oldukları yere geri yollamasını söylemek için güneye dönmüştük. Sonra çitteki göçük yeri bulup onarmak için yeniden batıya sürdük atlarımızı. Canoc'un suratı iyice kararmıştı. Alloc'la ben arkasından uysallıkla, sessizce gidiyorduk. Yamaç boyunca hatırı sayılır bir hızla giderken Grişerit otlar arasında gizli kalmış düz bir kayağantaşa ön ayaklarından biriyle basınca devrilecek gibi oldu. At kendini toparladı ve Canoc da eyerde kalmayı başardı. Tam Grişerit'in bacağını incitip incitmediğine bakmak için iniyordu ki, ayağını basacağı yerde, eğik duran taşın üzerinde onu ısırmak için gerilmiş bir engereğin durduğunu gördüm. Bağırarak yılanı işaret ettim, Canoc atından tam inecekken yarı yolda kaldı, bana baktı, yılana baktı, sol elini kurtarıp yılana doğra işaret etti ve çıkıp eyere oturdu; hepsi bir anda olup bitmişti. Grişerit, dört ayağıyla birden zıplayarak engerekten uzaklaştı.</p>

  <p>Yılan taşın üzerinde çıkarılıp atılmış bir çorap gibi gevşek ve biçimsiz duruyordu.</p>

  <p>Alloc ile ikimiz atlarımızın üzerinde donmuş, sol elimiz gergince yılanı işaret eder bir şekilde bakakalmıştık.</p>

  <p>Canoc Grişerit'i sakinleştirerek dikkatlice indi. Taşın üzerinde çözülmüş duran şeye baktı. Bakışlarını bana kaldırdı. Yüzünde bir gariplik vardı: Sert ve kızgındı.</p>

  <p>"İyi iş başardın oğlum," dedi.</p>

  <p>Ben eyerimde oturmuş salak salak bakıyordum.</p>

  <p>"Gerçekten de iyi iş," dedi Alloc, ağzı kulaklarında. "Taş hakkı için, o kadar kocaman, zehirli lanet bir yılandı ki Brantor’u ısırsa dişlerini kemiğine kadar geçirirdi!"</p>

  <p>Babamın adaleli, esmer, çıplak bacaklarına baktım.</p>

  <p>Alloc engerekten kalanlara bakmak için attan indi, çünkü kızıl tay yılana yaklaşmıyordu. "Çözülmüş diye ben buna derim," dedi. "Güçlü bir nazar yapmış bunu! Şuraya bak, bu onun zehirli dişleri. Kötü yaratık," ve tükürdü. "Güçlü bir nazar," dedi yine.</p>

  <p>"Ben yapmadım..." dedim.</p>

  <p>Şaşkınlık içinde babama baktım.</p>

  <p>"Ben gördüğümde yılan çözülmüştü," dedi babam.</p>

  <p>"Ama sen..."</p>

  <p>Kaşlarını çattı ama hiddetle değil. "Onu çarpan sendin," dedi.</p>

  <p>"Öyleydi," diye atıldı Alloc. "Seni yaparken gördüm genç Orrec. Şimşek kadar hızlıydın."</p>

  <p>"Ama ben..."</p>

  <p>Canoc müsamahasız, kuvvetli bir bakış fırlattı bana.</p>

  <p>Açıklamaya çalıştım. "Ama tıpkı diğer zamanlardaki gibiydi, hani denediğim zamanlar... bir şey olmadığı zamanlar." Duraksadım. Olayın aniliği ve karışıklığı karşısında durdum, çünkü görünüşe göre yaptığımı anlamadığım bir şey yapmıştım, ağlamak istiyordum. "Farklı bir şey hissetmedim," dedim boğulur gibi bir sesle.</p>

  <p>Babam bir an daha bana baktı; sonra, "Ama farklıydı," dedi. Ardından Grişerit'in sırtına atladı. Alloc, üzerine tekrar binebilmek için kızıl tayı yakalamak zorunda kalmıştı. O garip an geçti. Bir zamanlar yılan olan şeye bakmak istemedim.</p>

  <p>Atlarımızı çite sürdük ve Drum koyunlarının geçtiği yeri bulduk; sanki taşlar duvardan yeni çıkartılmış gibi duruyordu. Bütün sabahı oradaki duvarı ve yakınlarda biraz onarım isteyen yerleri yeniden örerek geçirdik.</p>

  <p>Yaptığım şey öyle şüpheli görünüyordu ki bu konuda düşünemiyordum bile. Babam akşamleyin olup bitenleri anneme anlattığında da boş bulunup şaşırmıştım. Âdeti olduğu üzere olayı özet geçtiği ve hiç süslemediği için, benim marifetimi gösterdiğimi ve bunu yaparak belki de babamın hayatını kurtardığımı anlatıyor olduğunu anlamak annemin biraz zamanını almıştı. Annem de benim gibi öyle şaşırdı ki, memnuniyetini belirtip övgüler düzecek yerde endişeye kapıldı. "Yani çok mu tehlikeli bunlar, bu engerekler?" dedi birkaç kez. "O kadar zehirli olduklarını bilmiyordum. Çocukların koşup oynadıkları tepelerin her yanında olabilirler!"</p>

  <p>"Öyle," dedi Canoc. "Hep öyleydiler. Şansımıza sayıları fazla değil."</p>

  <p>Sürekli tehlikelerle karşı karşıya olma fikri Canoc açısından alışıldık bir şeydi, Melle'nin inanmak için gönülsüzce çabalaması icap ediyordu. Bir ümit budalası değildi, ama hep fiziksel kötülükten korunmuştu. Canoc ona hiç yalan söylememişti, ama onu koruyordu.</p>

  <p>"Marifetimizi eskiden bu isimle anarlardı," demişti o zaman babam. " 'Engerek' derlerdi." Göz ucuyla bana baktı, bayırdaki o andan beri yaptığı gibi ciddiyetle, sertçe. "Onların zehriyle bizim vuruşumuz aynı şekilde işliyor."</p>

  <p>Annem canı yanmış gibi gözlerini kıstı. Bir süre sonra babama, "Marifetin oğluna geçmesine memnun olduğunu biliyorum," dedi. Bunu söyleyebilmesi için cesaretini toplaması gerekmişti.</p>

  <p>"Benim hiç kuşkum olmamıştı ki," diye cevap verdi Canoc. Bunu hem annemi, hem de beni rahatlatmak için söylemişti, ama ikimizin de pek rahatlayabildiğini sanmıyorum.</p>

  <p>O gece, yaşımın müsaade ettiği kadar uyanık kaldım; engereği gördüğüm zaman olanları tekrar tekrar aklımdan geçiriyordum ve gittikçe zihnim bulanıyor, daha çok canım sıkılıyordu. Sonunda uykuya dalınca karmakarışık, kötü rüyalar gördüm ve çok erken uyandım. Kalkıp ahıra indim. İlk kez oraya babamdan önce gitmiştim; ama çok geçmeden esneyerek, uykulu gözlerini ovuşturarak babam da çıkageldi. "Merhaba Orrec," dedi.</p>

  <p>"Baba," dedim, "ben senle... Yılan hakkında."</p>

  <p>Başını biraz yana yatırdı.</p>

  <p>"Elimi ve gözümü kullandığımı biliyorum. Ama onu öldürdüğümü zannetmiyorum. İradem... Bir farklılık yoktu. Diğer zamanlarla aynıydı." Boğazımda ve gözlerimin arkasında canımı yakan bir baskı hissetmeye başladım.</p>

  <p>"Alloc'un yaptığını düşünmüyorsun, değil mi?" dedi babam. "Onda bizim marifetimiz yok."</p>

  <p>"Ama sen... Sen çarptın onu..."</p>

  <p>"Ben gördüğümde çözülmüştü," dedi babam bir gün önce de söylemiş olduğu gibi, ama konuşurken sesinden ve gözlerinden bir rahatsızlık, bir soru, bir kuşku titreşimi geçti. Düşündü. Ahır kapısından girerken uykuyla yumuşamış olan yüzüne bir sertlik gelip oturmuştu.</p>

  <p>"Yılanı çarptım, doğru," dedi. "Ama senden sonra. Önce senin çarptığından eminim. Üstelik seri, güçlü bir el ve nazarla."</p>

  <p>"İyi ama gücümü kullandığımı ne zaman anlayacağım eğer... eğer deneyip yapamadığım zamanlardan farklı bir şey hissetmeyeceksem?"</p>

  <p>Bu onu susturmuştu. Oracıkta kaşlarını çatıp düşünmeye başladı. Sonunda, adeta tereddütle, "Marifeti denemek ister misin Orrec, şimdi... küçük bir şey üzerinde... şuradaki yabani ot üzerinde?" dedi, ahır kapısının yanında avlunun taşları arasında duran küçük bir öbek karahindibayı işaret ederek.</p>

  <p>Karahindibalara baktım. Gözlerim doldu, gözyaşlarımı tutamıyordum. Ellerimle yüzümü kapatarak ağlamaya başladım. "İstemiyorum, istemiyorum!" diye bağırdım. "Yapamam, yapamam, yapmak istemiyorum!"</p>

  <p>Yanıma gelip diz çöktü ve kolunu omzuma attı. Ağlamama izin verdi.</p>

  <p>"Zararı yok canım oğlum," dedi ben biraz sakinleşince. "Zararı yok. Bu ağır bir yük." Sonra da yüzümü yıkamaya yolladı.</p>

  <p>Ondan sonra, daha doğrusu bir süre daha marifetten söz etmedik.</p>
</body>
</html>
