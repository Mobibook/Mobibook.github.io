<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="7"><u><br /></u></h1>

  <p style="text-align: center;"><font size="9"><u>7</u></font></p>

  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p class="ilk">GERÇEK BİR ADAM GİBİ ihtiyatla ve kendi önemimi hissederek yola koyuldum. Damgalı adını verdiğimiz tayın çok hoş, zıplar gibi bir gidişi vardı. Uzun Çayırlar'ın açık yamaçlarında alçaktan uçan bir kuş misali ilerliyordu. Kendisine bakan büyükbaş hayvanlara aldırmıyordu; sanki o da benim yeni otoriteme saygı duyarmış gibi kusursuz davranıyordu. Eşkin giderek Roddmant Taş Evi'ne vardığımızda ikimizden de pek memnundum. Ben terini soğutmak için Damgalı'yı yavaşça avluda dolaştırırken bir kız koşarak gidip Gry'a geldiğimi haber verdi. Damgalı o kadar yüksek, o kadar haşmetli bir attı ki üzerindeki insanın da kendisini büyük ve takdire değer hissetmesine neden oluyordu. Gry bizi karşılamak için neşeyle avluya koşarken ben bir tavus kuşu gibi kasıla kasıla yürüyordum. Tay elbette Gry'ın marifetine cevap verdi: Kulaklarını öne uzattı, ona doğru bir adım atıp koca alnıyla Gry'ın alnını itti ve büyük bir ilgiyle baktı ona. Gry da bu selamlamaya ciddiyetle karşılık verdi, yelesini okşadı, nazikçe burun deliklerine üfledi ve ona mahlukat konuşması dediği yumuşak seslerle bir şeyler söyledi. Söylediği şeyler bana bir şey ifade etmemişti ama Gry'ın yüzü bir tebessümle ışıldıyordu.</p>

  <p>"Teri soğusun da şelaleye gidelim," dedim; böylece Damgalı ahırdaki bölmelerden birine yerleştirilip önüne bir tutam saman ve bir avuç yulaf konduktan sonra Gry'la birlikte küçük vadiden yukarı tırmanmaya başladık. Değirmen deresinin bir mil kadar yukarısında, dereyi besleyen iki kaynak karanlık, dar bir yarıkta birleşiyor ve bir kayadan diğerine sıçrayarak sonunda derin bir havuzda toplanıyordu. Dökülüp duran suyun serin ve kesilmeyen esintisiyle yabani hanımelleriyle kara söğüt çalıları eğilip eğilip kalkıyordu. Çalıların içine saklanmış bir kuş üç farklı tonda ötüyordu ve havuzun kenarına bir ardıçkuşu yuva yapmıştı. Oraya varınca, suyun içinde yürümeye başladık, sonra şelalenin altına daldık, kayalara tırmandık, yüzdük, yuvarlandık, bağırdık ve sonunda güneşin vurduğu yüksek ve geniş bir kaya çıkıntısına tırmandık. Kurumak için buraya uzandık. Baharın ilk günlerinden biriydi, hava pek sıcak sayılmazdı ve su da çok soğuktu, ama biz su samurları gibiydik, soğuğu pek hissetmiyorduk.</p>

  <p>Bu kaya çıkıntısına bir isim vermemiştik ama burası yıllardır bizim sohbet yerimizdi.</p>

  <p>Bir süre olduğumuz yerde, güneşin altında nefes nefese, sırılsıklam yattık. Ama ben ağzımdaki baklayı çıkartmak istiyordum ve çok geçmeden anlatmaya başladım. "Dün Brantor Ogge Drum bize geldi," dedim Gry'a.</p>

  <p>"Onu bir kez görmüştüm," dedi kız. "Annem beni oradaki ava götürdüğünde. Sanki koca bir fıçı yutmuş gibi görünüyor."</p>

  <p>"Güçlü bir adam," dedim kibirle. Ogge'nin görkemini kavramasını istiyordum ki onun damadı olma şansımdan feragat etmemi adam gibi takdir etsin. Gerçi ona daha bir şey anlatmamıştım. Şimdi söyleme zamanı gelip çatınca, söylemek zor gelmişti.</p>

  <p>Sıcak, pürüzsüz kaya üzerine iki sıska kertenkele misali yüzükoyun uzanmıştık. Gry'ın sevdiği gibi sessizce konuşabilelim diye başlarımız birbirine yakındı. Öyle gizli saklı şeylerden hoşlanmaz, bir vaşak gibi çığlıklar atardı ama hafif sesle konuşmayı severdi.</p>

  <p>"Mayısta bizi Drummant'a çağırdı."</p>

  <p>Tepki yok.</p>

  <p>"Benim torunuyla tanışmamı istediğini söyledi. O kız da anne tarafından Caspro imiş." Sesimde babamın sesinin yankısını duymuştum.</p>

  <p>Gry belli belirsiz bir ses çıkardı ve uzun süre bir şey söylemedi. Gözleri kapalıydı. Benim gördüğüm tarafında karman çorman ıslak saçı yüzüne saçılmıştı, yüzünün diğer tarafı da taşa yaslanmıştı. Uyuyacak sandım.</p>

  <p>"Peki sen kabul ettin mi?" diye mırıldandı.</p>

  <p>"Torunla tanışmayı mı? Tabii ki."</p>

  <p>"Nişanlanmayı," dedi, gözleri hâlâ kapalı.</p>

  <p>"Hayır!" dedim, kızgın ama tereddütle.</p>

  <p>"Emin misin?"</p>

  <p>Bir an duraksadıktan sonra, "Evet," dedim, daha sakin ama daha kendimden emin bir halde.</p>

  <p>"Annem beni nişanlamak istiyor," dedi Gry. Başını çevirdi, çenesini kayaya dayayıp doğrudan önüne baktı.</p>

  <p>"Cordemant'tan Annren Barre ile," dedim, bunu biliyor olmaktan memnun bir halde. Ama bu durum Gry'ı pek memnun etmedi. Herkesin onun hakkında konuşuyor olduğunu bilmekten hiç hoşlanmazdı. Görünmeden yaşamak isterdi, kara söğütlerdeki kuş gibi. Hiçbir şey söylemedi. Kendimi salak gibi hissettim. Özür mahiyetinde, "Babamla baban bu konuda konuşmuş," dedim. Yine bir şey söylemedi. O bana sormuştu, niye ben ona sormayacaktım? Ama sorması zordu. Sonunda kendimi zorladım. "Kabul ettin mi?"</p>

  <p>"Bilmiyorum," diye mırıldandı kapalı dişleri arasından, çenesini taşa dayamış, bakışlarını dosdoğru ileri dikmişti.</p>

  <p>Al işte, benim onun sorusuna o kadar büyük bir sadakatle "hayır" dememe ne güzel karşılık vermişti. Ben Gry için Drum'ın torunundan vazgeçmeye hazırdım da, o benim için bu Annren Barre'dan vazgeçmeye gönüllü değil miydi? Bu beni çok incitti. Patladım, "Ben de hep diyordum ki..." Sonra durdum.</p>

  <p>"Ben de öyle," diye mırıldandı Gry. Bir süre sonra o kadar alçak sesle konuştu ki söylediklerini şelalenin gürültüsünden zar zor duyabildim. "Anneme on beş yaşına gelinceye kadar beni nişanlayamayacaklarını söyledim. Hiç kimseyle. Babam kabul etti. Annem çok kızgın."</p>

  <p>Aniden sırtüstü döndü, gökyüzüne bakarak yatmaya devam etti. Ben de aynısını yaptım. Ellerimiz kayanın üzerinde birbirine yakındı, ama değmiyorlardı.</p>

  <p>"On beş yaşına gelince," dedim.</p>

  <p>"On beş yaşımıza gelince," dedi.</p>

  <p>Uzun süre başka bir şey söylemedik.</p>

  <p>Güneşin altına yatmış, üzerimde parıldayan günışığı gibi, altımdaki kayanın gücü gibi bir mutluluk hissediyordum içimde.</p>

  <p>"Kuşa seslensene," diye mırıldandım.</p>

  <p>Üç farklı tonda ıslık çaldı ve altımızda başlarını sallayan çalılardan hemen tatlı bir cevap geldi. Bir dakika kadar sonra kuş yeniden seslendi ama Gry cevap vermedi.</p>

  <p>İstese kuşu çağırıp parmağına tünetirdi ama yapmadı. Geçen yıl tüm gücünü kazanmaya başladığında onun marifetiyle oynanabilecek tüm oyunları oynamıştık. Beni ormanda açık bir yerde bekletirdi; ben ne göreceğimi bilmeden, bir avcı gibi gergin, tetikte beklerken, bir ceylan ile yavruları açıklığın kenarında beliriverirdi; her seferinde gafil avlanırdım. Kimi zaman da bir tilki kokusu alıp etrafıma bakınır, biraz sonra üç dört metre kadar uzakta, kuyruğunu zarifçe patileri etrafına dolamış, bir ev kedisi gibi uslu uslu oturan tilkiyi görürdüm. Bir keresinde başımdaki ve kolumdaki tüyleri diken diken eden keskin bir koku almış ve açıklığın öbür yanında ortaya çıkan bir ayının bana bakmadan ağır ağır, yumuşak adımlarla ilerleyip yeniden ormanın içinde kaybolduğunu görmüştüm. Gry hemen açıklığa gelerek mahcup bir tebessümle, "Beğendin mi?" derdi. Ayı meselesinde, bir kerenin yeterli olduğunu itiraf etmiştim. Gry ise sadece, "Airn Dağı' nın batısında yaşıyor. Taşkın Deresi'ni izleyerek buraya balık avlamaya inmiş," demişti.</p>

  <p>Havada süzülen atmacaları çağırabilir, şelalelerin havuzundaki bir alabalığı havaya sıçratabilirdi. Bir arı oğulunu, arıcının istediği yere yönlendirebilirdi. Bir keresinde yaramazlığı tutmuş, bulut halindeki tatarcıkları Kızıl Kurgan'ın altındaki bataklıklar boyunca bir çobanın peşine takmıştı. Kurganın tepesine saklanarak zavallı adamın sineklere vurmasını, sıçramasını, kollarını pervane gibi döndürmesini, kaçmak için deliler gibi kendini oradan oraya atmasını kıkırdayarak, kalpsizce kahkahalarla gözlerimizden yaşlar gelerek seyretmiştik.</p>

  <p>Ama o zamanlar çocuktuk.</p>

  <p>Şimdi, parlak gökyüzünü, başını sallayıp duran yapraklardan sıçrayan suları seyretmek için, altımızda ılık kaya, tepemizde sıcak güneşle yan yana uzanmışken, Gry'a birden fazla şey söylemek için gelmiş olduğum düşüncesi o huzur dolu mutluluğumun içinden geçip usulca aklıma yerleşti. Sözlenmelerden konuşmuştuk. Ama artık gücümün gelmiş olmasından ikimiz de söz etmemiştik.</p>

  <p>O olayın üstünden yarım aydan çok zaman geçmişti. Bu süre zarfında Gry'ı hiç görmemiştim; önce Alloc ve babamla birlikte koyun çitlerini onarmaya gittiğim için, sonra da Ogge'nin ziyaretini evde beklemek zorunda olduğumuz için. Ogge engereği duymuşsa, Gry'ın da duymuş olduğuna şüphe yoktu. Yine de bir şey söylememişti. Ben de bir şey söylememiştim.</p>

  <p>Benim konuşmamı bekliyor herhalde, diye düşündüm. Sonra belki de gücümü göstermemi bekliyordur, diye geçirdim içimden. Onun son derece basit ve kolay bir şekilde kuşa ıslık çalması gibi, benim de gücümü göstermemi bekliyor olabilirdi. Ben bunu yapamam, diye düşündüm; içimdeki bütün sıcaklık çekildi, huzurum kaçtı. Niye yapmak zorundaymışım? Niye bir şeyi öldürmek, zarar vermek, mahvetmek zorundaymışım? Benim marifetim neden bu? Yapmayacağım, yapmayacağım!.. Bütün yapman gereken bir düğümü çözmek, dedi içimdeki daha sakin bir ses. Bırak Gry bir parça kurdeleye sıkı bir düğüm atsın, sonra sen bir bakışta bunu çöz. Marifeti olan herkes bunu yapabilir. Alloc bile yapabiliyor. Ama içimdeki hiddetli ses yine devreye girdi: "Yapmayacağım, yapmak istemiyorum, yapmayacağım."</p>

  <p>Doğrulup oturdum ve başımı ellerimin arasına aldım.</p>

  <p>Gry da doğruldu. İnce kahverengi bacağında neredeyse iyileşmiş olan bir yarayı kaşıdı ve bir dakika kadar ince kahverengi ayak parmaklarını yelpaze gibi açtı. Kendi ani korku ve hiddetime gömülmüş olmama rağmen, bana bir şey söylemek istediğini, konuşmak için hazırlandığını fark ettim.</p>

  <p>"Son seferinde annemle birlikte Cordemant'a gittim," dedi.</p>

  <p>"O zaman gördün onu yani."</p>

  <p>"Kimi?"</p>

  <p>"Şu Annren'i."</p>

  <p>"Ha, onu daha önce de görmüştüm," dedi, meseleyi hiç umursamayarak. "Büyük bir av içindi. İri geyikler. Sürüyü Airn tarafından Renny'ye indirmemizi istediler. Altı tane okçuları vardı. Annem gitmemi istedi. Geyikleri benim çağırmamı istedi. Ben istemedim. Ama annem buna mecbur olduğumu söyledi. Eğer kullanmazsam insanların marifetim olduğuna inanmayacaklarını söyledi. Ben atları terbiye etmeyi tercih ettiğimi söyledim. Herkesin atları terbiye edebileceğini ama geyikler konusunda bize ihtiyaçları olduğunu söyledi. İhtiyaç duyulduğunda marifetini esirgeyemezsin, dedi. Ben de ava gittim. Geyikleri çağırdım." Sanki geyiğin havadan ona doğru, tünediğimiz bu çıkıntıya doğru gelişini seyrediyordu. Derin bir iç çekti. "Geldiler... Okçular beşini vurdu. Üç genç erkek, bir yaşlı erkek ve dişi. Ayrılmadan evvel bize bir sürü et ve armağan verdiler... bir fıçı ballı içki, yün ve dokuma şeyler. Bana çok güzel bir şal verdiler. Sana gösteririm. Annem avdan pek memnun kaldı. Bize bir de bıçak verdiler. Çok güzel. Gümüş kakmalı geyik boynuzundan sapı var. Babam bunun eski bir savaş hançeri olduğunu söylüyor. Onu şaka olsun diye babama yolladılar. Hanno Corde, 'Siz bize ihtiyacımız olanı verdiniz, biz size ihtiyacınız olmayanı veriyoruz!' dedi. Ama babam bıçağı seviyor." Dizlerini toplayıp kollarıyla sardı ve yeniden içini çekti, mutsuzca değil de, bir şey canını sıkıyormuş gibi.</p>

  <p>Bu öyküyü bana niye anlattığını anlamadım. Belirli bir nedene ihtiyacı olduğundan değil; birbirimize başımızdan geçen her şeyi anlatırdık zaten, düşündüğümüz her şeyi de anlatırdık. Hava atmıyordu, hiç hava atmaz. Geyik avının ona ne ifade ettiğini bilemiyordum; memnun muydu, gurur duyuyor muydu, duymuyor muydu. Belki Gry kendisi de bilmiyordu ve anlamak için bu hikâyeyi anlatmıştı. Belki de kendi hikâyesini anlatmakla benim hikâyemi, benim zaferimi anlatmamı sağlamak istiyordu. Ama ben anlatamazdım.</p>

  <p>"Çağırdığın zaman," dedim ve durdum.</p>

  <p>Gry bekledi.</p>

  <p>"Hissi neye benziyor?"</p>

  <p>"Bilmiyorum." Sorumu anlamamıştı; ben bile pek anlamamıştım.</p>

  <p>"Marifetin ilk işe yaradığında," dedim, başka bir yol izlemeye çalışarak, "bunu anlamış mıydın? Yani işe yaradığında, yaramadığı zamanlardan farklı mıydı?"</p>

  <p>"Ha," dedi. "Evet." Ama o kadar.</p>

  <p>Ben bekledim.</p>

  <p>"Yani işe yarıyor işte," dedi. Kaşlarını çattı, ayak parmaklarını oynattı, düşündü ve sonunda, "Bu senin marifetinden farklı Orrec. Senin kullanman gereken gözün ve..." dedi.</p>

  <p>Tereddüt edince ben onun yerine söyleyiverdim: "Göz, el, söz ve irade."</p>

  <p>"Evet. Ama çağırırken hayvanın nerede olduğunu bulman gerek, onun hakkında düşünmelisin; aslında tabii ki hepsi farklıdır ama benimki uzanmak gibi bir şey, daha doğrusu yüksek sesle çağırmak gibi. Sadece elini ya da sesini kullanmıyorsun, çoğu zaman."</p>

  <p>"Ama işe yaradığı zaman anlıyorsun, değil mi?"</p>

  <p>"Evet. Çünkü orada oluyorlar. Nerede olduklarını biliyorsun. Bunu hissediyor insan. Hem cevap da veriyorlar. İstersen geliyorlar... Seninle onlar arasında bir hat varmış gibi. Buradan uzanan bir ip, bir kordon gibi," göğüs kafesine dokundu, "onlarla aranda. Uzanmış. Tıpkı kemandaki bir tel gibi... anlıyorsun değil mi? Tele dokununca ses verir ya?" Ona boş boş bakmış olmalıyım. Başını salladı. "Bu konuda konuşması zor!"</p>

  <p>"Ama yaptığın zaman yaptığını biliyorsun."</p>

  <p>"Ha, tabii canım. Bazen çağırmadan önce bile aramızdaki bağı hissedebiliyorum. Sadece yeterince gergin olmuyor. Yani akordu yapılmamış gibi oluyor."</p>

  <p>Ben kamburumu çıkarmış, umudumu kesmiş oturuyordum. Engerek hakkında bir şeyler söylemeye çalıştım. Ağzımdan tek söz çıkmadı.</p>

  <p>Gry, "Engereği öldürmek neye benziyordu," dedi. Son derece basit bir şekilde sessizliğimden kurtarmıştı beni.</p>

  <p>Bunu kabul edemedim. Konuşmaya başlayınca gözyaşlarına boğuldum. Sadece bir an için. Gözyaşları beni kızdırdı, utandırdı. "Hiçbir şeye benzemiyordu," dedim. "Sadece... sadece hiç. Kolay. Herkes bu konuyu büyütüp duruyor. Salakça bir şey bu!"</p>

  <p>Ayağa kalkıp kaya çıkıntısının ucuna kadar yürüdüm, ellerimi dizlerimin üzerine koyup şelalenin altındaki havuza bakmak için iyice sarktım. Cüretkâr, cesaret isteyen, delidolu bir şeyler yapmak istiyordum. "Haydi kalk!" dedim dönerek. "Havuza kadar yarışalım!" Gry bir sincap çevikliğiyle kalkmış, kayadan inmeye başlamıştı bile. Yarışı ben kazandım ama bunu yapayım derken her iki dizimin de derisini sıyırdım.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Damgalı'yı güneşin altında parlayan tepelerden eve götürdüm, terini soğutmak için yürüttüm, kuruladım, taradım, suladım, yemledim ve Demirkırı'nı hafif hafif kişner bir halde ahırdaki bölmesinde bıraktıktan sonra her adam gibi, sorumluluklarını yerine getirmiş olmanın bilinciyle eve girdim. Babam bir şey söylemedi, bu da olması gerektiği gibiydi: Yapılması icap eden şeyleri zaten yapmış olduğumu varsayıyordu. Akşam yemeğinden sonra annem bize Bendraman halkının, baştan sona çok iyi bildiği destanını, <i>Chamhan</i>'ın&#160;hikâyesini anlattı. Kahraman Hamneda'nın iblislerin şehrine düzenlediği akını, ifrit krala yenilişini, viran topraklara kaçışını anlattı. Babam da en az benim kadar dikkatle dinliyordu. Bu akşamı son akşam olarak hatırlarım - güzel günlerin sonu mu desem? Çocukluğumun sonu mu? Orada neyin bittiğini bilmiyorum ama ertesi sabah farklı bir dünyaya uyandım.</p>

  <p>"Benimle dışarı gel Orrec," dedi babam sabahın ilerleyen vakitlerinde; ben de birlikte ata bineceğiz zannettim, ama evin görüş menzilinden çıkıncaya, Dişbudak Deresi'nin ıssız ve otlu bataklığına varıncaya kadar birlikte yürüdük. Yürürken hiç konuşmadı. Nihayet durduğumuzda ise, "Bana marifetini göster Orrec," dedi.</p>

  <p>Babama itaat etmek genellikte pek kolay olmasa da, daima bana haz verdiğini daha önce söylemiştim. Üstelik bu çok derin, ömür boyu süren, hiç bozulmamış bir âdetti. Ona itaat etmemeyi aklıma bile getirmemiştim, böyle bir şeyi hiç istememiştim. Benden istediği şeyler zor dahi olsa daima imkân dahilindeydi ve ilk başta anlaşılmaz bulsam da, daha sonra mantıklı olduğu, doğru olduğu çıkardı ortaya. Şimdi benden ne istediğini anlıyordum, neden bunu istediğini de. Ama yapmayacaktım.</p>

  <p>Çakmaktaşı ile çelik yıllarca yan yana durur da en ufak bir kıpırtı olmaz, ama birbirine sürtersen kıvılcımlar saçarlar. İsyan anlık bir şeydir, birden ortaya çıkar, bir kıvılcım, bir ateş gibidir.</p>

  <p>Benim adımı o şekilde söylediğinde hep yaptığım gibi yüzüm ona dönük durdum, ama bir şey söylemedim.</p>

  <p>Babam yakınımızda duran bir ot ve boruçiçeği öbeğini işaret etti. "Çöz onları," dedi, emreder gibi değil de yüreklendirir gibi.</p>

  <p>Ben hiç kıpırdamadım. Otlara bir kez göz attıktan sonra bir daha başımı çevirip bakmadım.</p>

  <p>Bir süre bekledi. İçini çekti, bir şey söylemedi ama duruşu hafifçe değişti, gerginliği arttı.</p>

  <p>"Yapacak mısın?" dedi sonunda, çok yavaş bir sesle.</p>

  <p>"Hayır," dedim.</p>

  <p>Yine aramızda sessizlik oldu. Derenin hafif ezgisini, dişbudak korusunda şakıyan bir kuşu, bizim otlakta böğüren bir ineği duydum.</p>

  <p>"Yapabilir misin?"</p>

  <p>"Yapmayacağım."</p>

  <p>Yine sessizlik, sonra, "Korkacak bir şey yok Orrec," dedi. Sesi nazikti. Dudaklarımı ısırdım, yumruklarımı sıktım.</p>

  <p>"Korkmuyorum," dedim.</p>

  <p>"Marifetini kontrol etmek için kullanman gerek," dedi Canoc, benim kararlığımı zayıflatan o nezaketini sürdürerek.</p>

  <p>"Kullanmayacağım."</p>

  <p>"O zaman o seni kullanabilir."</p>

  <p>Bunu beklemiyordum. Gry bana kendi marifetini kullanmak ve marifet tarafından kullanılmakla ilgili ne anlatmıştı? Hatırlayamıyordum. Kafam karışmıştı ama bunu itiraf etmiyordum.</p>

  <p>Başımı salladım.</p>

  <p>Sonra, sonunda kaşlarını çattı. Sanki bir hasmıyla karşılaşmış gibi başını geriye attı. Konuştuğunda sesindeki şefkat gitmişti. "Marifetini göstermek zorundasın Orrec," dedi. "Bana olmasa bile, diğerlerine. Senin tercihine bağlı değil bu. Güce sahip olmak demek, güce hizmet etmek demektir. Sen Caspromant Brantoru olacaksın. Buradaki insanlar, şimdi nasıl bana itimat ediyorlarsa sana da edecekler. Sana güvenebileceklerini göstermen lazım. Marifetini kullana kullana öğreneceksin nasıl kullanacağını."</p>

  <p>Başımı salladım.</p>

  <p>Başka bir dayanılmaz sessizlikten sonra babam, neredeyse bir fısıltı halinde, "Öldürmek mi?" diye sordu.</p>

  <p>Karşı koymama neden olan şeyin, marifetimin öldürmeye, mahvetmeye yaraması olup olmadığına emin değildim. Bunu düşünmüştüm ama pek o kadar net bir şekilde değil, gerçi sıçanı ve engereği düşündüğümde çoğu kez beni hasta eden bir dehşet hissediyordum... O anda bütün bildiğim, bu sınanmayı kabul etmediğimdi, bu korkunç gücü denemeyi kabul etmiyordum, neysem o olmama izin vermeyi reddediyordum. Ama Canoc bana bir çıkış yolu sununca kaçırmadım. Başımla onayladım.</p>

  <p>Bunun üzerine derin derin içini çekti, bu onun hayal kırıklığının veya sabırsızlığının tek belirtisiydi; sonra arkasını döndü. Cebinde bir şeyler arandı ve kısa bir sicim çıkarttı. Çiftlikte bin bir türlü iş için gerekli olduğu için yanında hep sicim taşırdı. Sicime bir düğüm attı ve aramıza, yere bıraktı. Bir şey söylemedi ama sicime ve bana baktı.</p>

  <p>"Ben sana numaralar yapacak köpeğin değilim!" diye patladım cırtlak, yüksek bir sesle. Sesimin korkunç çınlayışı bir süre kulaklarımdan gitmedi.</p>

  <p>"Dinle Orrec," dedi babam. "Drummant'ta aynen öyle olacaksın, eğer bu açıdan bakmak istiyorsan. Orada marifetini göstermezsen Ogge ne düşünür, ne der? Gücünü kullanmayı öğrenmezsen, halkımızın sırtını dayayabileceği kimse kalmaz." Derin bir nefes aldı ve bir an için sesi hiddetle titredi. "Benim sıçanları öldürmekten zevk aldığımı mı zannediyorsun? Ben teriyer miyim?" Durdu, uzaklara baktı ve sonunda, "Görevini düşün. Görevimizi. Bunu bir düşün, anladığın zaman bana gel," dedi.</p>

  <p>Eğildi, sicimi eline alıp çözdü, tekrar cebine koydu ve geniş adımlarla yukarıya, dişbudak korusuna doğru tırmandı.</p>

  <p>Şimdi bunu hatırladığımda, o sicimi nasıl da sakladığını düşünüyorum, çünkü sicimler öyle her zaman bulunan şeyler değildi, yabana gitmemeliydi; bunları hatırladığımda yine ağlayabilirim, ama derenin açtığı vadiden aşağıya yürürken akıttığım o utanç ve hiddet gözyaşlarıyla değil.</p>

  <p><a id="bookmark2"></a></p>
</body>
</html>
