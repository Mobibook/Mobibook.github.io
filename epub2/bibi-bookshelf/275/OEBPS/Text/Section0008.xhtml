<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="9"><u><br /></u></h1>

  <p style="text-align: center;"><font size="9"><u>9</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">İKİMİZ DE konuşmuş olduğumuz şeyi yapmaya, hatta düşünmeye henüz hazır değildik. Ayrıca şu kaçmış ya da çalınmış düveler meselesini halletmeliydik. Tabii ki onunla birlikte at sürüp hayvanları aramak istiyordum ve o da beni yanında istiyordu. Böylece Taş Ev'e dönüp yanımıza Alloc ve birkaç delikanlı aldık. Dişbudak Deresi'nin yanında olanlar hakkında tek bir kelime daha etmeden yola koyulduk.</p>

  <p>O uzun gün boyunca, zaman zaman yeşil vadilere, dereler arasındaki söğütlere, çiçeklenmiş fundalara, erken açmış süpürge çalılarına, koca tepelerin maviliğine, kahverengisine bakmış, düveleri bulmak için gözlerimle etrafı taramıştım ama çok dikkatli bakmaya da korkuyordum, görünmeyen bir alevle otların kararmasını, ağaçların buruşmasını görmekten korkuyordum. Sonra gözlerimi kaçırıyordum, önüme bakıyordum, sol elimi yanımda yumruk yapıp tutuyordum, gözlerimi kapatıp hiçbir şey görmemeye, hiçbir şey düşünmemeye çalışıyordum.</p>

  <p>Yorucu bir gündü, hiçbir sonuç alamadık. Düvelere göz kulak olmakla görevlendirilen yaşlı kadın Canoc’un hiddetinden öylesine korkmuştu ki saçma sapan konuşuyordu. Drummant toprakları yakınında otlayan düvelere gözcülük etmesi gereken oğlu dağa tavşan avlamaya gitmişti. Çitlerde hayvanların geçebileceği bir kırık bulamadık ama bunlar eski taş çitlerdi ve taşlar yerlerinden alındıktan sonra hırsızların izlerini saklamak için tekrar yerlerine yerleştirilebilirdi. Öte yandan, genç ve maceracı düveler başlarını alıp dar vadilerden birine doğru gitmiş, Doğu Yar'ın engin ve kat kat yamaçlarının bir yerlerinde huzur içinde otluyor da olabilirlerdi. Ama öyle bile olsa birinin kalmış olması tuhaftı. İnekler birbirlerini izlerler. Biraz geç de olsa, artık ahır avlusuna kapattığımız, içlerinde en gençleri olan düve arada sırada acıklı acıklı böğürüyor, arkadaşlarını çağırıyordu.</p>

  <p>Babamla ben, Drummant hududu boyunca ak düveleri arayarak uzun yoldan eve dönerken, Alloc ile kuzeni Dorec ve yaşlı kadının oğlu yukarı yamaçları araştırmak için kaldı. At sürerken, ne zaman yüksek bir yerde olsak bakışlarımı batıya çevirerek ufukta düveleri araştırıyor ve bunu yapamamanın nasıl bir şey olacağını düşünüyordum: bakamamanın, nasıl bakarsam bakayım sadece siyah görmenin. Böyle bir şeyin ne faydası olacak? Babama yardımcı olacağıma ona yük olacağım. Bunu düşünmek bana çok ağır geliyordu. Yapamayacağım şeyleri düşündüm ve oradan hareketle göremeyeceğim şeyleri bir bir içimden saymaya başladım: Bu tepe, o ağaç. Airn Dağı'nın yuvarlak, gri doruğu. Üzerindeki bulut. Biz vadiden yaklaşırken Taş Ev'e çöken alacakaranlık. Penceredeki sönük sarı ışık. Demirkırı'nın önümde bir o yana bir bu yana dönen, titreşen kulakları. Damgalı'nın kızıl kâkülü altındaki kara, parlak gözleri. Annemin yüzü. Gümüş zincire taktığı opal. Her şeyi ayrı ayrı görüyor, düşünüyor, her seferinde de derin bir acı duyuyordum, çünkü nihayetsiz bile olsalar bütün bu görüp düşündüklerimin verdiği minik sancılara katlanmak, bir şey görmemem, kör olmam gerektiğini bilmenin vereceği tek bir muazzam acıya katlanmaya kıyasla daha kolay geliyordu yine de.</p>

  <p>İkimiz de çok yorulmuştuk; belki bir gece daha birbirimize bir şey söylememeye devam ederiz, Canoc meseleyi sabaha erteler (sabahın anlamı ne olacak ki, tepeleri aşan ışığı göremeyeceksem) diye düşünmüştüm. Fakat yorgun bir sessizlik içinde yenen akşam yemeğinden sonra anneme konuşmamız gerektiğini söyledi ve hep birlikte onun kuledeki ateş yakılmış odasına çıktık. Aydınlık ama serin bir gün geçirmiştik, nisanın son rüzgârlı günlerinden biri, ayrıca gece daha da soğuktu. Ateşin sıcaklığı bacaklarıma ve yüzüme iyi gelmişti. Göremediğim zaman da bunu hissedeceğim, diye düşündüm.</p>

  <p>Annemle babam kayıp düvelerden bahsediyordu. Tutuşup canlanan ateşe gözlerimi dikmiş bakıyordum, bir an içimi dolduran o yorgunlukla karışık huzur kaybolup gitmişti. Başıma gelen bu haksızlık karşısında gönlümde azar azar biriken hiddet muazzam boyutlara ulaşmıştı. Buna katlanamayacak, dayanamayacaktım. Babam benden korkuyor diye gözlerimi kör edecek değildim! Alevler kuru bir dala sıçrayıp çıtırdayarak, kıvılcımlar saçarak her yanını sardı ve ben derin bir nefes alarak onlara, ama aslen babama döndüm.</p>

  <p>Canoc tahta bir sandalyede oturuyordu. Annem onun yanında, pek sevdiği çapraz ayaklı bir taburede oturuyordu; annemin eli, dizinin üzerinde duran babamın eli üzerindeydi. Ateş ışığında yüzleri gölgeli, şefkatli ve gizemli görünüyordu. Sol elim havaya kalkmış, titreyerek babamı işaret ediyordu. Bunu gördüm; sonra derenin yukarısındaki tepede dişbudak ağacının büzüşmesini, dallarının kararmasını gördüm; hemen ellerimi gözlerime götürdüm; göremeyeyim diye, gözlere baskı yapılınca karanlıkta beliren bulanık renklerden başka hiçbir şey göremeyeyim diye bastırdıkça bastırıyordum.</p>

  <p>"Ne oldu Orrec?" Annemin sesi.</p>

  <p>"Anlat ona baba!"</p>

  <p>Babam tereddütle, zorlanarak olanları anlatmaya başladı. Sırasıyla anlatmıyordu; çok açık da anlatmıyordu ve ben onun bu beceriksizliği karşısında sabırsızlandım. "Hamneda'ya ne olduğunu söyle, Dişbudak Deresi'nde olanları anlat!" diye emrettim. O korkunç hiddet yeniden içimi doldururken ellerimi gözlerime bastırıyor, gözlerimi daha da sıkı yumuyordum. Niye söylemiyordu sanki? İşleri karıştırıp yeniden başlıyordu, bir türlü varması gereken noktaya varamıyor, sonucunu söyleyemiyordu. Annem pek konuşmadan, bütün bu karmaşa ve sıkıntıdan bir mana çıkartmaya çalışıyordu. "Peki bu hükmedilemeyen marifet nedir?" dedi sonunda; Canoc yine tereddüt edince de ben atıldım: "Yani benim çözme gücüm var ama bu güç üzerinde bir gücüm yok. İstediğim zaman kullanamıyorum, istemediğim zaman ise kullanıyorum. Şimdi baksam ikinizi birden öldürebilirim."</p>

  <p>Bir sessizlik oldu; sonra annem dirençle, içerleyerek, "Ama muhakkak..." dedi. "Hayır," dedi babam. "Orrec doğru söylüyor."</p>

  <p>"Ama sen onu bebekliğinden beri eğitiyorsun, öğretiyorsun, yıllardır!"</p>

  <p>Annemin karşı koymaları sadece benim acımı ve hiddetimi artırdı. "Bir işe yaramadı," dedim. "Köpek Hamneda gibiyim. Öğrenemiyorum. O bir işe yaramıyordu. Tehlikeliydi. En iyisi onu öldürmekti."</p>

  <p>"Orrec!"</p>

  <p>"Gücü," dedi Canoc, "Orrec'i değil ama gücünü... marifetini. O marifetini kullanamıyor, marifeti onu kullanabilir. Tehlikeli olduğunu söylüyor ve bunda hakkı var. Onun için, bizim için, herkes için tehlikeli. Zamanla marifetini denetim altına almayı öğrenecek. Büyük bir marifeti var, daha genç, zamanla... Ama şimdilik, şimdilik ondan alınması lazım."</p>

  <p>"Nasıl?" Annemin sesi çok cılızdı.</p>

  <p>"Gözlerini bağlayarak."</p>

  <p>"Gözlerini bağlayarak mı!"</p>

  <p>"Mühürlü gözün bir gücü olmaz."</p>

  <p>"Ama gözü bağlamak... Yani evin dışındayken... Başkalarıyla birlikteyken..."</p>

  <p>"Hayır,” dedi Canoc; ben de, "Hayır. Her zaman. Her şey olup bitinceye, farkına bile varmadan başkalarını öldürmeyeceğime, bir torba et gibi yere yığılmasına neden olmayacağıma, herhangi birine zarar vermeyeceğime emin oluncaya kadar. Bir daha öyle bir şey yapmayacağım. Bir daha asla. Hiçbir zaman," dedim. Orada, ocak başında elimi gözlerime bastırmış, kamburumu çıkarmış, o siyahlık içinde başım dönüp midem bulanarak oturuyordum. "Gözlerimi şimdi mühürleyin," dedim. "Yapın şunu hemen."</p>

  <p>Melle ile Canoc'un münakaşası devam ettiyse bile hatırlamıyorum. Sadece kendi ıstırabımı hatırlıyorum. Bir de sonunda babamın yanıma, ocağın başında çömeldiğim yere geldiğini, elimi nazikçe yüzümden çekip, gözlerimin üzerine bir bez kaydırarak başımın arkasında bağlayınca hissettiğim rahatlamayı hatırlıyorum. Simsiyahtı, bağlamadan önce görmüştüm, gördüğüm son şey ateşin ışığı ve babamın elindeki siyah bez parçası oldu.</p>

  <p>Sonra karanlık.</p>

  <p>Ve görünmeyen ateşin sıcaklığını hissettim, tıpkı hayal ettiğim gibi.</p>

  <p>Annem bana duyurmamaya çalışarak sessizce ağlıyordu, ama körlerin kulakları keskin olur. Benim içimden ağlamak gelmiyordu. Yeterince gözyaşı dökmüştüm. Sesleri mır mır geliyordu. Ateş yavaşça çıtırdıyordu. Sıcak karanlık içinden annemin, "Uykuya dalıyor," dediğini duydum ve uykuya daldım.</p>

  <p>Babam beni, küçük bir çocukmuşum gibi yatağıma taşımış olmalı.</p>

  <p>Uyandığımda karanlıktı, penceremin dışındaki tepelerde şafağın bir emaresi var mı diye bakmak için olduğum yerde doğruldum ama pencereyi göremedim, yoğun bir bulut gelip de yıldızları kapattı mı acaba, diye geçti aklımdan. Sonra kuşların güneşin doğuşuna şakımalarını duydum ve ellerimi gözümdeki bağa götürdüm.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Bu tuhaf bir iş, yani insanın kendi kendini kör etmesi. Canoc'a iradenin ne demek olduğunu, yani bir şeyi yapma iradesine sahip olmanın nasıl bir şey olduğunu sormuştum. Şimdi ne demek olduğunu öğrenmiştim.</p>

  <p>Hile yapmak, bakmak, tek bir kaçamak bakış, sadece tek bir bakış - insanı ayartan böyle şeylerin nihayeti yoktu tabii ki. Artık inanılmayacak kadar zor, karmaşık ve uyumsuz olan her bir adım, her bir hareket bir çırpıda kolaylaşabilir, tabiileşebilirdi. Göz bağını kaldırsam, bir an için, sadece tek bir gözümle, bir kerecik baksam...</p>

  <p>Göz bağımı hiç açmadım ama birkaç kez kaydı ve ben kapatamadan gözlerim dünya gününün tüm parlaklığıyla kamaştı. Bez parçasını bağlamadan önce gözkapaklarımın üzerine yumuşak bez parçaları koymayı öğrendik; öyle olunca acı verecek kadar sıkmaya gerek kalmıyordu. Ben de göremeyecek şekilde emniyete alınmış oluyordum.</p>

  <p>Öyle hissediyordum: Emniyette. Kör olmayı öğrenmek tuhaf bir işti, üstelik zordu da, ama ben bu işe başkoymuştum. Görmemenin verdiği çaresizlik ve sıkıntı yüzünden sabrım tükendikçe, göz bağıma öfke duyuyor, ama bir o kadar da kaldırmaktan korkuyordum. O beni, yok etme niyetinde olmadığım şeyleri yok etmekten koruyordu. Onu taktıkça sevdiklerimi öldüremezdim. Korku ve hiddetimin neler yaptığını hatırladım. Babamı yok ettiğimi sandığım zaman aklımdan geçenleri hatırladım. Eğer gücümü kullanmayı öğrenemeyeceksem, onu nasıl kullanmayacağımı öğrenebilirdim.</p>

  <p>Yapmak istediğim, tüm irademle istediğim buydu, çünkü irademi ancak bu şekilde harekete geçirebiliyordum. Sadece bu bağın ardında hürriyetime sahip olabiliyordum.</p>

  <p>Körlüğümün ilk gününde, Taş Ev'in salonunun girişine kadar yolumu el yordamıyla buldum; sonra ellerim Kör Caddard'ın asasına deyinceye kadar duvar boyunca ilerledim. Yıllardır asaya bakmamıştım. Dokunmamam gerektiği için çocukken oynadığım ona dokunma oyunum ömrümün önceki yarısında kalmıştı. Ama hâlâ nerede olduğunu hatırlıyordum ve artık ona sahip olma hakkımın olduğunu biliyordum.</p>

  <p>Benim için çok uzun ve kullanışsız bir biçimde ağırdı ama yine de, kolumu biraz fazla kaldırmama neden olan tutma yerinin yıpranmış, ipeksi hissini seviyordum. Ona tutundum, yerde sürükledim, ucunu duvara vurdum. Bana rehber olup salonu geçmemi sağladı. Ondan sonra, dışarı çıktığımda çoğu zaman onu yanımda taşıdım. Evin içinde, yolumu bulmak için ellerim daha çok işe yarıyordu. Dışarıda asa bana belli bir güven veriyordu. Bir silahtı. Tehdit edilirsem onunla kendimi savunabilirdim. Marifetimin korkunç gücüyle değil ama doğrudan bir vuruş, basit bir karşılık ve savunma. Görme yetimi kaybetmiş olduğumdan, herhangi birinin beni ahmak yerine koyabileceğini veya canımı yakabileceğini bildiğimden kendimi sınırsız bir şekilde savunmasız hissediyordum. Elimdeki sopa kısmen de olsa bu açığımı kapatıyordu.</p>

  <p>İlk başlarda, annem beni her zamanki gibi rahatlatamamıştı. Şaşmayan bir takdir ve destek için yüzümü çevirdiğim kişi babam olmuştu. Annem hak veremiyor, yaptığım şeyin doğru ve gerekli olduğuna inanamıyordu. Ona göre bu canavarca bir şeydi, hem canavarca hem de gayri tabii güçlerin veya inançların bir sonucuydu. "Benimle olduğun zamanlar göz bağını açabilirsin Orrec," dedi.</p>

  <p>"Anne, açamam."</p>

  <p>"Korkman çok aptalca Orrec. Budalaca bir şey bu. Sen bana zarar vermezsin. Bunu biliyorum. Eğer mecbursan dışarıda kullan ama benimle burada değil. Gözlerini görmek istiyorum oğlum!"</p>

  <p>"Anne, yapamam." Bütün söyleyebildiğim buydu. Bunu sürekli tekrarlamak zorunda kalıyordum çünkü annem beni kandırmaya ve ikna etmeye çalışıyordu. Hamneda'nın ölümünü görmemişti; Dişbudak Deresi boyunca gidip o korkunç, kavrulmuş tepeyi görmemişti. Oraya gitmesini söylemeyi geçirdim aklımdan ama yapamadım. Onun itirazlarına cevap vermiyordum.</p>

  <p>Sonunda benimle gerçek bir buruklukla konuşmaya başladı. "Bu cahilce bir batıl inanç Orrec," dedi. "Senden utanıyorum. Seni daha iyi eğittiğimi sanırdım. Eğer gönlünde kötülük varsa, gözlerine bağladığın bir çaputun seni kötülükten koruyabileceğine inanıyor musun? Ve eğer gönlünde iyilik varsa, iyiliği nasıl yapacaksın şimdi? 'Yeli ottan bir duvarla yahut dalgayı sözle durdurabilir misin?' " O çaresizlikle, çocukken babasının evinde öğrenmiş olduğu Bendraman dualarına dönmüştü.</p>

  <p>Ben katılığımdan taviz vermeyince, "Sana yapmış olduğum kitabı yakayım mı o zaman? Artık sana bir faydası olmaz. Onu istemiyorsun. Gözlerini yumdun... hatta aklını yumdun," dedi.</p>

  <p>Bunun üzerine bağırdım: "Sonsuza kadar sürmeyecek anne!" Körlüğüme herhangi bir süre tanıma konusunda, tekrar görmeye başlayabileceğim gün hakkında konuşmak veya düşünmek istemiyordum. Bunu hayal bile etmek istemiyordum, çünkü ne olacak da böyle bir şeye imkân verecek bilmiyordum, yok yere umuda kapılmaktan korkuyordum. Ama annemin tehdidi, onun acısı bunu ağzımdan koparmıştı.</p>

  <p>"Ne kadar, o zaman?"</p>

  <p>"Bilmiyorum. Ben öğreninceye kadar..." Ama ne söyleyeceğimi bilemiyordum. Kullanamadığım bir marifeti kullanmayı nasıl öğrenecektim? Bütün hayatım boyunca buna uğraşmamış mıydım?</p>

  <p>"Babanın sana öğretebileceği her şeyi öğrendin," dedi annem. "Hem de haddinden çok fazla öğrendin." Ayağa kalkıp tek kelime etmeden yanımdan ayrıldı. Şalını omuzlarına atarken çıkardığı hışırtıyı ve salondan uzaklaşan ayak seslerini duydum.</p>

  <p>Böyle bir kızgınlığı uzun zaman sürdürebilecek yılmaz bir mizaca sahip değildi. O gece, birbirimize iyi geceler dilediğimizde, "Kitabını yakmayacağım canım oğlum. Göz bağını da," derken, sesindeki o tatlı pişmanlık yüklü tebessümünü hissedebiliyordum. O günden sonra bir daha yalvarmadı, bir daha karşı çıkmadı, körlüğümü olduğu gibi kabullenip, elinden geldiğince bana yardımcı olmaya çalıştı.</p>

  <p>Kör olmanın en kolay yolunun, sanki görüyormuşum gibi davranmak olduğunu fark ettim. Etrafta emeklemek, el yordamıyla ilerlemek değil de, bir duvarla karşılaşınca ona çarpmak, takıldığım zaman da düşmek daha iyiydi. Evin içinde, avlularda yolumu ezberledim ve bunların dışına çıkmadım ama elimden geldikçe açık havaya çıkıp geziniyordum. Beş yaşındayken bile bana sabır gösteren şimdi de onunla el yordamıyla uğraşmama katlanan iyi huylu Demirkırı'nı eyerleyip dizginlerini yerleştirdim, üzerine bindim ve onun canının istediği yerlere gittim. Bir kez eyere binince ve ahır avlusunun duvarlarının yankılarından kurtulunca bana yol gösterecek hiçbir şey kalmamıştı; bir tepenin yamacında da olabilirdim, yaylada, hatta Ay'da da. Ama Demirkırı nerede olduğumuzu biliyordu; ben de eskisi gibi düşüncesiz ve korkusuz bir binici olmadığımı biliyordum. Demirkırı bana göz kulak oldu ve beni tekrar eve getirdi.</p>

  <p>"Roddmant'a gitmek istiyorum," dedim, gözlerim mühürleneli yarım ay veya daha fazla bir zaman olduğunda. "Gry'dan bana bir köpek vermesini isteyeceğim." Bunu söylemeye karar vermek çok zor olmuştu, çünkü zavallı Hamneda ve ona yaptığım şey zihnime bıçakla kazınmış gibi gözümün önünden hiç gitmiyordu. Ama kör halimle bana yardımcı olacak bir köpek almak bir gece önce aklıma gelmişti ve iyi bir fikir gibi görünüyordu. Ayrıca Gry ile konuşmaya can atıyordum.</p>

  <p>"Köpek mi," dedi Canoc hayretle ama Melle hemen anladı ve, "Güzel bir fikir. Ben senin..." İyi bir binici olmamasına ve Demirkırı'na bile tedirgin binmesine rağmen benim yerime Roddmant'a gitmeyi teklif edeceğini düşünmüştüm ama, "Senin yanında gelirim, istersen," dedi.</p>

  <p>"Yarın gidebilir miyiz?"</p>

  <p>"Biraz erteleyin," dedi Canoc. "Tam Drummant'a gitmeye hazırlanıyorduk."</p>

  <p>Başıma gelenler nedeniyle Brantor Ogge ve daveti tamamen aklımdan çıkmıştı. Bu hatırlatma hiç hoşuma gitmedi. "Şimdi gidemem!" dedim.</p>

  <p>"Gidebilirsin," dedi babam.</p>

  <p>"Neden gitmek zorunda olsun? Biz neden gitmek zorundayız?" diye sordu annem.</p>

  <p>"Meseleyi anlatmıştım." Canoc'un sesi sertti. "Dostluk değilse bile ateşkes sağlanabilir. Belki bir de nişan teklifi..."</p>

  <p>"Ama Drum artık torununu Orrec’e vermek istemez!"</p>

  <p>"Vermez mi dersin? Orrec'in tek bir bakışıyla öldürebileceğini öğrendikten sonra? Marifetinin, düşmanlarını yok etmemek için gözlerini mühürleyecek kadar güçlü olduğunu bildikten sonra? Ah emin ol, böyle bir şeyi teklif etmekten ve bizim vereceğimiz her şeye razı olmaktan memnuniyet duyacaktır. Bunu anlayamıyor musun?"</p>

  <p>Daha önce babamın sesinde hiç böyle kaba, hiddetli bir zafer tınısı duymamıştım. Beni garip bir şekilde sarstı. Beni uyandırdı.</p>

  <p>İlk kez göz bağımın beni her türlü tehlikeye açık bırakmakla kalmadığını, aynı zamanda tehditkâr yaptığını fark ettim. Gücüm o kadar fazlaydı ki serbest bırakılamazdı, dizginlenmeliydi. Gözlerimdeki bağı açacak olsam... Ben kendim, Caddard'ın asası gibi, bir silahtım.</p>

  <p>Evdeki ve arazimizdeki insanların birçoğunun gözlerim mühürlendiğinden beri bana niye öyle davrandıklarını, yani benimle eskisi gibi rahat bir dostlukla değil de huzursuz bir saygıyla konuştuklarını, ben yaklaşırken sessizleştiklerini, sanki benim duymamamı dilercesine yanımdan sessizce geçtiklerini şimdi anlamıştım. Ben de, kör olduğum için benden kaçındıklarını, beni küçük gördüklerini sanıyordum. Benim neden kör olduğumu bildikleri için benden korktukları hiç aklıma gelmemişti.</p>

  <p>Nitekim hikâye kulaktan kulağa yayılırken büyüdükçe büyümüştü ve her türden ürkütücü olay benim marifetime yakıştırılmıştı. Bir koca sürü vahşi köpeği yok etmiştim, hepsini sidiktorbası gibi patlatmıştım. Sadece tepelere şöyle bir bakmakla Caspromant'taki bütün zehirli yılanları temizlemiştim. Yaşlı Ubbro'nun kulübesine şöyle bir göz atmamla o gece yaşlı adam felç olmuş, dili bağlanmıştı, üstelik onu cezalandırmamıştım da, hükmedilemeyen marifetim gelişigüzel hareket ediyordu. Kaybolmuş ak düveleri aramaya gittiğimde, onları gördüğüm an istemeden yok etmiştim. Bu başıboş ve dehşetli güçten korkumdan kendimi kör etmiştim -ya da Canoc beni kör etmişti- gerçi bir kısmı da hayır, diyordu, gözlerini bir bağla mühürledi sadece. Eğer bu hikâyelere inanmayan olursa onu alıp Dişbudak Deresi'nin orda harap haldeki tepeye götürüyorlar, çoraklaşmış toprak üzerindeki ölü ağacı, tarla farelerinin, köstebeklerin, sıçanların minik kemiklerini, patlamış kayaları, çatlamış taşları gösteriyorlardı.</p>

  <p>O zamanlar ben bu hikâyeleri bilmiyordum ama birdenbire, yaptıklarımda değil ama sözlerde, şöhretimde gizli yeni bir gücüm olduğunu fark etmiştim.</p>

  <p>"Drummant'a gideceğiz," dedi babam. "Zamanı geldi. Yarından sonra. Eğer yola erken çıkarsak hava kararırken oraya varırız. Sen kırmızı elbiseni al Melle. Drum'ın bana vermiş olduğu armağanı görmesini istiyorum."</p>

  <p>"Ay eyvah," dedi annem. "Ne kadar kalmamız icap ediyor?"</p>

  <p>"Beş veya altı gün, sanırım."</p>

  <p>"Ay eyvah, eyvah. Brantorun karısına ne götüreceğim şimdi? Ona misafir olarak bir hediye götürmeliyim."</p>

  <p>"Buna gerek yok.”</p>

  <p>"Var," dedi annem.</p>

  <p>"Mutfaktakilerden bir sepet bir şeye ne dersin?"</p>

  <p>"Pöh,” dedi annem. "Yılın bu zamanında hiçbir şey yok."</p>

  <p>"Bir sepet dolusu civcive ne dersin?" diye önerdim. O sabah annem beni kümes avlusuna çıkartmış ve yeni yumurtadan çıkmış civcivleri tutturmuş, cıvıldayan, sıcacık, tüy gibi hafif, yumuşacık, insanı gıdıklayan civcivleri elime koymuştu.</p>

  <p>"Tamam işte," dedi annem.</p>

  <p>İki gün sonra sabah erkenden yola çıktığımızda eyerine asılı bir sepet dolusu cıvıldayan civciv vardı. Ben yeni paltomu, adam paltomu giymiştim.</p>

  <p>Demirkırı'na benim binmem gerektiği için annem yüksekliği ve cüssesi onu korkutsa bile son derece güvenilir bir at olan Grişerit'teydi. Babam taya binmişti. Damgalı'nın eğitiminin çoğunu Alloc ile bana bırakmıştı, ama onu Damgalı'ya binerken görünce insan tay ile onun birbirleri için yaratılmış olduklarını anlıyordu: Yakışıklı, sinirli, mağrur ve gözüpek. Onu görmeyi çok isterdim. Ama ben iyi huylu Demirkırı'na bindim ve beni karanlıkta ileri doğru taşımasına izin verdim.</p>

  <p><a id="bookmark4"></a></p>
</body>
</html>
