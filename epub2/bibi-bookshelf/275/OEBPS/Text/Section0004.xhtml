<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="4"><u><br /></u></h1>

  <p style="text-align: center;"><font size="9"><u>4</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">DAĞDAKİ SOYLAR ARASINDA kan davaları ve bağlar hatırlanmayacak kadar, akıl almayacak kadar eskilere dayanır. Casprolarla Drumların arası hep açık olmuştur. Caspro, Rodd ve Barre'lar ise hep dost olmuşlardır, daha doğrusu aralarındaki kan davalarını zaman içinde halledecek kadar dostturlar.</p>

  <p>Drumlar daha çok koyun çalmak ve toprak gasp etmekten zenginleşirken, diğer üç aile zor günler geçiriyordu. Onların heybetli günleri geride kalmış gibiydi, özellikle de Casproların. Arazimizi, otuz kadar toprak kölesi ve çiftçi ailesini elimizde tutuyor olmamıza rağmen, Kör Caddard'ın zamanında bile bizim soyun gücü ve sayısı tehlikeli ölçüde azalmıştı.</p>

  <p>Her çiftçinin marifeti olmasa da, soy ile eskilere dayanan akrabalığı vardır; toprak kölesinin marifeti de, bizimle akrabalığı da yoktur. Her ikisinin de, bulundukları araziye sahip olan aileye karşı sadakat yükümlülükleri ve toprak üzerinde hakları olur. Toprak kölesi ve çiftçi ailelerinin çoğu, üzerinde çalıştıkları topraklarda brantorun ailesi kadar, hatta daha uzun zamandır yaşıyordur. Ürünün işlenmesi, toplanması, hayvanlar, ormanlar ve diğer şeyler uzun süreli âdetler ve sıkça yapılan toplantılarla paylaştırılır. Bizim arazideki insanlara, brantorun onların yaşamları veya ölümleri üzerinde hak sahibi olduğunu hatırlatmaya pek gerek kalmazdı. Caddard'ın Tibro'ya bedel olarak vermiş olduğu iki toprak kölesi nadir ve pervasız bir zenginlik ve güç gösterisiydi ki, bu da istilacıları aşırı cömertliğinin ağına düşürmüş ve araziyi kurtarmasını sağlamıştı. Belki de verilen bu bedel, marifetin kendisinden daha güçlüydü. Caddard bunu akıllıca kullanmıştı. Ama Erroy'un Geremant'ta, Ogge'nin Drummant'ta yaptığı gibi, brantorlar güçlerini kendi halklarına karşı kullanınca işler çığırından çıkmıştı.</p>

  <p>Barre marifeti böyle meselelerde hiçbir zaman pek işe yaramamıştır. Vahşi hayvanları ormandan çağırmak, bir tayı sakinleştirmek veya bir av köpeğine durumu izah etmek gerçekten de bir marifetti; ama tek bir bakış ve tek bir sözle samanlığı aleve verebilecek, insanı köpeğiyle birlikte öldürebilecek adamlara karşı bir üstünlük sağlamıyordu. Barre'lar, yıllar önce arazilerini Carrantage'dan Helvarlara kaptırmışlardı. Bu soydan gelen bazı aileler dağdan aşağıya inerek batıdaki arazilerimize yerleşmiş, buralarda evlenmişlerdi. Marifetlerini zayıflatmamak veya kaybetmemek için soylarını saf tutmaya çalışıyorlardı, ama tabii ki her zaman bunu başaramıyorlardı. Bizim çiftçilerin birkaçı Barre idi. Hayvanlarımızı tedavi edip bakanların, tavuklarımızı yetiştirenlerin, av köpeklerimizi eğitenlerin hepsi damarlarında Barre kanı taşıyan çiftçi hanımlarıydı. Geremant, Cordemant ve Roddmant'ta hâlâ safkan Barre'lar vardı.</p>

  <p>Bıçak marifetine sahip Roddlar savunma ve saldırı yapabilecek, diledikleri zaman diledikleri yerde hak iddia edebilecek durumdaydılar, ama genellikle bunu yapmaya niyetleri olmazdı. Onlar kavgacı insanlar değildi. Yağmadan ziyade geyik avına düşkünlerdi. Saygın dağlıların çoğunun aksine, kaliteli büyükbaş hayvanları çalmaktansa yetiştirmeyi tercih ederlerdi. Bir zamanlar Caspromant'ın nam salmasına neden olan kaymak beyazı öküz aslında Roddlar tarafından yetiştirilmişti. Benim atalarım, sonunda kendi sürülerini elde edinceye kadar inekleri ve boğaları buzağı halindeyken Roddmant'tan çalmışlardı. Roddlar kendi topraklarında çalışmış, büyükbaş hayvan yetiştirmiş, iyi kötü geçinmiş, ama ne uzamış, ne kısalmışlardı. Barre'larla epeyce evlilik yapmışlardı; o yüzden ben çocukken Roddmant'ın iki brantoru vardı, Gry'ın annesi Parn Barre ile babası Ternoc Rodd.</p>

  <p>Dağ âdetleri uyarınca ailelerimizin arası nesillerdir iyiydi ve babamla Ternoc yakın dosttular. Dunet'e düzenlenen büyük akında Ternoc sarkık dudaklı çiftlik atını babamın yanında sürmüştü. Ganimetten payına düşen, kısa bir süre sonra Cordemant’tan Bata Caspro'ya verdiği küçük toprak kölesi kızlardan biri olmuştu. Kızı vermişti çünkü Bata Caspro kızın kardeşini almıştı ve iki kardeş birbirleri için salya sümük ağlıyorlardı. Akından bir yıl önce Ternoc ile Parn evlenmişlerdi. Parn Roddmant'ta yetişmişti ve damarlarında biraz Rodd kanı vardı. Annem beni doğurduktan bir ay sonra, Parn da Gry isminde bir kız doğurmuştu.</p>

  <p>Gry ile ben daha bebekken arkadaş olmuştuk. Küçükken ailelerimiz birbirlerini sık sık ziyaret ederdi, biz de kaçıp oyunlar oynardık. Sanırım Gry'ın marifetini kullandığını ilk gören ben olmuştum, gerçi bunu sahiden mi hatırlıyorum yoksa bana anlattığı bir şeyi hayalimde mi canlandırıyorum emin değilim. Çocuklar kendilerine anlatılan şeyleri görebilirler. Görmüş olduğum şey şu: Roddmant'ın mutfak avlusunun yan tarafında toprağa oturmuş çöpten evler yapıyoruz; evin arkasında uzanan küçük ormandan bir erkek geyik çıkıyor, kocaman bir geyik. Bize doğru yürüyor. Dev gibi bir hayvan, evden bile daha büyük; göğe uzanan kocaman, dallı budaklı boynuzları ağır ağır sallanıyor. Yavaşça, ama doğrudan Gry'a yanaşıyor. Gry elini uzatıyor, hayvan da burnunu, sanki selam verir gibi onun avucunun içine dayıyor. "Neden buraya geldi?" diyorum. "Onu ben çağırdım," diye cevap veriyor. Bütün hatırladığım bu.</p>

  <p>Yıllar sonra babama hatırladıklarımı anlattığım zaman, öyle bir şeyin olamayacağını söyledi. Gry'la ben dört yaşından büyük değildik; çocuk dokuz veya on yaşını doldurmadan marifetin çok nadir kendini gösterdiğini söyledi babam.</p>

  <p>"Caddard üç yaşındaydı," dedim.</p>

  <p>Annem serçeparmağımın yan kısmına, kendi serçeparmağının yan kısmıyla dokundu: <i>Babana karşı çıkma.</i> Canoc aksi ve tedirgindi, ben de dikkatsiz ve düşüncesizdim; annem en narin, en hissedilmez taktiklerle onu benden, beni de ondan koruyordu.</p>

  <p>Gry sahip olunabilecek en mükemmel oyun arkadaşıydı. Birlikte başımızı bir sürü önemsiz belaya sokardık. En kötüsü tavukları serbest bıraktığımız seferkiydi. Gry tavuklara bir sürü numara yaptırabileceğini iddia etmişti: Sıra halinde yürütmek, parmağına sıçramalarını sağlamak. "Bu benim marifetim," demişti böbürlenerek. Altı ya da yedi yaşlarındaydık. Roddmant'taki büyük kümes avlusuna gittik ve piliçlerden bir kısmını köşeye sıkıştırıp bir şeyler öğretmeye çalıştık - herhangi bir şey, ne olursa olsun. Bu uğraş o kadar yorucu, o kadar sürükleyiciydi ki, bütün tavuklar horozun peşinden ormana gidinceye kadar avlu kapısını sonuna dek açık bıraktığımızı fark etmedik. Sonra herkes tavukların etrafını çevirip kümese sokmaya çalıştı. Onları çağırabilecek tek kişi olan Parn, ava gitmişti. En azından tilkiler bize minnettar kalmıştır. Kümesin avlusu onun sorumluluk alanına girdiği için Gry kendini çok suçlu hissetmişti. O kadar çok ağladığını bir daha hiç görmedim. Bütün akşam boyunca ve ertesi gün, kaybolan tavukları kederli bir bıldırcın gibi alçak sesle çağırarak ormanda dolaştı: "Bidi! Lili! Snowi! Fan!"</p>

  <p>Adeta ne zaman Roddmant'ta olsak, başımızı derde sokuyorduk. Gry anne babasıyla veya sırf babasıyla Caspromant’a geldiğinde hiç felaket yaşanmıyordu. Annem Gry'ı çok severdi. Aniden, "Orada dur Gry!" derdi. Gry kıpırdamadan dururdu; yedi yaşındaki kız sonunda utanıp kıkırdamaya başlayıncaya kadar annem onu seyrederdi. "Kıpırdama ama,” derdi annem. "Görmüyor musun, seni öğreniyorum ki tıpkı sana benzeyen bir kızım olsun. Nasıl yapılacağını bilmek istiyorum."</p>

  <p>"Orrec'e benzeyen başka bir oğlan sahibi olabilirsiniz," demişti Gry, ama annem, "Hayır! Bir Orrec yeter. Benim bir Gry'a ihtiyacım var!" demişti.</p>

  <p>Gry'ın annesi Parn garip, huzursuz bir kadındı. Marifeti çok güçlüydü, kendisi de yabani bir mahluka benziyordu. Hayvanları çağırma konusunda avcılar arasında pek revaçtaydı ve genellikle evde olmaz, uzakta, neredeyse dağların öte yanındaki arazilerden birinde avda olurdu. Roddmant'ta olduğu zamanlar etrafında hep bir kafes varmış gibiydi, insana parmaklıkların arasından bakardı sanki. Kocası Ternoc ile birbirlerine karşı kibar ve çekingendiler. Kızına pek öyle bir düşkünlüğü yoktu, adilane bir kayıtsızlıkla, diğer çocuklarından ayrı tutmazdı onu.</p>

  <p>"Annen sana marifetini nasıl kullanman gerektiğini öğretiyor mu?" diye sormuştum Gry'a bir keresinde, marifetimin nasıl kullanılacağı konusunda babam tarafından eğitilmemin vermiş olduğu bir büyüklenmeyle.</p>

  <p>Gry başını sallamıştı. "Annem, marifetini sen kullanmazsın, marifet seni kullanır, diyor."</p>

  <p>"Nasıl denetlemen gerektiğini öğrenmelisin," dedim ciddi ve sert bir edayla.</p>

  <p>"Buna ihtiyacım yok," dedi Gry.</p>

  <p>İnatçı ve kayıtsızdı - zaman zaman annesine çok benziyordu. Benimle tartışmazdı, kendi görüşünü savunmaz, değiştirmezdi. Ben kelimelerin peşindeydim. O sessizliğin. Ama annem hikâyeler anlattığında Gry sessizlik içinde onu dinler, her kelimeyi duyar, aklında tutar, değer verir ve düşünürdü.</p>

  <p>"Sen bir dinleyicisin," dedi Melle ona. "Sadece bir çağırıcı değil, bir dinleyicisin de. Sıçanları dinliyorsun, değil mi?"</p>

  <p>Gry başıyla onayladı.</p>

  <p>"Ne söylüyorlar?"</p>

  <p>"Farece şeyler," dedi Gry. Çok utangaçtı, içtenlikle sevdiği Melle'den bile utanıyordu.</p>

  <p>"Sanırım bir çağırıcı olarak, benim kilerimde yuva yapmış sıçanları çağırabilir, onlara gidip ahırda yaşamalarını söyleyebilirsin değil mi?"</p>

  <p>Gry bu konuda düşündü.</p>

  <p>"Bebeklerini de taşımaları gerekecek," dedi.</p>

  <p>"Aa," dedi annem. "Hiç aklıma gelmemişti. Neyse boş ver. Ayrıca, ahırda kedi var."</p>

  <p>"Kediyi kilere getirebilirsiniz," dedi Gry. Aklının nasıl çalıştığını anlamak zordu; sıçanların açısından bakıyordu, kedinin açısından, annemin açısından, hem de aynı anda. Dünyası, derinliği ölçülemeyecek kadar karmaşıktı. Kendi fikirlerini savunmazdı, çünkü hemen her konuda birbiriyle çelişen fikirleri vardı. Yine de onu fikrinden caydıramazdınız.</p>

  <p>"Karıncalara iyi davranan kızın hikâyesini anlatabilir misiniz?" diye sordu anneme, çekinerek, sanki çok büyük bir zahmet verecekmiş gibi.</p>

  <p>"Karıncalara iyi davranan kız," diye tekrarladı annem, sanki hikâyenin başlığını ezberlemeye çalışıyormuş gibi. Gözlerini kapattı.</p>

  <p>Bize anlattığı hikâyelerin çoğunun çocukken okuduğu bir kitaptan olduğunu ve bize anlattığı zaman, kendisini sanki o kitabı okuyormuş gibi hissettiğini söylerdi. Bunu bize ilk söylediğinde Gry, "Kitap nedir?" diye sormuştu.</p>

  <p>Yani annem bize, olmayan bir kitaptan okuyordu.</p>

  <p>Çok çok önceleri, Kumbelo'nun Krallığı sırasında, köyün birinde dört kızıyla dul bir kadın yaşarmış. Kadıncağız onulmaz bir hastalık yüzünden yatağa düşünceye kadar, gayet güzel geçinip gidiyorlarmış. Bilge bir kadın gelip onu iyicene muayene ettikten sonra, "Seni, Deniz Kuyusu'nun suyundan başka bir şey iyi edemez," demiş.</p>

  <p>"Vay bana, vaylar bana, o zaman öleceğim demektir," demiş dul kadın, "bu hasta halimle ben oraya nasıl giderim?"</p>

  <p>"Dört tane kızın yok mu?" demiş bilge kadın.</p>

  <p>Bunun üzerine dul kadın en büyük kızına Deniz Kuyusu'na gidip bir kupa su getirmesi için yalvarmış, gidersen bütün sevgimi sana veririm, üstüne en güzel başlığım da senin olur, demiş.</p>

  <p>Böylece en büyük kız yola koyulmuş, bir süre yürümüş, sonra dinlenmek için bir yere oturmuş; oturduğu yerde ölü bir eşekarısını yuvalarına sürüklemek için cebelleşen bir sürü karınca görmüş. "Ay, pis şeyler," demiş ve onları topuğuyla ezerek yoluna devam etmiş. Deniz kıyısı epey uzaktaymış, ama oflaya poflaya yürüyüp sonunda denize varmış; denizin koca koca dalgaları kumsalda patlayıp duruyormuş. "Aaa yeter ama!" demiş kız ve kupasını en yakındaki dalgaya daldırarak suyu eve götürmüş.</p>

  <p>"Al suyu getirdim anne," demiş; annesi de suyu içmiş. Aman ne acı suymuş o, hem tuzlu hem acıymış! Kadının gözleri yaşarmış. Ama yine de kızına teşekkür etmiş ve ona en iyi başlığını vermiş. Kız da başlığı takıp dışarı çıkmış ve çok geçmeden kendisine bir yavuklu bulmuş.</p>

  <p>Ama anne iyileşeceğine daha da kötüleşince ikinci kızından Deniz Kuyusu'na gidip su getirmesini istemiş; getirirse annesinin sevgisini ve en güzel dantel elbisesini kazanacakmış. Böylece kız yola çıkmış. Yolda dinlenmek için bir yere oturmuş. Oracıkta otururken, öküzüyle çift süren bir adam görmüş; boyunduruk hayvanın boynuna tam oturmadığından sürtüne sürtüne hayvanın boynunu yaralıyormuş. Ama kız hiç oralı olmamış. Yoluna devam etmiş ve deniz kıyısına varmış. Denizin o koca dalgalarıyla kumsalı dövdüğünü görmüş. "Aman yeter artık!" demiş ve kupayı hemencecik suya daldırıp eve seğirtmiş. "Al suyu getirdim anne, şimdi bana elbiseyi ver," demiş. Su o kadar tuzlu, o kadar tuzlu ve acıymış ki kadıncağız zar zor yutabilmiş. Kız dışarıya dantel elbisesiyle çıkar çıkmaz kendisine bir yavuklu bulmuş, ama anacığı ölümün pençesinde yatıyormuş. Üçüncü kızından gitmesini isteyecek nefesi zor bulmuş kendisinde. "İçtiğim su Deniz Kuyusu'nun suyu olamaz," demiş, "zehir gibi tuzluydu. Haydi git, bütün sevgimi sana vereceğim."</p>

  <p>"Sevginden bana ne, başını soktuğun şu evi ver de gideyim," demiş üçüncü kız.</p>

  <p>Annesi de vereceğini söylemiş. Kız kararlılıkla yola koyulmuş, hiç oyalanmadan denizin kıyısına gitmiş. Tam kum tepeciklerinin üzerinde kırık kanatlı gri bir kaza rastlamış. Kaz kanatçığını sürüyerek kızın yanına gelmiş. "Çekil yolumdan salak şey," demiş kız ve sahile inip kumların üzerinde patlayan, gümbürdeyen koca dalgaları görmüş. "Aa yeter ama bu kadarı!" demiş ve kupasını denize daldırdığı gibi eve dönmüş. Anacığı denizin tuzlu ve acı suyunu tadar tatmaz, "Haydi bakalım anne, hemen gidiyorsun," demiş kızı, "artık burası benim evim."</p>

  <p>"Kendi yatağımda ölmeme izin vermeyecek misin evladım?"</p>

  <p>"Eğer elini çabuk tutarsan olur," demiş kız. "Acele et, çünkü kapı komşumuzun oğlu benimle malım mülküm için evlenmek istiyor; ablalarımla birlikte bu evde kocaman bir düğün tertipleyeceğiz."</p>

  <p>Böylece zavallı kadıncağız gözlerinden acı ve tuzlu yaşlar akıtarak ölmek için yatağına uzanmış. Kızlarının en küçüğü yanına gelerek, alçak sesle, "Ağlama anneciğim. Ben gidip o sudan bir içimlik getiririm," demiş.</p>

  <p>"Nafile evladım. Deniz çok uzakta, sen de pek küçüksün, sonra sana verecek bir şeyim de kalmadı, öleyim ben daha iyi."</p>

  <p>"Olsun, ben yine de bir deneyeceğim," demiş kız ve yola koyulmuş.</p>

  <p>Yürürken, yol kenarında, arkadaşlarının ölülerini taşımaya çalışan karıncalara rastlamış. "Durun size yardım edivereyim," demiş kız, sonra da ölü karıncaların hepsini avucuna toplamış, karınca yuvasının yanına götürüp yere bırakmış.</p>

  <p>Yoluna devam etmiş ve tarlayı sürerken boyunduruğa sürtünmekten boynunda kanlı yaralar açılmış olan öküzü görmüş. "Dur şu boyunduruğu yerine yerleştireyim," demiş çiftçiye; önce önlüğünü çıkartıp boyunduruğun altına yastık yapmış, sonra da boyunduruğun öküzün boynuna rahatça oturmasını sağlamış.</p>

  <p>Uzun uzun yürüdükten sonra sonunda kıyıya yaklaşmış, kumların üzerinde kırık kanatlı gri kaz duruyormuş. "Ah zavallı kuş," demiş kız; eteğinin ucunu yırtmış ve kazın kanadını sarmış, belki iyileşir diye.</p>

  <p>Nihayet deniz kıyısına varmış. O gelince koca dalgalar dinmiş, deniz çarşaf gibi pırıl pırıl önünde uzanmış. Deniz suyunu tatmış, hem tuzlu, hem de acıymış. Açıkta bir ada görmüş, parlayan denizin üzerinde bir dağ yükseliyormuş. "Deniz Kuyusu'na nasıl ulaşacağım?” demiş. "O kadar uzağa yüzemem ki." Ama ayakkabılarını çıkartmış ve yüzmek için denize doğru yürümeye başlamış ki dıgıdık dıgıdık diye yaklaşan sesler duymuş, bakınca ne görsün; kumların üzerinden kendisine gümüş boynuzlu ak bir öküz yaklaşıyor. "Gel," demiş öküz, "sırtıma atla, ben seni taşırım." Kız öküzün sırtına çıkmış, boynuzlarını tutmuş ve suya girmişler; öküz yüze yüze o uzaktaki adaya kadar onu götürmüş.</p>

  <p>Adadaki kayalar duvar gibi dik, cam gibi pürüzsüzmüş. "Ah Deniz Kuyusu'na nasıl erişeceğim?" demiş kız. "Ben bu kadar yükseğe tırmanamam ki." Ama yine de kayalara tırmanmak için uzanmış. Kartaldan da büyük gri bir kaz uçup gelmiş kızın yanına. "Haydi," demiş kaz, "sırtıma çık, ben seni taşırım." Böylece kız kazın sırtına binmiş ve kaz da kızı adanın zirvesine taşımış. Burada içi berrak suyla dolu derin bir kuyu varmış. Kız kupasını bu suya daldırmış. Gri kaz onu sırtında kıyıya geri götürürken ak öküz de yüze yüze peşlerinden gelmiş.</p>

  <p>Ama gri kaz kumlara ayak basar basmaz, uzun boylu, yakışıklı bir delikanlı oluvermiş. Kızın eteğinin bir parçası da delikanlının sağ kolundan sarkıyormuş.</p>

  <p>"Ben denizin beyiyim," demiş oğlan, "ve seninle evlenmek isterim."</p>

  <p>"Ama önce suyu anneme götürmem lazım," demiş kız.</p>

  <p>Böylece ikisi birlikte ak öküze binip köye dönmüşler. Annesi can çekişiyormuş. Ama sudan bir yudum içer içmez başını kaldırmış. Bir yudum daha alınca oturmuş. Sonraki yudumda ayağa kalkmış. Bir yudum daha içince oynamaya başlamış.</p>

  <p>"Bu dünyanın en tatlı suyu," demiş. Ondan sonra anne, küçük kız ve denizlerin beyi ak öküze binerek gümüş saraya gitmişler; burada bey ile kız evlenmiş ve dul anacıkları da düğünde bol bol oynamış.</p>

  <p>"Peki ya karıncalar," diye fısıldadı Gry.</p>

  <p>"Haa, karıncalar mı?" dedi annem. "Peki karıncalar vefa borçlarını ödememişler mi? Yo! Onlar da ellerinden geldiğince hızlı hızlı yürüyerek düğüne gelmişler ve yanlarında yüzlerce yıldır karınca yuvalarının dibinde, toprağın altında kalmış altın bir yüzük getirmişler; işte bu yüzükle delikanlı ile küçük kız evlenmişler!"</p>

  <p>"En son sefer," dedi Gry.</p>

  <p>"En son sefer mi?"</p>

  <p>"En son sefer dediydin ki... karıncalar gidip ablaların düğünündeki bütün pastaları ve tatlıları yemişler."</p>

  <p>"Yemişler zaten. Onu da yapmışlar. Karıncalar çok iş çıkartırlar ve aynı anda her yerde vardırlar," dedi annem ciddiyetle; sonra bir kahkaha attı, hepimiz güldük çünkü annem karıncaları unutmuştu.</p>

  <p>Gry'ın, kitap nedir, diye sorması, annemi Taş Ev'de ihmal edilmiş veya önemsenmemiş bazı meseleleri düşünmeye itmişti. Caspromant'ta kimse okuyup yazamıyordu; koyunları da çomaklara çentik atarak sayıyorduk. Bu bizim için utanç verici bir şey değildi, ama onun için öyleydi. Evini ziyarete gitmeyi veya ailesinden birilerinin dağları ziyarete gelmesini hiç hayal etmiş miydi bilmiyorum; her ikisinin de olması pek muhtemel değildi; ama ya çocuklar? Ya oğlu aşağıya, dünyanın kalan kısmına eğitimsiz bir dilenci gibi cahil olarak iner de şehir sokaklarında dolaşırsa? Bunu gururuna yediremezdi.</p>

  <p>Dağlarda hiç kitap yoktu, annem de kendi kitaplarını yaptı. İnce ketenden kareler perdahladı ve bunları oklavalar arasına gerdi. Meşe mazısından mürekkep, kaz tüylerinden kalem yapmıştı. Bize bir ilk okuma kitabı hazırlayarak, okumasını öğretti. Bize yazmasını da öğretti; ilk başlarda bir çomakla toprak üzerine, sonra gerilmiş keten üzerine tüy kalemlerle, nefeslerimizi tutarak korkunç çizgiler çiziyor, lekeler yapıyorduk. Annem keteni yıkıyordu, biz de yeniden yazıyorduk. Gry bütün bunları çok zor bulmuştu ve sadece anneme olan sevgisinden dolayı bırakmamıştı. Oysa bana dünyanın en kolay şeyi gibi gelmişti.</p>

  <p>"Bana bir kitap yaz!" dedim; böylece Melle benim için Raniu'yu yazdı. İşini çok ciddiye almıştı. Aldığı eğitim ışığında, eğer sadece tek bir kitabım olacaksa, bunun kutsal tarihle ilgili olması gerektiğini düşünmüştü. <i>Hz. Raniu'nun Yaptığı İşlerin ve Gösterdiği Mucizelerin Tarihi</i>'nden bazı bölümleri ve kitabın dilini hatırlıyordu; gerisini kendince anlatmıştı. Kitabı bana dokuzuncu yaş günümde verdi: Başından sonuna kadar soluk, resmi yazıyla kaplı, mavi boyalı iple üstten birbirine dikilmiş, perdahlanmış ketenden kırk kare. Kitabı elimden bırakamadım. Kitabı satır satır ezberlediğimde bile, sadece anlattıkları hikâye için değil, içlerinde saklı olan şeyi değerli bulduğum için yazılı sözleri tekrar tekrar okudum. İçlerinde tüm diğer hikâyeler de saklıydı. Annemin anlatmış olduğu hikâyeler. Henüz kimsenin anlatmadığı hikâyeler.</p>
</body>
</html>
