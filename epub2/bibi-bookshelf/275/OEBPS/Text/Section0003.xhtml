<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="3"><u><br /></u></h1>

  <p style="text-align: center;"><font size="9"><u>3</u></font></p>

  <p class="ilk"><br /></p>

  <p class="ilk"></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">BABAMIN BANA ANLATTIĞI diğer hikâye Dunet akını hakkındaydı ve o hikâyenin tamamını çok sevmiştim, çünkü olabilecek en mutlu sona sahipti. Beni ilgilendirdiği kadarıyla, hikâye benimle bitiyordu.</p>

  <p>Babam, kendisine eş arayan genç bir adammış. Corde ve Drum arazilerinde soyumuzdan insanlar yaşıyormuş. Dedem Corde'larla iyi geçinmek için elinden geleni yapıyor, ayrıca Drumlarla eski kırgınlıkları tamire uğraşıyormuş. Onlara karşı akınlara katılmıyor, halkının onlardan koyun çalmasına veya sığırlarını yağmalamasına müsaade etmiyormuş. Tüm bunları sırf o arazilerdeki akrabalarına olan yakınlığından değil, günün birinde oğlunun onların arasından bir eş seçebileceğini umduğundan yapıyormuş. Bizim marifetimiz babadan oğula geçiyor ama temiz soydan gelen bir annenin de marifeti güçlendirdiğine şüphe yok. O yüzden, bizim arazide temiz soydan gelen bir kız olmadığı için Cordemant'a çevirmişiz yüzümüzü. Orada bizim soyumuzdan birkaç delikanlı yaşıyormuş, ama evlenilebilecek tek bir kız varmış. O kız da Canoc'tan yirmi yaş büyükmüş. Bu tarz "marifeti koruma" evlilikleri sıkça görülür aslında. Fakat Canoc tereddüt etmiş ve Orrec bunu ona dayatamadan Drummant'tan Brantor Ogge bu kızı en küçük oğluna istemiş. Corde'lar Ogge'nin elinin altındaymış ve kızı ona vermişler.</p>

  <p>Böylece aynı soydan bir gelin tedarik etmek sadece Drummant'tan Casprolara kalmış. Büyümeleri için birkaç yıl daha tanınacak olursa, bu işi kıvırabilecek iki kız varmış. Onlar da evlenip akrabalarının arazisine gitmekten memnun olurlarmış. Ama Drumlar ile Casprolar arasındaki eski nefret Brantor Ogge'de çok güçlüymüş. Orrec'in girişimlerini geri çevirmiş, tekliflerine kızmış ve kızları biri on dört, diğeri on beş yaşlarındayken bir çiftçi ile bir toprak kölesine vermiş.</p>

  <p>Bu evlilikler kızlara ve geldikleri soya hakaret etmekle birmiş, daha da kötüsü, bizim marifetimizi zayıflatma amacını taşıyormuş. Araziler arasında Ogge'nin bu küstahlığını pek takdir eden olmamış. Güçler arasındaki adil bir çekişme başka bir şeydir, bir güce yapılan haksız saldırı başka. Fakat Drummant çok güçlü bir araziymiş ve Brantor Ogge dilediğini yaparmış.</p>

  <p>Böylece Caspro kanından gelen, Canoc'un evlenebileceği hiç kız kalmamış. Babam bana şöyle demişti: "Aslında Ogge beni Cordemant'taki yaşlı hanımdan ve Drummant'taki zavallı tavuk suratlı kızlardan kurtarmış oldu. O yüzden ben de babama akına gideceğimi söyledim."</p>

  <p>Orrec onun Küçük Vadi'deki ufak arazileri veya belki de kuzeyde iyi atları ve güzel kadınlarıyla nam salmış Morgamant'ı kastettiğini düşünmüş. Ama Canoc'un aklında daha gözüpekçe bir macera varmış. Caspromant'ın genç ve yiğit çiftçilerinden, Cordemantlı bazı Casprolardan, Ternoc Rodd'dan ve birkaç toprak kölesi çalmanın veya ganimet toplamanın fena bir fikir olmadığını düşünen diğer genç adamlardan oluşan bir birlik meydana getirmiş; bir mayıs sabahı hepsi Yar'ın altındaki Kavşak'ta buluşmuşlar ve güneye inen dar yoldan atlarını sürmüşler.</p>

  <p>Yetmiş yıldır ovaya düzenlenen ilk akınmış bu.</p>

  <p>Çiftçiler sert, kalın deri ceketler giymiş, bronz başlıklar takmışlar, eğer kan dökülecek olursa diye de yanlarına mızrak, sopa, uzun hançer almışlar. Bizim soydan olanlar ise kara keçeden etek ve palto giyerek çıplak bacakla, uzun siyah saçları örülüp toplanmış, başları açık gidiyorlarmış. Av bıçağı ile gözlerinden başka silah taşımıyorlarmış.</p>

  <p>"Şöyle bir bakınca, keşke önce gidip Morga atlarından biraz çalsaydık, diye düşünmüştüm," dedi Canoc. "Bazılarımızın bindiği hayvanlar olmasa görüntümüz yerindeydi. Bende Kral vardı" -Demirkırı'nın atası, hayal meyal hatırladığım yüksek, kızıl bir attı- "ama Ternoc çift sürmekte kullanılan sarkık dudaklı bir ata biniyordu ve Barto'da tek gözlü alaca bir midilli vardı. Gerçi katırlar gösterişliydi, babamın yetiştirdiği güzel hayvanlardan üç tane. Katırları yedeğimize almıştık. Ganimetlerimizi eve onlar taşıyacaklardı."</p>

  <p>Güldü. Bu hikâyeyi anlatırken neşesi hep yerinde olurdu. O küçük kafileyi hayalimde canlandırabiliyorum: Dar, otlu, taşlı patikada atlarıyla zar zor ilerleyen bu parlak gözlü, sert delikanlılar dağlardan aşağıdaki dünyaya iniyorlardı. Arkalarına dönüp baksalardı Airn Dağı'nı, yalçın gri kayalıklarıyla Barric'i ve son olarak da hepsinden yüksek, başı karlı büyük Carrantage'ı göreceklerdi.</p>

  <p>Önlerinde, göz alabildiğine otla kaplı tepeler uzanıyordu; "yeşil zümrüt" derdi babam, gözleri o zengin, boş toprakların anısına bakarken.</p>

  <p>At sürdükleri ilk gün kimseyle karşılaşmamışlar, insanların izine bile rastlamamışlar, ne büyükbaş, ne de küçükbaş hayvan görmüşler; sadece bıldırcınlar ve havada daireler çizen atmacalar varmış. Ova insanları, dağlılarla aralarında geniş bir şerit bırakmış. Akıncılar Barto'nun tek gözlü midillisinin yavaş adımlarına uyarak bütün bir gün at sürüp, bir tepe yamacında konaklamışlar. Ancak ertesi gün, sabahın ilerleyen vakitlerinde taşlardan çitlerle çevrilmiş tepelerde koyun ve keçi görmeye başlamışlar; sonra uzakta bir çiftlik evi, akarsuların açtığı bir vadide bir değirmen görmüşler. Patika büyüyüp araba yolu olmuş, sonra sürülmüş tarlalar arasında ilerleyen bir anayola dönüşmüş; en nihayetinde, güneşli bir yamaçta kurulmuş dumanlı, kırmızı damlı Dunet kasabası çıkıvermiş önlerine.</p>

  <p>Babamın akına giderken neye niyetlenmiş olduğunu bilmiyorum - dehşete düşmüş kasabalılar üzerine savaşçıların ani ve amansız bir saldırısına mı, yoksa etkileyici bir girişten sonra korku salan, tekin olmayan güçlerin tehdidiyle taleplerde bulunmaya mı. Ne yapmayı hayal ettiyse etmiş, ama oraya varınca yanındakileri sokaklara naralar atarak, silahlarını savurarak dörtnala sokmamış da ağırbaşlılıkla, düzgün bir sıra halinde girmişler kasabaya. Böylece, pazarın kurulu olduğu bir günde kalabalığın, sürülerin, arabaların, atların arasından geçmişler; insanlar aniden onları görüp, "Dağlılar! Cadılar!" diye bağırıncaya kadar, tam meydana, pazar yerine kadar fark edilmeden girmişler. Kasabalıların kimisi kaçmak veya kapılarını sürgülemek için koşmuş, kimisi pazardaki mallarını kurtarmak için seğirtmiş; kaçanlar, neler olup bittiğini görmek için gelenler tarafından meydana kıstırılmış, panik ve kargaşa yaşanmış, tezgâhlar devrilmiş, tenteler sökülmüş, ürken atlar çifte atmaya başlamış, büyükbaş hayvanlar böğürmüş; Caspromant çiftçileri mızraklarıyla sopalarını balıkçı kadınlara ve tenekecilere doğru savurmaya başlamış. Canoc onlara sakin olmalarını söylemiş; tezgâhlardan kaptıkları malları -pembe bir şal, bakır bir tencere- inatla bırakmak istemeyen adamlarını nihayet etrafına toplayıncaya kadar gücüyle kasaba halkını değil, kendi adamlarını tehdit etmiş.</p>

  <p>"Dişe diş bir dövüşte kaybedeceğimizi anlamıştım. O insanlardan yüzlerce vardı... yüzlerce!" dedi.</p>

  <p>Bir kasabanın nasıl bir şey olduğunu nereden bilebilirdi ki? Hayatında hiç kasaba görmemişti.</p>

  <p>"Talan etmek için evlere girsek ayrılmış olurduk ve bizi birer birer avlarlardı. Sadece Ternoc'la bende saldıracak veya savunacak kadar marifet vardı. Zaten ne alacaktık? Her tarafta bir sürü ıvır zıvır vardı, her yerde, yiyecek, eşya, giysi, sonu yoktu ki! Hepsini nasıl alacaktık? Neyin peşindeydik? Ben kendime bir eş istiyordum ama böyle bir yerde bunun nasıl olacağını bilemiyordum. Ayrıca dağlarda gerçekten ihtiyacımız olan şey, çalışacak birileriydi. İçlerine korku salamazsam, hem de bunu çabucak yapmazsam üzerimize çullanacaklardı. O yüzden, ne olduğunu bildiklerini umarak ateşkes bayrağını kaldırdım. Biliyorlardı. Pazar yerinin tepesindeki büyük evin pencerelerinde birkaç adam kendilerini gösterip bir kumaşı bize doğru salladılar.</p>

  <p>"O zaman, 'Ben Caspromant'ın öz soyundan Canoc, sizin de şahit olacağınız gibi çözme marifeti ve gücüne sahibim,' diye seslendim. Önce pazar tezgâhlarından birini çarptım, tezgâh unufak oldu. Sonra ne yaptığımı ve nasıl yaptığımı gördüklerinden emin olmak için olduğum yerde yan dönüp onlara baktım. Ardından, içinde bulundukları evin karşısındaki büyük taş binanın köşesini çarptım. Görebilsinler diye kolumu uzatıp kıpırdatmadan tuttum. Binanın duvarının kabardığını gördüler, sonra taşlar düştü ve duvarda bir delik açıldı. Bu delik büyüdü, içerideki tahıl çuvalları patladı, taşların düşerken çıkardıkları ses korkunçtu. 'Yeter, yeter!' diye bağırdılar. Ben de tahıl ambarını çözmeyi bırakıp tekrar onlara döndüm. Konuşup anlaşmak istiyorlardı. Onlardan ne istediğimi sordular. Ben de, 'Kadın ve oğlan,' dedim.</p>

  <p>"Bunun üzerine feci bir uluma sesi yükseldi. Sokaklarda ve evlerdeki insanlar, 'Hayır! Hayır! Cadıları öldürün!' diye bağırmaya başladı. O kadar fazlaydılar ki sesleri fırtına gibi çıkıyordu. Benim atım sıçrayarak kişnedi. Bir ok budunu sıyırıp geçmişti. Adamların konuşmaya çalıştıkları pencerenin üzerindeki pencereye bakınca, bir okçunun yayını yeniden gererek pencereden uzandığını gördüm. Onu çarptım. Cesedi pencerenin altındaki taşlar üzerine bir çuval gibi düşüp patladı. Sonra pazar yerindeki insan kalabalığının kıyısındaki bir adamın elinde bir taşla geldiğini gördüm ve onu çarptım. Sadece kolunu çözdüm. Kolu boşta kalmış ip gibi yanına düştü. Adam bağırmaya başladı; ayrıca okçunun düştüğü yerde de ağlaşmalar ve telaş vardı. 'Kıpırdayan ilk adamı çözeceğim,' diye bağırdım. Kimse kıpırdamadı."</p>

  <p>Kasabalılarla pazarlık yaparken Canoc adamlarını yakınında tutmuş. Ternoc arkasını koruyormuş. Kasaba adına konuşan adam, tehditler karşısında beş kadın ile beş oğlanı toprak kölesi olarak vermeyi kabul etmiş. Haracı -buna haraç diyorlarmış- hazırlamak için zaman istemişler ama Canoc bunu kabul etmemiş: "Onları hemen şimdi buraya yollayın, biz istediklerimizi seçeceğiz," demiş ve sol elini biraz kaldırınca isteğini hemen kabul etmişler.</p>

  <p>Sonra ona çok uzun gelen bir zaman geçmiş, bu arada yan sokaklardaki kalabalık önce çekilmiş sonra yeniden artmış, gittikçe yaklaşmaya başlamış; o ise okçulara ve diğer tehlikelere karşı gözlerini dört açıyor, ama ter içindeki atının üstünde oturmaktan başka bir şey yapamıyormuş. Nihayet, sızlayan, yalvaran, hatta kimisi emekleyen küçük, sönük bir grup oğlan ile kadın sokaklardan ikişer üçer kırbaç ve tekme zoruyla geçirilerek pazar yerine getirilmiş. Hiçbiri on yaşından büyük olmayan, hepsi hepsi beş oğlan ve korkudan ödü patlamış iki toprak kölesi kızın yanı sıra, üstleri başları leke içinde, leş kokulu daha büyük iki kadın varmış. Kadınlar, cadı insanlar arasındaki hayatın sepiciye kölelik etmekten daha beter olmayacağını düşündüklerinden olsa gerek, itilip kakılmadan kendiliklerinden gelmişler. Hepsi bu kadarmış.</p>

  <p>Canoc seçim yapmak için daha iyi bir grup getirmelerinde ısrar etmenin akıllıca olmayacağını düşünmüş. Bu kadar büyük bir sayı üstünlüğü karşısında orada daha uzun süre beklemek, kalabalık içinden birinin bir ok veya taş atarak hedefi isabet ettirme ihtimalinin artması anlamına geliyormuş; o zaman da kalabalık onları paramparça edermiş.</p>

  <p>Yine de bu bezirgânlar tarafından dolandırılmaya niyeti yokmuş.</p>

  <p>"Burada sadece dört kadın var," demiş.</p>

  <p>Pazarlığı yapan adamlar sızlanmışlar, karşı çıkacak olmuşlar.</p>

  <p>Canoc'un zamanı azalıyormuş. Pazar yerine ve etrafındaki büyük evlere bakınmış. Köşede dar bir evdeki bir pencerede bir kadın yüzü görmüş. Aslında bu kadın üzerindeki söğüt yeşili elbiseyle daha önce de dikkatini çekmişmiş. Saklanmıyor, pencerede durmuş doğrudan ona bakıyormuş.</p>

  <p>"O," demiş işaret ederek. Sağ eliyle işaret etmiş ama bütün insanların nefesi kesilmiş, oldukları yere sinmişler. Bu onu güldürmüş. Sağ eliyle, mahsustan hepsini çözecekmiş gibi yaparak, yavaşça bütün kendisini seyreden suratları işaret etmiş.</p>

  <p>Köşedeki evin kapısı açılmış, yeşil elbiseli kadın çıkmış ve merdivenlerde durmuş. Genç, ufak tefek ve zayıfmış. Kapkara uzun saçları yeşil elbisesinin üstüne dökülüyormuş.</p>

  <p>"Karım olur musun?" demiş Canoc ona.</p>

  <p>Kız hiç kıpırdamamış. "Evet," demiş ve harabeye dönmüş pazar yerini geçip yanına gelmiş. Ayaklarında kayışla tutturulmuş siyah terlikler varmış. Canoc kıza sol elini uzatmış. Kız üzengiye adımını atınca da onu eyerin önüne çekmiş.</p>

  <p>"Katırlar ve takımları sizindir!" diye seslenmiş kasabalılara, marifetin bedelini düşünerek. Fakirliği düşünülecek olursa gerçekten de büyük bir armağanmış bu, gerçi Dunet halkı bunu son bir aşağılama olarak da algılamış olabilir.</p>

  <p>Adamlarının her biri, atının terkisine bir toprak kölesi almış ve böylece yola koyulmuşlar. Düzeni bozmadan sakin sakin atlarını sokaklarda sürmüşler, duvarların arasından gördükleri dağlara doğru, kuzey yönüne ilerlemişler.</p>

  <p>Caspromant'tan ovalara yapılan son akın da böylece sona ermiş. Ne Canoc, ne de karısı bir daha o yoldan geri dönmemiş.</p>

  <p>Kızın adı Melle Aulitta imiş. Bir tek söğüt yeşili elbisesi, minik siyah terlikleri ve boynunda gümüş zincirli minik bir opali varmış. Çeyizinin hepsi buymuş. Canoc Taş Ev'e getirdikten dört gece sonra onunla evlenmiş. Canoc'un annesi ve evdeki kadınlar bir geline yakışacak giysileri ve diğer şeyleri büyük bir hızla ve iyi niyetle hazır etmişler. Brantor Orrec onları Taş Ev'in salonunda, baskına giden grubun, bütün Caspromant ahalisinin ve Batı arazilerinden düğünde dans etmek için gelebilen herkesin önünde evlendirmiş.</p>

  <p>"Sonra da," derdim ben, babam hikâyeyi bitirince, "Annem beni doğurdu!"</p>

  <p><br /></p>

  <p><br /></p>

  <p style="text-align: center;">*</p>

  <p style="text-align: center;"><br /></p>

  <p style="text-align: center;"><br /></p>

  <p class="ilk">Melle Aulitta, bir şehir dini olan Bendraman'ın rahip-yargıcının beş kızının dördüncüsü olarak Sarmaşıklı Su’da doğup büyümüş. Bu yüksek bir makamdır; rahip-yargıç ile eşinin hali vakti iyiymiş, kızlarını rahat ve bolluk içinde ama çok katı yetiştirmişler, çünkü devletin dini kadınlarda alçakgönüllülük, iffet, itaat gerektiriyormuş ve itaat etmeyenler de bir sürü ceza alıyor, rezil ediliyormuş. Adild Aulitta iyi yürekli ve hoşgörülü bir babaymış. Kızları için en büyük arzusu onların kendilerini Şehir Mabedi'ne adamış bakireler olmalarıymış. Melle'yi saygın mesleğine hazırlamak için ona okuma, yazma, biraz matematik, bol bol kutsal tarih ve şiir, şehircilik bilgisi ve mimari öğretmişler. Öğrenmeyi seviyormuş ve mükemmel bir öğrenciymiş.</p>

  <p>Ama on sekiz yaşına geldiğinde işler ters gitmiş; bir şey olmuş, ne olduğunu bilmiyorum, hiç anlatmadı, sadece gülümseyerek meseleyi geçiştiriyordu. Belki hocası ona âşık olmuştu ve bunun için onu suçlamışlardı. Belki bir sevgilisi vardı ve gizlice onunla buluşuyordu. Belki bunlardan bile daha önemsiz bir şeydi. Şehir Mabedi'nin namzet bakiresine bir rezaletin gölgesinin bile değmemiş olması gerekirmiş, çünkü Bendraman dininin geleceği ona bağlıymış. Melle'nin Şehir Mabedi'nden kaçmak için minik bir rezalet planlayıp planlamadığını hep merak etmişimdir. Her neyse, onu kuzeyde ıssız ve kırsal bir kasaba olan Dunet'teki uzak akrabalardan birinde kalmaya yollamışlar. Akrabaları da, Melle'ye münasip bir koca bulmak için yöredeki ailelerle pazarlık edip kârlı çıkmaya çalışan, taliplere onu gösteren ve onu her zamankinden daha çok göz önünde tutan saygın, düzgün insanlarmış.</p>

  <p>"Taliplerden biri," demişti annem, "domuz ticareti yapan pembe burunlu, ufak tefek şişman bir adamdı. Bir başkası günde on bir defa birer saat dua eden çok, çok uzun boylu, çok, çok zayıf bir oğlandı. Benim de onunla birlikte dua etmemi istiyordu."</p>

  <p>Pencereden bakmış, Caspromant’tan Canoc'un kızıl aygırı üzerinde, insanları ve binaları tek bir bakışla çözdüğünü görmüş. Nasıl babam onu seçtiyse, o da babamı seçmiş.</p>

  <p>"Akrabalarının seni bırakmasını nasıl sağladın?" diye sordum, daha sormadan cevabı bilerek ve zevkine vararak.</p>

  <p>"Hepsi cadı savaşçı onları görmesin, kemiklerini eritip onları yok etmesin diye mobilyaların altına girmişti. 'Korkmayın. <i>Evinizi ve mallarınızı bir bakire kurtaracak,</i> dememişler mi?' dedim. Sonra da merdivenlerden inip dışarı çıktım."</p>

  <p>"Babamın seni öldürmeyeceğini nereden biliyordun?"</p>

  <p>"Biliyordum," dedi.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Annem nereye gittiği veya neye bulaştığı konusunda, Dunet'in bizim köylerimize -birkaç kulübe, birkaç ahır ve ağıl, hepsi avlanmaya gitmiş dokuz-on köylü- benzediğini sanarak dağlardan aşağı atını süren Canoc'un bildiğinden daha fazla bir şey bilmiyordu aslında. Belki de babasının evinden çok da farklı olmayan bir yere gittiğini sanmıştı, ya da en azından akrabasının evine benzeyen, temiz, sıcak, ışıl ışıl, insan ve refah dolu bir yere... Nereden bilecekti ki?</p>

  <p>Ova sakinlerine göre dağlar lanetlidir, çok uzun bir zaman önce geride bıraktıkları, unutulmuş bir köşesidir dünyanın. Onlar hakkında hiçbir şey bilmezler. Savaşçı insanlar olsalardı, geçmişin bu korkunç ve usandırıcı kalıntılarını silmek için bir ordu gönderebilirlerdi, ama Bendraman ile Urdile tüccarların, çiftçilerin, âlimlerin, rahiplerin ülkesiydi, savaşçıların değil. Onların bütün yaptıkları sırtlarını dağlara çevirmek, onları yok saymaktı. Dunet'te bile, diyordu annem, Carrantage Adamları’nın hikâyelerine -ovalardaki şehirlere akınlar düzenleyen o gulyabani ordularına, tek bir el hareketiyle tarlaları tutuşturan, bir bakışla koca bir orduyu eriten, atlı canavarlara- inanan pek yoktur. Bütün bunlar çok eskiden, "Kumbelo'nun Krallığı zamanından" kalma, diyorlarmış. Artık böyle şeyler olmuyor. Bir zamanlar insanlar Dunet'e gidip dağların o güzelim kaymak rengi büyükbaş hayvanlarını alırlarmış, ama anneme dediklerine göre o hayvanların soyu artık tükenmiş. Yukarıdaki topraklar iyice verimsizleşmiş. Dağlardaki arazilerde fakir çobanlar, sürü sahipleri, ekmeğini taştan çıkartan, seyrek sepelek yaşayan çiftçilerden başka kimse yokmuş.</p>

  <p>Annem de hakikatin böyle olduğunu görmüştü. Daha doğrusu büyük ölçüde hakikat buydu.</p>

  <p>Ama annemin gözünde hakikat türlü türlüydü, anlatılacak hikâye ne kadar çoksa hakikat de o kadar çoktu.</p>

  <p>Çocukken bize anlattığı hikâyelerdeki maceralar hep "Kumbelo'nun Krallığı zamanında" geçiyordu. Dev köpek kisvesine bürünmüş iblisleri yenen genç ve cesur rahip-şövalyeler, Carrantage'ın korkunç cadı halkı, deprem olacağını haber veren dile gelmiş balık, mehtabı alıp uçan bir araba yapan dilenci kız, hepsi Kumbelo'nun Krallığı zamanındaydı. Hikâyelerin geri kalanları macera falan değildi, bir tek onun kapıdan çıkıp pazar yerinden yürüyerek geçtiği hikâye hariç. Orada iki hikâye çizgisi kesişiyordu, iki hakikat buluşuyordu.</p>

  <p>Maceralarla ilgili olmayan bütün hikâyeler, ovalardaki uyuşuk bir ülkedeki orta büyüklükte bir şehirde bulunan kalabalık bir evde yapılan sıkıcı işler hakkındaydı. Onlara da en az maceralar kadar, hatta daha bile fazla bayılıyordum. Onları dinlemek istiyordum: Sarmaşıklı Su'yu anlatsana! Sanırım oralardan söz etmekten hoşlanmasının sebebi sadece beni mutlu etmek değil, kendi sıla hasretine de muzipçe takılmak ve biraz olsun özlemini yatıştırmaktı. Hep tuhaf bir halkın içindeki bir yabancı olarak kaldı, onları ne kadar sevse ve ne kadar sevilse de bu böyleydi. Neşeli, sevinçli, hareketli, hayat dolu biriydi; ama onun en büyük mutluluklarından birinin, kendisine ait oturma odasının, yani kuledeki yuvarlak odanın küçük ocağının karşısındaki halı ve minderler üzerinde kıvrılıp bana Sarmaşıklı Su şehrinin pazarlarında neler satıldığını anlatmak olduğunu biliyorum. Rahip-yargıç olan babasının korseler, yastıklar, cüppeler, kaftanlar giymesini ablalarıyla birlikte nasıl dikizlediklerini, babasının onu diğer adamlardan daha uzun yapan yüksek tabanlı ayakkabılarıyla yürürken nasıl sallandığını ve ayakkabılarıyla kaftanlarını çıkarttığında nasıl küçülüverdiğini anlatırdı. Aile dostlarıyla birlikte, Trond'un denize döküldüğü yere kadar nasıl yelken açtıklarını anlatırdı. Bana denizi anlatırdı. Bizim taşocaklarında bulduğumuz ve oyun taşı olarak kullandığımız kabukların okyanus kıyısında narin, renkli, parlak canlılar olduğunu anlatırdı.</p>

  <p>Babam çiftlik işinden annemin odasına gelir -temiz eller, temiz ayakkabılarla, çünkü annem Taş Ev için yeni olan kurallarını sıkı sıkıya uyguluyordu- bizle oturur, dinlerdi. Annemi dinlemeye bayılırdı. Annem akan minik bir dere gibi, berrak, neşeli, ovanın yumuşaklığı ve akıcılığıyla konuşurdu. Şehirdeki insanlar için konuşmak bir sanat ve bir zevktir, sadece ihtiyaç duyulan bir şey değil. Annem bu sanat ve zevki Caspromant'a getirmişti. Babamın gözbebeği olmuştu.</p>

  <p><a id="bookmark5"></a></p>
</body>
</html>
