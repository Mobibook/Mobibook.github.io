<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="6"><u><br /></u></h1>

  <p style="text-align: center;"><font size="9"><u>6</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">BU OLAYDAN SONRA Alloc’u da yanımıza alıp birkaç gün boyunca, duvarımızdaki her taşın yerini avucumuzun içi gibi bildiğimizi ve yerinden oynayacak olursa haberimiz olacağını diğer taraftaki çobanların iyice anlaması için güneybatı koyun otlakları boyunca uzanan çitimizi onarmaya ve inşa etmeye gittik. İşimizin üçüncü veya dördüncü gününde Küçük Yar'ın aşağısındaki çayırlardan bize doğru bir grup atlı gelmeye başladı; bu toprak eskiden Cordemant arazisiydi ama artık Drummant olmuştu. Koyunlar boğuk boğuk meleşerek atlıların önünden kaçıştılar. Adamlar atlarını doğrudan bize sürdüler, tepe düzleştikçe hızları arttı. Kapalı, puslu bir gündü. Ara sıra tepelerden gelip serpiştiren ince yağmurla sınlsıklam, ıslak ve çamurlu taşlarla uğraşmaktan da leş gibi olmuştuk.</p>

  <p>"Taş hakkı için, yaşlı engerek bizzat gelmiş," diye mırıldandı Alloc. Babam bir bakışta onu susturdu ve atlarını eşkin sürerek duvara yaklaşanlarla sakin, duru bir sesle konuştu: "Gününüz hayırlı olsun Brantor Ogge."</p>

  <p>Üçümüz de atlarını hayranlıkla süzdük, çünkü çok güzel hayvanlardı. Brantor, kendi cüssesinin altında fazla narin görünen balrengi nefis bir kısrağa binmişti. Ogge Drum altmış yaşlarında, fıçı gibi kalın belli, boğa enseli bir adamdı. Keçeden değil, ince yünden siyah bir etek ve palto giymişti, atının dizginleri gümüş kakmaydı. Çıplak baldırları kaslıydı. Daha çok baldırlarını görüyor, yüzüne pek bakmıyordum, çünkü onunla göz göze gelmek istemiyordum. Bütün hayatım boyunca Brantor Ogge hakkında kötü şeyler duymuştum; ayrıca atını böyle dosdoğru üstümüze sürmesi, duvara kısa bir mesafe kala dizginlere aniden asılışı insanın içini pek rahatlatmıyordu.</p>

  <p>"Koyunların çitini mi tamir ediyorsun Caspro?" dedi gür, beklenmedik bir sıcaklık ve neşe yüklü sesle. "İyi iş çıkartmışsın hani. Kuru taş döşemekte becerikli birkaç adamım var. Sana yardım etsinler diye yollayayım onları."</p>

  <p>"Bugün işimizi bitiriyoruz, sağ olasın," dedi Canoc.</p>

  <p>"Ben yine de adamları yollayayım. Çitlerin iki tarafı vardır, değil mi?"</p>

  <p>"Öyle," dedi babam. Yumuşak bir sesle konuşuyordu ama yüzü elindeki taş kadar sertti.</p>

  <p>"Bu delikanlılardan biri oğlunmuş, öyle mi?" dedi Ogge, Alloc ile beni süzerek. Hakareti kurnazcaydı. Canoc'un oğlunun yirmi yaşında bir adam değil, küçük bir oğlan olduğunu mutlaka biliyordu. İma ettiği şey bir Caspro oğlunu, bir Caspro toprak kölesinden ayırt etmenin mümkün olmadığıydı: Ya da biz üçümüz öyle algıladık.</p>

  <p>"Öyle," dedi babam, ama ne ismimi söyledi, ne beni takdim etti, ne de bana baktı.</p>

  <p>"Artık topraklarımız sınırdaş oldu," dedi Ogge, "seninle hanımını bize, Drummant'a davet edecektim. Bir iki güne kadar evinize gelecek olsam, orada olur musun?"</p>

  <p>"Olurum," dedi Canoc. "Başımızın üstünde yerin var."</p>

  <p>"Güzel, güzel. Uğrayacağım." Ogge elini umursamaz, cana yakın bir hareketle kaldırarak selam verdi, kısrağının başını çevirdi ve peşinde küçük grubuyla duvar boyunca hızlıca uzaklaştı.</p>

  <p>"Ah," dedi Alloc iç çekerek, "ne tatlı bir sarı kısraktı o." O da en az babam kadar atlara meraklıydı; ikisi de atlarımızın durumunu iyileştirmeyi çok istiyor, bu konuda planlar yapıyorlardı. "Bir iki yıl içinde bizim Damgalı'yı şu kısrağa bir bindirebilsek, ne güzel bir tay alırdık!"</p>

  <p>"Ve ne kadar kıymetli olurdu," dedi Canoc sertçe.</p>

  <p>O günden sonra gergin ve genellikle somurtkan oldu. Anneme Ogge'nin gelişine hazırlıklı olmasını söyledi ve tabii ki annem de dediğini yaptı. Sonra beklediler. Canoc Taş Ev'den pek uzaklaşmıyor, annemin Ogge'yi tek başına ağırlamasını istemiyordu. Ogge'nin gelmesi yarım ayı buldu.</p>

  <p>Maiyeti aynıydı, kendi arazisindeki diğer soylardan ve kendi soyundan adamlar; hiç kadın yoktu. Katı gururuyla babam bunu da bir hakaret addetmişti. Görmezden gelemedi. "Eşinizin sizle gelmemesine üzüldüm," dedi. Bunun üzerine Ogge karısının ev işlerinden başını kaldıramadığını ve son zamanlarda biraz rahatsız olduğunu söyleyerek özür diledi. "Ama sizleri Drummant'ta ağırlamak için can atıyor," dedi Melle'ye dönerek. "Eski günlerde araziler arasında daha çok seyahat edilir, daha çok ziyaretler yapılırdı. Dağların o eski dostluk âdetlerini kaybettik. Herhalde aşağıda, insanın etrafındaki komşularının, nasıl derler, leşe konmuş kargalar kadar çok olduğu şehirlerde durum farklıdır."</p>

  <p>"Çok farklı," dedi annem yumuşak başlılıkla; hep bastırılmış bir tehdit barındırıyormuş hissi veren Ogge'nin gür sesi, iri yarı cüssesi karşısında ufalarak.</p>

  <p>"Bu da geçen gün gördüğüm oğlun olmalı," dedi aniden bana dönerek. "Caddard mıydı ismi?"</p>

  <p>"Orrec," dedi annem, başımla bir hareket yapmayı becersem de benden ses çıkmayınca.</p>

  <p>"Kaldır başını bakalım Orrec, yüzünü bir görelim," dedi gür ses. "Drum nazarından mı korkuyorsun yoksa?" Yine güldü.</p>

  <p>Kalbim yerinden çıkıp da beni boğacakmış gibi çarpıyordu ama başımı kaldırıp, tepemde asılı duran koca surata bakabildim. Ogge'nin ağır, sarkık göz kapakları altından gözleri belli belirsiz görünüyordu. O kırışıklar ve kesecikler arasında bir yılanın gözleri kadar sabit ve boş bakıyordu.</p>

  <p>"Duyduğuma göre marifetini göstermişsin." Babama baktı.</p>

  <p>Tabii ki Alloc bizim arazideki herkese engereği anlatmıştı; kimsenin en yakın akrabasından başka kimseyle konuşmadığı, hatta onlarla bile nadiren konuştuğu dağlarda lafların bu kadar hızlı yayılmasına hayret etmemek elde değildi.</p>

  <p>"Gösterdi," dedi Canoc, Ogge'ye değil bana bakarak.</p>

  <p>"Yani her şeye rağmen soyun yürümüş," dedi Ogge. O kadar sıcak, o kadar tebrik eder bir edayla konuşmuştu ki, onun utanmazca anneme hakaret etmek istediğine inanamadım. "Çözmek... bak bu marifeti görmek isterdim! Bizde, Drummant'ta Caspro soyundan sadece kadınlar var, biliyorsunuz ya. Tabii onlar da marifeti taşıyorlar ama gösteremiyorlar. Bizim genç Orrec bize bir gösteriverir belki de. İster misin, oğlum?" Gür ses nazik ve ısrarcıydı. Reddetmek mümkün değildi. Ben bir şey söylemedim, ama nezaketen bir tepki vermem gerekiyordu. Başımla onayladım.</p>

  <p>"Güzel, o zaman sen gelmeden birkaç yılan toplamamız gerekecek ha? Ya da belki istersen bizim eski samanlıktaki sıçanların ve kedi yavrularının bir kısmını temizlersin. Marifetin devam ettiğini öğrendiğime sevindim doğrusu," -bunu babama hitaben aynı gümbürtülü nezaketle söylemişti- "çünkü benim kız torunlardan biriyle, en küçük oğlumun kızıyla ilgili bazı düşüncelerim vardı, Drummant'a geldiğinizde konuşabiliriz." Ayağa kalktı. "Eh artık benim öyle anlattıkları gibi bir canavar olmadığımı görmüşsünüzdür." Bu annemeydi. "Mayısta, yollar kuruduğunda ziyarette bulunma şerefini bize bağışlarsınız değil mi?"</p>

  <p>"Büyük bir memnuniyetle beyim," dedi Melle, o da ayağa kalkmış, parmak uçları birbirine geçecek şekilde kavuşturduğu ellerinin üzerine başını eğmişti, bu ovalıların saygı ifade eden bir hareketiydi, bize tamamıyla yabancı bir şey.</p>

  <p>Ogge ona bakakaldı. Sanki bu hareket annemi görmesini sağlamıştı. Bundan önce hiçbirimize tam manasıyla bakmamıştı. Annem oracıkta saygılı ve ilgisiz duruyordu. Güzelliği, kemiklerinin narinliği, kıvraklığı, incelikli gücü yüzünden dağ kadınlarının hiçbirine benzemiyordu. Ogge'nin ablak yüzünün değiştiğini gördüm, anlayamadığım bir hisle gittikçe ağırlaştı - hayret miydi, kıskançlık mı, açlık mı, nefret mi?</p>

  <p>Annemin kurduğu sofraya çoktan oturmuş refakatçilerine seslendi. Avludaki atlarına binip hep birlikte tangır tungur ayrıldılar. Annem ziyafetten arta kalanlara baktı. "İyi yediler," dedi ev sahibelerinin o gururuyla, ama biraz da esefle, çünkü büyük bir dikkat ve emekle hazırladığı o leziz yemeklerden bize bir şey kalmamıştı.</p>

  <p>"Leşe konmuş kargalar gibi," dedi Canoc kuru bir alayla.</p>

  <p>Annem hafif bir kahkaha attı. "Hiç siyasetçi gibi değil."</p>

  <p>"Ne olduğunu bilmiyorum. Ya da niye geldiğini."</p>

  <p>"Orrec için gelmiş gibi."</p>

  <p>Babam bana baktı ama ben kıpırdamadan olduğum yerde kaldım, söylenecekleri duymaya kararlıydım.</p>

  <p>"Belki," dedi babam. Belli ki konuşmayı en azından benim ortalıklarda olmayacağım bir zamana kaydırmaya çalışıyordu.</p>

  <p>Annem o tür şeylerden kaçınma ihtiyacı duymuyordu. "Söz kesmekten mi bahsediyordu?"</p>

  <p>"Kızın yaşı gelmiş olmalı."</p>

  <p>"Orrec daha on dört yaşında bile değil."</p>

  <p>"Kız biraz daha küçüktür. On iki veya on üç. Ama anne tarafından bir Caspro anlaşılan."</p>

  <p>"Yani iki çocuk sözlenecek öyle mi?"</p>

  <p>"Olmayacak şey değil," dedi Canoc, dili biraz dolaşarak. "Bu sadece bir söz olacak. Evlilik yıllar sonra."</p>

  <p>"Ama böyle şeyler için daha çok küçükler."</p>

  <p>"Bazı şeylerin önceden kararlaştırılıp, emniyet altına alınması daha iyidir. Evliliklere bağlı çok fazla şey vardır."</p>

  <p>"Bunları dinlemeyeceğim," dedi annem sessizce, başını sallayarak. Annemin ses tonu küstahça çıkmıyordu ama karşı fikirde olduğunu da pek öyle sıkça beyan eden biri değildi ve bu hal zaten gergin olan babama, normalde söyletmeyeceği şeyleri söyletmiş olmalı.</p>

  <p>"Drum'ın ne istediğini bilmiyorum, ama eğer söz kesilmesini öneriyorsa bu cömertçe ve üzerinde düşünmemiz gereken bir teklif. Batı'da Caspro soyundan gelen başka kız yok." Canoc bana baktı ve elimde olmadan onun taylara ve yavru kısraklara nasıl baktığı geldi aklıma, hani o aynı düşünceli, tartan bakış, sonunda nasıl bir şey olacak diye anlamaya çalışan. Sonra döndü ve "Ben sadece onun bunu niye önerdiğini merak ediyorum. Belki bunu bir çeşit bedel olarak yapıyordur," dedi.</p>

  <p>Melle ona dik dik baktı.</p>

  <p>Ne kastettiğini anlamam için düşünmem gerekmişti. Soyunu bozmadan devam ettirebilmek için evlenebileceği üç kadını da elinden alarak onu soyu olmayan bir eş bulmaya zorlamanın bedelinden mi söz ediyordu?</p>

  <p>Annem kızarmaya başladı; onu hiç görmediğim kadar kızardı, öyle ki teninin o berrak kahverengisi kış akşamları kadar koyu bir renk aldı. Dikkatle, "Sen bir... bedel mi bekliyordun?" dedi.</p>

  <p>Canoc istedi mi bir taş kadar sert olabiliyordu. "Bu adil olurdu," dedi. "Bazı şeyleri tamir ederdi." Odayı arşınlamaya başladı. "Daredan yaşlı bir kadın değildi. Sebbo Drum'a bu kızı veremeyecek kadar yaşlı değildi." Yeniden bize doğru geldi, gözlerini yere dikmiş düşünüyordu. "Bu teklifi düşünmemiz lazım, eğer teklif ederse yani. Drum kötü bir düşman. İyi bir dost olabilir. Eğer teklif ettiği şey dostluksa, bunu kabul etmeliyiz. Ayrıca Orrec'in talihi umduğumdan daha iyi olabilir."</p>

  <p>Melle hiçbir şey söylemedi. İtirazını dile getirmişti ve söyleyecek başka bir şey yoktu. Çocukların sözlenmesi onun için yeni ve tatsız bir şeyse bile, insanın çocuğu için iyi bir evlilik ayarlamasına, evliliğin ekonomik ve sosyal çıkarlar için kullanılmasına o da aşinaydı. Üstelik, araziler arasındaki bu tarz hısımlıklar ve hasımlıklar konusunda olduğu kadar, soyun devam etmesi konusunda da babamın bilgi ve takdirine güvenmesi gereken bir yabancı, bir dışarlıklıydı.</p>

  <p>Ama benim de diyeceğim vardı; annem orada, benden yana olduğu için konuştum. "Ama eğer Drummant'taki o kızla sözlenirsem," dedim, "Gry'a ne olacak?"</p>

  <p>Canoc ile Melle birlikte dönüp bana baktılar.</p>

  <p>"Ne olmuş Gry'a?" dedi Canoc, kendisine hiç yakışmayan bir şekilde aptal numarası yaparak.</p>

  <p>"Eğer Gry ile ben sözlenmek istersek."</p>

  <p>"Daha çok küçüksünüz!" diye patladı annem ve sonra lafın nereye varabileceğini fark etti.</p>

  <p>Babam bir süre sessiz kaldı. "Ternoc ile bunu konuştuk," dedi babam, sebatla, ağır ağır, tane tane konuşarak. "Gry büyük bir soydan geliyor ve marifeti çok güçlü. Annesi onun Cordemant’ tan Annren Barre ile sözlenmesini ve soyunu devam ettirmesini istiyor. Kararlaştırılan bir şey yok aslında. Ama Drummant'taki bu kız bizim soyumuzdan Orrec. Bu benim, senin ve insanlarımız için çok büyük bir önem taşıyor. Sırt çeviremeyeceğimiz bir fırsat geçecek elimize. Drum artık komşumuz, akrabalıklar dostluklar yaratır."</p>

  <p>"Roddmant ile biz <i>her zaman</i> dosttuk," diye direttim.</p>

  <p>"Bunu hafife almıyorum." Az önceki kararlı sözlerine ters düşen bir tereddütle dağılmış sofraya baktı. "Şimdilik bunları bir yana bırakalım," dedi sonunda. "Drum öylesine konuşmuş olabilir. Öyle esip gürler o. Mayısta oraya gider, ne olup bittiğini görürüz. Belki de ben onu yanlış anlamışımdır."</p>

  <p>"Kaba bir adam ama dost olmaya çalışıyor gibiydi," dedi Melle. "Kaba", sert bir sözdü ona göre. Demek ki annem onu hiç sevmemişti. Ama hissettiği güvensizlik ona hiç de doğal gelmiyor, rahatsız ediyordu. İyi niyetin olmadığı yerde iyi niyet görmeye çalışarak çoğu durumda onu kendisi yaratırdı. Ev halkı onunla ve onun için canı gönülden çalışırdı; en suratsız çiftçiler bile onunla içtenlikle konuşurdu, yaşlı ve ketum toprak kölesi kadınlar kardeşleriyle konuşurcasına açarlardı ona sıkıntılarını.</p>

  <p>Bu ziyaret hakkında Gry’la konuşmak için sabırsızlanıyordum. Ogge'nin kaprisi uğruna beklerken evden uzaklaşmama pek izin vermemişlerdi, ama genelde işler bittikten sonra istediğim her yere gitmekte özgür olurdum; o yüzden ertesi gün akşamüstü anneme atla Roddmant'a gideceğimi söyledim. Bana o billur gözleriyle baktı, ben kızardım ama bir şey söylemedi. Babama kızıl tayı alıp alamayacağımı sordum. Onunla konuşurken olağandışı bir özgüven duyuyordum. Soyumuzun marifetini sergilediğime tanık olmuş, müstakbel bir damat olarak benden söz edildiğini duymuştu. Ben on üç yaşında bir adam değil de on üç yaşında bir çocukkenki tavrının değişmesine, tayın hayvanları ürkütmesine müsaade etmememi, koşturduktan sonra yürütmemi hatırlatmaksızın taya binebileceğimi söylemesine de hiç şaşırmadım.</p>

  <p><a id="bookmark1"></a></p>
</body>
</html>
