<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="2"><u><br /></u></h1>

  <p style="text-align: center;"><font size="9"><u>2</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">TAM İÇİNDE YAŞARKEN, hayatınızın bir hikâye olduğunu fark etmeniz, onu hakkıyla yaşamanıza yardımcı olabilir. Gerçi, hayatınızın nasıl süreceğini veya nasıl biteceğini bildiğinizi düşünmeniz akıllıca olmaz. Bu ancak bittiğinde öğrenilebilecek bir şeydir.</p>

  <p>Bitmiş bile olsa, bir başkasının hayatı bile olsa, hikâyesini yüz kere duyduğum yüz yıl önce yaşamış birinin hayatı bile olsa, hikâyeyi dinlerken, aslında nasıl biteceğini bilmiyormuşum gibi umuda ve korkuya kapılırım; böylece hikâyeyi ben yaşarım, o da benim içimde yaşar. Bu ölümü kandırmanın benim bildiğim en iyi yolu. Ölüm, hikâyeleri bitirdiğini zanneder. Hikâyelerin onunla birlikte değil onun içinde bittiğini bir türlü anlayamaz.</p>

  <p>Diğer insanların hikâyeleri, insanın kendi hikâyesinin bir parçası haline gelebilir, kendi hikâyesinin temelini, üzerinde yükseldiği zemini oluşturabilir. Babamın Kör Brantor hikâyesi, Dunet akınının hikâyesi ve annemin ova hikâyeleri, Kumbelo'nun kral olduğu zamanla ilgili hikâyeleri de böyleydi işte.</p>

  <p>Çocukluğumu düşündüğümde Taş Ev’in salonuna giriyorum, ocağın başındaki sırada oturuyorum, çamurlu avluda yahut Caspromant'ın temiz ahırlarındayım, mutfak bahçesinde annemle birlikte fasulye topluyorum, ya da kuledeki yuvarlak odada ocağın başında onunla beraberim, çıplak tepelerde Gry'ın yanındayım, hiç bitmeyen hikâyelerin dünyasındayım.</p>

  <p>Kabaca yontulmuş ama uzun yıllar kullanılmaktan tutacak yeri simsiyah cilalanmış gibi görünen porsuk ağacından büyük, kalın bir asa Taş Ev'de kapının yanında, karanlık girişte asılı dururdu: Kör Caddard'ın asası. Ona dokunulmazdı. Asayı ilk gördüğüm sıralar benden çok uzundu. O zamanlar gidip sırf heyecanı için ona gizlice dokunurdum çünkü yasaktı, çünkü bir sırdı.</p>

  <p>Ben Brantor Caddard'ı babamın babası sanırdım, çünkü anlayışım o zamanlar ancak oraya kadar uzanabiliyordu. Dedemin adının Orrec olduğunu biliyordum. Bana onun ismini vermişlerdi. O yüzden, aklımca, babamın iki babası vardı. Bu düşünce bana hiç tuhaf gelmiyordu ama ilginçti doğrusu.</p>

  <p>Ahırda babamla birlikte atlara bakıyorduk. Atları konusunda adamlarından kimseye tam olarak itimat etmezdi ve ona yardımcı olmam için beni üç yaşından itibaren eğitmeye başlamıştı. Bir tabureye çıkmış demir kırı bir kısrağın kış postunu tımar ediyordum. Yandaki bölmede büyük gri aygırı tımar eden babama, "Neden bana babalarından sadece birinin adını verdin?" diye sordum.</p>

  <p>"Sana adını verebileceğim tek bir babam vardı," dedi babam. "Saygıdeğer insanlann birçoğu gibi." Pek sık gülmezdi ama o alaycı tebessümünü görebiliyordum.</p>

  <p>"O halde Brantor Caddard kimdi?" -ama o anda, babam daha cevap veremeden cevabı bulmuştum- "O babanın babasıydı!"</p>

  <p>"Babamın babasının babasının babası," dedi Canoc, Grişerit'in postundan kaldırdığı kıl, toz ve kurumuş çamur bulutu arasından. Ben kısrağın böğrünü çekiştirmeye ve kaşağılamaya devam ediyor, karşılığında da gözlerime, burnuma ve ağzıma dolan çerçöple, Demirkırı'nın böğründe açtığım elim büyüklüğünde parlak, pembe-beyaz bahar postuyla ve hayvandan çıkan memnuniyet homurtularıyla mükâfatlandırılıyordum. Bir kediye benziyordu, okşanınca insana yaslanıyordu. Onu elimden geldiğince ittirip işime devam ederek, temizlediğim parçayı büyütmeye çalışıyordum. Babaların sayısı benim boyumu aşmıştı.</p>

  <p>Benim sahip olduğum baba yüzünü silip kısrağın durduğu bölümün önüne geldi ve orada durup beni seyretti. Ben de gösteriş yaparak, kaşağıyı pek bir işe yaramayan uzun hareketlerle sürterek çalışmaya devam ettim. Ama babam bu konuda bir şey söylemedi. "Caddard hem soyumuz, hem de batı dağlarında bulunan bütün soylar arasında en büyük marifete sahip olan kişiydi. Bize bağışlanan en büyük marifetti onunkisi. Bizim soyun marifeti nedir Orrec?" dedi.</p>

  <p>Durdum, tabureden aşağıya indim, dikkatle, çünkü bu yükseklik benim için hâlâ çok fazlaydı ve babamın önünde durdum. Benim ismimi söylediği zaman ayağa kalkar, ona bakarak kıpırdamadan dururdum: Hatırlayabildiğim kadarıyla hep öyle yapmışımdır.</p>

  <p>"Bizim marifetimiz çözmek," dedim.</p>

  <p>Başıyla onayladı. Bana karşı daima nazikti. Ondan bir zarar gelebileceğinden korkmazdım. Ona itaat etmek zordu, ama büyük bir haz verirdi. Onun memnuniyeti benim ödülüm oluyordu.</p>

  <p>"Ne anlama geliyor bu?"</p>

  <p>Bana söylememi öğrettiği gibi söyledim: "Çözme, yapılmışı eski haline döndürme, yok etme gücü anlamına geliyor."</p>

  <p>"Benim bu gücü kullandığımı gördün mü?"</p>

  <p>"Bir kâseyi paramparça ettiğini gördüm."</p>

  <p>"Bu gücü bir canlı üzerinde kullandığımı gördün mü?"</p>

  <p>"Bir söğüt dalını yumuşatıp, simsiyah yaptığını gördüm."</p>

  <p>Bu noktada kesmesini diledim, ama soruların bittiği yer burası değildi artık.</p>

  <p>"Bu gücü canlı bir hayvan üzerinde kullandığımı gördün mü?"</p>

  <p>"Bir sıçanı... öldürdüğünü gördüm."</p>

  <p>"Nasıl öldü?" Sesi sakin ve amansızdı.</p>

  <p>Kıştı. Avludaydık. Kapana kısılmış bir sıçandı. Genç bir sıçan. Yağmur suyunun toplandığı fıçıya girmiş ve dışarı çıkamamıştı. Onu önce süpürgeci Darre görmüştü. Babam, "Buraya gel Orrec," dedi; yanına gittiğimde ise, "Kıpırdama ve seyret," dedi. Ben de kıpırdamadan durup seyrettim. Fıçının yarısına kadar dolu suda yüzen sıçanı görebilmek için parmaklarımın üzerinde yükselmiştim. Babam fıçının tepesinde durmuş, dikkatle içine bakıyordu. Elini, sol elini uzattı ve bir şey söyledi veya sertçe nefesini verdi. Sıçan bir kez kıvrandı, titredi ve suyun üzerinde kıpırdamadan yüzmeye başladı. Babam sağ elini uzatıp sıçanı çıkarttı. Elinde gevşek, biçimsiz, ıslak bir kesecik gibi duruyordu, sıçan gibi değil. Ama kuyruğunu ve ayacıklarının ucundaki minik pençelerini görebiliyordum. "Dokun ona Orrec," dedi babam. Dokundum. Yumuşaktı, kemiksiz, sanki ıslak derisinin içine yarı yarıya un doldurmuşlar gibi. "Çözüldü," dedi babam, gözlerime bakarak ve o zaman gözlerinden korktum.</p>

  <p>"Sen çözdün onu," diye sorusunu cevapladım ahırda, ağzım kuruyarak, babamın gözlerinden korkarak.</p>

  <p>Başıyla onayladı.</p>

  <p>"Benim o gücüm var," dedi, "senin de olacak. Güç içinde büyüdükçe sana nasıl kullanılacağını öğreteceğim. Marifetini kullanmanın yolu nedir?"</p>

  <p>"Gözle, elle, nefesle, iradeyle," dedim, bana öğretmiş olduğu gibi.</p>

  <p>Memnun kalarak başıyla onayladı. Ben biraz rahatladım, ama o gevşemedi. Sınav daha bitmemişti.</p>

  <p>"Şu kıl yumağına bak Orrec," dedi. Ahırın zemininde, ayağımın az ilerisinde seyrek saman çöpleri arasında minik bir çamurlu at kılı yumağı duruyordu. Demir kırı kısrağın yelesine takılmıştı, ben de onu yerinden kurtarmış, yere bırakmıştım. İlk başta, ahırı pislettiğim için bana kızacak sandım.</p>

  <p>"Ona bak. Sadece ona bak. Bakışlarını başka yere çevirme. Gözlerini onun üzerinde tut."</p>

  <p>İtaat ettim.</p>

  <p>"Elini kaldır... böyle." Arkama geçen babam sol kolumu ve elimi tuttu, parmaklarımız çamur ve kıl topağını işaret edinceye kadar nazikçe, dikkatle kaldırdı. "Böyle tut elini. Şimdi, söylediklerimi tekrarla. Sesini değil, nefesini kullan. Şöyle de..." Benim için hiçbir anlamı olmayan bir şey fısıldadı, ben de elimi onun ayarlamış olduğu gibi tutmayı sürdürüp kıl yumağına bakmaya devam ederek ondan sonra fısıldadım.</p>

  <p>Bir an hiçbir şey kıpırdamadı, her şey hareketsizdi. Sonra Demirkırı içini çekti, ayağını değiştirdi; ahır kapısının dışından rüzgâr estiğini duydum ve yerdeki çamurlu kıl yumağı birazcık kımıldadı.</p>

  <p>"Kımıldadı!" diye haykırdım.</p>

  <p>"Rüzgâr kımıldattı," dedi babam. İçinde bir tebessüm saklı sesi yumuşaktı. Biraz farklı duruyordu, gerindi. "Biraz bekle. Daha altı yaşında bile değilsin."</p>

  <p>"Sen yapsana baba," dedim, hem heyecanlanmış, hem de kızmış bir halde kıl yumağına kinle bakarak. "Sen boz şunu!"</p>

  <p>Babamın kıpırdadığını bile görmedim, nefesini duymadım. Yerdeki yumak kıvrılıp puf diye toza dönüştü, yerde birkaç uzun, kahverengi kıldan başka bir şey kalmamıştı.</p>

  <p>"Güç sana gelecek,” dedi Canoc. "Soyumuzun marifeti güçlüdür. Ama en çok Caddard'da vardı. Şuraya otur. Artık onun hikâyesini dinleyecek kadar büyüdün."</p>

  <p>Tabureye tünedim. İnce, dik, esmer bir adam olan babam bölmenin kapısında duruyordu. Dağlarda giyilen kalın kumaştan eteği ve paltosunun altında bacakları çıplaktı, kapkara gözleri ahır kirinden bir maskenin ardında parlıyordu. Elleri de kirliydi ama güçlüydüler, ince, sağlam, huzursuzluk nedir bilmeyen ellerdi. Sesi sakindi. İradesi güçlüydü.</p>

  <p>Bana Kör Caddard'ın hikâyesini anlattı.</p>

  <p>"Caddard marifetini, soyumuzda hiçbir oğulun göstermediği kadar, daha doğrusu Carrantage'ın en büyük sülaleleri dışında kimsenin göstermediği kadar erken göstermiş. Üç yaşındayken oyuncaklarına bakınca oyuncakları paramparça oluyormuş; tek bir bakışla düğümleri çözermiş. Dört yaşındayken üzerine atlayıp onu korkutan bir köpekte gücünü denemiş ve köpeği çözmüş. Benim o sıçanı çözdüğüm gibi."</p>

  <p>Başımı sallayarak onu onaylamam için durup bekledi.</p>

  <p>"Hizmetçiler ondan korkuyormuş; annesi, 'İradesi bir çocuk iradesiyken hepimiz için tehlikeli sayılır, benim için bile,' demiş. O da bizim soyumuzdan bir kadınmış ve kocası Orrec kuzeni oluyormuş. Orrec karısının uyarılarına kulak asmış. Gücünü kullanamasın diye üç yıl boyunca çocuğun gözünü sarmışlar. Bütün bu zaman zarfında da ona bazı şeyleri öğretmiş, onu eğitmişler. Tıpkı benim sana bazı şeyleri öğrettiğim, seni eğittiğim gibi. Çok çabuk öğreniyormuş. Eksiksiz itaatinin mükâfatı yeniden görmek olmuş. Çok da dikkatliymiş, bu büyük marifetini sadece talim olsun diye bir işe yaramayan ya da kıymeti olmayan şeyler üzerinde deniyormuş.</p>

  <p>"Gençliğinde gücünü sadece iki kere göstermiş. Bir keresinde, Drummant Brantoru çevre arazilerdeki büyükbaş hayvanları talan ediyormuş, onu Caspromant'a davet etmişler ve o zamanlar on iki yaşında bir oğlan olan Caddard'ın yabankazı sürüsünü havadayken çözmesini göstermişler. Tek bir bakış ve hareketle bütün kazları yere düşürmüş. Sanki konuklarını eğlendirmek istiyormuşçasına gülümseyerek yapmış bunu. 'Keskin Göz,' demiş Drum. Ve bizim hayvanlarımızı çalmamış.</p>

  <p>"Daha sonra, Caddard on yedi yaşına geldiğinde, Tibromant Brantoru'nun kumandasında bir savaşçı grubu inmiş Carrantage'dan. Açtıkları yeni tarlalarda çalıştırmak için kadın ve adam arıyorlarmış. Halkımız, dizgin altına alınmaktan ve iradelerini yitirip o brantoru izlemekten, onun iradesi altında ölünceye kadar çalışmaktan korktukları için sığınmak amacıyla buraya, yani Taş Ev'e gelmişler. Caddard'ın babası Orrec saldırıya burada karşı koyabileceğini umuyormuş, ama Caddard ona ne planladığını söylemeden tek başına dışarı çıkmış. Ormanın kıyısından ayrılmadan yukarıdaki arazilerden gelenlerin yerlerini bir bir tespit etmiş ve sonra onları çözmüş."</p>

  <p>Sıçan gözümün önüne gelmişti. Deriden yumuşak kese.</p>

  <p>"Yukarı araziden gelen diğerlerinin bu cesetleri bulmalarını beklemiş. Sonra ateşkes bayrağını sallayarak tek başına tepeye çıkmış ve yüzünü Uzun Kurgan'a dönmüş. Çapulculara seslenmiş, 'Bunu bir milden, hatta daha uzaktan yaptım.' Adamlar koca Kurgan kayalarının arkasında dururken Caddard onlara vadinin öbür tarafından sesleniyormuş. 'Kayalar sizi benden gizleyemiyor.' Sonra Kurgan'ın dimdik kayalarından birini imha etmiş. Meğer Tibromant Brantoru da onun arkasında saklanıyormuş. Kaya unufak olmuş. 'Gözüm keskindir,' demiş Caddard.</p>

  <p>"Onların cevap vermesini beklemiş. Tibro, 'Gözün keskin Caspro,' demiş. Caddard, 'Buraya kendinize hizmetkâr bulmaya mı geldiniz?' diye sormuş. Diğeri, 'Evet, adama ihtiyacımız var,' diye cevap vermiş. Caddard, 'Size adamlarımızdan ikisini hizmetkâr olarak veriyorum, ama dizgin altına almayacaksınız,' diye seslenmiş. Brantor, 'Çok cömertsin. Hediyenizi alıp, şartlarınıza uyacağız,' demiş. Caddard buraya, eve dönmüş, bizim topraklarımızda bulunan iki ayrı çiftlikten iki genç toprak kölesini çağırmış. Onları götürüp yukarıdaki araziden gelenlere vermiş. Sonra Tibro'ya, 'Artık kendi arazinize dönün, ben de sizi izlemeyeceğim,' demiş.</p>

  <p>"Onlar da gitmişler ve o gün bugündür Carrantage'dan akıncılar bizim topraklarımıza gelmezler.</p>

  <p>"Böylece Keskin Gözlü Caddard'ın namı bütün dağlara yayılmış."</p>

  <p>Duyduğum şeyler üzerine düşünebileyim diye durdu. Bir süre sonra, soru sorup soramayacağımı anlamak için başımı kaldırıp ona baktım. Sakıncası yok gibi görünüyordu, o yüzden öğrenmek istediğim şeyi sordum... "Arazimizden olan genç adamlar Tibromant'a gitmek istemişler mi?"</p>

  <p>"Hayır," dedi babam. "Caddard da onların ne başka bir efendiye hizmet etmelerini, ne de buradaki işleri yarım bırakmalarını istiyormuş. Ama eğer güç gösterilirse, bir bedel sunmak gerekir. Bu önemlidir. Sakın unutma. Ne dedim, söyle bakayım."</p>

  <p>"Gücünü gösterince bir bedel sunmak önemlidir."</p>

  <p>Babam memnuniyetle başını salladı. "Bu marifetin bedelidir," dedi alçak ve kuru bir sesle. "Böylece, bu olaydan kısa bir süre sonra yaşlı Orrec, karısı ve adamlarının bir kısmıyla birlikte yukarı çiftliklerimizden birine gitmiş ve Taş Ev'i artık brantor olan oğlu Caddard'a bırakmış. Topraklarımız zenginleşmiş. O günlerde Kayalık Tepeler'de bin tane koyunumuz varmış derler. Ayrıca ak öküzlerimiz de çok ünlüymüş. İnsanlar büyükbaş hayvanlarımız için pazarlık etmeye ta Dunet'tan, Danner'dan kalkar gelirmiş o zamanlar. Caddard büyük bir düğünle Drummantlı Barre'lardan Semedan adlı bir kızla evlenmiş. Drum bu kızı kendi oğluna istiyormuş ama Semedan bütün varlığına rağmen onu reddedip Caddard'la evlenmiş. Batı'daki bütün arazilerden bu düğüne gelenler olmuş."</p>

  <p>Canoc durdu. Düğüm düğüm olmuş kuyruğunu ona doğru sallayan demir kırı kısrağın buduna bir şaplak indirdi. Kısrak ondan biraz uzaklaştı ve karışmış kıllarını tarayıp açayım diye beni dürttü.</p>

  <p>"Semedan'da da kendi soyunun marifeti varmış. Caddard'la birlikte ava çıkarlarmış, Semedan irili ufaklı geyikleri, yabandomuzlarını çağırırmış. Assal adında bir kızları, Canoc adında bir oğulları olmuş. Her şey yolunda gidiyormuş. Fakat birkaç yıl sonra sürüleri otsuz bırakan kötü bir kış ve soğuk, kurak bir yaz gelmiş. Ekinler mahvolmuş. Sığırlarda bir salgın hastalık başgöstermiş. Tek bir mevsimde en iyi hayvanları ölmüş. Ayrıca arazideki insanlar arasında da hastalık çıkmış. Semedan ölü bir bebek doğurmuş ve uzun süre hastalıktan kurtulamamış. Kuraklık bir yıl, derken bir yıl daha sürmüş. Her şey kötüye gidiyormuş. Ama Caddard bir şey yapamıyormuş. Bunlar onun gücünün yeteceği işler değilmiş. O yüzden hayatını öfke içinde geçirmeye başlamış."</p>

  <p>Babamın yüzünü seyrediyordum. Olanlan anlatırken keder, yılgı, öfke geçiyordu yüzünden. Parlak gözleri sadece anlattığı şeyleri görüyordu.</p>

  <p>"Bizim kadersizliğimiz Drummant halkının küstahlaşmasına neden olmuş; buraya talana, soyguna gelmişler. Batı çayırlarımızdan güzel bir at çalmışlar. Caddard at hırsızlarının peşinden giderek onları Drummant'a giden yolun yarısında yakalamış. O öfkeyle gücünü denetim altında tutamayıp altısını birden öldürmüş. İçlerinden biri Drummant Brantoru'nun yeğeniymiş. Drum kan pahasını isteyememiş, çünkü adamlar hırsızlık yapıyorlarmış ve çaldıkları at da yanlarındaymış. Ama bu olay arazilerimiz arasında derin bir nefret bırakmış.</p>

  <p>"Bu olaydan sonra insanlar Caddard'ın öfkesinden korkmaya başlamış. Bir köpek sözünü dinlemeyecek olsa hayvanı çözüveriyormuş. Avlanırken attığını vuramazsa, hayvanı gizleyen çalıları imha ediyor, onları kapkara, mahvolmuş bir halde bırakıyormuş. Bir gün dağlık otlaklarda bir çoban ona saygısızlık etmiş; o da hiddete kapılıp adamın kolunu ve elini kurutmuş. Artık çocuklar onun gölgesinden bile kaçar olmuşlar.</p>

  <p>"Kötü günler kavgaları da beraberinde getirir. Caddard karısından ava gelmesini istemiş. Karısı, iyi olmadığını söyleyerek reddetmiş. Caddard, 'Gel. Avlanmam lazım, evde et kalmadı,' diye emretmiş. Karısı, 'Git avlan. Ben gelmeyeceğim,' demiş. Sonra arkasını dönmüş, yanında da çocukları yetiştirirken ona çok yardımı dokunan, çok sevdiği, on iki yaşında yardımcı bir kız varmış. Bunun üzerine küplere binen Caddard onların önüne dikilerek, 'Ne diyorsam onu yap!' demiş... ve gözüyle, eliyle, nefesiyle, iradesiyle kızı çarpmış. Kız çözülüp oracığa yığılarak ölmüş.</p>

  <p>"Semedan bir çığlık kopararak kızın üzerine kapanmış, ama kızın ölmüş olduğunu görmüş. Sonra cesedin başından kalkıp Caddard'ın karşısına dikilmiş. 'Beni çarpmaya cesaret edemedin mi?’ diye bağırmış ona. Adam o öfkeyle karısını da çarpmış.</p>

  <p>"Ev halkı bulundukları yerden olanları hep görmüş. Çocuklar çığlık çığlığa haykırıyor, ağlıyor, annelerine gitmek istiyorlarmış ama kadınlar onları tutuyormuş.</p>

  <p>"Sonra Caddard salondan çıkmış, karısının odasına gitmiş, kimse peşinden gitmeye cesaret edememiş.</p>

  <p>"Aklı başına geldiğinde, ne yapması gerektiğini anlamış. Marifetini denetim altında tutma gücüne güvenemiyormuş artık. O yüzden gözlerini kör etmiş."</p>

  <p>Canoc bana bu hikâyeyi ilk anlattığında, Caddard'ın gözlerini nasıl kör ettiğini anlatmamıştı. Çok küçüktüm, bu korkunç hikâyeden soru soramayacak, bir şey merak edemeyecek kadar korkmuş, dehşete düşmüştüm. Daha sonra, biraz büyüyünce Caddard'ın bu işi hançeriyle mi yaptığını sordum. Hayır, dedi Canoc. Marifetini bozmak için marifetini kullanmıştı.</p>

  <p>Semedan'ın eşyaları arasında, sıçrayan bir som balığı şeklinde gümüş çerçeveli bir ayna varmış. Dunet ve Danner'dan hayvan ve yünlü mallar almak için gelen tüccarlar bazen nadir oyuncaklar ve böyle süs eşyaları getirirlermiş. Caddard evliliklerinin ilk yılında, aynayı genç karısına vermek için ak bir boğayla takas etmiş. İşte karısının odasına çıkınca bu aynayı eline alıp bakmış. Kendi gözlerini görmüş. Elle, nefesle, iradeyle, gözlerdeki güçle gözlere saldırmış. Ayna çatlamış, o kör olmuş.</p>

  <p>Kimse karısının ve kızın cinayeti için ondan kan pahası istememiş. Kör olduğu halde, Caspromant Brantoru olarak görevine devam etmiş ve oğlu Canoc'u gücü kullanması için eğitmiş. Sonra Canoc brantor olmuş ve Kör Caddard dağlardaki çiftliklere gidip ölünceye kadar inek çobanları arasında yaşamış.</p>

  <p>Hikâyenin bu hüzünlü ve dehşetli sonunu sevmiyordum. İlk duyduğumda çoğunu aklımdan atmıştım. Benim hoşuma giden ilk kısmıydı, kendi annesini bile korkutabilen o kudretli güce sahip olan oğlan ve düşmana meydan okuyarak toprağını kurtaran cesur delikanlının hikâyesiydi. Çıplak tepelere tek başıma gittiğim zamanlarda Keskin Gözlü Caddard olurdum. Belki yüz kere dehşet içindeki dağlıları çağırarak şöyle seslenmişimdir: "Bunları bir millik mesafeden yaptım!" Sonra da arkasına gizlendikleri kayaları unufak etmişimdir ve onlar da sürüne sürüne evlerine dönmüşlerdir. Babamın elimi tutup nasıl işaret ettirdiğini unutmamıştım, hiç bıkmadan durup gözlerimin bütün gücüyle bir kayaya bakıyordum, elimi aynen öyle kaldırıyordum, tam o şekilde - ama bana fısıldadığı kelimeleri hatırlamıyordum, eğer fısıldadığı bir kelimeyse tabii. <i>Sesle değil, nefesle,</i> demişti. Dilimin ucundaydı, ama yine de ne sesi duyabiliyordum, ne de dudaklarımın ve dilimin bu kelimeyi biçimlendirme (tabii daha önce biçimlendirebilmişlerse) hissini hatırlayabiliyordum. Kelime kaç kere dilimin ucuna gelmişti ama söyleyememiştim. Sonra, sabırsızlıkla anlamsız bir ses çıkarırdım ve kaya kıpırdamış, parçalanmış, unufak olmuş, ben, "Gözüm keskindir!" derken yukarıdaki arazilerden gelenler önümde sinmişlermiş gibi yapardım.</p>

  <p>Sonra gidip kayaya bakardım; birkaç keresinde daha önce orada olmayan kopmuş bir taş ya da bir çatlak bulduğuma bile inanmıştım.</p>

  <p>Bazen, Keskin Gözlü Caddard olmaya doyunca, onun dağlardan gelenlere verdiği çiftlik oğlanlarından biri oluyordum. Kurnazca hilelerle, orman bilgimle ellerinden kaçıyordum, takipten kurtuluyordum ve peşimdekileri benim bildiğim ama onların bilmedikleri bir bataklığa çekiyordum; sonra da Caspromant'a dönüyordum. Bir toprak kölesi, Tibromant'taki kölelikten kaçarak, Caspromant'taki hizmetine neden dönmek isterdi, onu bilemiyordum. Bunu sormak hiç aklıma gelmemişti. Her halükârda böyle bir oğlan, aynen bunu yapardı: Evine dönerdi. Bizim çiftlik halkı ve çobanlar, Taş Ev'de yaşayan bizler kadar iyi durumdaydı. Servetimiz birdi. Onları nesiller boyu bizle tutan şey gücümüz karşısındaki korkuları değildi. Bizim gücümüz onları koruyordu. Onların korktukları, bilmedikleri şeydi, tutundukları ise bildikleri şey. Düşman tarafından kaçırılıp sonra da ellerinden kurtulsam nereye gideceğimi biliyordum. Ne dağlarda, ne de annemin anlattığı aşağıdaki o geniş, parlak dünyada, Caspromant'ın çıplak tepeleri, seyrek ormanları, kayalıkları ve bataklıkları kadar sevebileceğim hiçbir yer olmadığını biliyordum. Hâlâ da biliyorum bunu.</p>
</body>
</html>
