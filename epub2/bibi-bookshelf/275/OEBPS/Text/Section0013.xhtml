<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="15"><u><br /></u></h1>

  <p style="text-align: center;"><font size="9"><u>15</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">MELLE'NİN BENİM İÇİN yazdığı, odama indirip oyma bir kutunun içinde sakladığım sayfaların sadece yanımda bulunması bile uzun bir süre bana yetmişti. Horozlar ötmeye başladığında, sabahın ilk ışıklarıyla kalkarak her sabah onları okuyordum; gözlerimdeki bağı yukarı kaydırıyor, odama biri girecek olursa hemen yerine indirmeye hazır bir şekilde oturuyordum. Yazılı yapraklardan başka bir yere bakmamak için çok titiz davranıyor ve bir kez başta, bir kez de sonda gökyüzünü görmek için pencereye bakıyordum. Annemin yazılarına ve ışığa bir zarar vermeyeceğim sonucuna varmıştım.</p>

  <p>İnanılmayacak kadar zor da olsa, özellikle Kömür'e bakmamak için çok dikkat ediyordum. Onu görmeyi çok istiyordum. Eğer odada olursa gözlerimi ondan alamayacağımı biliyordum, bu fikir de beni ürpertiyordu. Ellerimi gözlerimin etrafında at gözlüğü gibi tutarak, sadece yazıları görecek şekilde oturmayı denedim, ama bu emniyetli sayılmazdı. Gözlerimi yumup zavallı Kömür'ü odadan çıkartıyordum. "Bekle," diyordum ve odamın dışında, kuyruğunun kısa ve itaatkâr bir şekilde sallanışını duyuyordum. Kapıyı kapattığımda kendimi hain gibi hissediyordum.</p>

  <p>Okuduğum şeyler sık sık kafamı karıştırıyordu çünkü bez sayfalar sandığa düzensiz konmuştu, bu da yetmezmiş gibi ben onları taşırken daha da karıştırmıştım; ayrıca annem de her şeyi hatırladığı şekliyle, aklına geldiği gibi yazmıştı, genellikle bir başlangıcı ya da sonu olmayan, neden orada olduğu belirsiz parçalar veya pasajlar vardı. İlk yazmaya başladığında notlar eklemişti: "Bu anneannemin bana öğrettiği Ennu Duası'ndan, kadınlar okusun diye yazılmış", veya "Kutsal Momu'nun Hikâyesi’nin devamını bilmiyorum." Sayfaların birçoğunda "Oğlum Caspromantlı Orrec İçin" başlığı vardı. Sarmaşıklı Su'nun kuruluşunu anlatan bir efsaneyle ilgili ilk hikâyelerin birine, "Sarmaşıklı Su ve Caspromantlı Melle Aulitta'nın Kuyusundaki Kovadan, Sevgili Oğlu İçin Damlalar" diye başlık atılmıştı. Yazılarındaki zayıflıktan ve aceleden de anladığım kadarıyla hastalığı kötüleştikçe açıklamalar kesilmiş, bölük pörçük yazılar artmıştı. Hikâyeler yerine artık şiirler ve dualar vardı, hepsi kâğıt boyunca öyle sıkışık sıkışık yazılmıştı ki, ancak yüksek sesle okursam şiir olduğunu duyabiliyordum. Son sayfaların bazılarını okuyabilmek çok zordu. Sonuncusunun -sandıktaki ilk sayfaydı ve onun yerini hiç değiştirmedim- üzerine sadece birkaç soluk satır yazılmıştı. Bir süre yazamayacak kadar yorgun olduğunu söylediğini hatırlamıştım.</p>

  <p>Annemin bana bıraktığı bu kıymetli armağanları okumanın yoğun zevkini tattıktan sonra gözlerimi karanlıkla örtüp gündüzleri bir köpeğin ardından el yordamıyla yürümeye rıza göstermem garip geliyordur herhalde. Buna razıydım, hatta istiyordum da. Caspromant'ı savunmamın tek yolu kör olmamdı, bu nedenle ben de kördüm. Görevimi hafifletecek bir sevinç kaynağı bulmuştum, ama görevim hiçbir şekilde ortadan kalkmamıştı.</p>

  <p>Bu kurtuluşu kendi kendime bulmadığımın farkındaydım. "Onları okuyabilirsin," diyen Gry olmuştu. Güz mevsiminde olduğumuz için o Roddmant'ta hasatla meşguldü ve nadiren gelebiliyordu; ama gelir gelmez onu odama götürerek yazıların durduğu kutuyu gösterip okuduğumu söyledim.</p>

  <p>Memnun olmaktan çok telaşlanmış, mahcup olmuştu ve odadan ayrılmak için acele ediyordu. Tabii ki içine düştüğü zor durumun, benden daha çok farkındaydı. Dağlılar kızlar konusunda o kadar tutucu değillerdir, ayrıca dağlarda hiç kimse iki gencin birlikte at binmesi, yürümesi ve ev dışında veya insanların gelip gittikleri yerlerde oturup konuşmasına bir şey söylemez; ama on beş yaşındaki bir kızın bir oğlanın yatak odasına girmesi biraz fazlaydı. Rab ile Sosso kızabilir, bizi azarlayabilirdi, daha kötüsü, diğerlerinin bir kısmı, yün eğiren kadınlar veya mutfaktaki yardımcılar dedikodu yapabilirlerdi. Sonunda bu ihtimal benim de aklıma düşünce yüzümün kızardığını hissettim. Tek bir söz söylemeden evden dışarı çıktık, ancak yarım saat atlar hakkında konuştuktan sonra birbirimize karşı eski rahatlığımıza kavuşabildik.</p>

  <p>Atlar hakkındaki sohbetten sonra ne okuduğumu konuşmaya başlayabildik. Odressel dualarından birini Gry'a okuyuverdim. Benim gönlümü coşturmuştu, ama o pek etkilenmiş görünmüyordu. Hikâyeleri daha çok seviyordu. Ona okuduğum şiirlerin beni nasıl heyecanlandırdıklarını bir türlü açıklayamadım. Nasıl bir araya getirildiklerini, bir kelimenin nasıl bir daha dönüp geldiğini, bir ses veya uyağın nasıl geri döndüğünü, kelimeler arasında ne tür bir ritim oluştuğunu keşfetmeye çalışmıştım. Günün geri kalan zamanı karanlıkta dolaşırken bütün bunlar aklımda takılı kalıyordu. Keşfettiğim kalıba kendi sözlerimi uydurmaya çalışıyordum, bazen başarıyordum da. Bu bana yoğun, saf bir mutluluk veriyordu, hemen uçup gitmeyen bir mutluluk, o sözlerle, o kalıpla, o şiirle her seferinde geri gelen bir mutluluk.</p>

  <p>O gün Gry'ın canı sıkkındı, ertesi gelişinde de öyle. Artık yağmurlu ekim ayı gelmişti ve konuşmak için bacanın köşesine oturmuştuk. Rab bize bir tabak dolusu yulaflı kurabiye getirdi ve Gry neredeyse hiç ses çıkarmadan otururken, ben yavaşça bunları mideme indirmeye başladım. Sonunda, "Orrec sence biz neden bu marifetlere sahibiz?" dedi.</p>

  <p>"Adamlarımızı koruyabilmek için."</p>

  <p>"Benimki o işe yaramıyor."</p>

  <p>"Doğru; ama sen onlar için avlanabilir, onların yemek bulmalarına yardımcı olabilir, onlara faydalı olması için hayvanları terbiye edebilirsin."</p>

  <p>"Evet. Ama senin marifetin. Ya da babamınki. Zarar vermek için. Öldürmek için."</p>

  <p>"Bunu yapabilen birilerinin olması lazım."</p>

  <p>"Biliyorum. Ama biliyor musun... Babam parmağına batmış bir kıymığı, ya da ayağındaki bir dikeni bıçak marifetiyle çıkartabilir. O kadar kolay ve çabuk çıkartır ki, sadece tek bir damla kan akar. Sadece bakıyor ve kıymık çıkıyor... Sonra Nonno Corde. İnsanları kör ve sağır yapabiliyor, ama sağır bir oğlanın kulaklarındaki mührü kaldırdığını biliyor muydun? Çocuk hem sağırmış, hem dilsiz, annesiyle ancak işaretlerle anlaşabiliyormuş ama artık konuşmayı öğrenebilecek kadar duyuyormuş. Bir insanı nasıl sağır ediyorsa, aynı şekilde duymasını sağladığını söylüyor, sadece biri ileri, diğeri geriye doğru gidiyor."</p>

  <p>İlgi çekici bir şeydi ve biraz tartıştık ama bana çok fazla bir şey ifade etmiyordu. Gry'a ediyordu. "Acaba bütün marifetler ileri geri çalışır mı merak ediyorum," dedi.</p>

  <p>"Ne demek istiyorsun?"</p>

  <p>"Çağrı değil. Onu hem ileri, hem geri kullanabilirsin. Ama bıçak ya da Corde'ların mührü... belki onlar da geriye işliyordun Belki ilk başta bunlar insanları iyileştirmek için yararlı şeylerdi. Şifa için. Sonra insanlar bunların silah da olabileceğini fark edip bu şekilde kullanmaya başladılar ve öbür yolu unuttular... Hatta Tibroların sahip oldukları dizgin, belki o da ilk başta insanlarla birlikte çalışmak için bahşedilmiş bir marifetti, sonra onlar ters çevirdiler ve insanların onlar için çalışmasını sağladılar."</p>

  <p>"Ya Morgalar?" diye sordum. "Onların marifetleri bir silah değil."</p>

  <p>"Değil... Sadece insanların neden hasta olduklarını buluyorlar, böylece doğru tedavi mümkün oluyor. Onları hasta etmek için kullanılamıyor. Sadece ileri doğru çalışıyor. O yüzden Morgalar kimsenin gitmediği yerlere saklanmak zorunda kalıyor."</p>

  <p>"Pekâlâ. Ama bazı marifetler ileri doğru hiç işlemiyor. Helvarların temizleme marifetine ne buyrulur? Ya da benim marifetime?"</p>

  <p>"Belki de başlangıçta bunlar da tedavi amaçlıydı. Eğer insanın ya da hayvanın içinde yanlış bir şey varsa, bir şey bozulmuşsa, mesela açılması zor bir düğüm oluştuysa... Belki de bu o düğümü çözme marifetiydi... Her şeyi düzeltme, yoluna koyma marifetiydi."</p>

  <p>Bu söyledikleri bende beklenmedik bir olabilirlik zili çaldırdı. Tam olarak neyi kastettiğini biliyordum. Zihnimden yazdığım şiir gibiydi, sözlerden ibaret bir karmaşanın aniden düzene girmesi, berraklaşması... İnsan bunu tanıyordu: Evet bu, evet bu.</p>

  <p>"Ama o zaman neden bunu yapmayı bıraktık da sadece insanların içlerini allak bullak edip bozmaya yöneldik?"</p>

  <p>"Çünkü çok fazla düşman var. Ama belki de marifetimizi her iki yönde kullanamayacağımız içindir. İnsan marifetini aynı anda hem ileriye, hem geriye doğru kullanamıyor olabilir."</p>

  <p>Kendisi için önemli bir şey söylediğini sesinin tonundan anlamıştım. Bu onun kendi marifetini kullanmasıyla ilgili bir şey olmalıydı, ama tam olarak ne olduğunu anlayamamıştım.</p>

  <p>"Aslında biri bana marifetimi çözmek için değil, yapmak için kullanmayı öğretse, öğrenmeye çalışırdım," dedim, pek de ciddiye almadan.</p>

  <p>"Yapar mıydın?" O ciddiydi.</p>

  <p>"Hayır," dedim. "Ogge Drum'ı öldürünceye kadar yapmazdım."</p>

  <p>Derin bir iç çekti.</p>

  <p>Yumruğumu ocak başındaki sıranın üzerine indirerek, "Yapacağım," dedim. "O şişko engereği, ilk fırsat bulduğumda mahvedeceğim! Neden Canoc yapmıyor bunu? Neyi bekliyor? Beni mi? Yapamayacağımı biliyor... marifeti denetim altında tutamıyorum... <i>O</i> tutabiliyor. Nasıl burada oturup annemin öcünü almadan durabiliyor!"</p>

  <p>Bunu daha önce Gry'a hiç söylememiştim, kendime bile çok az itiraf etmiştim. Konuşurken ani bir öfke alevlenmişti içimde. Onun cevabı soğuk oldu.</p>

  <p>"Babanın ölmesini mi istiyorsun?"</p>

  <p>"Ben Drum'ın ölmesini istiyorum!"</p>

  <p>"Ogge Drum'ın gece gündüz korumalarıyla gezdiğini biliyorsun, kılıçları, bıçakları, okları olan adamlarla. Oğlu Sebb'de de onun marifeti var; ayrıca Ren Corde da ona hizmet ediyor; bütün adamları Caspromant'tan biri gelirse diye tetikte. Canoc'un elini kolunu sallayarak oraya gidip öldürülmesini mi istiyorsun?"</p>

  <p>"Hayır..."</p>

  <p>"Canoc'un da onun yaptığı gibi arkadan vuracağını düşünmüyorsundur herhalde? Karanlıkta süzülerek mi gidecek? Canoc'un böyle bir şey yapabileceğini mi düşünüyorsun?"</p>

  <p>"Hayır," dedim ve yüzümü ellerimle kapadım.</p>

  <p>"Babam Ogge Drum'ın iki yıldır, Canoc'un atına atlayarak Drummant’a gidip kendisini öldürmesinden korktuğunu söyledi. Hani Dunet'e gittiği gibi. Ama bu sefer tek başına."</p>

  <p>Söyleyecek sözüm yoktu. Canoc'un neden öyle bir şey yapmadığını biliyordum. Korunmaya ihtiyacı olan adamlarının hatırı için. Benim hatırım için.</p>

  <p>Uzun bir süre sonra Gry, "Belki sen marifetini ileri doğru kullanamazsın, sadece geriye işliyordur ama ben benimkini ileri doğru kullanabilirim," dedi.</p>

  <p>"Şanslısın."</p>

  <p>"Öyle," dedi. "Gerçi annem aynı fikirde değil." Aniden ayağa kalkarak, "Kömür! Haydi yürüyüşe çıkalım," dedi.</p>

  <p>"Annen için söylediğinle ne kastettin?"</p>

  <p>"Yani annem benim onunla birlikte Borremant'a dönüp kış avlarına katılmamı istiyor. Eğer onunla gidip av çağırmayı öğrenmeyeceksem kendime bir koca bulmamın iyi olacağını söyledi, çünkü eğer marifetimi kullanmazsam Roddmant'taki insanlar bir süre sonra bana bakmazlarmış."</p>

  <p>"Ama... Ternoc ne diyor?"</p>

  <p>"Babam endişeleniyor ve üzülüyor, annemi kızdırmamamı istiyor, neden brantor olmak istemediğimi anlayamıyor."</p>

  <p>Kömür'ün ayağa kalkıp sabırla beklediğinin, ama vaat edilen yürüyüşe hazır olduğunun farkındaydım. Ben de ayağa kalktım, yağmurun çiselediği durgun bir havada dışarı çıktık.</p>

  <p>"Neden istemiyorsun?" diye sordum.</p>

  <p>"Cevabı karıncaların hikâyesinde... Haydi gel!" Yağmurun altında yürümeye başladı. Kömür de kayışını çekerek onun arkasından gidiyordu.</p>

  <p>Ancak kısmen anlayabildiğim, rahatsız edici bir sohbet olmuştu bu. Gry müşkül bir durumdaydı ama ben ona yardım edemiyordum ve bir eş bulması gerektiği konusundaki iması beni sıkıştırmıştı.</p>

  <p>Gözlerim mühürlendiğinden beri şelalenin üzerindeki kayada verdiğimiz sözden hiç bahsetmemiştik. Onu bu söze bağlı kalmaya mecbur edemezdim. Ama bunlara ne gerek vardı? Bütün bunları kafamdan çıkartabilirdim. Tamam on beş yaşındaydık. Ama acele edip bir şeylere paldır küldür girmenin âlemi yoktu, hatta bu konuda konuşmaya bile gerek yoktu. Aramızdaki anlayış yeterliydi. Dağlarda stratejik nişanlar erken yaşlarda yapılabilirdi, ama insanlar yirmilerine gelmeden nadiren evlenirdi. Kendi kendime Parn'ın sadece Gry'ı tehdit ettiğini söyledim. Ama ben de aynı tehdidi üzerimde hissediyordum.</p>

  <p>Gry'ın marifetler hakkında söyledikleri bana bir şeyler ifade etmişti ama sadece teoriden ibaret gibi geliyordu: Onun marifeti, çağrı hariç. Marifetimi hem ileriye, hem geriye doğru kullanabiliyorum demişti. Geriyle kastı yabani hayvanları öldürmek için çağırmak idiyse, diğeri de evcil hayvanlarla çalışmak anlamına geliyordu -atların inadını kırarak terbiye etmek, büyükbaş hayvanları çağırmak, köpekleri eğitmek, tedavi etmek, iyileştirmek. Güvene saygı göstermek yani, ihanet etmek değil. O böyle görüyordu. Eğer gerçekten öyle görüyorduysa, Parn onu ikna edemezdi. Hiçbir şey ikna edemezdi.</p>

  <p>Ama at ve hayvan terbiyesinin herkesin yapabileceği bir meslek olarak görüldüğü de doğruydu. O soyun marifeti avı çağırmaktı. Hakikaten de eğer marifetini kullanmazsa ne Roddmant'ta ne de başka bir yerde brantor olamazdı. Yani, Parn'ın bakış açısına göre, marifetine saygı göstermek yerine ihanet ederse.</p>

  <p>Ya ben? Marifetimi kullanmayarak, onu reddederek, ona güvenmeyerek... ben de ihanet mi ediyordum aslında?</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Böylece yıl ilerledi, karanlık bir yıldı; gerçi artık her günün şafak vaktinde bir saat aydınlık vardı. Kaçak adam Caspromant'a geldiğinde kışın ilk günlerini yaşıyorduk.</p>

  <p>O bilmiyordu ama kıl payı kurtulmuştu çünkü topraklarımıza batıdan, engerekle karşılaştığımız koyun otlaklarının oradan girmişti; Canoc da oranın çitleri boyunca at sürüyordu; her fırsatta Drummant ve Cordemant sınırlarımızı atla gezerdi. Adamın taş duvardan atlayarak girdiğini görmüş, dediğine göre adam saklana saklana tepeye doğru gidiyormuş. Canoc Damgalı'yı çevirerek, bir fareye dalan atmaca misali adama saldırmış. "Sol elimi kaldırmıştım," demişti. "Bir koyun hırsızı olduğundan veya Gümüş İnek için geldiğinden emindim. Beni durduran neydi bilmiyorum."</p>

  <p>Her ne idiyse, Emmon'u hemen oracıkta öldürmemiş, dizginlerini çekerek kim olduğunu, ne aradığını sormuş. Belki de göz ucuyla baktığında adamın bizden biri olmadığını, Drummant'tan bir sığır hırsızı veya vadiden bir koyun hırsızı değil de bir yabancı olduğunu görmüştü.</p>

  <p>Belki de Emmon'un konuşmasını, o yumuşak ovalı aksanını duyunca yumuşamıştı. Her ne olduysa adamın Danner'dan çıkageldiğine, yolunu kaybettiğine, yatacak bir kulübeden ve eğer bulabilirse çalışacak bir işten başka bir şey aramadığına dair anlattığı hikâyeyi kabul etmişti. O günlerde aralığın soğuk ve puslu yağmurları tepelerden iniyordu ve adamın üzerinde doğru dürüst bir palto bile yoktu, sadece ince bir ceketi ve bir işe yaramayan bir atkısı vardı.</p>

  <p>Canoc adamı Gümüş İnek'e bakan yaşlı kadın ile oğlunun bulunduğu çiftlik evine götürmüş, isterse ertesi gün ona bir iş bulunabilecek olan Taş Ev'e gelebileceğini söylemişti.</p>

  <p>Gümüş İnek'ten daha önce söz etmemiştim. Gümüş İnek, Drum'ın hırsızları diğer ikisini aldıklarında orada kalmış olan düveydi. Büyümüş, dağlardaki en güzel inek olmuştu. Alloc ile babam onu Roddmant'a, Ternoch'ın büyük beyaz boğasıyla çiftleşmeye götürmüştü, yol boyunca herkes ineği hayranlıkla seyretmişti. İlk çiftleşmesinden sonra bir düveyle bir dana doğurmuş, İkincisinden de iki düvesi olmuştu. Yaşlı kadın ile oğlu, düvenin kız kardeşlerine sahip çıkamamış olmanın verdiği dikkatle ona bir prensesmiş gibi bakıyor, yanlarından ayırmıyor, canla başla koruyor, süt beyazı tüylerini tımar ediyor, onu en iyi şekilde besliyor ve oradan kim geçerse ona övüyorlardı. Zaman içinde adı Gümüş İnek olmuştu ve hem onun hem de kız kardeşlerinin sayesinde Canoc hayal ettiği sürüyü oluşturmaya başlamıştı. Hayvan bulunduğu yerde çok güzel serpildiği için babam onu oraya geri götürmüştü; ama buzağıları sütten kesilir kesilmez onları yukarı otlaklara götürerek sürüyü tehlikeli sınırlardan uzak tutuyordu.</p>

  <p>Ertesi günden sonraki gün ovadan gelen gezgin bizim Taş Ev'e vardı. Canoc'un onu medenice karşıladığını duyan ev halkı hiç sorgu sual etmeden içeri alıp karnını doyurdu, üşümesin diye ona eski bir pelerin buldu ve konuştuğu zaman dinledi. Kış günü dinleyebilecekleri yeni birini bulmak hepsini memnun etmişti.</p>

  <p>"Sevgili Melle'miz gibi konuşuyor," diye fısıldadı Rab, gözleri dolarak. Benim gözlerim yaşarmadı, ama adamın sesini dinlemek hoşuma gidiyordu.</p>

  <p>Yılın o zamanında fazladan bir yardımcıya ihtiyaç duyulacak iş yoktu aslında, ama muhtaç bir yabancıya evin kapılarını açıp ona gururunu kurtaracak kadar iş vermek dağ âdetiydi; yeter ki düşman bir araziden olduğuna dair bir emare bulunmasın. Zaten o takdirde muhtemelen arazinin sınırlarında bir yerlerde ölüsü yatardı. Emmon'un atlar, koyunlar, sığırlar veya herhangi bir çiftlik işiyle ilgili hiçbir şey bilmediği belliydi, ama herkes koşum takımlarını temizleyebilir. Koşum takımlarını temizlemeye gönderildi ve zaman zaman da temizlemeye devam etti. Gururunun kırılıp kırılmaması onun için pek bir sorun sayılmazdı aslında.</p>

  <p>İplik eğiren kadınlar diğer köşede alçak sesli uzun şarkılarını mırıldanırken, Emmon genellikle büyük ocak başının bir köşesinde benimle veya Gry ve benimle birlikte otururdu. Neler konuştuğumuzu; bizi bu kadar rahatsız eden şeylerin onun ait olduğu dünyada hiçbir anlam taşımamasının, bizi meşgul eden çetin soruları sormaya bile gerek olmamasının bize nasıl bir keyif verdiğini anlatmıştım.</p>

  <p>Sıra gözlerimdeki bağa geldiğinde ve gözlerimi babamın mühürlediğini anlattığımda daha fazlasını sormaktan çekinmişti. Dağlarda dediğimiz gibi, bastığı yer yumuşaksa bataklıkta olduğunu anlayabiliyordu. Ama ev halkıyla konuşmuştu ve onlar da Genç Orrec'in gözlerinin, önüne gelen her şeyi veya herkesi, istese de istemese de mahvedecek, denetim altında tutulamayan bir marifeti olduğu için mühürlendiğini anlatmışlardı; sonra da eminim devam ederek ona Kör Caddard'ı, Canoc'un Dunet'e akına gittiğini ve belki de annemin nasıl öldüğünü anlatmışlardır. Bütün bunlar onun inançsızlığını zorlamış olmalı; yine de neden bütün bunların ona, kendi korkularına kapılmış, birbirlerini cadı hikâyeleriyle korkutan cahil köylü halkın batıl inançları gibi geldiğini anlayabiliyorum.</p>

  <p>Emmon, Gry ile beni sevmişti; bizim için üzülüyor, onun arkadaşlığına ne kadar değer verdiğimizi biliyordu; sanırım bize iyilik yapabileceğini, bizi aydınlatabileceğini sanıyordu. Gözlerimi babamın mühürlediğini söylediğim halde, o bağları orada tutanın ben olduğumu söylediğimde gerçekten çok şaşırdığını fark ettim. "Bunu kendi kendine mi yapıyorsun?" demişti. "Ama delisin Orrec. Sende bir kötülük yok ki. Bütün bir gün boyunca baksan da bir karıncayı bile incitemezsin!"</p>

  <p>O koca bir adamdı, ben bir oğlandım; o bir hırsızdı, ben dürüst biriydim; o dünyayı görmüştü, ben görmemiştim ama ben kötülüğü ondan daha iyi biliyordum. "Kötülük benim içimde."</p>

  <p>"Eh yani en iyi insanda bile biraz kötülük vardır, en iyisi bırak çıksın, onu içinde büyütme, karanlıkta güçlendirip durma, değil mi ya?"</p>

  <p>İyi niyetle verilmiş bir nasihatti ama benim için hem gücendirici, hem de acı verici olmuştu. Kaba bir cevap vermek istemediğimden ayağa kalktım, Kömür'e söyleyip dışarı çıktım. Çıkarken Emmon'un Gry'a, "Şu anda bile tam babası gibi!" dediğini duydum. Gry'ın ona ne dediğini bilmiyorum, ama bir daha bana göz bağım hakkında nasihat vermeye kalkışmadı.</p>

  <p>En zararsız, en verimli konularımız at terbiyesi ve hikâyelerdi. Emmon atlar hakkında pek bir şey bilmiyordu, ama ovalardaki şehirlerde güzel atlar görmüştü ve Yıldız bir yana, yaşlı Demirkırı ile Grişerit de dahil olmak üzere bizim atlarımız kadar terbiyeli at hiç görmediğini söyledi. Hava çok kötü olmadığı zamanlarda dışarı çıkıyorduk; Gry Yıldız'la birlikte çıkarttıkları bütün numaraları ve yürüyüşleri bize gösteriyordu ki bunları ben bir tek Gry'ın tariflerinden anlıyordum. Emmon'un takdir ve övgü dolu nidalarını duyuyor, Gry ile yavru kısrağı gözümde canlandırmaya çalışıyordum - ama yavru kısrağı hiç görmemiştim. Gry'ın da bu yaşında neye benzediğini hiç görmemiştim.</p>

  <p>Bazen Gry ile konuşurken Emmon'un sesinde kulağıma takılan bir tını oluyordu; fazladan bir yumuşaklık, gönül alıcı, adeta ikna edici bir tatlı dil. Genellikle, bir adamın bir kızla konuştuğu gibi konuşurdu onunla, ama bazen bir kadınla konuşan bir adam gibi geliyordu sesi.</p>

  <p>Ona pek bir şey kazandırmadı bu. Gry ona bir kız gibi, hırçın ve net cevaplar veriyordu. Emmon'u seviyordu ama onu pek de matah bulmuyordu.</p>

  <p>Yağmur yağdığında, fırtına estiğinde veya kar taneleri tepeleri süpürdüğünde bacanın köşesinde kalıyorduk. Emmon ovalardaki hayatı anlatma konusunda pek başarılı olmadığından, konuşacak konu kalmayınca bir gün Gry benden bir hikâye anlatmamı istemişti. <i>Chamhan'</i>ın kahramanlık hikâyelerini seviyordu, o yüzden ben de Hamneda ve arkadaşı Omnan'ın hikâyesini anlattım. Sonra dinleyicilerimin beni can kulağıyla dinlemeleriyle baştan çıkarak -çünkü yün eğiren kadınlar şarkılarını kesmişler, bazıları hikâyeyi duyabilmek için iğlerini bile durdurmuşlardı- Raniu Mabedi'nin kutsal metinlerinden, annemin yazdığı şiirlerden birini okudum. Annem hafızası zayıfladığında bir boşluk bırakmıştı şiirde, karmaşık ölçüsüne sadık kalarak orayı da kendi sözlerimle doldurdum. Bu şiirin dili ne zaman okusam içimi açardı; onlara okurken beni olduğu gibi kavradı ve benden akarak kendisini söyledi. Bitirdiğim zaman, hayatımda ilk defa sanatçının en tatlı ödülü olan o sessizliği duydum.</p>

  <p>"Bütün isimler adına," dedi Emmon huşu içinde.</p>

  <p>Yün eğiren kadınlardan takdirlerini belirten hafif, hoş bir mırıltı yayıldı.</p>

  <p>"O hikâyeyi, o şarkıyı nereden biliyorsun?.. A tabii, annenden... Bütün bunları sana anlatmış mıydı? Üstelik sen de hepsini hatırlıyorsun, öyle mi?"</p>

  <p>"Benim için yazmıştı," dedim, hiç düşünmeden.</p>

  <p>"Yazmış mıydı? Sen okuyabiliyor musun?.. Ama gözündeki bağla değil herhalde!"</p>

  <p>"Okuyabiliyorum ama gözümdeki bağla değil."</p>

  <p>"Müthiş bir hafızan var demek ki!"</p>

  <p>"Hatıralar kör bir adamın gözüdür," dedim muzipçe, kıvrak hareketlerle manevralar yaptığımı hissederek; gardım düştüğü için saldıran tarafta olmanın daha iyi olacağına karar vermiştim.</p>

  <p>"Annen sana okumayı öğretti, öyle mi?"</p>

  <p>"Gry ile bana."</p>

  <p>"İyi de burada okuyacak neyiniz var? Etrafta hiç kitap görmedim."</p>

  <p>"Annem bizim için biraz yazdı."</p>

  <p>"İnanılır gibi değil. Dinle bak, benim bir kitabım var. Bana... vermişlerdi, şehirde. Bütün bu yol boyunca da onu bohçamda saklamıştım, belki bir kıymeti vardır diye. Burada yok ama, değil mi? Ama belki senin için vardır. Dur getireyim." Çok geçmeden geri gelerek ellerime, parmağın bir boğumundan daha kalın olmayan küçük bir kutu bıraktı. Kutunun kapağı kolayca açıldı. Altında, boşluk yerine ipekli kumaş gibi bir yüzey hissettim. Onun altında bir sürü başka bez vardı, bir tarafından tutturulmuş yapraklar, annemin bana yaptığı kitaptaki gibi; incecik, ama yine de rahatça çevrilmeleri için narin bir sertliğe sahip yapraklar. Parmaklarım onlara dokunmaktan büyük bir haz aldı. Gözlerim onları görmek için can attı ama kitabı Emmon'a geri uzattım. "Biraz oku," dedim.</p>

  <p>"Al Gry, sen oku," dedi Emmon hemen.</p>

  <p>Gry'ın sayfaları çevirişini duydum. Birkaç kelimeyi çıkarttıktan sonra pes etti. "Melle'nin yazdıklarından çok farklı görünüyor," dedi. "Küçük, kara, ayrıca aşağıya yukarıya doğru daha dik, hem bütün harfler birbirlerine benziyor."</p>

  <p>"Bu matbu," dedi Emmon bilmişçe, ama bunun ne demek olduğunu sorduğumda bana pek bir şey anlatamadı. "Rahipler yapıyor," dedi belli belirsiz. "Böyle çarkları var, hani şarap sıkma makineleri gibi, bilirsiniz ya..."</p>

  <p>Gry kitabı bana tarif etti: Dışının deri olduğunu söyledi, muhtemelen buzağı derisi; bitmiş hali parlaktı, kenarları altın yaprak motifleriyle damgalanmıştı, sırtında, yaprakların birleşmiş olduğu yerde daha fazla altın yaprak ve kırmızı harfler vardı, ayrıca yaprakların kenarları da yaldızlıydı. "Çok, çok güzel," dedi. "Çok değerli bir şey olmalı."</p>

  <p>Emmon'un, "Hayır, bu seninle Orrec'in. Okuyabilirseniz okuyun. Eğer okuyamazsanız belki günün birinde okuyan birileri çıkagelir ve sizi büyük birer âlim falan sanır, ne dersiniz?" demesinden anladığım kadanyla Gry kitabı geri vermişti. Emmon o neşeli kahkahasını attı; biz de ona teşekkür ettik ve kitabı ellerime bıraktı. Kitabı tuttum. Gerçekten çok değerli bir şeydi.</p>

  <p>Sabahın en erken, en gri ışığında kitabı, altın yaprağı, sırtındaki kırmızı <i>Dönüşümler</i> kelimesini gördüm; sonra açtım ve (hâlâ inanılmaz incelikte bir bez olduğunu düşündüğüm) kâğıdı, baş sayfadaki o harika, koyu, kocaman, kıvrımlı harfleri, her bir beyaz sayfa üzerinde kaynaşan karıncalar kadar sık minik kara baskıları gördüm... Karıncalar kadar sık. Dişbudak Deresi'nin üzerindeki karınca yuvası geldi gözlerimin önüne, aceleyle yuvalarına girip çıkan karıncaları el, göz, söz ve iradeyle çarptım ve onlar işlerine devam ettiler; ben gözlerimi kapattım... Gözlerimi kapattım ve açtım. Kitap önümde duruyordu, açıktı. Bir satırı okudum: <i>Böylece sessizce gönlünde geri aldı yeminini.</i> Şiirdi, şiir şeklinde bir hikâye. Sayfaları yavaşça çevirip ilk sayfaya geri geldim ve okumaya başladım.</p>

  <p>Kömür ayaklarımın dibinde kıpırdanarak yüzüme baktı. Ben de ona baktım. Gür, kıvırcık, siyah postu yalnız yüzünde ve kulaklarında ince ve kısa duran, uzun burunlu, yüksek alınlı; berrak, kararlı, koyu kahverengi gözleri doğrudan benimkilere bakan orta büyüklükte bir köpek gördüm.</p>

  <p>Yapacağım şeyin heyecanıyla, gözlerimdeki bağı açmadan önce hayvanı dışarı çıkartmayı unutmuştum.</p>

  <p>Kömür, gözlerime bakmayı bırakmadan ayağa kalktı. O da çok şaşırmıştı ama yoğun, aklı karışmış, dürüst bir bakış dışında bunu belli etmeyecek kadar ağırbaşlı ve sorumlu bir köpekti.</p>

  <p>"Kömür," dedim, titrek bir sesle ve elimi burnuna uzattım. Elimi kokladı. Benim ben olduğuma kuşkusu kalmadı.</p>

  <p>Diz çökerek köpeğe sarıldım. Birbirimize öyle sevgi gösterilerinde bulunmazdık pek, ama başını göğsüme yasladı ve bir süre orada tuttu.</p>

  <p>Ben, "Kömür, hiçbir zaman senin canını yakmam," dedim.</p>

  <p>O bunu biliyordu. Yine de kapıya baktı, sanki bu her ne kadar daha hoş da olsa, âdet üzere, dışarı çıkıp beklemeye razı olduğunu anlatmak ister gibi.</p>

  <p>"Kal," dedim ve Kömür sandalyenin yanına uzandı, ben de kitabıma döndüm.</p>
</body>
</html>
