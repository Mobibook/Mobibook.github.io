<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="10"><u><br /></u></h1>

  <p style="text-align: center;"><font size="9"><u>10</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">İÇİNDEN GEÇTİĞİM kırları görmeden, sadece atın yumuşak ya da taşlık zemindeki ayak seslerini, eyerlerin gıcırtılarını, at teri ile süpürgeotlarının kokusunu, rüzgârın temasını duyarak, yolun neye benzediğini Demirkırı'nın gidişinden tahmin ederek bütün gün at sürmek garip ve yorucu bir şeydi. Meydana gelecek bir değişiklik, bir takılma, bir sarsıntı, bir dizginleme ihtiyacına karşı kendimi hazırlayamayacağım için eyerde sürekli gergin oturuyor, sık sık da kendimi sağlama almak için utancımı yutup eyer kaşına yapışıyordum. Genellikle tek sıra halinde gitmek zorunda kaldığımızdan sohbet de edemiyorduk. Arada sırada, annem civcivleri sulasın diye duruyorduk; bir de gün ortasında, atları dinlendirmek, sulamak ve öğlen yemeğimizi yemek için durduk. Civcivler annemin sepete ufaladığı yemlere cıvıldaşarak çılgıncasına atılıyorlardı. Caspromant'ın bu kadar doğusuna hiç gelmediğim için bulunduğumuz yerleri hayal edemiyordum. Çok geçmeden yolumuza devam ettik, öğle sonrası bana donuk, uzun ve kara bir rüya gibi geldi.</p>

  <p>"Taş hakkı için!" dedi babam. Asla yemin etmezdi, böyle eski moda yemin sözleri bile çıkmazdı ağzından, o yüzden dalgın dalgın ilerlerken aniden irkildim. Yolu şaşırmak söz konusu olmadığından annem önden gidiyordu, babam da en arkadan gelip bize göz kulak oluyordu. Annem babamın konuştuğunu duymadı ama ben, "Ne var?" dedim.</p>

  <p>"Düvelerimiz," dedi babam. "Oradalar," işaret ettiği yeri göremediğimi hatırlayarak, "Oradaki tepenin dibindeki otlaklarda bir inek sürüsü var ve ikisi ak. Geri kalanı boz ve demir kırı renginde," dedi. Bir an sessizleşti, büyük bir ihtimalle görebilmek için gözlerini zorluyordu. "Kamburları da var, üstelik boynuzları kısa," dedi. "Kesinlikle onlar."</p>

  <p>Hepimiz durmuştuk, annem, "Hâlâ Cordemant'ta mıyız?" dedi.</p>

  <p>"Drummant," dedi babam. "Son bir saattir. Ama bunlar Rodd cinsinden. Büyük ihtimalle benim ineklerim. Biraz daha yaklaşabilsem, emin olurdum."</p>

  <p>"Şimdi sırası değil Canoc," dedi annem. "Az sonra hava kararacak. Yolumuza devam etmeliyiz." Sesinde belirgin bir endişe vardı. Babam buna kulak verdi.</p>

  <p>"Haklısın," dedi. Grişerit'in ileri doğru adım attığını duydum. Demirkırı benim bir işaret vermemi beklemeden onu izledi, tayın hafif ayak sesleri de bizi izliyordu.</p>

  <p>Drummant'ın Taş Evi'ne vardık; bu benim için zordu, yabancılar arasına, yabancı bir yere gelmiştim. Attan iner inmez annem koluma girdi ve belki en az benim kadar kendisini de rahatlatmak için bana tutundu. Bir sürü sesin arasında Ogge Drum'ın gür ve neşeli sesini duydum. "Bakın, bakın hele sonunda gelebildiniz ha! Hoş geldiniz! Drummant'a hoş geldiniz! Biz fakir insanlarız ama neyimiz varsa paylaşırız! Bu ne, bu ne böyle, oğlanın gözü niye böyle bağlanmış? Mesele nedir oğul? Gözlerin çok mu zayıf?"</p>

  <p>"Ah keşke öyle bir şey olsaydı," dedi Canoc umursamazca. Babam iyi manevra yapıyordu ama Ogge o kadar kıvrak değildi, o kaba ve hantaldı. Kabadayılar insana cevap vermez, söyleneni duyar ama kulak asmaz, sanki orada yokmuşsunuz gibi ya konuşmasına, ya yoluna devam eder ve bu başlangıçta hep avantajlı olmasını sağlar, tabii sona gelindiğinde işler değişebilir.</p>

  <p>"Ya, böyle bebek gibi ordan oraya götürülmek ne ayıp bir şey, ama büyür de kurtulur zamanla. Bu taraftan, bu taraftan. Bana bakın, atlara gözkulak olun! Barro koş hizmetçileri getir, hanımımı çağırsınlar!" Böyle devam edip gitti; bağırarak verilen emirler, buyruklar; büyük bir kargaşa, gelenler, gidenler, bir sürü ses. Her yanımda insanlar vardı, görünmeyen, bilinmedik insanların kalabalığı. Annem birisine, brantorun karısı için getirdiği sepet dolusu civcivden bahsediyordu. Ben eşiklerden veya merdivenlerden sürüklenirken kolumdan tutuyordu annem. Durduğumuzda başım dönüyordu. Bize çanaklarla su getirdiler; biz aceleyle yıkanıp yolculuğun kirini pasını atarken, giysilerimizi fırçalarken ve annem elbisesini değiştirirken insanlar etrafımızda uğuldayıp duruyordu.</p>

  <p>Sonra yeniden aşağı kata indik, seslerden ve yankılardan anladığım kadarıyla büyük, yüksek tavanlı bir salona girdik. Bir ocak vardı: Ateşin çatırtısını işitebiliyor, bacaklarımda ve yüzümde biraz sıcaklık hissediyordum. Annem elini omzumdan indirmedi. "Orrec," dedi, "brantorun eşi, Denno hanım burada,"; ben de Drummant'a hoş geldiğimi söyleyen kaba, yorgun tınılı sesin geldiği tarafa doğru eğilerek selam verdim. Diğer takdimler başladı -brantorun büyük oğlu Harba ile karısı, küçük oğlu Sebb ile karısı, kızı ile kocası, bunların bazılarının erişkin çocukları ve ev ahalisinin geri kalanı- yüzleri olmayan isimler, karanlıktaki sesler. Annemin çekingen, nazik sesi bütün bu yaygaracı insanların arasında boğulmuştu, annemin onlardan ne kadar farklı olduğunu duymazdan gelmem mümkün değildi; ovalı nezaketiyle, hatta bazı kelimeleri telaffuz edişiyle ne kadar yabancıydı.</p>

  <p>Babam da yakınımda, tam arkamda duruyordu. O, Drum adamları gibi uzun uzun konuşmuyor, anında nazik cevaplar veriyor, onların şakalarına gülüyor, oradaki birkaç adamla sanki yenilenen bu dostluktan pek mutlu oluyormuş gibi konuşuyordu. Bu adamlardan biri, galiba Barre olanı, "Senin oğlanda hükmedilemeyen göz varmış ha?" dedi; Canoc da, "Öyle," dedi; diğer adamlar ise, "Hiç korkma, büyüyüp gücünü kazanır," dediler ve yirmi yaşına kadar hükmedilmeyen bir marifeti olan Olmmantlı bir çocuğun hikâyesini anlatmaya başladılar. Hikâyeyi duyabilmek için çok uğraştım ama diğer seslerin patırtısı onu boğup duruyordu.</p>

  <p>Bir süre sonra masaya gittik; burada çok gerildim, çünkü insan göremediği zaman adam gibi yemek yemeyi öğrenmesi uzun bir zaman alıyordu ve benim henüz bu konuda pek bir becerim yoktu. Bir şeyleri dökmek veya giysimi yağ içinde bırakmak korkusuyla hiçbir şeyi elleyemiyordum. Beni annemden uzağa oturtmaya kalktılar, ama annem kibarca ve kesin bir dille benim yanımda oturmakta ısrar etti. Kimseyi huzursuz etmeden kemirebileceğim şekilde etimi kesmeme yardımcı oldu. Etrafımdaki şapırtı, yutkunma, geğirme seslerinden anlaşıldığı kadarıyla Drummant'ta da görgü kurallarına pek uydukları yoktu zaten.</p>

  <p>Babam masada daha uzak bir yere, Ogge'nin ya yanına ya da yakınına oturtulmuştu; sohbetin gürültüsü biraz azalmaya başlayınca onun sakin sesini duydum, onun sesi olduğuna hiç kuşku yoktu ama daha önce hiç duymadığım bir tonda konuşuyordu. "Sana teşekkür etmek isterim Brantor, düvelerime bakıverdiğin için. Bir aydır, çitlerimi onarmamış olduğum için kendi kendime küfredip duruyordum. Belli ki çitten atlamışlar. Pek tez ayaklıdır şu Rodd inekleri. Şimdiye kadar Dunet'i boylamışlardır diye düşünüp çoktan ümidi kesmiştim! Senin adamların onlara benim için bakmamış olsalardı çoktan oraya gitmişlerdi zaten." Söz bu noktaya vardığında masanın o tarafındaki kimseden çıt çıkmıyordu artık, gerçi bizim taraftaki kadınların bir kısmı gevezelik etmeyi sürdürüyordu. "O düvelere çok bel bağlamıştım," diye devam etti Canoc aynı açık, kendinden emin, neredeyse karşısındakine güvendiği için rahatça açılıyormuş gibi bir edayla. "Kör Caddard’ınki gibi bir sürü kurmayı aklıma koydum. O yüzden sana tüm kalbimle teşekkür ederim ve ilk yavrulardan biri, istersen boğa olsun, istersen düve, senindir. Sadece iste yeter Brantor Ogge."</p>

  <p>Yüreğimin çarptığını duyacak kadar bir sessizlik oldu, sonra Canoc'un yakınında birisi, "Çok güzel söyledin, çok güzel söyledin! " dedi ve diğer sesler de ona katıldı ama Ogge'nin konuştuğunu duymadım.</p>

  <p>Nihayet akşam yemeği sona erdi, annem odasına çıkmak istediğini söyledi ve beni de yanına aldı. O zaman Ogge'yi duydum: "Genç Orrec'i hemen mi götürüyorsun? O kadar da küçük değil ya! Erkeklerle otur oğul, otur da benim baharda mayaladığım içkiden bir tat!" Fakat Melle uzun yolculuğun beni yorduğunu söyleyip özür diledi; brantorun karısı Denno da kaba ve yorgun sesiyle, "Oğlanı bu gecelik bırak Ogge," dedi; böylece biz kaçtık, ama babam kalıp erkeklerle içmek zorunda kaldı.</p>

  <p>Sanırım yatak odasına geldiğinde geç olmuştu; ben uyumuştum ama babam tabureyi devirip, birkaç patırtı daha yapınca uyandım. "Sarhoş olmuşsun!" diye fısıldadı Melle; babam da niyetlendiğinden daha yüksek bir sesle, "At sidiği birası!" dedi. Annem güldü, babam ise burun kıvırdı.</p>

  <p>"Şu lanet olasıca yatak nerede!" dedi babam, odada el yordamıyla aranarak. Sonra yatağı bulup yattı. Ben pencerenin altındaki döşekte uzanmış, onların fısıldaşmalarını dinliyordum.</p>

  <p>"Canoc, korkunç bir risk altına girmedin mi?"</p>

  <p>"Buraya gelmek bir riskti zaten."</p>

  <p>"Ama o düve meselesi..."</p>

  <p>"Sessiz kalarak ne kazanacaktık?"</p>

  <p>"Ama ona meydan okudun."</p>

  <p>"Ya düvelerin buraya nasıl geldiklerini çok iyi bilen kendi adamları önünde yalan söyleyecekti... ya da ona sunduğum çıkışı kabul edecekti."</p>

  <p>"Yavaş ol, yavaş," diye mırıldandı annem, çünkü babamın sesi yeniden yükselmeye başlamıştı. "Çıkışı kabul ettiğine sevindim."</p>

  <p>"Eğer ettiyse. Daha göreceğiz bakalım. Kız nerede? Onu gördün mü?"</p>

  <p>"Ne kızı?"</p>

  <p>"Gelin. Mahcup gelin."</p>

  <p>"Canoc, sessiz ol!" Annem yarı azarlıyor, yarı gülüyordu.</p>

  <p>"Kapat o zaman ağzımı sevgilim, benim yerime sen kapat," diye fısıldadı babam, annem de güldü ve yatak tahtalarının gıcırtısını duydum. Daha fazla konuşmadılar ve ben de uykunun rahatlığına dalıp gittim.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Brantor Ogge ile adamları Drummant'ın kuzey tepelerinde bir domuz avı planlıyorlardı; görünüşe göre yola çıkmak için Gry'ın annesi Parn'ın gelmesini bekliyorlardı. Ogge bizim de ava gelmemiz için baskı yaptı. Annem itiraz edince, "Bence makul. Kadınları domuz avına götürmeyi sevmem, tehlikeli iştir. Ama oğlanı yolla, gözündeki şu bağla etrafta mutsuz mutsuz dolaşmanın dışında bir değişiklik olur onun için, ha? Üstelik domuz saldıracak olursa, ona şöyle bir göz ucuyla bakar, biz de domuza veda ederiz, değil mi? Ha oğul? Domuz avında insanın tez bir gözü olması her zaman işe yarar," dedi.</p>

  <p>"O halde benim gözümle yetineceksiniz," dedi babam, burada, Drummant'ta takındığı o samimi ses tonuyla. "Bu işi Orrec'le denemek biraz riskli."</p>

  <p>"Risk mi? Risk mi? Domuzdan korkuyor, değil mi?"</p>

  <p>"Yo, risk onun için değil," dedi Canoc. Kıvrak bir hamleyle Ogge'nin hassas bir yerine dokunmuştu bu kez. Drummant'ta herkesin bildiği açık olduğundan, Ogge de benim gözlerimin neden mühürlü olduğunu bilmiyormuş numarasını bırakmıştı ve gerçekten de maceralarımın bütün vahşi anlatımlarına inanmıştı. Ben mahveden gözü olan oğlandım, marifet o kadar büyüktü ki denetim altına alamıyordum, yani yeni Kör Caddard'dım. Ogge de kendince kaba manevralar yaptı ama onunkiler kâfi gelmedi; benim şanım onun ulaşamayacağı bir yerdeydi. Ama onun başka silahları da vardı.</p>

  <p>Bir gece önce karşılaşmış olduğumuz ve o sabah etrafımızda bulunan insanlar arasında bir tek torunla, yani Ogge'nin genç oğlu Sebb Drum ile Daredan Caspro'nun kızıyla henüz tanıştırılmamıştık. Ebeveyniyle tanışmıştık: Sebb, babası gibi neşeli ve yaygaracı bir sesle konuşuyordu; Daredan ise annemle ve benle gayet kibarca konuşmuştu, ama cılız sesi yüzünden, Canoc'un söylediği kadar kocamış olmasa da içi geçmiş bir kadın izlenimi bırakmıştı bende. Sabah bizimle birlikteydiler ama yine de, bir ihtimal nişanlım olacak kız ortaya çıkmamıştı. Gelin, mahcup gelin, demişti Canoc ona bir gece önce; aklıma gelince kızardım.</p>

  <p>Sanki Morgaların marifeti olan akıldan geçeni okuma marifetine de vakıfmış gibi Ogge o gür sesiyle, "Torunum Vardan ile tanışmak için birkaç gün beklemen gerekecek genç Caspro. Kuzenleriyle birlikte bizim eski Rimm evinde. Göremeyeceğin bir kızla tanışmak ne işe yarar, diyecektim ama sonra aklıma geldi, bir kızı tanımanın başka yolları da vardır, senin de öğreneceğin gibi, değil mi ya? Hatta daha zevkli yollar ha?" dedi ve etraftaki adamlar güldüler. "Biz domuzları şişleyip dönünceye kadar burada olur."</p>

  <p>Parn Barre o akşamüstü geldi ve ondan sonra bütün sohbet av üzerine döndü. Benim de gitmem gerekiyordu. Annem karşı çıktı ama ben bu işten kurtuluş olmadığını biliyordum. "Merak etme anne. Demirkırı'nın üzerinde olacağım, bir şey olmaz," dedim.</p>

  <p>"Ben onun yanında olacağım," dedi Canoc. Benim bu kesin sükûnetim onu çok mutlu etmişti.</p>

  <p>Ertesi sabah şafaktan önce ayrıldık. At sırtındayken, yayan yürürken, Canoc hep yanımda durdu. Onun varlığı bütün o at sürmelerin, durup kalkmaların, bağırışların, gidip gelmelerin kapkara anlamsız çılgınlığında, o bitmek bilmez karmaşada yaslanabileceğim tek sağlam kayaydı. Tüm bunların sonu yok gibiydi. Beş günlüğüne gitmiştik. Hiçbir zaman nerede durduğumu bilemedim, suratımın veya ayağımın hemen önünde ne olduğunu bilmiyordum. Göz bağımı kaldırma dürtüsü hiç bu kadar kuvvetli olmamıştı, yine de hiçbir zaman göz bağımı kaldırmaktan bu kadar korkmamıştım, çünkü sürekli ve korkunç bir hiddet içersindeydim - çaresiz, kırgın, aşağılanmış hissediyordum kendimi. Brantor Ogge'nin bağırmalarından, taciz edici sesinden dehşete düşüyor ama bir türlü kurtulamıyordum. Bazen benim hakikaten kör olduğuma inanıyormuş numarası yapıyor, yüksek sesle bana acıyor ama çoğunlukla, gözümdeki bağı kaldırıp o mahvedici gücümü göstermem için alttan alta bana sataşıyor, bana meydan okuyordu. Benden korkuyor ve korkusuna içerliyordu, bu yüzden de benim acı çekmemi istiyordu; ayrıca meraklanıyordu da, çünkü gücüm bilinmeyen bir şeydi. Canoc'la konuşurken hiçbir zaman bazı sınırları aşmıyordu, çünkü Canoc'un ne yapabileceğini açık bir şekilde anlamıştı. Ama ben ne yapabilirdim? Benim göz bağım bir numara, bir blöf olabilir miydi? Ogge, gerçekten ısırıp ısırmayacağını anlamak için, zincirli bir köpeği çomakla dürten çocuklara benziyordu. Ben zincirlerle bağlıydım ve onun merhametine kalmıştım. Ondan o kadar nefret ediyordum ki, sanki onu görsem hiçbir şey beni durduramayacak ve onu sıçan gibi, engerek gibi, köpek gibi çözecektim...</p>

  <p>Parn Barre, Airn Dağı eteklerindeki tepelere bir yabandomuzu sürüsü çağırdı ve erkek domuzları, dişi domuzlardan uzaklaştırdı. Köpeklerle avcılar hayvanları çevirince avı bırakıp yük hayvanları ve hizmetkârlarla birlikte bırakılmış olduğum kampa geldi.</p>

  <p>Hepsinin yola çıktığı an benim için utanç verici olmuştu. "Oğlanı da getiriyorsun, değil mi Caspro?" demişti Brantor Ogge ve babam her zamanki neşesiyle diğerlerini yavaşlatmamak için ne benim, ne de yaşlı Demirkırı'nın gelmeyeceğini söylemişti. "Yani sen de onunla birlikte güven içinde kalacaksın öyle mi?" demişti o gür, anırır gibi sesiyle; Canoc'un yumuşak sesi şöyle demişti: "Hayır, ben öldürmeye geleyim diye düşündüm."</p>

  <p>At binmeden önce omzuma dokunmuştu -tayı değil Grişerit'i getirmişti- ve fısıldamıştı: "Dayan oğlum." Ben de Drum'ın, sürekli benden kaçınan, sonunda benim orada olduğumu unutarak birbirleriyle konuşmaya, şakalaşmaya başlayan toprak köleleri ve hizmetkârlarıyla birlikte oturarak dayandım. Sol elimin altında duran, bir gece önce üzerine yatıp uyuduğum dürülmüş döşek hariç etrafımda ne olduğu hakkında en ufak bir fikrim yoktu. Kainatın kalanı koca bir bilinmezdi, ayağa kalkıp bir iki adım attığım an kaybolacağım karanlık bir boşluktu. Toprağın üzerinde, elimin altında birkaç minik taş bulup onlarla oynamaya, onları ellemeye, saymaya, onları bir yığın haline getirmeye, onlarla çizgiler çizmeye uğraşarak o katlanılmaz zamanı geçirmeye çalıştım. Yoksun kalıncaya dek gözlerimiz sayesinde hayatımıza ne kadar çok haz ve anlam girdiğinin pek farkında olmuyoruz.</p>

  <p>Tek bir atın kampa geldiğini duydum, sonra da yanımda biri konuştu: "Orrec, ben Parn." Kim olduğunu söylemesindeki iyi niyeti hissettim, gerçi Gry’inkine çok benzeyen sesini tanıyordum zaten. "Biraz meyve getirdim. Avucunu aç." Avucuma iki-üç kuru erik koydu. Ona teşekkür edip yemeye başladım. Yakınıma oturmuştu ve onun da bir şeyler çiğnediğini duyuyordum.</p>

  <p>"Domuz daha şimdiden bir iki köpek öldürdü," dedi, "bir iki adam da öldürmüştür belki, öldürememiş de olabilir, ama onu öldürmüşlerdir. Şimdi içini temizliyor, taşımak için sırık kesiyorlardır; köpekler de bağırsakların peşindedir, atlar tüm bu olanlardan uzaklaşmak ister ama uzaklaşamazlar." Tükürdü. Belki de erik çekirdeğini çıkartmıştı.</p>

  <p>"Öldürülürken hiç kalmaz mısın?" diye sordum, ihtiyatla. Bütün hayatım boyunca tanıdığım halde Parn beni hep korkuturdu.</p>

  <p>Domuz ve ayı avında kalmam. Bana karışmak isterler, öldürebilsinler diye hayvanı sabit tutmamı isterler. Onlara haksız bir avantaj sağlamamı..."</p>

  <p>"Peki ya geyik olursa, veya tavşan...?"</p>

  <p>"Av hayvanı onlar. Domuz ve ayı av hayvanı değil. Onlar adil bir dövüşü hak ediyor."</p>

  <p>Kendi adalet anlayışı dahilinde açık bir duruştu bu; kabul ettim.</p>

  <p>"Gry sana bir köpek ayarladı," dedi Parn.</p>

  <p>"Ben de ondan rica edecektim..."</p>

  <p>"Ohoo, gözlerinin mühürlendiğini duyar duymaz, şimdi bir rehber köpek ister, dedi; bizim çoban Kinny’nin eniklerden birini eğitiyordu. Güzel köpeklerdir. Eve dönerken Roddmant'a uğrayın. Gry köpeği hazır etmiş olabilir."</p>

  <p>Güzel bir andı bu, o nihayetsiz, berbat günler içindeki tek güzel an.</p>

  <p>Avcılar kampa geç vakitte, tek tük geldiler. Babam için endişeleniyordum tabii ki, ama sormaya cesaret edemiyor, sadece diğer adamların neler söylediklerini dinliyor, onun sesini arıyordum. Sonunda bir çarpışmada veya arbedede bacağını biraz incitmiş olan Grişerit'i yularından çekerek geldi. Bana nazikçe seslendi, ama canının tahammül ötesi sıkkın olduğunu anladım. Av doğru dürüst yönetilememişti, Ogge ile büyük oğlu takip edilecek taktikler konusunda tartışmışlar, herkesin kafasını karıştırmışlardı; o yüzden de domuz köşeye sıkıştırıldığı halde köpeklerden ikisini öldürüp kaçmıştı. Kovalamaca sırasında bir atın bacağı kırılmıştı, sonra domuz çalılıklara girince ava yayan devam etmek zorunda kalmışlardı, başka bir köpeğin de bağırsakları deşilmişti. "En sonunda," dedi Canoc son derece alçak bir sesle bana ve Parn'a, "zavallı hayvanı şişleyip bıçakladılar, ama hiçbiri yaklaşmaya cesaret edemedi. Öldürmek yarım saat sürdü."</p>

  <p>Ogge ile oğlunun birbirlerine bağırmasını dinleyerek sessizlik içinde oturduk. Av hizmetkârları domuzu kampa getirdiler sonunda; hem hayvanın keskin ve ekşi kokusunu hem de kanın metalik kokusunu aldım. Ciğer büyük bir merasimle, hayvanı öldürenler tarafından ateşe atılmak üzere bölündü. Canoc kendi payını almak için kalkıp gitmedi. Ogge'nin oğlu Harba'nın babama gelip şölen hakkını alsın diye seslendiğini duydum, ama Ogge'nin babama seslendiğini duymadım, hatta âdeti olduğu üzere beni bezdirmeye de gelmemişti. O gece ve Drummant'ın Taş Evi'ne varıncaya kadar geçen zamanda Ogge Canoc'a ya da bana tek kelime etmedi. Onun o şen kabadayılığından kurtulduğum için rahatlamıştım, ama beni endişelendirmiyor da değildi. Son gece kamp kurduğumuzda babama, brantorun ona kızgın olup olmadığını sordum.</p>

  <p>"Köpeklerini bile bile kurtarmadığımı söylüyor," dedi Canoc. Ateşin sıcak külleri yanında uzanmış, kafa kafaya vermiş fısıldaşıyorduk. Karanlık olduğunu biliyordum ve karanlık yüzünden göremiyormuş numarası yapabiliyordum.</p>

  <p>"Ne oldu?"</p>

  <p>"Domuz köpekleri deşiyordu. <i>Gözünü kullan Caspro!</i> diye bana bağırdı. Sanki marifetimi avda kullanacakmışım gibi. Harba ve birkaç kişiyle birlikte mızraklarımızla saldırdık. Ogge bizimle birlikte gelmedi. O sırada domuz kurtuldu, Ogge'nin hemen yanından geçerek kaçtı. Ah, çok berbat bir işti, tam bir mezbelelik. Üstelik her şeyden beni sorumlu tutuyor."</p>

  <p>"Oraya döndüğümüzde kalmak zorunda mıyız?"</p>

  <p>"Bir iki gece."</p>

  <p>"Bizden nefret ediyor," dedim.</p>

  <p>"Annenden değil."</p>

  <p>"En çok da ondan," dedim.</p>

  <p>Canoc benim söylediğim şeyi anlamadı, belki de bana inanmadı. Ama ben doğru olduğunu biliyordum. Ogge bana istediği kadar dayılanabilirdi; zenginlik, güç ve benzer şeyler konusunda Canoc'tan daha üstün olduğunu kanıtlayabilirdi, ama Melle Aulitta onun ulaşamayacağı bir yerdeydi. Annemi etkilemek için beyhude çabalarını duymuştum; o dayılanmaları, efelikleri ve annemin, Ogge'nin söyleyecek söz bulamadığı o yumuşak başlı, kibar cevapları. Ogge'nin sahip olduğu, yaptığı ya da yapmış olduğu hiçbir şey annemi etkilemiyordu. Annem ondan tam anlamıyla korkmuyordu bile.</p>
</body>
</html>
