<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="16"><u><br /></u></h1>

  <p style="text-align: center;"><font size="9"><u>16</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">KISA BİR SÜRE SONRA Emmon ayrıldı. Canoc'un misafirperverliği icabı kibarlıktan hiç taviz verilmese de, artık Emmon’un zamanının dolmaya başladığına şüphe yoktu. Aslında Taş Ev'de, tavukların yumurtlamayı kestiği, sosislerin ve sucukların çoktan yenip azaldığı, kesimlik danaların tükendiği kışın son, baharın ilk günlerinde hayat biraz zorlaşır; daha ziyade yulaf bulamacı ve kuru elmayla yaşarız; tek etimiz ve lüksümüz Taşkın veya Dişbudak Deresi'nden tutulmuş taze balık veya tütsülenmiş alabalık ya da som balığı olur. Bizim Carrantage'daki büyük ve zengin arazilerden söz ettiğimizi duyunca belki de Emmon oralarda karnının daha iyi doyacağını düşünmüştü. İnşallah marifetlerini üzerinde kullanmamışlardır.</p>

  <p>Gitmeden önce, Gry ve benimle ciddi ciddi konuştu; onun gibi vurdumduymaz, eline çabuk bir adam ne kadar ciddi konuşabilirse tabii. Dağlardan ayrılmamız gerektiğini söyledi. "Burada sizin için ne var?" dedi. "Gry sen annenin istediğini yapıp hayvanları avcıların ayaklarına getirmeyeceksin, o yüzden bir işe yaramadığını düşünecekler. Orrec, sen o lanet olasıca bağı gözünden çekmeyeceksin, o yüzden böyle bir çiftlikte yapılması gereken işlerde bir faydan yok. Ama eğer ovalara inerseniz, Gry sen o kısrağınla birlikte ufak bir gösteri yapsan, istediğin at terbiyecisinin yanında veya ahırda iş bulursun. Sana gelince Orrec, hikâyeleri ve şarkıları bu şekilde aklında tutuyor, kendin böyle hikâyeler ve şarkılar uyduruyorsun ya, bütün kasabalarda ve hatta şehirlerde çok değer verilen bir maharettir bu. İnsanlar meddahları ve ozanları dinlemek için toplanır, onlara iyi para öderler, ayrıca zenginler hava atmak için onları evlerinde alıkoyar. Gözlerini bütün hayatın boyunca kapalı tutmak zorundaysan tamam, zaten ozanların ve şarkıcıların bir kısmı kördür. Gerçi ben senin yerinde olsaydım gözlerimi açar, hemen elimin altındakine bir bakardım." Sonra da bir kahkaha attı.</p>

  <p>Böylece aydınlık bir nisan gününde, Canoc'un ona vermiş olduğu, sıcacık güzel paltosu üzerinde, eski bohçasının içinde bizim dolaptan aşırdığı birkaç gümüş çatal, yeşimden bir broş, Rab'ın en büyük hâzinesi olan nehir altınları ve bizim ahır takımları arasındaki tek gümüş kakmalı yularla kuzeye doğru yola çıktı.</p>

  <p>"Koşumları hiç temizlememişti zaten," dedi Canoc, ama pek öyle gücenmiş gibi görünmüyordu. Eğer insan evine bir hırsız alırsa, bir şeyleri kaybedeceğini bilir. Ne kazanacağın belli değildir.</p>

  <p>Bütün o aylar boyunca bizimle birlikteyken Gry ile ben eskisi gibi konuşamamıştık, yani mutlak bir samimiyetle. Hiç konuşmadığımız konular vardı. Kıştı, bir bekleme, duraklama zamanıydı. Şimdi her şey patlak veriyordu.</p>

  <p>"Gry, Kömür'ü gördüm," dedim.</p>

  <p>Kömür'ün kuyruğu ismini duyunca bir kere sallandı.</p>

  <p>"Onu dışarı çıkarmayı unutmuşum. Ona baktım, orada yerdeydi, onu gördüğümü gördü. O yüzden... o andan beri... onu dışarı çıkartmıyorum."</p>

  <p>Gry konuşmadan önce uzun bir süre söylediklerimi düşündü. "Yani sence... emniyetli mi..?"</p>

  <p>"Ben de ne düşündüğümü bilmiyorum aslında."</p>

  <p>Sessizleşmişti, düşünüyordu.</p>

  <p>"Galiba... marifetim yoldan çıktığında, yani denetimimden çıktığında... onu, gücümü kullanmaya çalışıyordum... uğraşıyordum uğraşıyordum bir türlü olmuyordu. Bu beni kızdırıyordu, utandırıyordu; babam beni zorlayıp duruyordu, ben de denemeye devam ediyor ve her seferinde daha çok kızıp, daha çok utanıyordum, sonunda patlayıncaya, zıvanadan çıkıncaya kadar. Eğer kullanmaya çalışmazsam, belki... Her şey yoluna girebilir."</p>

  <p>Gry bunu da düşündü. "Ama engereği öldürdüğünde... O zaman marifetini kullanmaya çalışmıyordun, çalışıyor muydun?"</p>

  <p>"Evet, çalışıyordum. Sürekli bu konuda sıkılıp duruyordum, marifet sahibi olmadığım konusunda yani. Zaten, engereği ben mi öldürdüm? Dinle Gry, bunu belki bin kez düşündüm. Engereği hem ben, hem Alloc, hem de babam çarptı, aynı anda. Engereği ilk ben gördüğüm için Alloc benim yaptığımı düşündü. Babam ise..." Duraksadım.</p>

  <p>"O da senin olmanı mı istedi?"</p>

  <p>"Belki de."</p>

  <p>Bir süre sonra, "Belki de ben yaptım zannedeyim istemişti. Bana kendime güvenmem için bir fırsat vermişti. Bilmiyorum. Ama ona söylemiştim, yapmam gerekeni yaptığımı ama herhangi bir şey yaptığımı hissetmediğimi anlatmıştım. Sonra ondan kendi gücünü kullandığında nasıl hissettiğini anlatmasını istemiştim ama anlatamamıştı. Ama bak, güç içinden geçtiğinde neye benzediğini biliyorsundur! Bilmek zorundasın! Bir şiir okurken gücün ne zaman bana geldiğini hissedebiliyorum. Neye benzediğini biliyorum! Ama babamın bana öğrettiğini yaptığımda, o gücü kullanmaya çalıştığımda, gözü, eli, sözü ve iradeyi kullanmaya çalıştığımda hiçbir şey olmuyor, hiçbir şey! O zaman hiçbir şey hissetmiyorum!"</p>

  <p>"Yani... Dişbudak Deresi'nin orada da mı?"</p>

  <p>Tereddüt ettim. "Bilmiyorum," dedim. "Çok kızgındım, kendime ve babama kızmıştım. O zaman tuhaftı. Sanki bir fırtınaya, büyük bir rüzgâra kapılmış gibiydim. Çarpmaya çalıştım ama bir şey olmadı, sonra rüzgâr esti, gözlerimi açtım, elimle hâlâ işaret ediyordum ve tepenin yamacı kuruyor, eriyor, kavrulup kararıyordu... Babamın orada önümde durduğunu zannetmiştim; elimle işaret ettiğimde, onun da büzüştüğünü, pörsüdüğünü sanmıştım. Ama baktığım bir ağaçmış. Babam arkamda duruyormuş."</p>

  <p>"Köpek," dedi Gry bir süre sonra, fısıltıyla. "Hamneda."</p>

  <p>"Ben Damgalı'nın üzerindeydim; Hamneda koşarak üzerine geldiğinde hayvan çok ürkmüştü. Tek hatırladığım şey Damgalı'nın üzerinde kalmaya uğraştığım ve onu geri geri gitmekten alıkoymaya çalıştığımdı. Eğer köpeğe baktıysam bile farkında değilim. Ama babam Grişerit'in sırtındaydı. Arkamda."</p>

  <p>Aniden sustum.</p>

  <p>Ellerimi gözlerime götürdüm, göz bağıyla bağlı olmalarına rağmen kapatmak istercesine.</p>

  <p>Gry, "Belki de..." dedi ve sustu.</p>

  <p>"Belki de babamdı. Her seferinde."</p>

  <p>"Ama..."</p>

  <p>"Bunu biliyordum. Başından beri biliyordum. Ama bu konuda düşünmeye cesaret edemiyordum. Mecburdum... benim yaptığıma inanmaya mecburdum. Bu marifete sahip olduğuma. O şeyleri yaptığıma. Engereği öldürdüğüme, köpeği öldürdüğüme, Kaos yaratabildiğime inanmak zorundaydım. Diğer insanlar inanabilsinler diye inanmak zorundaydım, benden korksunlar ve Caspromant sınırlarından uzak dursunlar diye! Zaten marifet bu işe yaramıyor mu? Bir brantor kendi insanları için bunu yapmıyor mu?"</p>

  <p>"Orrec," dedi Gry ve sustum.</p>

  <p>Alçak sesle, "Canoc neye inanıyor?" diye sordu.</p>

  <p>"Bilmiyorum."</p>

  <p>"Senin marifet sahibi olduğuna inanıyor. Hükmedilemeyen marifete. Hatta..."</p>

  <p>Ama ben sözünü kestim. "İnanıyor mu? Yoksa tüm bunları yapanın kendisi, kendi marifeti, kendi gücü olduğunu biliyor da, bende olmadığı için, bende marifet olmadığı için sadece beni kullanıyor muydu? Ben kimseyi, hiçbir şeyi yok edemezdim. Sadece bir öcü olarak işe yarıyordum. Bir korkuluk. Aman Caspromant'tan uzak durun! Kör Orrec'ten uzak durun, eğer gözlerini bağlamazsa gördüğü her şeyi yok eder! Ama edemezdim. Edemem Gry. Gördüğüm hiçbir şeye zarar veremem. Veremem! Annemi gördüm. Ölürken gördüm onu. Onu gördüm. Onun canını yakmadım. Bir de kitaplar... Kömür..." Ama devam edemedim. Karanlık yıllar boyunca dökmediğim gözyaşları beni yakalamıştı ve yüzümü ellerimin arasına alarak ağlamaya başladım.</p>

  <p>Bir yanımda bacağıma yaslanmış Kömür, bir yanımda kolunu omzuma dolamış Gry ile ağlayıp içimi boşalttım.</p>

  <p>O gün daha fazla konuşmadık. Ağlamaktan bitap düşmüştüm. Gry saçlarıma hafif bir buse kondurarak bana veda etti ve Kömür'e beni odama götürmesini söyledi. Odaya vardığımda gözümdeki bağı yokladım, sıcaktı, sırılsıklam olmuş, gözlerime yapışmıştı. Çekip çıkarttım, ıslak bez parçaları da bağla birlikte çıktı. Bir nisan ikindisiydi, üç yıldır görmediğim altın bir ışık. Dilim tutulmuş bir halde ışığa bakakaldım. Yatağıma uzanarak gözlerimi kapattım ve yeniden karanlığa daldım.</p>

  <p>Gry ertesi gün, günün ortasına doğru geldi. Yıldız'ın hafif nal seslerini taşlar üzerinde duyduğumda kapı eşiğinde gözlerim bağlı dikiliyordum, Kömür'ü biraz koşması için salmıştım.</p>

  <p>Mutfak avlusuna, meyve bahçesinin içine, evden epey bir uzağa gittik. Oduncuların kesmesi için bekleyen yaşlı bir ağaç kütüğünün üzerine oturduk.</p>

  <p>"Orrec, marifetin... marifetin olmadığını mı düşünüyorsun?"</p>

  <p>"Bilmiyorum."</p>

  <p>"O zaman bana bakmanı istiyorum," dedi Gry.</p>

  <p>Bunu yapmam oldukça uzun bir zaman aldı, ama sonunda ellerimi götürüp göz bağımı çözdüm. Ellerime baktım. Bir süre ışık başımı döndürdü. Yer ışıklarla ve gölgelerle doluydu. Her şey parlaktı, hareket ediyor ve ışıldıyordu. Gry'a baktım.</p>

  <p>Uzun boyluydu, ince, uzun, kahverengi bir yüzü, geniş, ince dudakları, yay gibi kaşlarıyla kara gözleri vardı. Gözlerinin akları çok belirgindi. Omuzlarına dökülen saçları parlak siyahtı ve çok gür görünüyordu. Ellerimi ona uzattım, o da ellerimi tuttu. Yüzümü onun avuçlarına kapattım. "Çok güzelsin," diye fısıldadım avuçlarına.</p>

  <p>Önce uzanıp saçımı öptü, sonra yeniden tüm ciddiyeti, sertliği ve yumuşaklığıyla dimdik oturdu.</p>

  <p>"Orrec," dedi, "ne yapacağız?"</p>

  <p>"Bir yıl boyunca sana bakacağım. Sonra seninle evleneceğim," dedim.</p>

  <p>Şaşırmıştı; başını arkaya atarak güldü. "Peki!" dedi. "Peki! Ama şimdi?"</p>

  <p>"Şimdi ne olmuş?"</p>

  <p>"Ne yapacağız? Eğer ben marifetimi kullanmayacaksam ve senin de..."</p>

  <p>"Kullanacak marifetim yoksa."</p>

  <p>"Öyleyse biz şimdi kimiz?"</p>

  <p>Buna o kadar kolay cevap veremedim.</p>

  <p>"Babamla konuşmam lazım," dedim sonunda.</p>

  <p>"Biraz bekle. Bu sabah onu görmek için babam benimle birlikte geldi. Annem dün Vadi'den döndü. Ogge Drum'ın büyük oğluyla barıştığını, şimdi küçük oğluyla kavga ettiğini söylüyor. Söylentilere göre Ogge bir baskın yapmayı planlıyormuş, ya Roddmant'a, ya da Caspromant'a... Canoc'un üç yıl önce kendisinden çaldığını söylediği ak inekleri geri almak için. Bunun anlamı ya bizim, ya da sizin sürünüze saldıracak. Bize doğru gelen Alloc'la karşılaştık yolda. Şimdi hep birlikte sizin kuzey otlaklardalar, ne yapacaklarını planlıyorlar."</p>

  <p>"Peki benim onların planlarındaki yerim ne?"</p>

  <p>"Bilmiyorum."</p>

  <p>"Korkutmayan bir korkuluk ne işe yarar?"</p>

  <p>Ama onun verdiği haber ne kadar kötü olursa olsun içimi bir türlü sıkmıyordu, Gry'ın yüzünü, yarık gövdeli yaşlı elma ağaçlarının seyrek çiçekleri üzerindeki güneşi ve dağların uzaktaki kahverengi yamaçlarını gördüğüm sürece sıkamazdı.</p>

  <p>"Babamla konuşmam lazım," diye tekrarladım. "O zamana kadar biraz yürüyelim mi?"</p>

  <p>Ayağa kalktık. Kömür de başını hafifçe bir yana eğerek, yüzünde endişeli bir ifadeyle doğruldu. "Peki benim sizin planlarınızdaki yerim ne?" diyordu.</p>

  <p>"Bizimle yürüyebilirsin Kömür," dedim, kayışını çözerek. Böylece, coşkun akan küçük dere boyunca vadiye doğru yürüdük; attığımız her adım büyük bir haz ve neşe veriyordu.</p>

  <p>Gry, tam hava kararırken Roddmant'a varacak şekilde ayrıldı. Canoc hava kararıncaya kadar eve gelmedi. Böyle geç kaldığı zamanlarda genellikle arazideki çiftlik evlerinden birine uğramış olurdu. Bu evlerde onu büyük bir sevgiyle karşılar, yemek yemesi, işler ve çiftçilerin sıkıntıları üzerine sohbet etmesi için ısrarla alıkorlardı. Bazen ben de onunla giderdim, gözlerim mühürlenmeden önce. Ama bu son yıllarda daima erken çıkıp geç geliyor, daha uzaklara gidip daha çok çalışıyordu; kendisinden çok şey veriyor, tüm gücünü tüketiyordu. Yorgun olacağını biliyordum, ayrıca Ogge Drum'ı duyduktan sonra her zamankinden daha neşesiz olacağını da biliyordum. Ama nihayetinde ben de artık pervasızlaşmıştım.</p>

  <p>Canoc, ben odamdayken haberim olmadan gelip yukarı çıkmıştı. Ocakta ateş yakmıştım, çünkü hava soğumuştu. Bu ateşle mutfaktan aşırdığım bir mumu yakarak büyük bir cüretle Denios'un <i>Dönüşümler</i>'ini okumaya başladım.</p>

  <p>Evin sessizleştiğini ve kadınların da büyük bir ihtimalle mutfaktan ayrıldıklarını fark edince gözlerimdeki bağı yerine takarak Kömür'den beni kuledeki odaya götürmesini istedim.</p>

  <p>Beni bir kör, bir bakar görünce zavallı hayvan ne düşünüyordu bilemem, ama bir köpek olduğu için sadece işe yarar cevapları olan sorular soruyordu.</p>

  <p>Kuledeki odanın kapısını çaldım, bir cevap alamayınca gözümdeki bağı çıkartıp içeri baktım. Ocak rafındaki gaz lambası cılız, isli bir ışık veriyordu. Ocak boştu ve etrafta ekşi bir koku vardı, sanki uzun zamandır içinde hiç ateş yanmamış gibiydi. Oda soğuk ve ıssızdı. Canoc ceketini çıkartıp kendisini yatağa attığı gibi kalarak derin bir uykuya dalmıştı. Örtünmek için bir tek annemin yün şalına sarınmıştı. Şalı üzerine çekmişti, şalın saçaklarını yakalayıp yumruk yaptığı elleri göğsünün üzerindeydi. Şalı yatağın ayakucunda katlanmış gördüğüm zamanki gibi içim cız etti. Ama şu anda ona acımayı göze alamazdım. Hesaplaşmamız gerekiyordu ve bütün cesaretimi buna harcamalıydım.</p>

  <p>"Baba," dedim, sonra ismiyle seslendim, "Canoc!"</p>

  <p>Uyandı, dirseğinin üzerinde doğruldu, lambadan gelen ışığa karşı elini gözlerine siper ederek boş boş baktı. "Orrec?"</p>

  <p>Beni rahatça görebilmesi için ilerledim.</p>

  <p>Yorgunluk ve uykusuzluktan dili tutulmuştu adeta, uyanabilmek için gözlerini kırpıştırıp ovuşturmak, dudaklarını ısırmak zorunda kaldı; sonra bana bakarak, merakla, "Göz bağın nerede?" dedi.</p>

  <p>"Sana zarar vermeyeceğim baba."</p>

  <p>"Vereceğini hiç düşünmemiştim zaten," dedi, hâlâ o meraklı haliyle olsa da biraz daha güçlü bir sesle.</p>

  <p>"Vereceğimi hiç düşünmemiş miydin? O halde benim hükmedilemeyen marifetimden hiç korkmamıştın yani?"</p>

  <p>Yatağın kenarına oturdu. Başını iki yana sallayarak saçlarını sıvazladı. Sonunda yine bakışlarını bana çevirdi. "Neler oluyor Orrec?"</p>

  <p>"Olan şu ki baba, benim hükmedilemeyen bir marifetim hiç olmamıştı. Olmuş muydu? Benim hiç marifetim olmadı. O yılanı, o köpeği, hatta hiçbir şeyi öldürmedim. Sendin.”</p>

  <p>"Ne diyorsun sen?"</p>

  <p>"Beni kullanabilmek için, marifetim olduğuna ve bunu denetim altında tutamadığıma inanmamı sağladığını söylüyorum. Böylece marifetim olmadığı için, soyunu boynu bükük bıraktığım için, bir kallukun oğlu olduğum için utanmak zorunda kalmayacaktın!"</p>

  <p>Artık ayağa kalkmıştı ama bana dehşet içinde bakıyor, hiçbir şey söylemiyordu.</p>

  <p>"Eğer marifetim olsaydı, sence şimdi kullanmaz mıydım? Yapabileceğim muhteşem şeyleri, öldürdüklerimi sana göstermez miydim? Ama böyle bir marifetim yok. Bana vermedin. Bana verdiğin, bana bütün verdiğin üç yıllık bir körlüktü!"</p>

  <p>"Bir kallukun oğlu mu?" diye fısıldadı babam, kulaklarına inanamayarak.</p>

  <p>"Onu sevmiyor muydum sanıyorsun? Ama onu görmeme izin vermedin... bütün o yıl boyunca... sadece tek bir kez... ölürken... Çünkü yalanını, numaranı, üçkâğıdını açık etmemeliydin!"</p>

  <p>"Sana hiç yalan söylemedim," dedi. "Düşündüm ki..." Durdu. Hâlâ kızamayacak kadar şaşırmış, afallamış haldeydi.</p>

  <p>"Orada, Dişbudak Deresi'nin yanında... onları benim yaptığıma inanmış mıydın?"</p>

  <p>"Evet," dedi. "Benim öyle bir gücüm yok."</p>

  <p>"Var! Bunu biliyorsun! Dişbudak korusundaki o hududu da sen çizmiştin. Dunet'te adamları çözmüştün. Sende bu marifet var, sende itlaf etme marifeti var! Bende yok. Hiç olmadı. Beni kandırdın. Belki de oğlunun istediğin gibi olmayacağı gerçeğine dayanamayacağın için kendini de kandırdın. Bilmiyorum. Umurumda değil. Bildiğim bir şey varsa, o da beni artık kullanamayacağındır. Ne gözlerimi, ne de körlüğümü. Onlar senin değil, benim. Yalanlarının beni daha fazla kandırmasına izin vermeyeceğim. Bu karşındaki o kadar iyi çıkmadığına göre, kendine başka bir oğul bul."</p>

  <p>"Orrec," dedi babam, aniden rüzgâra kapılmışçasına sarsıldı.</p>

  <p>"Al," dedim ve göz bağını yere, tam önüne fırlattım. Kapıyı çarptım ve dönen merdivenleri koşarak indim. Şaşkınlık içindeki Kömür arkamdan koşuyor, sertçe havlıyordu; uyarı havlamasıydı bu. Merdivenlerin sonunda bana yetişti ve eteğimin ucunu dişledi. Elimi sırtına götürerek, hayvanı sakinleştirmek için yumuşak tüylerinde parmaklarımı gezdirdim. Bir kez hırladı. Benimle birlikte odama döndü. İçeri girince kapıyı kapattık, kapının önünde yattı. Beni gelecek birine karşı mı koruyordu yoksa benim tekrar dışarı çıkmamı mı engelliyordu, bilmiyorum.</p>

  <p>Ateşi biraz canlandırdım, mumumu yeniden yaktım, masaya oturdum. Kitap açık duruyordu, o büyük şairin kitabı, neşe ve teselli hâzinesi. Ama okuyamıyordum. Gözlerim artık geri gelmişti ama onlarla ne yapacaktım? Ne işe yarıyorlardı, ben ne işe yarıyordum? <i>Artık kimiz?</i> diye sormuştu Gry. Eğer babamın oğlu değilsem, ben kimdim?</p>

  <p><a id="bookmark1"></a></p>
</body>
</html>
