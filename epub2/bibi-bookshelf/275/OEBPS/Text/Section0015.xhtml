<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;" title="18"><u><br /></u></h1>

  <p style="text-align: center;"><font size="9"><u>18</u></font></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">CASPROMANT’IN MEZARLIĞI Taş Ev'in güneyinde, Airn Dağı'nın kahverengi yamaçlarına bakan tepededir. Canoc'u, Melle'nin yanına gömdük. Onu mezara yatırmadan önce annemin şalıyla sardım. Onun ağıtını okuyan Parn değil, Gry olmuştu.</p>

  <p>Ogge, tıpkı domuz avında olduğu gibi saldırıyı doğru dürüst yönetememiş, adamları iki gruba bölünmüştü; biri dağınık bir şekilde Geremant'tan geçip bizim sınırlarımıza gelmiş ve burada bir samanlığı ateşe vermekten başka bir şey yapamamışlardı; çiftçilerimiz onları geri püskürtmüştü. Ogge ve Harba yanlarında beşi okçu olan on adamla, orman yolunda kalmıştı. Canoc Ogge'yi, oğlunu ve okçulardan birini öldürmüştü. Geri kalanlar kaçmıştı. Roddmantlı bir çiftçinin oğlu, dönüp ona saldırdıkları ormanın derinliklerine kadar onları izlemişti; ama onlar delikanlıyı yere sermeden önce delikanlı onlardan birini domuz mızrağıyla yaralamıştı. Böylece bu saldırı beş ölümle sonuçlanmıştı.</p>

  <p>Bir süre sonra Drummant'tan Denno ve oğlu Sebb'in bu kan davasını bitirmek istediklerine, Canoc'un söz vermiş olduğu gibi anlaşmanın bir işareti olarak Caspromant'ın onlara ak bir dana yollamasını kabul ettiklerine dair bir haber geldi. Haberciyle birlikte demir kırı güzel bir tay yollamışlardı. Ben ak danayı Drummant'a götüren grupla birlikte gittim.</p>

  <p>İçinde bulunup hiç görmemiş olduğum odaları, sadece birer ses olarak tanımış olduğum yüzleri görmek tuhaf gelmişti. Ama o sıralarda hiçbir şey beni fazla etkilemiyordu. Oradaki işimizi halledip döndük.</p>

  <p>Ben demir kırı tayı Alloc'a verdim. Damgalı'ya artık ben biniyordum çünkü tepeden o telaşla inerken Grişerit'in bacağı iyileştirilemeyecek kadar incinmişti ve artık Demirkırı'yla birlikte büyük otlakta otluyordu. Hemen her gün bir kova dolusu yulafla onların yanına gidiyordum. Birlikte olmaktan mutluydular ve genellikle onları, atların hep yaptıkları gibi yan yana, birinin burnu diğerinin böğründe, kuyruklarıyla mayıs sineklerini kovarken buluyordum. Onları öyle görmek hoşuma gidiyordu.</p>

  <p>İster yayan olayım, ister at sırtında, artık tasmadan kurtulmuş olan Kömür hep yanımda koşuyordu.</p>

  <p>Dağlarda, bir cenazeden sonra yarım yıl boyunca mallar satılmaz, bölüştürülmez, düğünler yapılmaz, büyük işlerin altına girilmez, değişiklikler olmaz. Bu süre boyunca her şey mümkün olduğu kadar eskisi gibi devam eder ve ancak ondan sonra ne ayarlama yapılacaksa yapılır. Bu kötü bir âdet sayılmaz. Drummant ile barış yapılması konusunda harekete geçmem gerekmişti, ama onun dışında bir şey yapmadım.</p>

  <p>Arazinin işlerine göz kulak olma konusunda babamın yerini Alloc almıştı ve ben de yardımcılık işinde Alloc'un yerini aldım. O böyle düşünmüyordu. Brantorun oğluna yardım ettiğini düşünüyordu, ama ne yapılması gerektiğini ve nasıl yapılacağını bilen oydu. Üç yıldır hiçbir şey yapmamıştım, ondan önce de bir çocuktum. Alloc herkesi, toprağı ve hayvanları tanıyordu. Ben tanımıyordum.</p>

  <p>Gry artık Caspromant'a gelmiyordu. Ben, on beş günde iki veya üç kere atla Roddmant'a gidiyor, onunla, Ternoc'la ve eğer oradaysa Parn'la oturuyordum. Ternoc her seferinde beni sıkı sıkı sarılarak karşılıyor, bana oğlum diyordu. Canoc'u çok sever ve takdir ederdi, onun yokluğuna çok yanmış, beni onun yerine koymaya çalışıyordu. Parn her zamanki gibi huzursuzdu ve konuşmaya pek meraklı değildi. Gry'la nadiren baş başa konuşabiliyorduk, genelde nazik ve suskundu. Arada sırada atla dolaşmaya çıkıyorduk, o Yıldız'a biniyordu, ben Damgalı'ya; sonra genç atlarımızı tepelerde koşturuyorduk.</p>

  <p>Güzel bir yaz ve güzel bir hasat olmuştu. Ekimin ortalarında mahsul depolanmıştı bile. Roddmant'a giderek, Gry'a benimle birlikte at gezintisine çıkmasını rica ettim. Dışarı çıkıp o güzel, oynak kısrağını eyerledi ve vadi boyunca, altın güneş ışığının altında atlarımızı sürdük.</p>

  <p>Şelalenin sularının biriktiği yerde, otların hâlâ gür ve yeşil olduğu kıyıda atları otlamaya bıraktık. Güneşin altında, suyun kıyısındaki kayalara oturduk. Kara söğüt çalıları, şelalenin rüzgârına boyunlarını sallayıp duruyordu. Üç farklı tonda öten kuş susmuştu.</p>

  <p>"Evlenmek için çok erken Gry," dedim. "Ama başka ne yapabileceğimizi bilemiyorum."</p>

  <p>"Doğru," dedi, kabul ederek.</p>

  <p>"Burada kalmak ister misin?"</p>

  <p>"Roddmant'ta mı?"</p>

  <p>"Ya da Caspromant'ta."</p>

  <p>Bir süre geçtikten sonra, "Başka neresi olabilir?" dedi.</p>

  <p>"Şey, benim aklımdan geçenler şunlar. Artık Caspromant brantoru yok. Araziyi yönetecek kişi Alloc. Belki araziyi Roddmant'la birleştirir ve babanın himayesine girer. Bence bu ikisi için de uygun olur. Alloc önümüzdeki ay Rab ile evlenecek. Taş Ev onların olmalı. Belki de marifeti olan bir oğulları olur... Sana gelince..."</p>

  <p>"Eğer araziler birleştirilirse, burada bizimle yaşayabilirsin," dedi Gry.</p>

  <p>"Olabilir."</p>

  <p>"İstiyor musun?"</p>

  <p>"Sen benim burada yaşamamı istiyor musun?"</p>

  <p>Bir şey demedi.</p>

  <p>"Burada ne yapacağız?"</p>

  <p>"Şimdi ne yapıyoruz?" dedi bir süre sonra.</p>

  <p>"Uzaklara gitmeyi kabul eder misin?" Bunu yüksek sesle söylemek tahmin ettiğimden zor olmuştu. Söylendiğinde, düşünüldüğünden de tuhaf gelmişti kulağa.</p>

  <p>"Uzaklara mı?"</p>

  <p>"Ovalara."</p>

  <p>Bir şey söylemedi. Minik göletin dalgalı, parlak sularına doğru baktı, bakışları göleti geçip gidiyordu.</p>

  <p>"Emmon kaşıkları götürdü ama belki de söyledikleri doğruydu. Bizim yapabileceğimiz şeyler burada bir işe yaramıyor ama orada, aşağıda belki..."</p>

  <p>"Bizim yapabileceğimiz," diye tekrarladı.</p>

  <p>"Her ikimizin de bir marifeti var Gry."</p>

  <p>Bana baktı. Başıyla onayladı.</p>

  <p>"Hatta belki Sarmaşıklı Su şehrinde bir anneannemle bir dedem vardır."</p>

  <p>O zaman gözlerini açarak bana baktı. Bu aklına hiç gelmemişti. Hayretle güldü. "Hakikaten, doğru ya! Ve sen öyle birden bire çıkagelerek, 'Bakın geldim, ben sizin cadı torununuzum!' dersin. Ah Orrec. Ne kadar tuhaf bir şey!"</p>

  <p>"Tuhaf bulabilirler." Boynuma taktığım zincirli opali çıkarttım ve ona gösterdim. "Ama bak bende bu var. Bir de annemin bana bütün anlattıkları... Oraya gitmek istiyorum."</p>

  <p>"Gider misin?" Gözleri parlamaya başlamıştı. Bir süre düşündükten sonra, "Sence hayatımızı kazanabilir miyiz? Kazanmak zorundayız."</p>

  <p>"Eh, en azından bir deneriz."</p>

  <p>"Eğer beceremezsek yabancılar arasında, tuhaf insanlar arasında olacağız."</p>

  <p>Bu dağlılar açısından çok korkutucu bir şeydir: yabancıların arasında olmak. Ama nerede değiliz ki?</p>

  <p>"Sen tayları eğitirsin, ben şiir okurum. Eğer onlardan hoşlanmazsak yolumuza devam ederiz. Eğer onlardan hiç hoşlanmazsak eve geri döneriz."</p>

  <p>"Okyanus kıyısına kadar gideriz belki," dedi Gry, artık, boyunlarını sallayan çalıların arasından ve güneşin parlaklığı içinden çok uzaklara bakıyordu. Sonra üç farklı tonda ıslık çaldı; kuş cevap verdi.</p>

  <p><br /></p>

  <p><br /></p>

  <p style="text-align: center;">*</p>

  <p><br /></p>

  <p><br /></p>

  <p class="ilk">Ayrıldığımızda nisandı ve ben hikâyemizi burada bırakacağım; tepeler arasından geçen güney yolunda, yüksek al atında genç bir adam ve parlak doru kısrağında genç bir kadın, önlerinde koşan siyah bir köpek ve peşlerinden huzur içinde gelen dünyanın en güzel ineği. Çünkü bizim arazinin bana düğün hediyesi Gümüş İnek olmuştu. Parn bize paraya ihtiyacımız olduğunu ve ineği, Caspromant'ın ak ineklerinin hâlâ hatırlanıyor olabileceği Dunet'te güzel bir fiyata satabileceğimizi söyleyinceye kadar bize pek işe yarar gelmemişti. "Belki Canoc’a verdiklerini de hatırlarlar," dedim; Gry ise, "O zaman senin marifetin bedeli olduğunu anlarlar."</p>
</body>
</html>
