<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter36">
<div class="chapter html5_article">
			<h1>XXXVI</h1>
			<p>Ah Almanya, sen batmaktasın ve ben hâlâ senin umutlarını anımsıyorum! Bir önceki, görece daha hafif sayılacak çöküşünden, Reich’ın sona ermesinden sonra uyandırdığın (ama belki de paylaşmadığın) dünyanın sana bağladığı umutları kastediyorum; taşkın hareketlerine, içine düştüğün, tümüyle delice, umutsuzca, meydan okurcasına kabaran sefaletine, o baş döndürücü biçimde ayyuka çıkan döviz enflasyonuna rağmen birkaç yıl boyunca, bir dereceye kadar hak etmiş gibi göründüğün umutları.</p>
			<p>Doğrudur; o zamanki fantastik, dünyayla alay eden, korkutucu görülen kötü tutumumuzda, 1933’ten başlayarak özellikle 1939’dan sonraki davranışlarımızda çok korkunç, inandırıcı olmayan, asla ihtimal verilemeyecek bir eksen kayması, kötü bir <em>sansculottizm</em>’in<a class="si-noteref epub-type_noteref" href="#f180" id="backref_180">180</a> izleri vardı. Fakat bu milyarderlik sarhoşluğu, bu abartılı cimrilik günün birinde sona erdi, ekonomik hayatımızın yolunu şaşırmış çehresine mantık ifadesi geri döndü; bu, biz Almanlar için manevi bir nekahet, barış ve özgürlük içinde toplumsal bir ilerleme, ergin, geleceğe yönelik kültürel gayretlerimizle, duygularımızın, düşüncelerimizin dünya normalleriyle eşitlenmesi anlamına gelebileceği bir dönem belirir gibi görünüyordu ufukta. Kuşku yok ki, doğuştan var olan bütün zaaflarımıza, kendimize yönelik antipatiye rağmen, Alman Cumhuriyeti’nin ruhu, ümidiydi bu – bence, bu aslında cumhuriyetin yabancılar üzerinde uyandırdığı bir ümitti. Bir denemeydi (Bismarck’ın ve onun eseri olan Alman Birliği’nin başarısızlığından sonra ikinci deneme); Almanya’nın Avrupalılaşması ya da “demokratikleşmesi”, halkların toplumsal hayata entelektüel açıdan katılması anlamında normalleşmesi yolunda pek de ümitsiz sayılmayacak denemeydi. Diğer ülkelerin böyle bir sürecin mümkün olduğuna iyi niyetle inandıklarını –kendi aramızda da, Almanya’da, köylü inatçılığından kaynaklanan istisnalar dışında– kim inkâr edebilir, bütün ülkede ümit verici bazı hareketler görüldüğünü kim tartışabilir?</p>
			<p>Yüzyılın ilk yirmili yıllarından söz ediyorum. Tabii özellikle kültür odaklarının büyük ölçüde Fransa’dan Almanya’ya kaymasını beraberinde getiren yirmili yılların ikinci yarısından... Bunun son derece önemli yanı, daha önce de belirttiğim gibi, Adrian Leverkühn’ün <em>Vahiy</em> oratoryosunun ilk kez sahneye konması, daha doğrusu bütün olarak ilk kez sahnelenmesiydi. Gösterildiği sahne Frankfurt gibi Reich’ın iyi niyetli, açık görüşlü bir şehrinde olsa da, öfkeli bir muhalefetten, sanatla alay etme suçlamalarından; nihilist, müzikal cinayet ya da en revaçtaki küfrü de ekleyerek “kültür Bolşevikliği” gibi acı sözlerden payını almaktan elbette geri kalmadı. Fakat yine de hem eser hem de onu sunma cesaretini gösterenler, sözü geçen bazı entelektüel savunucular bulabildi. Dünyaya açık ve özgürlüğe dönük bu olumlu hava 1927’de doruk noktasına yükselmiş, yüzyılın ilk on yılında Münih’te egemen olan Wagner ağırlıklı nasyonal, Romantik tepkilerle, toplum hayatımızın başlıca unsuru haline gelen bir çelişki oluşturmuştu – bununla bağlantılı olarak 1920’de Weimar’ daki kompozisyon yarışmasını, ertesi yıl Donaueschingen’deki müzik şenliğini hatırlatmak isterim. Her iki olayda da –maalesef kompozitörün kendisi katılamamıştı– yeni müzik anlayışının diğer örnekleri gibi Leverkühn’ün eserleri de, tepkisiz kalmayan, hatta bence sanat açısından “cumhuriyetçi” anlayışta sayılabilecek bir seyirciye sunulmuştu: <em>Kozmik Senfoni</em>, Weimar’da Bruno Walter’in ritimli ve fevkalade güvenilir yönetiminde, <em>Gesta Romanorum</em> da Hans Platner’in ünlü Kukla Tiyatrosu ile bağlantılı olarak beş bölümünün tümü bir arada, Baden Festivali’nde seslendirilmişti – ruhani duygulanmalar ile kahkahalar arasında gidip gelen, ne daha önce yaşadığım ne sonra yaşayacağım türden sürükleyici bir deneyimdi bu. </p>
			<p>1922’de Alman sanatçı ve sanatseverlerin Uluslararası Yeni Müzik Topluluğu’nun kuruluşuna olan katkılarını da burada anmak isterim. Bu topluluğun iki yıl sonra Prag’da düzenlediği etkinliklerde, Adrian’ın <em>Apocalipsis cum figuris</em> çalışmasından koro ve orkestra için bazı parçaların, pek çok ülkenin müzik dünyasından ünlü konukların oluşturduğu bir seyirci kitlesini huzurunda seslendirilmişti. Eser o sıralar daha yeni basılmıştı; Leverkühn’ün diğer eserleri gibi Mainz’ta Schott tarafından değil, Viyana’daki Universal-Edition’dan; o zamanlar genç ancak otuz yaşlarında olan ama Orta Avrupa’nın müzik dünyasında etkili bir rol oynayan Doktor Edelmann adlı direktörü, bir gün, aslında <em>Vahiy </em>henüz tamamlanmadan önce (Adrian’ın hastalığının nüksettiği, çalışmalarının bölündüğü haftalar içinde olmalı) sürpriz bir şekilde Schweigestill’lerin konuğuna, eserinin basımı konusunda hizmetlerini sunmaya geldi. Bu ziyaret, Viyana’da çıkan radikal-ilerici müzik dergisi <em>Der Anbruch</em>’ta kısa süre önce yayımlanan, Macar müzikolog ve kültür felsefecisi Desiderius Fehér’in kaleme aldığı Adrian’ın yaratıcılığına yönelik bir makaleyle ilişkiliydi. Fehér, Adrian’ın müziğinin entelektüel düzeyini, dinî içeriğini, gururunu ve umutsuzluğunu, günahkâr esinler taşıyan bilgeliğini içtenlikle dile getirmişti; yazar, bu son derece ilginç ve etkileyici şeyleri kendi kendine, kendi içgüdüleriyle bulmadığını, dışarıdan ya da onun kendi ifadesiyle, yukarılardan bir yerlerden, her tür bilgeliği aşan bir yerden, aşkın ve inancın ikliminden, tek kelimeyle bengi dişilikten buraya yönlendirildiğini, bundan dolayı da mahcup olduğunu itiraf ederek içtenliğinin mertebesini pekiştiriyordu. Sözün kısası, konusuna uygun düşmediği söylenemeyecek olan makalesinde analitik ve lirik unsurlar birbirine karışıyor, hepsinden önemlisi, çok muğlak hatlarla da olsa, ona ilham veren duyarlı, bilgili, gayretle bilginin peşinde koşan bir kadın portresi yansıyordu. Ancak Edelmann’ın ziyareti, Viyana temsili dolayısıyla gündeme gelmiş gibi göründüğünden, bu ziyaretin gerisinde, dolaylı da olsa, yine kendini gizleyen o narin gücün ve aşkın parmağı olduğu söylenebilir. </p>
			<p>Sadece dolaylı olarak mı? Pek emin değilim. Bu genç müzik-iş adamına, yine aynı mahreçten, doğrudan esinler, işaretler, yönlendirmeler gelmiş olabileceğini ihtimal dahilinde tutuyorum. Bu tahminim, onun makalenin o biraz esrarengiz görünerek paylaşmaya tenezzül ettiği kadarından daha fazlasını bildiğini hissettirmesi, hatta –konuşmanın başında değil, akışı içinde, sonuna doğru– o kişinin adını bilerek zikretmesi olgusuyla kuvvet kazanıyor. Handiyse geri püskürtüleceği ama yine de misafirliğini sürdürmekte ısrarlı olduğu esnada, Leverkühn’den üzerinde çalışmakta olduğu işler konusunda bilgi almak istedi; Oratoryoyu öğrendi – yeni mi duyuyordu? Bundan emin değilim. – İş, Adrian’ın düşüp bayılacak kadar bitkin durumda, Nike Salonu’nda elyazısı notalarından uzun uzadıya örnekler çalmasına kadar vardı; bunun üzerine Edelmann hemen oracıkta “edisyon” işini bağladı. Ertesi gün Münih’teki Bayerischer Hof Oteli’nden sözleşme geldi. Ama ayrılmadan önce Adrian’a, Fransızcadan gelme Viyana tarzı bir hitap şekliyle sordu:</p>
			<p>“Üstadım siz,” –hatta sanırım sadece “üstat” demişti– “Üstat, acaba Frau von Tolna’yı tanırlar mı?” </p>
			<p>Hikâyeme, bir roman yazarının okuruna asla sunmayacağı bir tipi katmak zorundayım burada; zira görünmez olmak, ortalarda <em>görünmemek</em>, sanatçılığa, dolayısıyla romancılığa bariz bir şekilde ters düşen bir durum oluşturur. Frau von Tolna da işte böyle ortalarda görünmeyen bir figür. Onu, okurun gözünde canlandırmam mümkün değil; nasıl göründüğü hakkında en küçük bir fikir veremem; zira onu hiç görmedim, tanışlarım arasında da onu gören olmadığı için kimse onu bana tarif etmedi. Doktor Edelmann’ın mı, yoksa <em>Anbruch</em>’ta onunla birlikte çalışanlardan birinin mi, kadının hemşerisi olup da onunla tanışıklığından ötürü gurur duyduğunu, cevabı olmayan bir soru olarak açık bırakıyorum. Adrian’a gelince, o zamanlar Viyanalının sorusuna olumsuz yanıt vermişti; kadını tanımadığını söylemişti – fakat onun kim olduğunu sormamış; dolayısıyla Edelmann da herhangi bir açıklama yapmak zorunda kalmamış, sadece, şöyle bir tepki vermişti: </p>
			<p>“Her halükârda Üstadım, sizin,” – ya da “Üstatlarının” demiş olabilir: “Üstatlarının ondan daha ateşli bir hayranı yok.” </p>
			<p>Belli ki bu tanımazdan gelmeyi, gerçekte de olduğu gibi, zorunlu, sırra saygı gereği saklı tutulması gereken bir durum olarak kabul etmişti. Aslında Adrian, yine de aynı cevabı cevap verebilirdi; çünkü bu Macar aristokratı kadınla şahsen hiç karşılaşmamıştı –şu kadarını da ben ekleyeyim– karşılıklı, gizli bir anlaşma uyarınca hiç karşılaşmayacaklardı. Yıllardır mektuplaşıyorlardı; bu mektuplarda kadın, kendini onun eserlerinin en akıllı, en doğru uzmanı ve değerini takdir eden bir kişi, ilgili bir dost, akıl hocası ve onun varlığına koşulsuz hizmet sunacak biri olarak ortaya koyuyordu. Adrian da kendi açısından, münzeviliğinin imkân verdiği ölçüde paylaşımcılığının ve samimiyetinin sınırlarını zorluyordu – bu da ayrı bir konu. Hiçbir beklentileri olmaksızın kendilerini ona vakfeden, bu adamın mutlaka ölümsüz olacağını düşündükleri için, hayatında kendilerine mütevazı bir yer edinmenin peşinde olan kimi kadınlardan söz etmiştim. Bu da bir üçüncüsüydü; tamamen farklı, fedakârlıkta o basit kadınlardan geri kalmayan, onları aşan, doğrudan yakınlaşmaktan kesinlikle kaçınan, gizliliğe kırılmaz bir kararlılıkla riayet eden, geride durmayı bilen, ortalıkta görünür olmamaktan dolayı hiç gocunmayan biri... Bu arada dünyaya mal olmuş, monden bir kadın olduğu için aptalca bir çekingenlikten söz edilemez; Pfeiffering münzevisinin gözünden bakınca gerçekten dünyaydı o – sevdiği, ihtiyaç duyduğu, kabullenmek zorunda olduğu, ona uzak duran, entelektüel bir korumacılıkla kendini uzak tutan bir dünya... </p>
			<p>Bu istisnai varlık hakkında bildiklerimi söyleyeyim. Madam Tolna, zengin bir duldu; şövalye kökenli, fakat uçarı, ancak kötü alışkanlıklarımdan dolayı değil, bir at yarışı esnasında kazaya uğrayan kocasının çocuksuz dulu olarak kendisine kalan, Peşte’de bir saray, başkentin birkaç saat güneyinde, Stuhlweissenburg’da, Plattensee ile Tuna arasındaki devasa bir şövalyelik mülkü, ayrıca adı geçen gölün, diğer adıyla Balaton’un kıyısında saray gibi bir villanın sahibesiydi. İçinde, XVIII. yüzyılda rahat yaşanacak bir şekilde yenilenmiş olan muhteşem bir malikânenin de bulunduğu arazi, çok büyük buğday tarlalarının yanı sıra, ürünleri içindeki rafinerilerde işlenen geniş şekerpancarı ekim alanlarını da kapsıyordu. Mülkün sahibesi bütün bu konutlarda; şehirdeki evinde de, malikânesinde de, yazlık villada da uzun süreliğine kalmıyordu. Ekseriya, neredeyse her zaman denebilir, belli ki, onu huzursuz eden ya da acı veren anıları yüzünden bağlılık hissetmediği bu yerlerin sorumluluğunu yöneticilere ve kâhya kadınlara bırakıp kaçıyor, seyahatlere çıkıyordu. Paris’te, Napoli’de, Mısır’da, Engadin’de yaşıyordu; bir yerden bir yere hizmetçisi, mihmandar ve tedarikçi olarak çalışan bir erkek görevli ile kırılgan sağlık durumuna işaret eden, sadece kendi hizmetinde olan bir hekim refakatinde yolculuk ediyordu.</p>
			<p>Onun bu hareketli hayatı, Adrian’ı pek ırgalamıyordu; zira içgüdülere, sezgilere, duyarlı bir bilgeliğe –ne olduğunu Tanrı bilir– gizemli bir duygudaşlığa ve bir ruh anlaşmasına dayalı coşkulu bağlılığıyla, daima şaşırtıcı bir şekilde doğru yerde ortaya çıkıyordu. Anlaşılıyordu ki bu kadın, ne zaman bir yerlerde Adrian’ın müziğini seslendirmeye cesaret edilse, hiç göze çarpmadan seyircilerin arasına karışıyordu. Lübeck’te alaya alınan operasının ilk gösteriminde, Zürich’te, Weimar’da, Prag’da. Onun yaşadığı yere bu denli yakın olan Münih’e kendini hiç belli etmeksizin hangi sıklıkta geldiğini söyleyemem. Ama Pfeiffering’i de biliyordu; el altından tesadüfen açığa çıkmıştı. Adrian’ın yaşadığı yer hakkında, yakınları hakkında gizlice bilgi toplamıştı; yanılmıyorsam, doğrudan doğruya çalışma odasının penceresinin altına kadar gelip orada durmuş, sonra da kimseye görünmeden uzaklaşmıştı. Bu bile yeterince çarpıcı. Fakat bana daha da tuhaf gelen, çok sonraları az çok tesadüfen öğrendiğim üzere, bir hac yolculuğunu anıştırır biçimde, Kaisersaschern’e de gitmiş olmasıydı; orada ki Oberweiler köyünü, Buchel Çiftliği’ni görmüştü. Yani Adrian’ın çocukluğunun geçtiği yer ile sonradan yerleştiği mekân arasındaki –beni her zaman biraz kederlendiren– koşutluğu da biliyordu. </p>
			<p>Sabine Dağları’ndaki Palestrina adlı o yeri de ihmal etmediğini belirtmeyi unuttum. Birkaç hafta Manardi’lerin evinde kalmış, anlaşılan o ki, Signora Manardi’yle çabucak canciğer dost olmuştu. Otelci kadına, yarısı Almanca, yarısı Fransızca mektuplar yazarken aklına estiğince, “Mutter Manardi” ya da “Mere Manardi” diye hitap ediyordu. Bu tanımlamayı Frau Schweigestill için de kullanıyordu; sözlerinden, görünmeksizin –ya da onun tarafından fark edilmeksizin– onu görmüş olduğu anlaşılıyordu. Peki ya kendi? Bu anne figürlerinin arasına katılmak ve onlara kız kardeş demek, onun kendi fikri miydi? Adrian’la ilişkisi içinde kendine nasıl bir ad vermek yakışık alırdı? O nasıl bir isim arzu ediyor, hangi adı kendine hak biliyordu? Koruyucu bir tanrıça, hayalet sevgili Egeria<a class="si-noteref epub-type_noteref" href="#f181" id="backref_181">181</a> mıydı? Brüksel’den yolladığı ilk mektubuna bağlılık nişanesi bir hediye iliştirilmişti; benzerini hiç görmediğim türden bir yüzük; bunları yazan kişi, dünyanın zenginlikleri konusunda pek bilgili sayılmayacağı için elbette fazla bir şey ifade etmez bu. Değer biçilemez nitelikte ve –bana kalırsa– güzel bir mücevherdi bu. Oymalı halkası, eski Rönesans işiydi. Taşı, büyük fasetlerle kesilmiş, açık yeşil Ural zümrüdünden, görünüşüyle müthiş bir görkem örneğiydi. Yüzüğün bir zamanlar bir kilise prensinin elini süslediği akla gelebilirdi – üzerindeki paganca yazıtlar, bu varsayıma hiç ters düşmüyordu. Değerli taşın sert yüzeyine çok zarif Yunan harfleriyle, iki dize kazınmıştı ki, Almancaya yaklaşık olarak şöyle çevrilebilir:</p>
			
			<p class="stanza">
				<span>Nasıl bir depremdir ki esti Apollon’un defne</span>
				<span class="align-right"> tacından,</span>
				<span>Sarsılmakta bütün sütunlar! Lanetliler, kaçın!</span>
				<span class="align-right"> Kurtulun!</span>
			</p>
			
			<p class="margin">Bu dizeleri, Kallimakhos’un elinden çıkma, Apollon için yazılmış bir ilahinin başına yakıştırmak hiç ters gelmedi bana. Kutsal bir huşu içinde, Tanrı’nın kendi kutsalında tezahür edişine işaret ediyordu. Yazı, minicik olmasına karşın, keskinliğini mükemmelen korumuştu. Altına kazılmış süs şeklindeki sembol ise biraz silikleşmişti; mercekle bakıldığında dışarı uzanan dili ok biçiminde çizilmiş, kanatları olan yılansı bir canavar görülüyordu. Bu mitolojik tasvir beni, Khryse’li Philoktetes’in vurulmasına ya da yılan sokmasına götürdü; ayrıca Aiskhylos’un oka taktığı ismi hatırlattı: “Tıslayan Kanatlı Yılan.” Ama aynı zamanda Phoibos’un oklarıyla güneş ışınları arasındaki ilişkiyi de.</p>
			<p>Adrian’ın kendisine ilgi gösteren bu yabancıdan gelen anlamlı hediyeye çocuk gibi sevindiğine tanığımdır; hiç düşünmeden kabul etti, kimsenin yanında takmasa da onu kullanıyordu ya da şöyle diyeyim, çalışırken takmak gibi bir alışkanlık edinmişti; <em>Vahiy </em>çalışmaları süresince bildiğim kadarıyla hep sol elinde taşıyordu.</p>
			<p>Bu yüzüğün bir bağlılık, bir kelepçe, bir esaret simgesi olduğunu aklına getiriyor muydu acaba? Belli ki bunu sorun etmiyordu; beste yaparken parmağına taktığı, görünmez zincirin bu değerli halkasında yalnızlığının dünyayla olan ilişkisinden başka bir şey gelmiyordu aklına – yüzü olmayan, kişisel olarak tanımlanmamış bir dünyayla. Belli ki onun kişisel görünümü hakkında benim sorduğumdan çok daha az soru soruyordu. Acaba, diyordum kendi kendime, Adrian’la olan ilişkisinin temel prensibi görünmemek, kendini sakınmak, asla karşılaşmamak olan bu kadının dış görünüşünde bu durumu haklı gösterecek bir şeyler mi vardı? Çirkin, topal, doğuştan sakat ya da bir cilt hastalığından dolayı yüzü bozulmuş olabilirdi. Öyle olduğunu sanmıyorum; bir kusuru olsaydı bile, Adrian’ın ruhsal olarak onun kendini koruma gereksinimine hiçbir şekilde yer bırakmayacak bir anlayışa sahip olduğunu düşünüyorum daha çok. Sonuç olarak onun kurallarını asla zorlamıyor, bilakis, ilişkinin kesinlikle salt entelektüel boyutta kalması konusundaki ısrarına suskunluk içinde boyun eğiyordu. </p>
			<p>Bu banal deyişi istemeye istemeye kullanıyorum: “salt entelektüel boyutta”. Bu deyişte, yaşanmakta olan bu mesafeli, bu gizli teslimiyetin, ilginin canlılığına pek yakışmayan bir ruhsuzluk ve zaaf var. <em>Vahiy</em> eseri üzerine hazırlıklarının ve kompozisyon çalışmalarının ilerlemekte olduğu esnada süren mektuplaşmalarına kadının memleketinden, oraların o çok ciddi, müzikal ve genel Avrupa kültüründen izler düşmüş, mektupları baştan sona nesnel bir yapı kazanmıştı. Eserin tekst yapısı için arkadaşıma güç bulunur malzemeler aracılığıyla destek olunmuştu – sonraları ortaya çıktığına göre, Aziz Pavlus’un vizyonunun eski Fransızca manzum çevirisi de, işte o “dünya”dan gelmişti. Dolambaçlı yollardan da olsa, başka kişiler aracılığıyla olsa da, kadın bütün gayretiyle Adrian’ın hizmetindeydi. <em>Anbruch</em>’ta, aslında Leverkühn’ ün müziğine hayranlık duyulmasının söz konusu olabileceği tek yerde çıkan zekice makalenin yazılmasını o sağlamıştı. Universal-Edition’un oratoryoyu oluşum halindeyken güvence altına alması da, yine kadının fısıldamasına mal edilebilir. 1921 yılında da, <em>Gesta</em> oyununun pahalı ve müzikal açıdan mükemmel bir şekilde sahnelenmesi için, kaynağı açıklanmayan bir tahsisat Donaueschingen Platner Kukla Tiyatrosu’nun emrine sunulmuştu gizlice.</p>
			<p>Yapılan bu kapsamlı jestler ve bu “emrine sunmak” sözü üzerinde ısrarla durmak istiyorum. Adrian, bu monden hayranının, vicdani bir sorun nedeniyle ona yük oluşturan servetini –onsuz bir hayat düşünemeyeceği, onsuz yaşayamayacağı halde– açıkça hissedildiği gibi, yalnızlığının emrine sunmaya hazır olduğundan emindi. Bunun mümkün olduğu kadar büyük bir miktarını, göze alabildiği kadarını bu dehanın sunağına kurban etmeye razıydı. Eğer Adrian istese, bütün hayatı bir günde, taktığını sadece çalışma odasının dört duvarının görebildiği o mücevher misali değişebilirdi. Bunu o da benim kadar iyi biliyordu. Ancak böyle bir olasılığa bir an için bile cidden kafa yorduğunu söyleyemem. Benden farklı olarak insanın başını döndüren devasa bir servetin ayağına geldiğini, prensler gibi yaşamak için sadece elini uzatmasının yeterli olacağı gibi bir fikri asla aklına getirmiyordu. Sadece bir kez, nasılsa, istisnai bir şekilde Pfeiffering’ den havalanıp yollara düşmüş, onun için sürekli olmasını dilemekten kendimi alamadığım, neredeyse krallara layık bu hayatın kısaca bir tadına bakmıştı. </p>
			<p>Yirmi yıl geçti aradan; bir kereliğine Madam Tolna’nın ona ait evlerden birinde, onun olmadığı bir esnada dilediği kadar kalabilme davetine icabet etti. O sıralar, 1924’ün ilkbaharında, Viyana’daydı. Ehrbar Salonu’nda, “<em>Anbruch Geceleri</em>” diye anılan akşamlardan birinde, Rudi Schwerdtfeger, nihayet özellikle kendisi için bestelenmiş olan keman konçertosunu büyük bir başarıyla, ilk kez bestecisinin huzurunda çalmıştı. “Özellikle” diyerek aslında “öncelikle” demek istedim; çünkü bu durumda yorumlama sanatına yoğunlaşmak kadar eserin amacına da eğilmek gerekiyor. Bu müzik yazısının Adrian’ın çok gurur duymadığı bir eser olduğu aşikârdı; en azından bazı bölümlerinde biraz zorlanmış, biraz lütfen yapılmış gibi bir hava vardı; daha doğrusu, biraz tenezzül edilmiş gibiydi – bu da bana eski bir kehaneti, bu arada artık susmuş bir ağızdan çıkmış olan kehaneti hatırlatıyor. Adrian, parça bitince, hevesle alkışlayan seyirciye görünmeyi reddetti; nerede olduğuna bakınırlarken o çoktan binadan ayrılmıştı. Konserin düzenleyicisi, sevincinden uçan Rudi ve ben, onu neden sonra, Herren Caddesi’nde, yerleştiği küçük bir otelin restoranında bulduk. Schwerdtfeger, onun Ring Caddesi üzerinde bir otele yerleşmiş olmasını kendine bağlı sanıyordu.</p>
			<p>Konser sonrası kutlama kısa sürdü; çünkü Adrian’ın başı ağrıyordu. Ancak onun rahatlamış haline bakarak ben bunu ertesi gün Schweigestill’lerin yanına geri dönmemeye, dünyaya açılan penceresi olan dostunun Macaristan’daki mülkünü ziyaret etmeye karar vermiş olmasına bağladım. Kadın –pek ortalarda görünmeksizin– Viyana’da kalacağı için, orada bulunmayacağı koşulu kendiliğinden yerine gelmiş oluyordu. Adrian kısa süre içinde isteğini telgrafla doğrudan malikâneye bildirmişti, anladığım kadarıyla oradakilerle Viyana’daki bu otel arasında hızla haberler uçuşmuştu. Evet, seyahate çıkıyordu ve ne yazık ki ben ona eşlik edemiyordum; işlerim gereği konser için bile güçlükle zaman ayırmıştım. Bu kez Rüdiger de yoktu; aynı göz rengine sahip arkadaşı zahmet edip Viyana’ya bile gelmemişti; belki imkânı da yoktu. Bu durumda gayet akla yakın olarak kaçağın yanında Rudi Schwerdtfeger bulunacaktı. Zaten az önce mutlu bir biçimde ortak bir sanat etkinliğine katılmışlardı, üstelik Rudi’nin yılmak bilmeyen sokulganlığı tam o sırada bir başarıyla, uğursuz bir başarıyla taçlanmıştı. </p>
			<p>Adrian, seyahatten dönmüş bir efendi gibi karşılandığı, soylu bir ihtişamla dolu evde, Tolna’nın sarayının XVIII. yüzyıl salonlarında ve dairesinde Rudi’nin refakatinde on iki gün geçirdi; bir prenslik arazisi kadar geniş topraklarda araba gezintileri yaptı, Balaton Gölü’nün eğlenceli kıyılarında dolaştı; bir kısmı Türklerden oluşan tevazu içinde davranan hizmetkârlar eşliğinde, içinde beş dilden kitaplar bulunan kitaplıkta, podyumunda iki muhteşem kuyruklu piyano, ev tipi bir org bulunan müzik salonunda, her türden lüks içinde yaşadı. Arazinin içinde bulunan bir köyü gezdiklerini, sakinlerini ağır bir yoksulluk içinde, arkaik, devrim öncesi bir hayat seviyesinde yaşar bulduklarını anlattı bana. Onlara rehberlik eden malikâne yöneticilerinden biri, merhametle başını sallayarak bilinmesi gereken önemli bir şeymiş gibi, köylülerin yılda bir kez, ancak Noel’de et yiyebildiklerini, donyağından bile olsa yakacak mumları olmadığı için tavuklarla aynı saate yattıklarını anlatmış. Alışkanlıkları, cehaletleri, insanları bu utanç verici koşullara karşı duyarsız kılıyordu; örneğin, köy yolunun tarifsiz pisliğini, yerleşim yerinin sağlık bakımından yetersiz koşullarını biraz olsun değiştirmek, devrimci bir hareket olurmuş; bu, insanın, özellikle de yalnız bir kadının göze alabileceği bir şey değilmiş. Adrian’ın gizemli dostunun, mülkü içindeki bu köy gezmesinin hiç hoşlanmadığı şeylerden biri olduğu tahmin edilebilir. </p>
			<p>Esasen, dostumun sert koşullar içinde geçen hayatının hafifçe eksen dışına taşmış bu bölümüne dair ancak eskiz niteliğinde bir tablo çizmekten daha fazlası beklenebilecek adam ben değilim. Onun yanında olan ben değildim, bunu istemiş olsa bile, olamazdım. Bunları anlatabilecek tek kişi Schwerdtfeger’di. Ne var ki öldü.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f180"><a class="si-backref" href="#backref_180">180</a><span class="si-text">. Fransızca “pantolonsuzlar” anlamına gelen <em>sans-culottes </em>sözcüğünden. Fransız Devrimi’nde önemli rol oynayan, aristokrasiye karşı duruşlarıyla işçi ve küçük burjuvalardan oluşan sosyal ve politik sınıf. (Y.N.)</span></div>
				<div class="si-footnote html5_aside epub-type_footnote" id="f181"><a class="si-backref" href="#backref_181">181</a><span class="si-text">. Roma mitolojisinde bir akarsu perisi. Efsaneye göre Roma’daki koruluğu oluşturarak orada Egeria’yla birleşen Kral Numa Pomplius’un eşi ve danışmanı. (Y.N.)</span></div>
			</div>
  </body>
</html>