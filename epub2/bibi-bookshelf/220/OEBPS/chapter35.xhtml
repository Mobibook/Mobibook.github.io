<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter35">
<div class="chapter html5_article">
			<h1>XXXV</h1>
			<p>Dostumun yaşam çevresinden bir kaybın, insani açıdan bir felaketin haberini vereceğim bu bölümün başlığına yeni bir sayı koydum – fakat, Tanrım, buraya yazacağım hangi kelime, hangi cümle, artık içinde yaşadığımız doğal ortamımız haline dönüşmüş olan felaketlere bürünmüş değil ki? Hangi kelime, hikâyesini anlatmaya çalışacağım felaketin, aynı zamanda dünyanın –özellikle hümanist uygarlık dünyasının– bugün içinde durduğu burcun titreşimleriyle tıpkı onları yazan ellerim gibi gizlice titremez ki? </p>
			<p>Burada konu, insani açıdan mahrem, dışında kalanların pek dikkate almayacağı, vuku bulması için birçok şeyin üst üste geldiği bir felaket: erkeğin alçaklığı, kadının zaafı, kadınca gurur ve mesleki başarısızlık. Aradan yirmi iki yıl geçti; Clarissa Rodde’nin, Ines’in kendi gibi tehlikede olan oyuncu kardeşinin, göz göre gelen akıbeti, 1921-1922 kış sezonunun bitiminde gururu, hayata artık tahammül edemez hale geldiği bir anda, Pfeiffering’de, annesinin evinde, onu hiç umursamaksızın uzun zamandır el altında bulundurduğu zehirle, hızlı ve kararlı bir biçimde hayatına son verişi, neredeyse hâlâ gözlerimin önündedir. </p>
			<p>Onu hepimizi sarsan, aslında kimsenin pek haksız bulamayacağı bu korkunç eyleme sürükleyen gelişmeleri burada kısaca aktarmaya çalışacağım. Daha önce değindiğim gibi, Münihli hocanın uyarıları ve kaygıları çürütülemez biçimde kanıtlanmış, Clarissa’nın sanat kariyeri, taşranın düşük düzeylerinden daha seçkin, daha saygın ve muteber bir yerlere yükselememişti. Doğu Prusya’da Elbing’den, ancak Baden’daki Pforzheim’a kadar gelebilmişti – bunun anlamı, Reich’ın büyük tiyatrolarının onunla ilgilenmeyeceği yerlerde takılıp kalmış olmasıydı. Başarısızdı ya da belki kayda değer anlamda bir başarı kazanamamıştı. Bu, basit ama onun baktığı açıdan çok zor kavranabilecek bir sebepten kaynaklanıyordu; çünkü doğal yeteneği, hırsına yetişemiyordu; damarlarında gerçek tiyatrocu kanı dolaşmadığı için bilgisi ve arzusu etkili olamıyor, sahnedeyken zapt edilemez kitlelerin ruhuna ve kalbine hitap edecek biçimde oynamasına yetmiyordu. Bütün sanatlar için, özellikle de tiyatro sanatçıları için vazgeçilmez olan –ister lehe ister aleyhe yorumlansın, sanat için genel, tiyatroculuk için özel anlamda– ilkel içgüdülerden yoksundu. </p>
			<p>Clarissa’nın aklını karıştıran başka şeyler de oldu. Uzun süredir esefle izlediğim kadarıyla, sahne ile hayatı birbirinden ayırmaz olmuştu. O bir oyuncuydu ve belki de gerçek bir oyuncu olmadığı için oyunculuğunu, sahnede olmadığı zamanlarda da öne çıkarıyordu. Ağır makyajla, kabarık saçlarla, fazla süslü şapkalarla kişiliğinin dişi yanını adeta arz ediyordu – kendini gereksiz yere ve tümüyle yanlış anlaşılacak bir şekilde teşhir ediyor, dostça hisler besleyenler için sıkıntı verici, diğerleri için tahrik edici ve erkek kösnüllüğü açısından cüretkâr bir etki uyandırıyordu. Oysa bu tamamen yanıltıcı, kasıt dışı bir davranıştı. Zira Clarissa, istihza içinde reddeden, son derece soğuk, cinsellikten uzak, soylu bir yaratıktı – büründüğü bu alaycı kibir zırhı, sadık kız kardeşi Ines Institoris’in sevgilisine –ya da eski sevgilisine– karşı duyduğu kadınsı arzularına karşı da bir savunma oluşturmuş olabilirdi. </p>
			<p>Onu metres tutmak isteyen, kendine bakmasını bilmiş o altmışlıktan sonra, pek de ciddi niyetli sayılmayacak birkaç çapkın daha övünülecek izler bırakmaksızın geçip gitti hayatından. Ona yararlı olabilecek tanınmış birkaç eleştirmen ise, amaçlarına ulaşamayınca kızın mesaisini müstehzi bir şekilde aşağılayarak öçlerini aldılar. Ardından kaderin pençesi onu yakaladı nihayet; burun kıvırmalarını “acınası” bir şekilde utanca boğdu. “Acınası” diyorum, çünkü bekâretini gasp eden kişi, buna kesinlikle layık biri değildi, Clarissa da onu asla kendine layık bulmamıştı. Sivri, sözde iblis sakallı, zampara, kulislerin müdavimi, Pforzheim’da kriminal savunma avukatlığı yapan bir taşra sakiniydi; bu fetihte bulunurken insanları hakir gören pespaye lafazanlığından, zarif iç çamaşırları ve kara kıllı ellerinden başka bir donanımı yoktu. Bir akşam, oyundan sonra, dikenli ama aslında tecrübesiz ve savunmasız, kırılgan kız, muhtemelen hafif bir şarap sarhoşluğu içindeyken –büyük bir öfkeye kapılmasına, kendini çılgınca aşağılamasına karşın– onun o tecrübeli oyunlarına gelecekti; zira baştan çıkarıcısı onu bir anlığına duyularından yakalamıştı. Kız, kazandığı zaferin yol açtığı nefretten başka hiçbir şey hissetmiyordu ona karşı; fakat bu nefrete onu, yani Clarissa Rodde’yi tuzağa düşürmeyi başardığı için belli bir hayranlık da karışıyordu yüreğinde. O günden sonra onun arzularına katiyetle ve üstelik de alay ederek karşı durdu – bir yandan da baskı unsuru olarak tehdit ettiği gibi, bir punduna getirip sevgilisi olduğunu etrafa yayar, diye korkular içindeydi. </p>
			<p>Bu arada bu dertli, düş kırıklığına uğramış, onuru incinmiş kızın önüne kurtarıcı, insani ve uygar nitelikte yeni ufuklar açıldı. Bunları ona açan, Alsace’lı genç bir sanayiciydi; bazen iş için Strasbourg’dan Pforzheim’a geliyordu. Geniş bir çevre içine tanıştığı, bu güzel vücutlu alaycı sarışın kıza ölesiye âşık olmuştu. Clarissa o sıralar tümden işsiz sayılmazdı; her ne karar önemsiz ara roller için de olsa, Pforzheim Şehir Tiyatrosu’yla ikinci kez anlaşma yapıp görev almıştı; bunu, sahne için yaratılmış olduğuna pek inanmasa da, onun diğer oyuncu tayfasına çoğunlukla gözle görülür hatta rahatsız edici ölçüde üstün kılan genel kültürünü ve insani düzeyini takdir eden, kendi de edebiyatla uğraşan yaşlıca bir dramaturgun sempatisine ve desteğine borçluydu. Kim bilir, bu adam belki de ona âşıktı ve bu gizli meylini cesaretle açıklamak için hayat boyu fazlaca hayal kırıklığına uğramış, çoğunlukla feragat etmek zorunda kalmış biriydi. </p>
			<p>Yeni sezonun başlarında Clarissa, onu yanlış seçilmiş bu meslekten almayı, buna karşılık ona karısı olarak huzurlu, güvenli, varlıklı, yabancı da olsa, onun burjuva kökenine benzer bir hayat vadeden genç adamla tanıştı. Gözle görülür ümit dolu bir sevinç, şükran ve (bu şükranın meyvesi olarak) sevecen duygular içinde ablasına, hatta annesine mektupla Henri’nin ona talip olduğunu haber verdi; onun bu arzusunun ailesi içinde şimdilik bazı itirazlarla karşılaştığını da anlattı. Onunla aşağı yukarı aynı yaşlarda seçkin bir ailenin çocuğuydu –ya da oğulcuğu– annesinin gözbebeği, babasının iş ortağı olarak bu isteğini samimiyetle, tabii ki aynı zamanda kararlılıkla yansıtmıştı eve. – Ne var ki burjuva ailesinin bir oyuncuya, bir maceracıya üstelik de “koyu bir Alman”a karşı daha baştan ortaya koyduğu önyargıyı hızlı bir biçimde aşmak için daha başka şeyler yapmak gerekiyordu. Henri, ailesinin onun bu evlilikle kendine, zarafetine, temizliğine yazık edeceğine dair endişelerini saygıyla karşılıyordu. Clarissa’yla evlenmekle asla böyle bir şeyler olmayacağına onları ikna etmek pek kolay olmayacaktı. En iyisi onu şahsen anne babasının evine götürmek, onu çok seven dünyaya getiren bu kişilerle, kıskanç kardeşleriyle, yargılamaya meraklı teyzeleriyle tanıştırıp onların sınavına sokmak olacaktı. Böyle bir buluşmayı ailesine kabul ettirmek ve düzenlemek üzere haftalardır uğraşıyordu; sevgilisine düzenli olarak pusulalar gönderiyor, Pforzheim’a tekrar tekrar giderek kaydettiği ilerlemeler konusuna onu bilgilendiriyordu. </p>
			<p>Clarissa başarılı olacağından emindi. Yüz yüze geldiklerinde Henri’nin kaygılı ailesine, sosyal bakımdan onlarla eşit düzeyde olduğunu, bu durumun mesleği yüzünden gölgelenmiş olduğunu düşünüyorlarsa eğer, mesleğini bırakmaya hazır olduğunu açıklayacaktı. Mektuplarında ve Münih’e yaptığı bir ziyaret esnasında belirttiği gibi, karşısına çıkan bu istikbale kesin gözüyle bakıyordu. Yakında resmen nişanlanacaktı. Böyle bir istikbal onu entelektüel, sanata yönelmiş aristokrat çocuğu hayallerinden koparsa da, sığınılacak bir limandı, saadetin ta kendisiydi – yabancı ülkenin cazibesi, yeni bir ülkeye, farklı bir ulusun yaşama alanına yerleşecek olması ona açıkça daha kabul edilebilir bir burjuva saadeti gibi geliyordu; müstakbel çocuklarının aralarında Fransızca konuştuklarını tahayyül ediyordu. </p>
			<p>İşte bu noktada, hayallerinin karşısında geçmişinden kalma bir hortlak çıktı; aptal, hiçbir şey ifade etmeyen, hiçbir değeri olmayan ama küstah ve acımasız bir hortlak; hayallerini haince yıkacak ve zavallı yaratığı köşeye kıstırıp ölüme sürükleyecekti. Zayıf bir ânında teslim olduğu o hukukçu, o değersiz adam, bir kerelik zaferine güvenerek şantaj yapıyordu. Eğer yeniden arzularına ram olmazsa, Henri’nin yakınları da, Henri de bu ilişkiyi öğreneceklerdi. Daha sonra anlaşıldığına göre, cani ile kurbanı arasında çok acıklı sahneler cereyan etmişti. Kızcağız, merhamet etmesi, onu rahat bırakması, hayatının huzuru uğruna, onu seven, kendinin de aşkına karşılık verdiği müstakbel kocasına ihanet etmek zorunda bırakmaması için –sonunda önünde diz çökerek– boş yere yalvarmıştı; ırz düşmanının gaddarlığını tahrik eden de işte bu itiraf olmuştu. Bunu hiç saklamadı; şimdi teslim olursa, onu bir sonraki sefere kadar rahat bırakacaktı; kız, böylece Strasburg’a yapacağı seyahat ve nişanlanmak için geçici olarak zaman kazanmış olacaktı. Oysa adam onu asla rahat bırakmayacaktı; tekrar tekrar, canı istedikçe kızı zorlayacak, kız o sustuğu sürece borçlu kalacak, borcunu inkâr etmeye kalkıştığı anda da suskunluğunu bozacaktı. Clarissa sürekli ihanet içinde yaşamak zorundaydı – bunu, burjuva rahatlığına sızma, sığınma cehaletinin ve dar kafalılığının bir bedeli olarak adlandırıyordu. Eğer iş yürümezse, erkeğinin kendini ortaya atıp yardımına koşmasına gerek kalmadan da bir yolunu bulacaktı; sonuçta her şeye çare olabilecek bir madde vardı elinde; uzun zamandır o dekoratif eşyanın, kurukafalı kitabın içinde sakladığı madde. Ölümcül bir şaka yapma imkânı veren bu Hippokrates ilacına sahip olmanın gururuyla hayata karşı kendini üstün hissetmesi boşuna değildi – böyle bir şaka, razı olmak istediği hayatla burjuvaca bir barış anlaşması yapmaktan evla görünecekti gözüne. </p>
			<p>Kanaatime göre o ahlaksız herif, arzularını dayatmanın ötesinde bir şey yapmış, kızın hayatına kastetmiş oluyordu. O adice kibri, arkasında bir kadın cesedi bırakmak istiyordu; bir insan evladının onun uğruna, öyle olmasa bile, onun yüzünden ölmesi, yok olması, ona bir bakıma doyum sağlayacaktı. Bu arzusunu yerine getirecek kişi Clarissa’ydı. Olayların gidişatına göre kız, bunu yapmak zorundaydı. Ben bunu böyle görüyorum; hepimiz de görmeliyiz. Kısa süreliğine de olsa, rahat vermesi için bir kez daha onun isteğine ram oldu; fakat bu kez daha da beter bir şekilde eline düştü. Aileye kabul edilir, Henri’yle evlenirse (üstelik de yabancı bir devletin sınırlarına sığınmış olarak) güvende olacağının, bu şantajcıya gününü göstermenin bir yolunu bulabileceğinin hesaplarını yapıyordu. Olamadı. Belli ki işkenceci, bu evliliğin gerçekleşmesine izin vermemeye kararlıydı. Üçüncü bir şahsın ağzından gönderdiği, Clarissa’nın âşığı olduğuna dair imzasız bir mektup, Strazburglu ailenin de, Henri’nin de gözünde işi bitirdi. Henri, metni kıza yolladı, –ondan sanki mümkün olabilirmiş gibi– bir açıklama istedi. Yanına eklediği kendi mektubu ise, ona karşı beslediği aşkın sarsılmaz olduğunu belirtmekten çok uzaktı. </p>
			<p>Clarissa, bu taahhütlü mektubu, Pforzheim tiyatro sezonunun kapanışından sonra birkaç haftalığına annesinin kestane ağaçlarının arkasındaki küçük evinde konuk olduğu sırada aldı. Öğle sonrasının erken saatleriydi. Frau Rodde, evladının yemekten sonra tek başına çıktığı gezintiden hızlı adımlarla geri dönmekte olduğunu gördü. Clarissa, yüzünde belirsiz, şaşkın, bir şey görmezmiş gibi bir gülümsemeyle evin önündeki küçük alandan, annesinin yanından hızla geçip odasına gitti, arkasından da telaşla anahtarı, kilidin içinde çevirdi. Hemen ardından yaşlı kadın kızının lavaboda suyla gargara yaptığını işitti – bugün itibarıyla bunun, o korkunç asidin gırtlakta yarattığı tahrişi serinletmek için olduğunu biliyoruz. Akabinde bir sessizlik hâkim oldu – bu sessizlik çok tekinsiz bir şekilde sona erecekti; yirmi dakika kadar sonra Frau Rodde, Clarissa’nın kapısını çaldı, adıyla seslendi. Ne denli ısrarla tekrar etse de bir yanıt alamadı. Korkuya kapılan kadın, artık şekle girmez olmuş saçları, dökülmüş dişleriyle karşıya, ana binaya koştu ve Frau Schweigestill’e kesik kesik telaffuz edebildiği kelimelerle durumu haber verdi. Bu çok şey görmüş geçirmiş kadın, uşağını da alarak Frau Rodde’nin evine koştu; kadınların tekrar tekrar seslenip kapıyı yumruklamalarının ardından uşak kapının kilidini kırdı. Clarissa, gözleri açık vaziyette yatağın ayakucundaki divanın üzerinde yatıyordu; gargara yaptığı esnada ölüme yenik düşünce kendini hızla üzerine atmış olduğu, sırtlığı ve kolçaklarıyla Ramberg Caddesi’nden tanıdığım bu altmış yetmiş yıllık mobilya parçasının üzerinde.</p>
			<p>Yarı uzanmış vaziyetteki kızı görünce, “Yapılacak bir şek yok sevgili Frau Rodde,” dedi Frau Schweigestill parmağını yanağına dayayıp başını sallayarak. Bu etkileyici görüntüden ben, akşamın geç saatlerinde haberdar oldum. Ev sahibesinden telefonla haber alır almaz acilen Freising’den geldim, inlemekte olan anneyi, evine konuk olduğum bu eski dostu teselli etmek üzere duyguyla kucakladım; aynı şekilde Else Schweigestill’i ve orada cesedin yanında duran Adrian’ı. Clarissa’nın güzel ellerinde ve yüzünde hızlı bir boğulma sonucu can verdiğine işaret eden mor lekeler vardı; bir bölük askeri öldürebilecek dozda siyanürle solunum merkezi bir anda felç olmuştu. Masanın üzerinde üstünde kurukafa bulunan, Yunan harfleriyle Hippokrates’in adı yazılı kitap şeklindeki bronz muhafazanın alt kısmı, üzerindeki vidalar açılmış, boşalmış olarak duruyordu. Yanında da kızın nişanlısına hitaben telaş içinde kurşun kalemle yazdığı bir mektup vardı:</p>
			<p>“<em>Je t’aime. Une fois je t’ai trompé, mais je t’aime.</em>”<a class="si-noteref epub-type_noteref" href="#f176" id="backref_176">176</a></p>
			<p>Genç adam düzenlemesi bana düşen cenaze törenine geldi. Teselli edilemez haldeydi; “<em>Désolé</em>”<a class="si-noteref epub-type_noteref" href="#f177" id="backref_177">177</a> derken muhtemelen kasten değil, yanlışlıkla, sözün gelişi olarak bu tabiri kullanmıştı. </p>
			<p>“Ah Mösyö, onu her şeyi bağışlayacak kadar çok seviyordum! Her şey düzelebilirdi. <em>Et maintenant comme ça</em>!”<a class="si-noteref epub-type_noteref" href="#f178" id="backref_178">178</a> diye haykırdığı esnada acısının gerçekliğinden kuşku duymadım.</p>
			<p>Evet, “<em>comme ça!</em>”<a class="si-noteref epub-type_noteref" href="#f179" id="backref_179">179</a> Her şey gerçekten de çok farklı olabilirdi eğer o böyle ruhsuz bir muhallebi çocuğu olmasaydı da, Clarissa onda daha güven verici bir destek bulabilseydi. </p>
			<p>O gece, Adrian, Frau Schweigestill ve ben, Frau Rodde’nin kızının katılaşmış bedeninin başında ağlarken, Clarissa’nın en yakınlarının imzalaması gereken bir ölüm ilanı kaleme almak zorundaydık. Onu esirgemek üzere ağız birliği içinde, ölünün, ağır, tedavisi bulunmayan bir kalp hastalığı sebebiyle vefat ettiğini ifade eden bir çözüm üzerinde anlaştık. Frau Rodde’nin defin için mutlaka kilisenin iznini, onayını almak istediğini açıkladığım Münih’teki rahip belgeyi okudu; bu olayı, daha baştan, saf ve samimi bir biçimde, Clarissa’nın ölümü, şerefsiz bir hayata tercih ettiği şeklinde, bir din adamının, bu katıksız Luther tipi katı bir Tanrı adamının işitmek istemeyeceği şekilde sunarken pek de diplomatça davranmış sayılmayabilirim. Ancak itiraf edeyim ki, kilisenin de işlevsiz görünmeyi arzu etmemekle beraber, açıklamasını getirdiğim bu şerefli intiharı kutsamaya hazır olmadığını, kısacası, yetkili kişinin benim yalan söylememden başka bir şey istemediğini idrak etmem biraz zaman aldı. Bunun üzerine ben de düpedüz gülünç bir şekilde çark ettim, daha önce her şeyi açıklamamış gibi yaptım, talihsiz bir şekilde şişelerin birbiriyle karıştırılmış olma ihtimalini ileri sürdüm; dik kafalı rahibin ruhunun okşayıp taziyesine değer verilen bu kutsal şirketinin defin törenini gerçekleştirmeye hazır olduğunu açıklamasını ancak böylece sağladım. </p>
			<p>Tören, Münih Waldrfriedhof’ta, Rodde’lerin dost çevresinden çok sayıda kişinin katılımıyla gerçekleşti. Rudi Schwerdtfeger, Zink ve Spengler, hatta Schildknapp bile eksik kalmamıştı. Matem samimiydi; zira herkes zavallı, burnu havada, onurlu Clarissa’yı severdi. Ines Institoris, siyahlar içinde annesini yanında yerini almış, ileri uzanmış eğik boynuyla zarif bir vakar içinde baş sağlığı dileklerini kabul ediyordu. Kız kardeşini, böyle hayatına kıymaya kadar getiren trajik yaşam deneyiminin, onun kaderi bakımından da kötü bir kehanet anlamına geldiğini düşünmekten kendimi alamadım. Zaten konuşurken de, yasını tutmaktan çok Clarissa’ya gıpta ettiği izlenimine kapıldım. Kocasının maddi durumu, birikimlerinin belli çevrelerin istediği ve meydan verdiği üzere erimesiyle gitgide bozulmaktaydı. Onu hayata karşı koruyan lüks kalkanın ortadan kalkmasından korkuyordu; daha şimdiden İngiliz Bahçesi’nin yanındaki zengin evini ellerinde tutup tutamayacakları konusunda soru işaretleri belirmişti. Rudi Schwerdtfeger’e gelince, sevgili arkadaşı Clarissa’ya karşı son görevini yerine getirmişti getirmesine ama merhumun yakınlarına –ne denli biçimsel ve sığ olduğu, Adrian ile benim dikkatimizi çekecek şekilde– olabildiğince hızla taziyelerini sunup mezarlıktan ayrılmıştı. </p>
			<p>Ines’in, umarsız bağlılığı izin vermediği için, korkarım pek “nazik bir şekilde” davranamayıp ilişkisini acımasızca bitiren sevgilisini, ayrıldıktan sonra ilk görüşüydü bu. Ufacık tefecik kocasının yanında kız kardeşinin mezarı başında durduğu esnada o artık terk edilmiş bir kadındı, bütün tahminler dehşet verici bir biçimde mutsuz olduğunu gösteriyordu. Etrafında, bir kadın grubu toplanmıştı; üyelerinden bazıları Clarissa değil de, adeta onun için katılmıştı yas törenine. Bu küçük ve güçlü grupta; ortaklıkta mı, şirkette mi, arkadaş topluluğunda mı, ya da nasıl ifade etsem bilmiyorum, Ines’in en yakın sırdaşı egzotik Natalie Knöterich, birkaç komedinin müellifi ve aynı zamanda Schwabing’deki Bohem Salon’un sahibesi, kocasından boşanmış, Transilvanyalı Rumen bir kadın yazar bulunuyordu; ayrıca Saray Tiyatrosu oyuncularından, çoğunlukla asabi ağırlıklı rolleri canlandıran Rosa Zwitscher yer alıyordu – bir de, bu topluluğun her etkinliğine katıldığından emin olmadığım, tanımlanması burada yakışık almayacak birkaç kadın vardı. </p>
			<p>Bu grubu bağlayan tutkal –okur bunu işitmeye hazırlıklıdır sanırım– morfindi; olağanüstü güçlü bir bağlayıcı. Zira sadece ortakları birbiriyle tekinsiz bir arkadaşlık içinde tutmaya yarayan, mutluluk veren ve mahveden bir madde olarak kalmıyordu; bu illetin ya da zaafın köleleri arasında ahlak açısından da hüzün verici, aynı zamanda şefkat dolu, hatta karşılıklı saygıya dayanan bir dayanışma kurulmuştu. Bizim olayımızda günahkârlar, Ines Institoris’in savunduğu, beş-altı arkadaşın tümünün sahiplendiği belli bir felsefe ya da ilke etrafında kenetlenmişlerdi. Ines’in savunduğu tez –bunu bir vesileyle bizzat onun kendi ağzından işitmiştim– acının insana yakışmadığıydı; acıya katlanmak utanç verici bir şeydi. Somut ve insanı çok aşağılayan bedeni acılar ve kalp ağrıları bir yana, aslında hayatın kendisi, salt var olmak, hayvanca mevcudiyet, değersiz birer zincir olarak ağırlık, veriyor, insanı aşağı çekiyordu. İnsanı acılardan azade kılan, fiziki varlığını ortadan kaldıran bir bakıma yükümlülüklerinden kurtaran, yükü üzerinden atan özgürleştiren, hafifleten, sanki bedeni yokmuşçasına bir iyilik hali sağlayan bu kutlu maddeyi kullanmak, insanca bir hak, entelektüel bir sorumluluk olarak asalet ve onurdan başka bir şey değildi. </p>
			<p>Bu felsefeye göre bu şımartıcı alışkanlığın, ahlaken ve bedenen yıkıcı neticelerini göze almak, onun asaletindendi belli ki; kumpanyanın üyeleri arasındaki şefkatin ve sevgi dolu saygının sebebi de, muhtemelen erkenden çökmekte olduklarının bilinç ortaklığıydı. Topluluk içinde bir araya geldiklerinde gözlerindeki mutlu pırıltıları, duygulu kucaklaşmalarını, öpüşmelerini nefretle gözlüyordum. Kendilerini mahvetmelerine tahammül edemediğimi itiraf ederim; ama kendime bir erdem fedaisi ve kılı kırk yaran bir yargıç rolü biçmediğim için onları bir bakıma takdir ettiğimi de teslim edeyim. Bu kötü iptilaya yol açan şey, bir bakıma tatlı bir kendini aldatma hissi olabilir; ya da belki daha baştan kişinin içinde baştan mevcut bulunan bir zaaf; buna karşı üstesinden gelinemez bir nefret duyuyordum. Üstelik Ines’in bu belaya teslim olmasıyla birlikte çocuklarına karşı düşüncesizce ve ilgisiz davranması, önceleri bu beyaz lüks varlıklarına gösterdiği sevginin, maymun iştahlılığı ve de yalan olduğunu ortaya çıkarmıştı. Kısacası, onun kendisine hak bildiği şeyleri görüp öğrendiğimden beri bu kadına tahammül edemiyordum; onu, kalbimden silmiş olduğumu o da fark ediyordu; bunu anladığını da, iki saat boyunca beni bulaştırdığı aşk ve şehvet tutkularını dinlerken gösterdiğim insanca katılımın ardından yüzünde belireni hatırlatan, karmaşık, çapkınca, kötücül bir gülümsemenin ardına gizliyordu. </p>
			<p>Gülecek hali yoktu; zira onun sefaleti, kendi kendini küçük düşürmüş olmasıydı. Muhtemelen, canlılık veren bir iyilik hissi yaratmaktan çok, onu ortalara çıkamaz hale sokacak kadar yüksek dozlar alıyordu. Zwitscher, bu maddenin etkisiyle oyunlarını dâhiyane bir şekilde oynamakta, Natalia Knöterich bununla sosyal cazibesini artırmaktaydı. Oysa zavallı Ines, yemeğe bile sık sık yarı bilinçsiz vaziyette geliyor, büyük kızına da, titiz, hüsrana uğramış kocasına da cam gibi gözleriyle başını sallayarak hâlâ çok özenli ve kristaller içinde parıldayan yemek masasına oturuyordu. Burada bir şey daha itiraf edeceğim: Ines birkaç yıl sonra genel olarak büyük bir dehşet yaratan ağır bir cürüm işleyecek, bu da onun bir burjuva olarak varoluşunun sonunu getirecekti. Bu gaddarca eylemden ürksem de, eski bir dost olarak çöküş içinde bulunduğu bir esnada böyle bir eylem için kendinde güç ve vahşi bir enerji bulmuş olmasından dolayı neredeyse gurur duyacaktım; hayır, kesinlikle gurur duyacaktım. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f176"><a class="si-backref" href="#backref_176">176</a><span class="si-text">. (Fr.) Seni seviyorum. Bir seferlik seni aldattım ama seni seviyorum. (Y.N.)</span></div>
				<div class="si-footnote html5_aside epub-type_footnote" id="f177"><a class="si-backref" href="#backref_177">177</a><span class="si-text">. (Fr.) Üzgünüm. (Y.N.)</span></div>
				<div class="si-footnote html5_aside epub-type_footnote" id="f178"><a class="si-backref" href="#backref_178">178</a><span class="si-text">. (Fr.) Ve şimdi olduğu gibi. (Y.N.)</span></div>
				<div class="si-footnote html5_aside epub-type_footnote" id="f179"><a class="si-backref" href="#backref_179">179</a><span class="si-text">. (Fr.) Olduğu gibi. (Y.N.)</span></div>
			</div>
  </body>
</html>