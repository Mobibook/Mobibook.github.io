<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter44">
<div class="chapter html5_article">
			<h1>XLIV</h1>
			<p>Adrian’ın Langensalza’daki kız kardeşi Ursula Schneidewein, 1911, 1912 ve 1913 yıllarında her yıl peş peşe ilk üç çocuğunu doğurduktan sonra ciğerlerinden rahatsızlanmış, birkaç aylığına Harz’da bir sanatoryuma yatmak zorunda kalmıştı. Akciğerinin üst ucundaki iltihaplanma tedavi olmuş gibi görünüyordu. Aradan geçen son on yıl boyunca, en küçük bebeği, Nepomuk dünyaya gelinceye kadar Ursula, ailesiyle ve çocuklarıyla meşgul tasasız bir eş ve anneydi. Yine de savaş yıllarındaki kıtlık, sağlığının tam olarak düzelmesine izin vermemiş, sık sık basit bir nezle gibi başlayıp her seferinde bronşlarına inen soğuk algınlıklarına yakalanmış, görünüşü, (barışçıl, mutlu ve ilgili yüz ifadesi insanı yanıltabilirdi) hasta gibi olmasa da narin ve solgun kalmıştı. </p>
			<p>1923’te hamile kalması, sağlığına zarar vermekten ziyade canlılığını arttırmıştı. Elbette doğum sonrasında kendini toplaması biraz zor olmuş, on yıl önce sanatoryuma yatmasına yol açan ateşli rahatsızlıklar yeniden baş göstermişti. Ev kadını olarak varlığı, ihtiyaç duyduğu özel bakım nedeniyle bir kez daha sekteye uğramıştı. Ama kuvvetle tahmin ediyorum ki, annelik mutluluğunun ruhsal bakımdan olumlu etkileri, huzurlu, cana yakın, sevimli bir bebek olarak dünyanın bakımı en kolay çocuğu olan oğulcuğunun verdiği sevinç sayesinde arazlar, yeniden gerilemiş, bu yiğit kadın yıllarca gücünü korumuştu – ta ki 1928 Mayısı’nda beş yaşındaki Nepomuk ağır bir kızamığa yakalanıncaya kadar. Olağanüstü çok sevdiği çocuğunun gece gündüz endişe işinde başında beklemek, takatini büyük ölçüde zorlamıştı. Sonunda kendi de hastalandı; ateş yükselmeleri, öksürükler geçmek bilmiyordu. Öyle ki, tedavi eden hekim, hastaneye yatmasını, aldatıcı bir iyimserliğe sebebiyet vermemek için daha işin başından, kesinlikle en az altı ay süreyle orada kalmasını önerdi. </p>
			<p>Nepomuk Schneidewein’ın Pfeiffering’e gelmesine bu durum sebep oldu. Ablası Rosa on yedi yaşındaydı; bir yaş küçüğü Ezechiel gibi o da bir optik mağazasında çalışıyordu. On beş yaşındaki Raimund ise okula gidiyordu. Rosa şimdi annesinin yokluğunda doğal olarak onun işlerini de üstlenecek, babasına ev işlerinde yardımcı olacaktı. Açıkçası bir de küçük kardeşinin bakımını üstlenmek çok fazla gelecekti. Ursula, Adrian’a durumu anlatmış, hekimin, nekahet aşamasında olan küçüğe Yukarı Bavyera’nın kır havasının iyi geleceğini düşündüğünü, bunu bir çözüm olarak gördüğünü yazmış, ev sahibesini de bu fikri onaylamaya, küçük için bir süreliğine anne ya da anneanne görevini üstlenmeye ikna etmesini istemişti. Clementine’nin de rızasıyla Else Schweigestill durumu daha baştan severek kabul etti. O yılın Haziran ortalarında Johannes Schneidewein, karısını Harz Dağları’na, Suderode yakınlarında bulunan, ona daha önce iyi gelmiş olan sanatoryuma götürürken Rosa da küçük erkek kardeşiyle birlikte güneye doğru yola çıkmış, onu ikinci baba evindeki dayısının kucağına getirmişti. </p>
			<p>İki kardeş çiftliğe geldikleri esnada orada değildim; ama Adrian bana sahneyi anlattı; anne, kız, vâris oğul, hizmetçi kızlar, uşaklar, bütün çiftlik sakinleri sevinç içinde hayranlıkla, mutlulukla gülerek küçüğün etrafını sarmışlardı, bu sevimli yaratığı seyretmeye doyamıyorlardı. Tabii her zaman olduğu gibi en çok da kadınlar; halka özgü tutumlarıyla en teklifsizce davranan onlardı; evlerinden dışarı uğramışlar, ellerini kavuşturarak küçük adamın önünde eğiliyorlar, yanına çömelip İsa, Meryem Ana, Yusuf diye haykırıyorlardı. Güzel çocuğun yanı başında duran ablasının yüzündeki anlayışlı tebessümden, daha farklı bir şey beklemediği, hanelerinin en küçük ferdinin genel olarak böyle bir coşkuyla karşılanmasına alışık olduğu anlaşılıyordu. </p>
			<p>Nepomuk ya da yakınları gibi “Nepo” diyorlardı ona; kendi ise konuşmayı yeni söktürdüğü sırada harfleri şaşılası bir şekilde karıştırıp kendisine “Echo” adını takmıştı. Sade, yazlık, pek de şehirli sayılmayacak bir şekilde giyinmişti; beyaz, kısa kollu, pamuklu, gömleğimsi bir ceket, kısacık keten bir pantolon, çıplak ayaklarında yıpranmış deri ayakkabılar. Buna rağmen görünüşü, küçük bedeninin, kusursuzluğu, ince uzun ama sağlam yapılı, güzel biçimli bacakları; uzunca, sarı saçlarının masum bir dağınıklıkla çevrelediği yüzünün tarif edilemez sevimliliği, çocuksuluğuna rağmen belirgin, kusursuz ve hoş yüz hatları ve uzun kirpiklerinin altından muzipçe bakan berrak mavi anlatılamaz güzellikteki saf ama aynı zamanda derin gözleriyle bir peri prensinden farksızdı – masallardan çıkma, şirin, küçük ve zarif bir dünyadan gelmiş bir ziyaretçi izlenimini uyandıran özelliklerinin hepsi bu kadar da değildi; bunların yanı sıra bir de, etrafını saran, gülen, sessizce coşku çığlıkları atan, duygularını iç çekerek ifade eden bu yetişkinler kalabalığı karşısındaki duruşu ve davranışları vardı; biraz cilveli, yarattığı büyünün bilincinde olmaktan kuşkusuz pek de uzağa düşmeyen gülümsemesi, ders çıkarılabilecek sevimli cevapları ve ifadeleri, küçük boğazından çıkan gümüş sesi, o sesin, çocukça yarım yamalak telaffuz ettiği, küçük yerine “küsük” “hayır yerine “hayıy” gibi kelimelerin karıştığı konuşması, babasından aldığı, annesinin de hızla öğrenmiş olduğu, biraz ağır, biraz mehabetli, yayvan, büyük ölçüde İsviçre aksanı, dilinin ucunda titreşen “r” sesi, “yap-çam”, “git-çem” şeklindeki komik hecelemeleri ve de küçük adamın, çocuklarda hiç görmediğim, küçük kollarıyla, oyun oynamaya alışık elleriyle yaptığı açıklayıcı ama çoğu kez yerine denk gelmediği için kelimelerin anlamını kaybettiren, hatta yabancılaştıran ama son derece sevimli, biraz da muğlak ifadeli hareketleri...</p>
			<p>Onu henüz görmemiş biri olarak Nepo Schneidewein’la –ya da kendi telaffuzunu örnek alarak herkesin “Echo” dediği çocukla– ilgili, acemice, üstünkörü sözlerle anlatacaklarım şimdilik bu kadar. Gördüğü şeyleri betimlemekte, bir kişiye dair gerçekten kesin bir imge yaratmakta dilin ne denli yetersiz kaldığından benden önce kim bilir kaç yazar yakınmıştır. Kelimeler övgü ve takdir için elverişlidir; şaşırmaya, hayran olmaya, kutsamaya ve olguyu, uyandırdığı duyguları tarif etmeye yeterli olabilir, oysa tam olarak, olduğu gibi aktaramaz, yansıtamaz. Aradan geçen dopdolu on yedi yıla rağmen hatırladıkça gözlerimi yaşartan, aynı zamanda son derece ilginç bir şekilde içimi ilahî, pek de bu dünyaya ait olmayan bir huzurla dolduran bu sevimli kahramanımı anlatırken, bir portre çizmekten öte bir şeyler deniyorum. </p>
			<p>Annesine, yolculuğuna, büyük şehir Münih’te geçirdiği süreye ilişkin sorulara o çekici hareketleri eşliğinde verdiği cevaplar, daha önce de söylediğim gibi İsviçre aksanındaydı. Sesinin gümüş tınısında değişik bir şive gibi geliyordu. Örneğin, “Ev” derken “Efçik”, “biraz ince” yerine “accık ince”, “biraz” yerine “bi gıdım” diyordu. “Gerçekten de” sözcüğüne pek düşkün olduğu dikkat çekiyordu; “gerçekten cana yakın” gibi bileşimler içinde ve benzer yerlerde. Dilinde eskiden kalma bazı ağırbaşlı sözcükler de vardı. Sözgelimi hatırlayamadığı bir kelime olursa, “hafızamdan silinmiş” diyordu. Sonunda, “Başka gaste bilmiyorum,” dedi. (Gazete-haber yerine) Belli ki bunu toplantıyı bitirmek üzere söylemişti. Çünkü ardından o ballı dudaklarından şu sözler döküldü: </p>
			<p>“Echo’ya daha uzun süre dışarıda kalmak münasip olmaz gibi geliyor. Yakışanı, ‘ef’ine gitmek, dayıyı selamlamak.”</p>
			<p>Böyle diyerek içeriye götürsün diye elini ablasına uzattı. O anda da Adrian dinlenmiş ve bu arada kendini hazırlamış olarak yeğenine hoş geldin, demek üzere avluya çıktı. </p>
			<p>“İşte bu,” dedi genç kızı selamlayıp onun annesine ne kadar benzediğini belirttikten sonra. “Yeni ev arkadaşımız işte bu!”</p>
			<p>Nepomuk’un elini tuttu ve hemen onun için açılan bu yıldız gözlerin azur mavisi gülümsemesinin tatlı ışığına daldı. </p>
			<p>Çocuğu getiren kıza yavaşça başını sallayarak, “Güzel, güzel!” dedi ve tekrar dönüp seyretmeye koyuldu. Bu hareketi kimsenin gözünden kaçmadı; çocuğun da... Echo’nun dayısına söylediği ilk sözler, “Geldim diye sevindin, di’ mi?” oldu; böyle diyerek bir saptamada bulunması hiç de kabaca gelmedi; saygılı bir şekilde durumu kurtarmış, masumane etrafı yatıştırmış ve işi sade ve teklifsiz bir şekle dökmüş oluyordu. </p>
			<p>Herkes güldü; Adrian da. </p>
			<p>“Evet, öyle demek istedim,” diye karşılık verdi. “Umarım sen de bizi, hepimizi tanımaktan dolayı seviniyorsundur.”</p>
			<p>“Çok iyi, eğlencelikli bir karşılaşışma,” dedi oğlan şaşırtıcı bir şekilde. </p>
			<p>Etraftakiler yine gülmeye yeltendiler ama Adrian, onlara doğru başını sallayarak parmağını dudağına götürdü. </p>
			<p>“Çocuğun kafasını bu gülmelerle karıştırmayalım. Zaten gülünecek bir şey de yok ortada. Siz ne dersiniz anne?” diyerek Frau Schweigestill’e döndü.</p>
			<p>“Hiç sebep yok,” diye yanıtladı kadın abartılı, güven dolu bir sesle ve önlüğünün ucunu gözüne bastırdı. </p>
			<p>Adrian, “Tamam, artık içeriye girelim,” dedi kararlı bir şekilde ve içeri götürmek üzere Nepomuk’un elini yeniden eline aldı. “Eminim konuklarımıza atıştıracak bir şeyler hazırlamışsınızdır.”</p>
			<p>Hazırlamışlardı. Nike salonunda Rosa Schneidewein’a kahve, küçüğe süt ve kurabiye ikram ettiler. Dayısı da masaya oturmuş onun kibarca ve temiz bir şekilde yemeğini yiyişini seyrediyordu. Yeğeni Rosa’yla da birkaç kelime konuştu ama onun ne dediğine pek kulak veremedi, çünkü daha çok küçük cini seyretmekle ve ne denli etkilendiğini belli edip sıkıntı vermemek için çaba göstermekle meşguldü – aslında bu gereksiz bir çabaydı; Echo, bu sessiz hayranlıkla, takılıp kalmış bakışlarla epeydir ilgilenmiyordu. Bu gözlerin bir parça pasta için ya da kendisine uzatılan bir içecek için şükran dolu bakışını gözden kaçırmak günah olurdu. </p>
			<p>Sonunda küçük adam, “dum” sözcüğünü kullandı. Ablasının açıklamasına göre bunu daha çok “doydum” manasında kullanıyormuş. Artık istemediğini “yiyip bitirdiğini” ifade etmek için kullandığı, küçüklüğünden kalma bir kısaltma olarak hâlâ vazgeçmemiş. Schweigestill Anne ikram olsun diye bir şeyler daha vermek isteyince, “Dum!” dedi ve gayet aklı başında bir şekilde derdini anlattı:</p>
			<p>“Echo onun yerine, gitmek istiyor artık.” </p>
			<p>Yumruklarıyla gözlerini ovuşturarak uykusu geldiğinin işaretini verdi. Yatağına götürdüler. O uyurken Adrian çalışma odasında Rosa’yla sohbet etti. Kızcağız ancak üç gün kalabildi. Langensalza’daki işi nedeniyle dönmesi gerekiyordu. O ayrılırken Nepomuk biraz ağladı ama sonra, onu almaya gelinceye kadar hep “iyi çocuk” olmaya söz verdi. Tanrım, bari tutamayacağı bir söz olsaydı bu. Sanki bu sözü tutmaması mümkündü. Mutluluk saçıyordu; kalplere sürekli sevinç ve sevecenlik dolu bir sıcaklık yayıyordu; sadece çiftliktekilere değil, köye, hatta kasabaya, Waldshut’a kadar – Schweigestill’ler, ana kız, gittikleri her yere onu da götürüyorlardı. Her yerde aynı sevinçle karşılanıyorlardı. Eczanede, bakkalda, ayakkabıcıda o büyüleyici el kol hareketleriyle, o ifade zengini yayık tonlamasıyla, <em>Struwwelpeter</em><a class="si-noteref epub-type_noteref" href="#f269" id="backref_269">269</a> kitabından “Yanan Paulinecik”, ya da “Jochen”den dizecikler okuyordu; O kadar “pit”lenmiş ki, oyundan eve döndüğünde Frau “Ör-tek” ile Herr “Ör-tek” çok şaşırmışlar, domuz bile “tiskinmiş” diye. Önünde ellerini –küçücük yüzünün hizasında belli bir uzaklıkta tutarak– kavuşturup, bir dua –hem de “zamanı gelince ölümün çaresi olmaz” sözleriyle başlayan çok eski tuhaf bir dua– okuyunca, Pfeffering papazı o kadar etkilendi ki, şaşkınlık içinde sadece, “Ah, sen Tanrı’nın çocuğu, Tanrı’nın kutsamış çocuğu!” diyebildi. Beyaz keşiş, elleriyle çocuğun başını okşadı, ona renkli bir kuzu resmi verdi. Sonradan, söylediğine göre öğretmen de onunla konuştuktan sonra “bir tuhaf” olmuş. Pazar yerinde, sokaklarda her üç kişiden biri Clementine ya da Anne Schweigestill’e göklerden nasıl olup da böyle bir şeyin inmiş olduğunu soruyordu. İnsanlar afallamış halde, “Bak işte, bak!” Ya da Papaz Efendi’ye benzer şekilde, “Ah sevgili çocuk, kutlu çocuk!” diyorlardı ve kadınlar çoğunlukla, Nepomuk’un önünde diz çökmek arzusuna kapıldıklarını hissettiriyorlardı. </p>
			<p>Çiftliğe yeniden ziyarete gittiğimde onun gelişinin üzerinden on dört gün geçmişti; oraya alışmıştı, bütün çevrede tanınıyordu. Önce uzaktan gördüm. Adrian, evin köşesinden gösterdi; kendi başına sebze, meyve bahçesinde, çilek ve sebze tarhları arasında yere oturmuş, bacaklarından birini uzatmış, diğerini kıvırmış, alnında ortadan ayrılmış saç tutamları, uzak mesafeden seçebildiğim kadarıyla dayısının armağanı resimli bir kitaba bakıyordu. Kitabı dizine koymuş, sağ eliyle kenarından tutuyordu. Sayfa çevirme hareketini bitirdikten sonra sol kolunu ve elini, farkında olmaksızın, inanılmaz zarafetle eli bükülü halde kitabın yan tarafında hareketsiz vaziyette havada tutuyordu; bu kadar çekici bir şekilde oturan bir çocuk görmedim sanırım. Kendi çocuklarım rüyalarımda bile böyle bir görüntü sergilememişlerdi. Kendi kendime ancak yukarıdaki meleklerin şükür duası kitaplarının sayfalarını bu şekilde çevirebileceklerini düşündüm. </p>
			<p>Bu küçük mucize adamla yakından tanışmam için yanına gittik. Eğitimci yanımı öne çıkararak burada yolunda giden ve gitmeyen bazı şeyleri saptamaya gelmişim gibi davranacaktım; ne kadar meraklı olduğumu belli etmemeye, ona şirin görünmeye kalkışmamaya kararlıydım. Bu maksatla yüzümü sert bir ifade verecek şekilde kırıştırdım, sesimi kalınlaştırdım ve o bilindik, sert, koruyucu tonlamayla, “Eh, çocuğum; uslu duruyor muyuz? Ne yapıyormuşuz bakalım burada?” şeklinde konuştum – fakat böyle görünmeye çalışırken kendimi anlatılamaz derecede gülünç buluyordum. İşin kötüsü, onun da benim hissettiklerimi fark etmesi, gözle görülür şekilde bana katılması ve benim adıma utanıp başını öne eğmesi, gülmemek için dudaklarını ısırıp ağzını aşağı sarkıtmasıydı; bu beni öylesine dağıttı ki, uzun süre hiçbir şey söyleyemedim. </p>
			<p>Büyüklerinin önüne ayağa dikilip emirlerine amadeymiş gibi eğilen delikanlıların yaşında değildi henüz; yüzünün zarif ayrıcalıkları, kendinden menkul kutsallığı, herkesin onu dünyaya yeni gelmiş, yabancı, tecrübesiz biri olarak görmesini gerektiriyordu. “Çökün,” dedi bize; (İsviçreli, oturun ya da yatın derken, böyle söyler) dediğini yaptık, küçük cini ortamıza alıp çimenlere oturduk, onunla birlikte resimli kitabına bakmaya koyulduk. Çocuk edebiyatının dükkânda satışa sunulan en kabul edilebilir türlerinden biriydi. İngiliz zevkine göre resimlendirilmişti, Bir bakıma Kate-Greenaway tarzında, pek pürüzlü sayılamayacak dizeler içeriyordu. Nepomuk, (ben ona hep böyle hitap ediyordum; çünkü “Echo” bana aptalca bir şekilde, şairane bir yumuşatma gibi geliyordu) neredeyse çoğunu ezbere biliyor, güya bize “okuyordu”; bu esnada parmakçığı satırlar üzerinde yalan yanlış gezinip duruyordu. </p>
			<p>İlginç olan, benim bu şiirleri bugün bile ezbere bilmem, sadece bir kez ya da belki birkaç kez onun sesinden, onun masalsı tonlamasından dinlemiş olmamdandır. Köşe başında karşılaşan üç orgcunun hikâyesini hatırlıyorum; her biri diğerlerine öfkelidir, hiçbiri yerinden kıpırdamadan çalmaya devam eder. Komşuların bu kulak ziyafetine nasıl katlandığını herhangi bir çocuğa okutabilirim ama hiçbiri “Echo”nun bize okuduğuna uzaktan bile benzemez. Farelerin hepsi oruca başlar, sıçanlar ise kaçar gider. Sonu şöyledir: </p>
			
			<p class="stanza">
				<span>Dinledi yavru bir köpek</span>
				<span>Konseri sonuna dek; </span>
				<span>Evine döndüğünde kendini</span>
				<span>İyi hissetmedi pek.</span>
			</p>
			
			<p class="margin">Küçüğün köpeğin hastalanışını okurken keder içinde başını sallaması, üzüntüyle sesini düşürmesi görülecek şeydi. Ya da narin Grandezza’nın, iki tuhaf yaşlı beyle deniz kıyısında nasıl selamlaştığını okurken seyretmeliydi onu. </p>
			
			<p class="stanza">
				<span>Günaydın soylu baylar!</span>
				<span>Yüzmek için kötü bir gün.</span>
			</p>
			
			
			<p class="margin">Bunun birkaç sebebi vardır: Birincisi, su bugün çok ıslaktır ve sadece altı derecedir. Üstelik “İsveç’ten üç konuk gelmiştir.” </p>
			
			<p class="stanza">
				<span>Bir kılıç, bir testere, bir de köpekbalığı –</span>
				<span>Pek azdır bunların kıyıya uzaklığı.</span>
			</p>
			
			<p class="margin">Bu samimi uyarıları öyle komik bir şekilde dile getirdi, gözlerini kocaman açarak istenmeyen konukları sayarken, bunların kıyının hemen yakınında yüzdüklerini haber verirken öyle tekinsiz bir ifade takındı ki, ikimiz de kahkahalarla güldük. Yüzümüze baktı, neşeli halimizi afacan bir merakla inceledi – öncelikle de bana baktı; bana kalırsa, benim kendi iyiliğim için o tatsız, kaba ve kuru eğitimci tavrım kaybolmuş mu acaba, diye.</p>
			<p>Yüce Tanrım, gerçekten de öyle olmuştu. Zira o ilk aptal denemeden sonra bir daha hiç başvurmadım o yola; sadece, çocuklar ve periler ülkesinden gelmiş bu elçiye kararlı bir sesle Nepomuk diye hitap etmeyi sürdürdüm. Bir tek, kadınların benimsediği bu ismi kullanan dayısıyla birlikte ondan bahsederken, “Echo” diyordum. Bu konuda, bir eğitimci ve öğretmen olarak biraz kaygılanmamın, huzursuz olmamın, onun önünde sonunda zamana teslim olacak, olgunlaşıp dünyevi bir hale dönüşmeye yazgılı bu tapılası sevimliliğinin karşısında biraz ihtiyatlı davranmamın anlayışla karşılanacağını umuyorum. Kısa süre sonra bu gülümseyen gözlerin gök mavisi, öte dünyadan gelen ezelî safiyetinin yitirecekti; hafif çukur çenesiyle, gülümsediğinde arasından parlak süt dişlerinin göründüğü, uyurken biraz dolgunlaşan güzel dudaklarıyla bu meleksi ifade, kesinlikle çocukluğuna bağlıydı; minik burnundan dudaklarının uçlarına inen, ağız ve çene kısmını yanaklarından ayıran yumuşak iki hat aşağı doğru sarktığı anda yüzü, iyi kötü sıradan bir oğlan çocuğunkine, ölçülü ve nesnel bir biçimde davranılması gereken bir oğlan çocuğuna benzeyecekti; böyle bir çocuğun, benim eğitimci tavrımı Nepo’nun yaptığı gibi ironiyle karşılamak için bir nedeni olmayacaktı. Bu noktada, insanı zamanın ve onun getireceklerinin bu kutlu kişi üzerinde etkisini göstereceğine inanmaktan alıkoyan bir şeyler vardı yine de – ifadelerine bakılırsa, bu peri şakası çocuk da bunu biliyor gibiydi – garip biçimde içine kapanık oluşuyla, çocuk İsa’nın yeryüzündeki görüntüsü olarak göklerden aşağıya inmiş olduğu sanısını pekiştiren tavırlarıyla –tekrar ediyorum, sevimli bir elçi olduğu hissini uyandırıyordu– insanın aklını, mantığın dışına, Hıristiyanlık geleneğinin renklendirdiği düşlere doğru savuruyordu. Büyümenin kaçınılmaz olduğunu inkâr edemezdi; fakat Mesih’in erkek görüntüsüyle ana kucağındaki bebek halinin birbirine ters düşmediği, küçük elini kaldırarak önünde dua eden azizlere haç işareti yapanın her zaman için aynı kişi olduğu, zaman kavramı bulunmayan, aynı anda farklı zamanların bir arada bulunabildiği efsanelerin hayal dünyasında kalarak kendini bundan koruyabilirdi. </p>
			<p>Bu nasıl bir hayalperestliktir, denecektir. Yaşadıklarımı aktarmaktan, bu küçüğün hafif, havada uçuşan varlığının beni düşürdüğü büyük acizliği itiraf etmekten başka bir şey gelmiyor elimden. Kendime birilerini örnek almalıydım –bunu yapmayı denedim– Adrian’ı örnek aldım; o bir eğitimci değildi, bir sanatçıydı, olayları olduğu gibi, gözle görüldüğünden farklı olabileceğini düşünmeksizin kabul ediyordu. Başka bir deyişle, en olmayacak durumları bile birer gerçek olarak önemsiyordu; o, görünen resme inanırdı; bu, bir yere kadar teslimiyetin, dingin bir ruh halinin kazandırdığı bir tür inanma haliydi. (Hiç değilse bana öyle geliyordu.) Resme alışık olduğu için de, resimlerin bu dünyaya ait olmayan en uç türleri bile onu şaşırtmıyordu. Echo, periler prensi gelmişti işte – yapacak bir şey yoktu, ona mizacına göre davranmak, başka da mesele çıkarmamak gerekiyordu. Adrian’ın bakış açısı bu gibi geliyordu bana. Suratını buruşturmaktan, “Eh, çocuğum; uslu duruyor muyuz bakalım?” gibi yapaylıklardan çok uzaktı elbette; ancak öte yandan da, “Ah, kutlu çocuk!” gibi kendinden geçme hallerini de dışarıdaki basit insanlara bırakıyordu. Küçüğe karşı tutumunda, düşünceli, güler yüzlü ama aynı zamanda ciddi bir duyarlık vardı; pohpohlamaktan, dil dökmekten, hatta sevecenlik göstermekten bile uzaktı. Gerçekten de onun çocuğu hiçbir biçimde okşadığına, hatta saçına bile dokunduğuna tanık olmadım. Yalnız, onunla el ele kırlarda gezmeyi seviyordu; bu doğru. </p>
			<p>Davranışları, küçük yeğenini ilk andan beri sevdiği, onun varlığının, hayatındaki en ışıklı dönemi başlattığına ilişkin algılarımı yanıltamaz elbette. Çocuğun derin içtenliğiyle, sevinciyle, bazen iz bırakmayacak kadar hafif, bazen de eski kelimelere bürünmüş ağır peri cazibesiyle onu nasıl oyaladığı, günlerini nasıl doldurduğu hiç gözden kaçmıyordu; oysa bakımı doğal olarak kadınların işi olduğu için, çocuğu ancak birkaç saatliğine görüyordu. Ana kızın yapacak başka işleri olduğu saatlerde Nepomuk güvenli bir yerde kendi başına kalıyordu. Kızamık hastalığından, çok küçük bebeklerde görüldüğü kadar yoğun bir uyku ihtiyacı kalmıştı geriye; gün boyu, öğle uykusu dışında da, nerede gelirse, orada teslim oluyordu. Uykusu gelince, akşam yatağa giderkenki gibi “gece” diyordu. Ancak bu onun genel olarak ayrılık selamıydı. Günün her saatinde, bir yerlere gidecek olsa, ya da birileri ayrılacak olsa, “<em>Adieu</em>” ya da “hoşça kal” yerine “gece” diyordu. Bu onun hoşlandığı bir şeyi bırakırken kullandığı “dum” sözünün karşılığıydı. “Gece” deyip uykuya dalmadan önce küçük elini uzatıyordu; nerede olursa olsun, ister çimenlikte, ister koltukta... Adrian’ı, arka bahçede, birbirine çakılı iki-üç tahtadan daracık bir sıraya oturmuş, ayaklarının dibinde uyuyan Echo’nun başında beklerken bulduğumda, “Uyumadan önce bana elini uzattı,” diye açıkladı baktığımı görünce. Zira yaklaştığımın farkına varmamıştı. </p>
			<p>Else ve Clementine Schweigestill’in söylediklerine göre Nepomuk, gördükleri çocukların en terbiyelisi, en uysalı, en az rahatsızlık vereniydi – bu onun geldiği ilk günlerde anlatılanlarla bağdaşıyordu. Gerçekten de canını acıtan bir şey olduğunda bile ağladığını, çocukların aksilik ettiklerinde yaptıkları gibi sızlandığını, bağırıp çağırdığını hiç işitmedim. Bu, onun aklına bile getirmeyeceği bir şeydi. Olmadık bir zamanda seyisle birlikte atların yanına ya da Waltpurgis’le ahıra gitmek istediği zamanlarda engel olunmasına, yasak konmasına bariz bir biçimde anlayış gösteriyor, kendi kendini yatıştırmaktan çok, isteğine karşı çıkanları teselli etmeye yarayabilecek sözler söylüyordu: “Accık sona, belki yarın bi ara...” Evet, bu esnada, “Aldırma! Bir başka sefer kendini sıkıntıya sokmana gerek kalmaz, bana izin verirsin,” ifadesiyle yasağı koyan kişinin de gönlünü okşamaktan geri kalmıyordu. </p>
			<p>Bu, dayısının çalışma odasına girmemesi gerektiği zamanlarda da böyle oluyordu. Bunu çok seviyordu; onu tanıdığımda, gelişinin üzerinden daha on dört gün geçtiği sırada bile, Adrian’a çok düşkün olduğu, onunla arkadaşlık etmeye çalıştığı açıkça belli oluyordu; bu, onun arkadaşlığının çok farklı ve ilginç olmasından ileri geliyordu elbette; bakıcılarınınkinin ise alışıldık bir şeydi. Ayrıca annesinin kardeşi olan bu adamın Pfeiffering’in kırsal sakinleri arasında hiç benzeri olmayan, saygı duyulan ve çekinilen bir yeri olduğu da gözünden kaçmıyordu. Başkaları ondan çekinirken dayısıyla birlikte olmak, çocuk gururunu okşuyordu sanki. Ancak Adrian’ın çocuğun bu isteğini kayıtsız şartsız kabul ettiği söylenemez. Günlerce onu görmediği, yanına gelmesine izin vermediği, ondan vazgeçmiş gibi göründüğü oluyordu; çok sevdiği bu yaratığı görmekten kendini de mahrum etmiş oluyordu kuşkusuz. Bunun ardından, tabii ki, onunla birlikte uzun saatler geçiriyor, anlattığım gibi küçük elini eline alıp gezmeye gidiyor, gezmeleri, narin arkadaşından beklenebilecek kadar uzatıyordu. Echo’nun geldiği, neme doymuş bu mevsimde suskun ya da kısa söyleşiler yaparak yolları üzerindeki akdiken, mürver, yasemin kokuları içinde geziniyorlardı birlikte. Bazen de Nepomuk’un boyunda, şimdiden sararmış, biçilmeye hazır, topraktan çıkan sapları başaklarının sallanmasıyla eğilen buğday duvarları arasındaki dar patikalarda önü sıra yürütüyordu küçüğü. </p>
			<p>“Torpaktan” demeliydim; zira küçük, “yaaşın torpağı canladığından” duyduğu memnuniyeti böyle ifade ediyordu. </p>
			<p>“Yaaş mı Echo?” diye sordu dayısı “canladı” sözünü çocukluğuna vererek.</p>
			<p>“Yağış, evet,” diye doğruladı yol arkadaşı biraz daha özenle ve sözü daha fazla uzatmak istemedi.</p>
			<p>“Düşünsene, yağışın canlamasından söz ediyor,” diye aktardı Adrian ertesi gidişimde gözlerini açarak. “İlginç değil mi bu?”</p>
			<p>Dostuma Eski Orta Almancada yağmur yerine “yağış” ya da “yaaş” denebildiğini, ayrıca “canlama” dediğinin de, bazı lehçelerde canlandırıcı yerine kullanıldığını, yağışın toprağa can verdiğini anlamına geldiğini söyledim. </p>
			<p>“Evet, çok ileri!” diye başını salladı Adrian saygıyla etkilenmiş. </p>
			<p>Şehre gitmişse eğer, dönüşünde oğlana armağanlar getiriyordu; türlü hayvanlar, kutudan fırlayan bir cüce, raylarının oval hattı üzerinde ilerlerken ışıklar çıkaran bir tren, içinde en değerli parçanın kırmızı şarap dolu, baş aşağı çevirince şarabın akmadığı bir kadeh olan sihirbaz sandığı... Echo bu hediyelere seviniyordu sevinmesine ama biraz oynadıktan sonra, “Dum!” diyordu. Dayısının ona kendi kullandığı eşyaları göstermesinden, bunların ne işe yaradıklarını açıklamasından çok daha fazla hoşlanıyordu – her seferinde aynı eşyaları, sürekli yeniden anlattırıyordu. Çocuklar sohbet edebilecekleri konuları tekrar tekrar dinlemekte çok ısrarlıdır. Fildişinden oyulmuş kâğıt bıçağı, eğik ekseninde dönen küre, üzerindeki parça parça karalar, aralarındaki körfezler; iç suların ve her yeri kaplayan mavi okyanusların acayip şekilleri: pandülleri sarktığı yerden bir kol aracılığıyla yukarı kaldırılan ayaklı konsol saat, küçüğün denetlemeyi sevdiği ilginç şeylerden sadece bazılarıydı. İnce ve zarif vücuduyla o eşyaların sahibinin yanına girerken, küçücük sesiyle soruyordu:</p>
			<p>“Geldim diye yüzün ekşidi mi?” </p>
			<p>“Hayır, Echo, pek fazla ekşimedi ama saatin ağırlıkları henüz yarıya kadar inmiş.”</p>
			<p>Bu durumda müzik kutusunu istemekle yetiniyordu. Bu benim katkımdı; ona ben getirmiştim. Mekanizması alttan çekilen kahverengi küçük bir sandık; üzeri metal kabartılarla kaplı bir silindir dönerek bir çatalın yaylarının önünden geçiyor, başlangıçta birazcık hızlı, sonraları yorulup yavaşlayarak iyi armonize edilmiş üç küçük Biedermeier ezgisi çalıyordu. Echo, gözlerinde eğleniyor olduğunu, hayretler içinde kaldığını ve derin hayallere daldığını gösteren ifadeler unutulmaz biçimde birbirine karışarak her seferinde aynı büyülenmişlikle dinliyordu. </p>
			<p>Dayısının elyazılarını, porte üzerine dağılmış, küçük bayrak ve tüycüklerle süslü, yaylar ve kirişlerle birbirine bağlanmış, bazısı içi boş, bazısı kara işaretleri de seyretmekten hoşlanıyordu; bütün bu işaretlerin ne demek olduğunu açıklatmayı seviyordu. Bu çocuk, Adrian’ın o sıralar gizlice üzerinde çalışmakta olduğu <em>Fırtına</em>’dan, Ariel’in şarkılarının partisyon eskizlerine kadar, her şeye hepimizden önce “göz atmaya” hak kazanmıştı. Hayalet gibi uçuşan doğa sesleriyle dolu “<em>Come unto these yellow sands</em>”<a class="si-noteref epub-type_noteref" href="#f270" id="backref_270">270</a> kısmının ikinci, çok sevimli “<em>Where the bee sucks, there suck I</em>”<a class="si-noteref epub-type_noteref" href="#f271" id="backref_271">271</a> kısmıyla bir bütün oluşturacak biçimde bağlarken, soprano, çelesta, surdinli keman, bir obua, yine surdine bir trompet ile arpın flajöle seslerini kullanmıştı. Gerçekten de bu ince sesleri işitenler ya da notaları okurken ruhunun kulağıyla işitenler, oyundaki Ferdinand gibi, “İyi de nereden geliyor bu müzik sesi? Havadan mı, yerden mi?” diye sorabilir. Çünkü müziği yapan, onu örümcek ağı inceliğinde, fısıldar gibi dokurken, sadece Ariel’in o havada uçuşan çocuksu, hoş ve şaşırtıcı hafifliğiyle yetinmemiş; “<em>of my dainty Ariel</em>”<a class="si-noteref epub-type_noteref" href="#f272" id="backref_272">272</a>in yanına tepelerin, derelerin, koruların perilerini de katmıştı; Prospero’nun tasvirinde anlattığı gibi narin ustacıklar, yarı kuklacıklar olarak ay ışığında eğleniyor, kuzuya yemediği otlar derliyor, gece yarısı mantarları toplayarak eğleniyorlardı.</p>
			<p>Echo, notalarda köpeğin “hav-hav”, horozun “ü-ürü-ü” dediği yerleri görmek istiyordu. Adrian da ona kötü büyücü Sycorax’ın, kötü niyetli emirlerine itaat etmek için fazla sevecen bir hayalet olan küçük uşağını bir ladin ağacının kovuğuna hapsettiğini, onun orada pek acıklı bir on iki yıl geçirdiğini, sonunda iyi kalpli usta sihirbazın gelip kurtardığını anlatıyordu. Nepomuk, bu minik ruhun kovuğa kapatıldığı sırada, kaç yaşında olduğunu, on iki yıl sonra serbest bırakıldığında kaç yaşına geldiğini öğrenmek istedi. Dayısı, bu küçüğün yaşı olmadığını, hapislik süresinden sonra da yine aynı minik çocuk olarak havalara döndüğünü söyledi, bu açıklama Echo’yu tatmin etmiş görünüyordu. </p>
			<p>Başrahip çalışma odasının efendisi ona hatırlayabildiği kadarıyla başka masallar da anlattı. Lanetli cüce Rumpelstilskin, Konuşan At Falada ile Rapunzel, şarkı söyleyip sıçrayan Lövenekker. Tabii ki küçük bunları dinlerken onun dizlerinde oturmak istiyordu. Yanına dönüyor, bazen de kolunu onun boynuna doluyordu. “Bunları dinlemek çok tuhaf!” diyordu hikâye bitince ama çoğunlukla bitmeden başı anlatıcısının göğsünde, uyuyakalıyordu. Adrian, kadınlar gelip Echo’yu alıncaya kadar çenesini, uyuyan çocuğun saçlarına yaslayıp uzun süre kıpırdamadan öylece oturuyordu. </p>
			<p>Söylediğim gibi Adrian onu bazen günlerce kendinden uzak tutuyordu; ya çok çalıştığı, ya da migreni onu sessizliğe ve karanlığa mahkûm ettiği için, ya da herhangi başka bir nedenle... Ama Echo’yu görmediği günlerin akşamında, çocuğu yatmaya götürdüklerinde, fark ettirmeden usulca yanına geliyordu; çocuk, bakıcılarından Frau Schweigestill ve kızı, biri ya da ikisi birden, yanındayken, sırtüstü yatıp avuçlarını göğsünün üzerinde birleştirerek akşam duasını ediyordu. Çok özel dualardı bunlar; gök mavisi gözlerini tavana dikip son derece anlamlı bir şekilde okuyordu; geniş kapsamlı bir seçkiye sahipti, öyle ki, bir gece bir öncekini tekrarlamıyordu. Dikkat çekici olan, “Tanrı” sözcüğünü kendine özgü bir şekilde vurgulamasıydı; soru sözcüklerinin önüne de bir “ş” sesi getiriyordu:</p>
			
			<p class="stanza">
				<span>Ş’kim ki Tanrı’nın emriyle yaşar,</span>
				<span>O Tanrı’nın içindedir, Tanrı onun.</span>
				<span>Emanet edersem kendimi ona</span>
				<span>Huzur verecektir bana. Âmin.</span>
			</p>
			
			<p class="margin">Ya da:</p>
			
			<p class="stanza">
				<span>Ş’ne kadar büyükse kişinin kusuru</span>
				<span>Daha da büyüktür Tanrı’nın lütfu.</span>
				<span>Büyük olmayınca günahım,</span>
				<span>Gülümser bana esirgeyen Tanrım. Âmin.</span>
			</p>
			
			<p class="margin">Ya da çok ilginç bir şekilde, kaderin önceden tayin edilmiş olduğuna dair inancın egemen olduğu açık bir şekilde belli olan bir dua:</p>
			
			<p class="stanza">
				<span>Kimse teslim olmasın günaha,</span>
				<span>İyilikler yapsın olduğunca.</span>
				<span>Kimsenin iyiliği kaybolmaz</span>
				<span>Cehennem için doğmamışsa.</span>
				<span>N’olur ben ve sevdiklerim, </span>
				<span>Yüce mutluluğa erelim. Âmin.</span>
			</p>
			
			<p class="margin">Bazen de:</p>
			
			<p class="stanza">
				<span>Güneş kavurur iblisi,</span>
				<span>Bulup çıkarır temizi</span>
				<span>Temiz tut beni yeryüzünde, </span>
				<span>Ölüm borcumu ödeyinceye dek... Âmin.</span>
			</p>
			
			<p class="margin">Ya da son olarak:</p>
			
			<p class="stanza">
				<span>Başkaları için dua eden,</span>
				<span>Bil ki, kendini de kurtarır. </span>
				<span>Echo, bütün dünya için eder duasını, </span>
				<span>Kollarından bırakmasın onu Tanrı. Âmin</span>
			</p>
			
			<p class="margin">Bu duayı ben de çok etkilenerek dinledim ondan; sanırım orada olduğumun ayırdında değildi. </p>
			<p>“Ne diyorsun bu teolojik spekülasyona?” diye sordu Adrian dışarıya çıkınca. “Tanrı’nın yarattığı her şey için dua ediyor ki, kendisi de buna dahil olsun. Bu küçük sofu, başkaları için dua ederken kendine hizmet ettiğinin bilincinde olabilir mi? Kendi çıkarına olduğu anlaşıldığı an, diğerkâmlık değerini yitirir.”</p>
			<p>“Buraya kadar haklısın,” diye karşılık verdim. “Ama sadece kendisi için değil, hepimiz için dua edince yine de meseleyi diğerkâmlığa dönüştürmüş oluyor.”</p>
			<p>“Evet, bizim için, hepimiz için,” dedi Adrian usulca. </p>
			<p>“Ayrıca ondan bütün bunları kendisi akıl etmiş gibi söz ediyoruz,” dedim ve ekledim. “Hiç sordun mu, nereden öğrenmiş? Babasından mı, başkalarından mı?”</p>
			<p>“Yok hayır, sormadım,” oldu cevabı. “Bu soruyu açık bırakmayı tercih ediyorum. O bana bu konuda bilgi veremez diye düşünüyorum.”</p>
			<p>Görünüşe bakılırsa, Schweigestill kadınları da böyle yapıyordu. Onlar da çocuğa benim de uzaktan kulak verdiğim bu akşam dualarını nereden öğrendiğini bir kez olsun sormamışlardı. Nepomuk artık aramızda olmadığı bir zaman anlattırdım onlara. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f269"><a class="si-backref" href="#backref_269">269</a><span class="si-text">. Heinrich Hoffmann’ın 1845 tarihli çocuk kitabı. (Ç.N.)</span></div>
				<div class="si-footnote html5_aside epub-type_footnote" id="f270"><a class="si-backref" href="#backref_270">270</a><span class="si-text">. (İng.) Gelin sarı kumlara hele. (William Shakespeare, <em>Fırtına</em>, çev. Bülent Bozkurt, 1. Perde 2. Sahne) (Y.N.)</span></div>
				<div class="si-footnote html5_aside epub-type_footnote" id="f271"><a class="si-backref" href="#backref_271">271</a><span class="si-text">. (İng.) Arının konduğu yere konarım ben. (a.g.e. 5. Perde 1. Sahne) (Y.N.)</span></div>
				<div class="si-footnote html5_aside epub-type_footnote" id="f272"><a class="si-backref" href="#backref_272">272</a><span class="si-text">. (İng.) İşte benim zarif Ariel’im. (a.g.e. 5. Perde, 1. Sahne) (Y.N.)</span></div>
			</div>
  </body>
</html>