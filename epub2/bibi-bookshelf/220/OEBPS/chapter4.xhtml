<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="chapter html5_article">
			<h1>IV</h1>
			<p>Önceki bölüm, kesinlikle gereğinden fazla şiştiği için, Buchel’in ev sahibesi, Adrian’ın sevgili annesini de birkaç kelimeyle canlandırıp ona olan hürmetimi göstermek üzere yeni bir bölüm açmakla doğru bir iş yapmış oluyorum. İnsan çocukluk yıllarını her zaman hayırla yâd eder; bu, o zamanlar sunulan lezzetli yiyeceklerle açıklanabilir belki; fakat derim ki ben, hayatımda Elsbeth Leverkühn’den daha çekici başka bir kadın görmedim. Oğlunun dehasını, canlı yaratıcılığını borçlu olduğundan emin olduğum, sade, aydınlık, kesinlikle iddialı olmayan kişiliğiyle bu anneyi hep hürmetle yâd ederim. </p>
			<p>Kocasının eski Almanlara özgü o güzel yüzünü seyretmekten ne denli zevk alırsam, gözlerimi onun o çok hoş, kendine özgü, aydınlık ve mütenasip görüntüsünde dinlendirmekten de o denli hoşlanırdım. Apolda bölgesinde doğduğu için Alman topraklarında bazen rastlandığı gibi, Roma kanından bir soyaçekimi akla getirecek surette esmer tenliydi; eğer yüz şeklinin o kendine özgü Germen sertliği aksini söylemese, siyah saçlarıyla, sakin ve dost bakışlı gözleriyle İtalyan sanılabilirdi. Yüzü, biraz sivri çenesi, ölçüye pek uymayan hafifçe basık, ucu biraz kalkık burnuyla ve sakin, ne dolgun ne de keskin biçimli sayılabilecek dudaklarıyla, oldukça kısa oval bir biçim oluşturuyordu. Kulaklarını yarı yarıya örten, ben büyüdükçe ağır ağır gümüşlenen saçlarını o denli sıkı toplardı ki, tepesindeki ayırma çizgisinden, başının beyaz derisi görünürdü. Buna rağmen, bazen –bilerek olmasa da– kulaklarının ön tarafından çok hoş bir şekilde birer tutam saç sarkardı. Çocukluk yıllarımızda, henüz oldukça kalın olan örgülerini çiftçi usulü ensesine dolayarak topuz yapar, bayram günlerinde arasından renkli işlemeli kurdeleler geçirirdi. </p>
			<p>Şehirli kıyafetleri, kocası gibi onun da ilgisini çekmezdi. Hanım işi şeyler de zaten ona pek gitmezdi; bilakis onu tanıdığımızda giydiği iki parçalı kırsal kıyafetler; kendi diktiği kalın eteklikler, köşeli kesimiyle tıknazca boynunu ve hafif bir altın takının süslediği gerdanının üst kısmını açıkta bırakan, kenarları biyeli korsajlar, dediğim gibi, ona daha çok yakışırdı. Çalışmaya alışık esmerce, ne aşırı bakımlı ne de kaba, sağdakinde evlilik yüzüğünü taşıdığı ellerinin öylesine insanca ve güven veren bir hali vardı ki, insan seyretmekten zevk duyardı; tıpkı, ne fazla küçük ne fazla büyük, kısa topuklu rahat ayakkabıları ve düzgün yapılı bileklerini saran yeşil ya da gri yün çoraplar içindeki ayakları gibi... Bütün bunlar, iyiydi, hoştu; ama onun asıl güzel yanı, sesiydi. Sıcak mezzosoprano tonu, konuşurken hafifçe Thüringen aksanına çalan telaffuzu olağanüstü sevecendi. “Okşayıcı” demiyorum, çünkü böyle bir niteleme, bunun kasıtlı ve bilinçli olduğu anlamına gelir. Sesindeki bu çekicilik, tümüyle gizli kalmış içsel bir müzikaliteden geliyordu; çünkü Elsbeth, müzikle hiç ilgilenmemişti, müzikle hiç tanışmamıştı denebilir. Bazen, öyle sırf laf olsun diye, oturma odasının duvarını süsleyen eski gitarı eline alır, birkaç akor basarak, eşliğinde herhangi bir şarkıdan kırık dökük dizeler mırıldanırdı. Ama gerçek anlamda şarkı söylemeye hiç yanaşmazdı. Oysa ben gelişmeye son derece müsait bir ses yapısı olduğuna dair bahse girebilirim. </p>
			<p>Her halükârda, ne söylerse söylesin, söyledikleri istediği kadar basit ve afaki olsun, kimsenin onun kadar sevimli konuştuğunu duymadım; bu doğal ve içgüdüsel bir zevkin eseri olan güzel ses, annesi olma sıfatıyla, sanırım ilk ânından itibaren Adrian’ın kulağını doldurmuştur. Kardeşi Georg’un aynı ayrıcalıktan yararlandığı halde yaşamına yön verirken herhangi bir şekilde bundan neden etkilenmediği ileri sürülerek itiraz edilebilir ama kanımca Adrian’ın, eserleriyle de kanıtlanan inanılmaz müzik kulağı ancak bununla açıklanabilir. Georg daha çok babasına benziyordu; Adrian’ın fiziği ise annesinden bir şeyler almıştı – fakat buna ters düşecek surette, babasının migrene olan eğilimi Georg’a değil, Adrian’a geçmişti. Değerli merhum dostum, genel yapısı, esmer teni, gözlerinin biçimi, ağız ve çene yapısı gibi birçok ayrıntıyla anne tarafına çekmişti. Özellikle de, sonraki yıllarda onu çok değiştirecek olan sivri sakalını bırakmadan önceki tıraşlı haliyle bu daha da belirgindi. Annesinin kömür karası ve babasının azur mavisi irisleri onda gölgeli, mavi-gri-yeşil şeklinde karışmıştı; gözbebeğinin çevresinde küçük metalik püskürtmeler pas rengi bir halka oluşturuyordu. Eminim ki, annesi ile babasının gözlerinden gözlerinin rengine yansıyan bu çelişki ve bileşim, ruhen onun bu anlamdaki güzellik yargılarını da kararsız kılmış, tercihini siyah gözlerden mi, mavi gözlerden yana mı koyacağına hayat boyu karar verememişti. Onu cezbeden daima, kirpiklerin arasından görünen koyu katran karası ya da aşırı açık mavi olmuştu. </p>
			<p>İşlerin sakin olduğu mevsimlerde Frau Elsbeth’in Buchel’deki çiftlik halkı üzerinde önemli bir etkisi olduğu söylenemezdi. Oysa hasat zamanları çevredeki topraklarda yaşayan insanların ona ilgisi artardı ve en önemlisi, görebildiğim kadarıyla, bu insanlar üzerindeki otoritesi, kocasından daha baskındı. Bu insanlardan bazılarının hayalleri hâlâ aklımdadır. Örneğin, bizi Weissenfeld istasyonundan karşılayıp yine oraya bırakan tek gözlü, fazlasıyla kemikli ve uzun boylu seyis Thomas; sırtının yukarılarında bir yerde bir kamburu vardı, arada bir Adrian’ı üzerine bindirip gezdirirdi. Üstadın daha sonraları söylediğine göre kullanışlı ve rahat bir oturma yeriymiş. Bundan başka Hanne isminde ahır hizmetlerine bakan, koca memeli, ayakları çıplak ve her zaman kir pas içinde bir kız hatırlıyorum; çocuk Adrian’la, ileride daha yakından tanımlayacağım bir nedenle yakın bir arkadaşlık kurmuştu. Bir de mandıranın yöneticisi, başında kukuleta, biraz da ahlaksız kadın anlamına gelen ismine inat, alışılmadık ölçüde mağrur bir yüz ifadesiyle etrafta dolaşan dul Frau Luder vardı; yüzündeki bu ifade ayrıca çok beğenilen kimyonlu peynir yapmaktan gayet iyi anladığı gerçeğine de dayandırılabilirdi. Ev sahibesinin bulunmadığı zamanlar ahırda bizi o ağırlar, orada bulunduğumuz o keyifli anlarda ineğin memesinin başına çömelmiş hizmetçi kızın sağma sesleri arasında bu yararlı hayvanın kokusunu taşıyan ılık ve köpüklü sütü bardaklarımıza o doldururdu.</p>
			<p>Adrian’ın on yaşlarına kadarki çocukluk çevresi, baba evi, doğup büyüdüğü topraklar beni de sık sık tıpkı onun gibi içine almamış olsaydı, kendimi kırsaldaki bu çocuk dünyasıyla, tarla, orman, göl ve tepelerden oluşan sade çevreyle ilgili anıların ayrıntılarının içinde asla kaybetmezdim. Bunlar birbirimize “sen” diye hitap etmeye alışık olduğumuz, onun da bana küçük ismimle hitap ettiği zamanlardı. Bunu bir daha hiç işitmedim ondan. Oysa o zamanlar, biri altı, diğeri sekiz yaşındaki çocuklar olarak onun bana “Serenus” ya da sadece “Seren”, benim de ona “Adri” dememden başka türlüsü düşünülemezdi. Onun bunu benden esirgemeye ne zaman başladığını, gerektiğinde sadece soyadımla hitap ettiğini, benimse ona aynı şekilde davranmanın fazla ciddi, hatta tümüyle imkânsız geldiği zamanları tam bir kesinlikle çıkaramıyorum; ama öğrenciliğimizin ilk yıllarına denk gelmiş olmalı. Böyle oldu – bir de bundan şikâyet ediyormuş gibi görünmem eksikti... Yalnız, benim ona “Adrian” dediğimi, buna karşılık onun bana isim kullanmaktan kaçınmasının imkânsız olduğu hallerde “Zeitblom” dediğini belirtmeyi gerekli görüyorum. – Artık iyice kanıksadığım bu komik olguyu bir yana bırakıp Buchel’e geri dönelim!</p>
			<p>Çiftliğin köpeği Suso, hem onun hem de benim arkadaşımdı. –Nedense böyle bir adı vardı.– Hırpani bir Alman bekçi köpeğiydi. Maması verildiği zaman bütün yüzüne bir gülümseme yayılırdı; yabancılar için kesinlikle çok tehlikeliydi; bütün ömrünü, gündüzleri su ve mama kaplarının bulunduğu kulübesine zincirli; ancak gecenin ıssızlığında çiftlikte dolaşabilen bir köpek olarak geçirdi. Domuz ahırının nemli kalabalığını birlikte seyreder, kafalarımız sarı kirpikli, kurnaz, mavi gözlü, insan teni rengindeki yağlı bedenleriyle bu pis beslemelerin, küçük çocukları yediklerine dair eski hizmetçi kız hikâyeleriyle dolu, gırtlaklarımızı onların dillerindeki genizden gelen “nuk-nuk” seslerini taklit etmek için zorlar, ana domuzun memelerine asılmış yavru domuzların pembe pembe kımıldanışlarını gözlemlerdik. Tellerin ardındaki tavukların titiz, saygılı ve ölçülü, arada bir isterik bir biçimde patlayan sesleri eşliğinde sürdürdükleri hayatlarını ve davranışlarını birlikte inceler, eğlenirdik; bazen de işçi dişi arılardan birinin yolunu şaşırıp aptal gibi kendini birilerini sokmak zorunda hissettiği durumlarda duyulan, dayanılmaz olmasa da, epeyce zorlayan acıyı denemiş kişiler olarak evin arka kısmında bulunan arı kovanlarına, çekingen ziyaretlerde bulunurduk. </p>
			<p>Meyve bahçesinde, saplarından dudaklarımızla kopardığımız frenküzümlerini anımsıyorum. Kırlarda kuzukulağının tadına bakışımızı, saplarından eser miktarda nektar emdiğimiz bazı çiçekleri, ormanda sırtüstü yatıp çiğnediğimiz palamutları, yolda çalılardan topladığımız, güneşten ısınmış, kıpkırmızı böğürtlenlerle çocuk susamışlığımızı giderişimizi... Çocuktuk o zamanlar; beni geriye dönüp bakmaya zorlayan, kendi duyarlıklarımdan çok, onun hatırıdır; kaderinin onu masumiyet vadisinden çıkarıp hiç de konuksever olmayan, hatta ürkünç doruklara tırmanmaya mahkûm ettiği düşüncesidir. Bu bir sanatçının hayatıydı. Benim gibi sade bir adamın payına, onu bu kadar yakından izlemek düşünce, içimdeki insan hayatına ve kaderine dair bütün duygular, insanca var olmanın bu sıradışı biçimine odaklandı. Adrian’la arkadaşlığım yüzünden böyle sıradışı bir varoluş biçimi, kaderin nasıl şekillendiğine, ne olacak, nasıl gelişecek ve başına neler gelecek, diye adlandırdığımız şeyler karşısında duyulan klasik meraklar konusunda benim için bir paradigma niteliği taşır – belki de zaten böyledir. Zira sanatçılar, çocukluklarına, hayat boyu pratik, müspet bir alanda ihtisaslaşmış bir adamdan çok daha sadık, haydi öyle demeyelim de, yakın kalsalar, onlardan farklı olarak hayalci, saf insanlıklarını ve çocuksu oyunculuklarını korumakta sürekli direnseler bile, eskide kalan masum zamanlarından, ileri yaşlarındaki umulmadık evrelere uzanan yolları, çok daha uzun, çok daha maceralı ve izleyen için, sıradan bir insanınkinden çok daha sarsıcıdır; onun da bir zamanlar çocuk olduğu fikri, diğerine göre iki kat daha göz yaşartıcıdır. </p>
			<p>Okurdan, burada duygularıma kapılarak söylediklerimi kesinlikle benim, yani yazarın hanesine kaydetmesini ve Leverkühn düşünceleri olarak ifade edildiğini zannetmemesini ısrarla rica ediyorum. Ben eski kafalı bir adamım. Aralarında, sanatçının dünyası ile kentsoyluluk arasındaki patetik çelişkinin de bulunduğu, hoşuma giden bazı romantik görüşlerde takılıp kalmışımdır. Adrian olsa, az önceki ifadelerime soğuk bir karşılık verirdi – tabii eğer karşılık vermek zahmetine katlanırsa. Sanat ve sanatçılık üzerine son derece akılcı, tepkisel, keskin görüşleri vardı. Dünyanın bir süre severek kapıldığı “romantik işgüzarlıklar”a karşıydı. Öyle ki, “sanat” ve “sanatçı” kelimelerini duymak bile istemezdi, bu sözlerin geçtiği durumlarda, bunu yüzünden okumak mümkün olurdu. Aynı şey, “esin” sözcüğü için de geçerliydi; onun bulunduğu ortamlarda bundan kaçınmak, yerine “buluş” sözünü koymak gerekirdi. Bu kelimeden nefret eder, onunla alay ederdi – bu nefret ve istihza aklıma gelince, elimi, kurutma kâğıdından kaldırıp gözlerimi saklamaktan kendimi alamıyorum. Gözlerim, zamanın entelektüel değişimlerine uzak kalarak, bunları içselleştirmeksizin tanıklık etmek uğruna fazlasıyla acı çekmiştir. Çok şey görmüşlerdir; daha öğrenciyken, bir keresinde bana XIX. yüzyılın fevkalade kolay bir çağ olmuş olabileceğini, zira o çağda kimsenin, şimdiki nesiller gibi bir önceki dönemin fikir ve teamüllerinden ayrılıp insanlıkla çatışmadığını söylemişti. </p>
			<p>Buchel Malikânesi’nden on dakika uzaklıkta otlağın çevrelediği gölü hatırlıyorum hayal meyal. Adı, muhtemelen dikdörtgen şeklinden ve ineklerin kıyısına gelip su içmeyi sevmelerinden dolayı “Kuhlmulde”<a class="si-noteref epub-type_noteref" href="#f11" id="backref_11">11</a> idi. Nedendir bilmem, suyu adamakıllı soğuktu. Onun için de uzun süre güneşin altında kaldıktan sonra, ancak öğleden sonraları yüzebilirdik. Tepeye gelince... Severek yaptığımız yarım saatlik bir yürüyüşle varılırdı. Yükseltinin adı eminim çok eski zamanlardan beri, pek yakışık almasa da “Zionsberg”<a class="si-noteref epub-type_noteref" href="#f12" id="backref_12">12</a> idi. Kışın nadiren görebildiğim kadarıyla kızak kaymaya elverişliydi. Yazları ise, tepesindeki gölgeli akçaağaçlardan “tacı”yla ve köy bütçesinden yapılmış dinlenme bankıyla pazar öğle sonraları, akşam yemeğinden önce Leverkühn ailesiyle birlikte tadını çıkardığımız havadar ve manzaralı bir dinlenme yeri oluştururdu. </p>
			<p>Şu anda şunu belirtmek zorundayım ki, Adrian’ın ileride, yetişkin bir adam olarak kalıcı biçimde hayatını kuracağı Yukarı Bavyera Waldshut Pfeiffering’deki Schweigestill Malikânesi de, manzara ve ev ortamı bakımından çocukluğununkiyle tuhaf bir benzerlik gösterecekti; adeta onun bir tekrarı gibiydi. Başka bir deyişle, ileride günlerinin geçeceği yerler, tuhaf bir biçimde geçmişindekinin bir taklidi gibiydi. Bu kadarla da kalmaz; Pfeiffering’de (ya da Pfeffering, nasıl yazıldığı kesin değil) üzerinde köye ait bir bankın bulunduğu, adı “Zionsberg” değil de “Rohmbühel” olan bir tepe vardı; bu da yetmez, bir de, çiftlik evine “Kuhlmulde” ile aşağı yukarı aynı uzaklıkta “Klammerweiher” adlı, suyu aynı derecede soğuk bir göl bulunuyordu. Üstelik ev de, çiftlik ve aile ilişkileri de Buchel’dekine tıpatıp benziyordu. Bahçede yine aynı biçimde engel oluşturan, sırf zevk için korunan bir ağaç vardı – ama ıhlamur değil, bir karaağaçtı. Yalnız, Schweigestill Malikânesi’nin, binanın inşası bakımından Adrian’ın baba evinden belirgin farklılıklar gösterdiğini teslim etmeliyim. Çünkü bu bina, kalın duvarlı, pencere oyukları derin ve kemerli, koridorları biraz rutubet kokan eski bir manastır binasıydı. Ama ev sahibinin piposunun keskin baharlı kokusu orada olduğu gibi burada da alt katları dolduruyordu. Buradaki ev sahibi ve sahibesi Frau Schweigestill, gerçek anlamda “ebeveyn”diler. Bu, şu anlama geliyor: İkisi de uzak görüşlü, oldukça az konuşan, sakin ve düşünceli, tarla tapan sahibi insanlardı. Biri yaş almış, epeyce iri ama mütenasip yapılı, uyanık, enerjik ve girişken, saçları sımsıkı toplanmış, düzgün biçimli ellere ve ayaklara sahip bir kadındı; – ileride mirasçıları olacak yetişkin Gereon (Georg değil) adında işletmeyle ilgili konulara hâkim, ileri görüşlü, yeni makinelere meraklı genç bir adam olan bir oğulları ile ondan sonra doğmuş, Clementine adında bir kızları vardı. Pfeiffering’deki çiftliğin köpeği de, adı Suso değil, aslında “Kaschperl” olsa bile, gülebiliyordu. Bu “aslında” lafı çiftliğin konuk kiracısının fikriydi. Zira onun etkisiyle Kaschperl adının, yavaş yavaş sadece anılarda kaldığına, köpeğin gitgide “Suso” adını duymaktan hoşlandığı sürece ben de tanığım. – İkinci bir oğulları yoktu. Ama bu, benzerlik durumunu zayıflatmaktan çok güçlendiriyordu; zira kim bu koşullarda ikinci oğul olmayı ister ki?</p>
			<p>Adrian’la bu baskın paralellik konusunda hiç konuşmadım. Bunu daha önce de yapmadım, bu yüzden daha sonra da yapmak istemedim. Ama görünüşü hiçbir zaman hoşuma gitmemiştir. Yerleşmek için hayatının erken dönemlerindekine bu kadar benzeyen bir yer seçmek, kendini çok eskilerde kalmış, yaşanıp bitmiş bir çocukluğun, ya da en azından onun dışsal koşullarının arkasına saklamak, bir bağımlılığın emaresi olabileceği gibi, bir erkeğin ruhsal yaşamı üzerinde sorunlu bir durumun var olduğu anlamına gelir. Baba eviyle ilişkisinin hiçbir zaman fevkalade yürekten ve rahat olmadığına, onun oradan erkenden, görünür bir acı hissetmeksizin ayrılmış olmasına tanık olduğum için, Leverkühn olayında bu durum daha da yadırgatıcı geliyordu. Bu yapay “geri dönüş” acaba sadece bir oyundan mı ibaretti? Sanmam. Bu durum bana eski tanışlarımdan, dışarıdan bakınca güçlü kuvvetli ama içinden, hastalandığında ya da hastalanacağını hissettiğinde kendisine bir çocuk doktorunun bakmasını isteyecek kadar yufka yürekli birini hatırlatıyor. Üstelik kendini emanet ettiği doktor, o kadar kısa boyluydu ki, yetişkinler üzerinde çalışmak, kelimenin tam anlamıyla ona uygun olmadığı için ancak çocuk doktoru olabilmişti. </p>
			<p>Adam ve çocuk doktoruyla ilgili bu anekdotun, adı geçenlerden biri de, öbürü de bu kayıtlarda yeniden ortaya çıkmayacağına göre, konudan sapma anlamına geldiğini kendiliğimden teslim etmek daha akıllıca geliyor. Hikâyenin ilerisine atlama eğilimime yenik düşüp daha şimdiden Pfeiffering ve Schweigestill’lerden söz etmem, bir hataysa –şüphesiz, hatadır da– dağınıklığımı, bu biyografi girişimimin başından beri yakamı bırakmayan, üstelik sadece yazdığım saatlerle de sınırlı kalmayan heyecanıma vermesini rica ediyorum okurdan. Birkaç gündür bu kâğıtlar üzerinde çalışmaktayım. Okurum, cümlelerimi bir denge içinde kurmak, düşüncelerimi ifade etmek için uygun kelimeler bulmak hususundaki arayışlarıma bakarak yanılmasın, son derece sağlam elyazımın titrekleşmesiyle kendini gösteren, sürüp giden bir gerginlik hali içindeyim aslında. Filhakika beni okuyanların zaman içinde bu ruhsal gerilimi anlamakla kalmayacakları, uzun vadede kendilerinin de buna yakından aşina olacaklarına kanısındayım. </p>
			<p>Adrian’ın ileride yaşayacağı Schweigestill’lerin evinde de, insanı kuşkusuz hiç şaşırtmayacak surette, memeleri sallanan, ayakları her zaman kirli ve çıplak, bütün ahır bakıcılarının birbirine benzediği gibi, Buchel’deki Hanne’ ye benzeyen, bu tekrar durumunda adı Wallpurgis olan bir ahır bakıcısı bulunduğunu söylemeyi unutmuşum. Burada asıl sözünü etmek istediğim o değil, şarkı söylemeyi sevdiği için ve biz çocuklara ufaktan şarkı söyleme temrinleri yaptırdığı için Adrian’ın dostane bir ilişki içinde bulunduğu Hanne. İlginç olan şu ki, güzel sesli Elsbeth Leverkühn bir tür çekingenlikle kendini müzikten uzak tutarken, bu hayvan kokulu yaratık, pervasızca, belki biraz da çığırtkan bir sesle ama iyi bir kulakla akşamları oturduğumuz ıhlamurun dibindeki bankta sözlerini ve ezgilerini hemen kavradığımız, çoğu duyguları gıdıklayan, bazıları da korkutucu türden halk, asker, hatta sokak şarkıları söylerdi. Biz birlikte söylemeye başlayınca, o üçlüye geçer, sonrasında da, rastgele beş ya da altı ses aralığı aşağıya iner, üst sesi bize bırakır kendi, anlamlı ve kulağa hoş gelecek şekilde ikinci seste kalırdı. Bu arada, armoninin verdiği zevki yeterince değerlendirmemizi teşvik etmek için olsa gerek, maması verildiğinde Suso’nun yaptığı gibi yüzünü enlemesine yayarak gülümserdi. </p>
			<p>Biz derken Adrian ile ben, bir de o sıralar biz sekiz-on yaşlarımızı sürerken, on üçüne varmış olan Georg’dan söz ediyorum. Küçük kız kardeş Ursel, bu türden temrinlere katılmak çok küçüktü ama ahır bakıcısı Hanne’nin yarattığı, gözümüzü karartıp kendimizi kapıp koyuvererek söylediğimiz vokal müzik türü için biz dört şarkıcıdan biri zaten fazla geliyordu. Bize daha çok kanonlar öğretiyordu – tabii ki çocuklara arasında en bilinenlerini... “Duydum bir ses tarlalarda”, “Şarkılar söylenirken” diye başlayan şarkıları; bir de guguk kuşu ile eşeğe dair olanını... Akşamın alacakaranlığında keyfini çıkardığımız bu şarkılar bu nedenle belleğimde derin iz bırakmıştır. Ya da benim tanık olduğum kadarıyla, öğretildikleri şekliyle aynen tekrarlanmadığı, hareketin biraz daha sanatsal olarak düzenlendiği türde bir “müzik”le dostumu ilk kez tanıştıran bu şarkılar olduğu için anıları sonradan daha fazla değer kazanmıştır belki de. Burada bir zamanlama söz konusuydu; şarkı akmaya devam ederken, ezginin belli bir yere geldiği ama henüz sona ermediği bir noktada Hanne’nin böğrümüze bir dirsek atmasıyla doğru yerden yeniden giriş yapardık. İkinci şarkıcının, birinci şarkıcının tamamladığı dizeyi hoş bir şekilde noktası noktasına tekrarlayarak devam ettirmesi, farklı aşamalardaki müzikal öğelerin kargaşa yaratmaksızın, kulağa hoş gelecek şekilde birbirine eklemlenmesi söz konusuydu. Önden giden birinci bölüm, diyelim ki, “Duydum bir ses tarlalarda” bölümünden, tekrarlanan “Es rüzgâr es yaylalarda” bölümüne varıp da, sıra o tipik “vu-vu-vuu”ya geldiğinde, bu bas hareketi, sadece ikinci sesin söylediği “Es rüzgâr es” bölümüne denk gelmekle kalmıyor, aynı zamanda yeni bir dirsek darbesiyle müzikal olarak doğru yerde şarkıya giren üçüncü sesin söylediği başlangıç bölümüne de eşlik ediyordu. Üçüncü ses, melodinin ikinci aşamasına geldiğinde, başa dönmüş olan birinci sesten ayrılıyor, altyapı olarak tınıya renk katan “vu-vu-vuu”yu ikinci sese bırakıyor, bu böylece sürüp gidiyordu. Aramızdaki dördüncünün partisi, çaresiz, diğerlerinden biriyle çakışıyordu, o da bu çakışmayı şenlendirmek için ya oktav içinde kalarak mırıldanıyor ya da daha baştan, diyelim ki melodinin önceki evrelerinin temel seslerinden biriyle oynayarak bunu “la-la-la” biçiminde bıkıp usanmadan şarkı boyunca sürdürüyordu. </p>
			<p>Birbirimizden farklı zamanlarda söylüyorduk ama her birimizin, diğerleriyle birlikte yakaladığı bu mutluluk veren melodik olgu, birlikte oluşturduğumuz bu şey, eşzamanlı söylemenin vermediği hoş bir doku, bir tını bütünlüğü oluşturuyordu. Yapısını ve nedenini fazla kurcalamaksızın tınının keyfine varıyorduk. O sıralar sekiz-dokuz yaşlarında olan Adrian da kurcalamıyordu. Ya da, yoksa, son “vu-vu-vuu”lar akşam semalarında erirken attığı kısa, şaşkından ziyade alaylı, daha sonraları daha yakından tanıyacağım kahkahalarıyla, bu küçük şarkının yapısının görebildiğini, melodinin baş kısmının ikinci sese sekans oluşturduğunu ve üçüncü kısmının da her ikisine birden bas görevi yaptığını mı söylemek istiyordu? Hiçbirimiz bir ahır bakıcısının rehberliğinde keyif içinde, XV. yüzyılın icat ettiği, görece çok yüksek bir kültür düzeyinde, taklide dayalı polifoni içinde hareket ettiğimizin ayırdında değildik. Ama neden sonra, geriye dönüp de Adrian’ın gülüşünü hatırlayınca, bunda bir bilgelik, kimsenin bilmediği bir şeyler bilmekten ileri gelen bir muziplik sezinliyorum. Bu hep böyle kaldı; sonraları da her zaman tanık olmuşumdur; bir konserde, bir tiyatroda yan yana otururken, ne zaman zekice, sanatsal bir trük geçse, müzikal yapının içerisinde kalabalığın anlayamadığı bir hareket, oyunun içindeki diyaloglarda ince, anlamlı bir dokundurma geçse, çarpılırdı. O zamanlar böyle bir tepki onun yaşına uygun bir şey sayılmazdı; yetişkinlik döneminde de aynı durum devam etti. Ağzından ve burnundan aynı anda sessizce kısa bir soluk verir, bu arada sadece serinkanlı ve biraz küçümser bir ifadeyle ya da en fazla “İyi, sevimli, tuhaf, eğlenceli!” der gibi başını hafifçe arkaya atardı. – Ama bu arada gözleri kendine özgü bir şekilde dikkat kesilir, uzakları tarar, madenî benekli alacaları daha da derinleşir gölgelenirdi. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f11"><a class="si-backref" href="#backref_11">11</a><span class="si-text">. (Alm.) İnek yalağı. (Ç.N.)</span></div>
				<div class="si-footnote html5_aside epub-type_footnote" id="f12"><a class="si-backref" href="#backref_12">12</a><span class="si-text">. (Alm.) Yahudi Dağı. (Ç.N.)</span></div>
			</div>
  </body>
</html>