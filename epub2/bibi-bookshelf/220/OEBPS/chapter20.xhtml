<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter20">
<div class="chapter html5_article">
			<h1>XX</h1>
			<p>Yoksa değişmiş miydi? – Ayrı olduğumuz süre içinde başka biri olmamıştı ama daha bariz bir biçimde kendisi olmuştu ve bu beni etkilemeye yetmişti; en çok da, onun aslında nasıl olduğunu bir ölçüde unutmuş olduğumdan dolayı. Halle’de ayrılırkenki soğukluğu anlatmıştım. Son derece sevinçle beklediğim kavuşmamız, ayrılmamızdan hiç geri kalmadı; biraz hüsrana uğradım; aynı anda hem neşelendim hem de hüzünlendim, varlığımın sınırlarını zorlayan bu duyguların hepsini birden içime atıp bastırmak zorunda kaldım. Beni istasyonda karşılamasını beklemiyordum; varış saatimi de tam olarak bildirmemiştim. Kendime kalacak bir yer arayıp bulmadan önce onu, evinde ziyaret ettim. Ev sahibesi geldiğimi haber verdi, neşeli bir sesle adını söyleyerek içeriye girdim. </p>
			<p>Eski moda panjur kapaklı bir yazı masasının başında oturmuş, kapağı kaldırmış nota yazıyordu. </p>
			<p>“Merhaba,” dedi başını kaldırmadan. “Birazdan konuşabiliriz.” Ayakta mı kalayım, yoksa oturup rahatıma mı bakayım konusunda kararı bana bırakarak birkaç dakika daha çalışmasına devam etti. Benim nasıl davrandığım konusu yanlış anlaşılmasın. Onun tavrı, birkaç yıllık bir ayrılığın eskiye dayanan, bir birlikteliğin güven dolu samimiyetini etkileyememiş olduğunun göstergesiydi. Gayet basit; sanki dün ayrılmıştık. Sonradan, alışıldık şeylerin bazen insanı sevindirdiği gerçeğiyle neşem yerine gelse de, biraz düş kırıklığına uğradım, kırıldım desem yeridir. Dolmakaleminin kapağını kapatıp yüzüme bakmadan bana doğru yürüdüğünde ben çoktan kitap dolabına bitişik, üzeri halı örtülü, kolçaksız koltuğa yerleşmiştim bile. </p>
			<p>“Tam zamanında geldin,” dedi ve karşıma masanın öbür yanına geçip oturdu. “Schaffgosch Dörtlüsü bu akşam <em>Opus 132</em> çalıyor; gelirsin, değil mi?”</p>
			<p>Beethoven’ın geç dönem eserlerinden <em>La Minör Yaylı Çalgılar Dörtlüsü</em>’nden söz ettiğini anlamıştım.</p>
			<p>“Burada olduğuma göre gelirim,” diye yanıtladım. “<em>Lydia</em><a class="si-noteref epub-type_noteref" href="#f62" id="backref_62">62</a> modunda bestelenmiş <em>Dankgesang eines Genesenden</em> bölümünü uzun zaman sonra tekrar dinlemek iyi olur.”</p>
			<p>“‘Her şölende kadehi boşaltır, her içişinde gözleri dolardı,’”<a class="si-noteref epub-type_noteref" href="#f63" id="backref_63">63</a> dedi ve Kilise modlarının ve Ptolemaios’un doğal, farklı ses karakterine sahip altı ses dizisinin modülasyon açısından tempere sistemden üstün olduğundan dem vurdu; tempere ya da bir başka deyişle “yanlış” akort sistemi yüzünden iki diziye, majör ve minöre indirgenmiş olduğunu, bunun tıpkı ev kullanımı için ideal olan tempere edilmiş piyano gibi gündelik kullanım için verilmiş bir taviz, bir barış anlaşması olduğunu ileri sürdü. Aradan yüz elli yıl bile geçmeden ortaya çok çeşitli, çok önemli eserler çıkmıştı; evet, bunlar çok önemli şeylerdi ama buna bakarak durumun ebediyete kadar süreceği sanısına kapılmamalıydık. Claudius Ptolemaios’a, Yukarı Mısır’da, İskenderiye’de yaşayan, bu gökbilimci ve matematikçiye duyduğu hayranlığı dile getirdi; bilinen bütün skalaların en iyisini, “doğal” ya da “doğru” skalayı o kurmuştu. Bu, Pythagoras’ın kozmik armoni öğretisiyle kanıtlanan, müzikle gökbilimin yakınlığını bir kez daha gösteriyordu. Bu arada sözü yine dörtlüye, üçüncü bölümünün o yabancı havasının, ay manzarasının yorumlanmasının ne denli çetin olduğuna getirdi. </p>
			<p>“Esasen,” dedi, “dörtlünün her biri birer Paganini olmalı, sadece kendi partisyonunu değil, diğer üçününkileri de bilmeli. Başka yolu yok. Tanrı, Schaffgosch grubu üyelerinin yardımcısı olsun. Bugün bu eser çalınabiliyor ama aslında çalınabilir nitelikte olmanın sınırında. Zamanında çalınamıyormuş. Birilerinin aralardan sıyrılıp dünyada var olan teknikleri acımasızca hiçe sayması benim açımdan en eğlendirici şeylerden biri. ‘Sizin lanet olası kemanınızdan bana ne!’ demiş adam şikâyet eden birine.” </p>
			<p>Güldük – ilginç olan tek şey, o âna kadar birbirimizi doğru dürüst selamlamamış olmamızdı.</p>
			<p>Ayrıca dördüncü bölümün daha başında, kısa marş havasındaki girişinde, birinci kemanın resitatifiyle finalin, başka hiçbir şeyle karşılaştırılamayacak surette ana temaya olabilecek en uygun şekilde hazırlandığını söyledi. “Müzikte, en azından bu müzikte öyle şeyler var ki, bütün iyi niyetinle arasan da, dil alanında olayı tanımlayabilecek bir sıfat, hatta bir bileşik sıfat bile bulamıyorsun; bu çok kötü – tabii eğer bunu memnuniyet verici bulmuyorsan. Bugünlerde bununla çok uğraştım – o ruh için geçerli olabilecek bir tanımlama bulamıyorsun; o duruş için, temanın ifade ediliş biçimi için. Zira işin içinde çok sayıda ifade var. Trajik mi, serinkanlı mı? İnatçı mı; duygudaş mı, yoksa azamete varan bir coşku mu? Hiçbiri uymuyor. ‘Muhteşem’ de çok aptal bir laf. Sonunda nesnel olarak kendi başlığını yakıştırıyorsun <em>allegro appassionato</em>. En iyi bu anlatıyor.”</p>
			<p>Ben de bunu onayladım. “Belki de,” dedim, “bu akşam aklımıza başka bir şey daha gelir.”</p>
			<p>“Kretzschmar’ı görmelisin hemen,” dedi o an aklına gelmiş gibi. “Nerede kalıyorsun?”</p>
			<p>Ona, bu gece herhangi bir otel odasında kalıp yarın daha uygun bir yer arayacağımı söyledim. </p>
			<p>“Anlıyorum,” dedi. “Benden bir yer aramamı istemedin. Bu iş başkalarına bırakılmaz tabii. Café Central’de insanlara senin geleceğinden söz ettim,” diye ekledi. “Seni yakın bir zamanda oraya götürmeliyim.” </p>
			<p>“İnsanlar,” dediği, Kretzschmar aracılığıyla tanıştığı genç entelektüellerden oluşan bir çevreydi. Onlara da Halle’deki Winfried Biraderler’e karşı davrandığı gibi davrandığını düşündüm; Leipzig’te de düzgün bazı ilişkiler kurmuş olmasının memnuniyet verici olduğunu söyleyince, o da, “Ya evet, ilişkiler,” diye karşılık verdi. </p>
			<p>En hoşlandığı kişinin, şair ve çevirmen Schildknapp olduğunu ekledi. Ama kendinden bir şeyler beklendiğinin kendisine ihtiyaç duyulduğunun, onu zora sokacak bir şeylerin farkına varınca, baskın bir bencillik duygusuyla her zaman itiraz eden bir yanı varmış aslında. Çok güçlü ya da belki biraz marazi bir bağımsızlık duygusuna sahip bir insan, dedi. Ama cana yakın, sözü sohbeti yerinde, ayrıca parasal açıdan nasıl üstesinden geldiğini ancak kendi bileceği kadar darda. </p>
			<p>Bir çevirmen olarak İngiliz diliyle yakın ilişki içinde yaşaması ve İngiliz olan her şeye sıcak bir hayranlık beslemesinden dolayı Adrian’ın Schildknapp’tan ne beklediği, o akşam konuşmaların ilerleyen aşamalarında ortaya çıkacaktı. Adrian, bir opera konusu arıyordu; ciddi bir şekilde bu işe koyulmadan yıllar önce Shakespeare’in <em>Aşkın Çabası Boşuna </em>adlı komedisini gözüne kestirmişti. Müzikle de yakınlığı olan Schildknapp’tan istediği, tekstin uyarlanmasıydı; ama o, kısmen kendi işlerinin yoğunluğundan, kısmen de Adrian’ın ona şimdilik bir ücret ödeyemeyeceğini bildiğinden, bu konuyla pek ilgilenmiyordu. Sonraları ben, arkadaşıma bu hizmette bulundum; hemen o akşam yaptığımız, bu konuya temas eden ilk konuşmayı pek severek hatırlarım. Gözlemlediğime göre müziği sözlerle birleştirmek, vokal olarak ifade etmek, onu gitgide daha çok sarıyordu. Neredeyse tamamen <em>lied</em> bestelemeye vermişti kendini; kısa ve uzun şarkılara, hatta özdeyişlere; konularını, genellikle Almancaya oldukça başarılı bir biçimde çevrilmiş taşra ve Katalan lirik eserlerini, XII. ve XIII. yüzyılın İtalyan şiirini,<em> İlahi Komedya</em>’nın düşsel doruklarını, ayrıca İspanyolca ve Portekizce dizeler kapsayan bir Akdeniz derlemesinden alıyordu. Yeni yetişmekte olan genç müzisyenin işlerinde, dönemin müziğine bağlı olarak gitgide Gustav Mahler’in etkileri hissedilir olmuştu. Ama daha o zamandan başlayarak yine de bir sesi, bir duruşu, bir bakışı vardı ki, kendinden başka hiç kimseye benzemeyen yadırgatıcı ve katı biçimiyle bugünkü <em>Vahiy</em>’in grotesk yüzlerinin üstadını haber veriyordu. </p>
			<p>Bu durum en çok da, “Araf ” ile “Cennet”ten<a class="si-noteref epub-type_noteref" href="#f64" id="backref_64">64</a> alınmış dizelerin akıllıca bir anlayışla müzikle buluşturulduğu şarkılar dizisinde belli oluyordu. Tıpkı beni en çok çeken, Kretzschmar’ın da çok iyi bulduğu, şairin, Venüs yıldızındaki –azizlerin ruhlarını temsil eden– küçük ışıkların, kimi hızlı, kimi yavaş, “her biri kendi Tanrı anlayışı içinde” daireler çizdiğini gördüğü, bunları kıvılcımlara benzettiği şarkıda, seslerin alevleri arasında kıvılcımların “birinin diğerine dolandığı”nın hissedildiği parçada olduğu gibi. Ateşin içindeki kıvılcımların birbirine dolanan seslerle verilişine şaşırmış ve hayran olmuştum. Ancak yine de bu ışığın içindeki ışık fantezilerindeki gibi görünür şeyleri mi, yoksa daha fazla irdelenmeyi, üzerinde düşünülmeyi gerektiren diğer bölümleri mi tercih edeceğimi bilemedim – sözgelimi her şeyin yanıtsız kalmaya mahkûm sorular, kavranamaz şeylerin peşinden koşmak anlamına geldiği, “kuşkunun, gerçeğin hemen dibinden fışkırdığı”, Tanrı’nın dipsiz derinlerine bakabilen kerubinin<a class="si-noteref epub-type_noteref" href="#f65" id="backref_65">65</a> bile ebedi takdirin uçurumunun derinliğini tahmin edemediği gibi yerleri mi... Adrian, bestelemek üzere dizelerin en müthiş, en sert olanlarını seçmişti; masumiyetin lanetlenmesinin, cehaletin varlığının, iyilerin ve masumların da, kutsanmamışlarla, inancın erişemedikleriyle birlikte Cehennem’e gönderilmelerindeki adaletin anlaşılamazlığının sorgulandığı yerlerden... Tanrı’nın yarattığı iyilerin hakkaniyetin kaynağındaki iyilik önündeki aczinin, aklının haksızlık olarak adlandırmaya çalıştığı şeylerden kendini hiçbir şekilde kurtaramayacağının vurgulandığı dizeleri, gök gürültüsü gibi notalarla ifade etmeyi üstlenmişti. İnsanlığın değiştirilemez, mutlak bir takdir karşısında inkâr ediliyor olması beni öfkelendirmişti; Dante’yi şair olarak yüce kabul etsem de acımasızlığa, acı veren sahnelere olan eğilimi yüzünden itici bulurum; Adrian’a bestelemek için böyle zor dayanılır bir epizotta karar kıldığı için çıkıştığımı hatırlıyorum. Bu vesileyle göz göze geldiğimiz anda gözlerinde daha önce görmediğim öyle bir şeyler gördüm ki, buna bakarak bir yıllık ayrılığımızdan sonra onu değişmemiş bulduğumu söylemekte haklı mıydım, diye bir daha düşündüm. Pek sık olmasa da, arada bir, hatta bazen önemli bir nedene bağlı olmaksızın da karşılaştığım ona özgü bu bakış, gerçekten yeni bir şeydi. Ketum, gizemli, hakaretamiz sayılabilecek denli mesafeli; ama bunun yanı sıra, düşünceli ve soğuk, kederle yüklü bir bakıştı; kapalı dudaklarında beliren, pek de dostane olmayan müstehzi bir gülüşle ve de yine o eski, bilindik baş çevirişiyle sona eren bir bakış. </p>
			<p>Etkisi acı vericiydi; isteyerek de olsa, istemeyerek de olsa kırıcıydı. Ancak, onu dinlemeye devam ettikçe, “Araf” meselinde gece sırtında kendi yolunu değil ama peşinden gelenlerinkini aydınlatan bir ışıkla dolaşan adama verilen o etkileyici müzikal anlatımı dinleyince bunu unuttum. Gözlerim yaşardı. Alegorik <em>lied</em>’de şairin, dünyanın onun gizli kalmış ruhunu anlayacağından umudunu kestiği, dokuz dizelik, kederli, zahmetle dile getirilen repliğinin müzik açısından o fevkalade başarılı yapısı, beni daha da mutlu etti. Yaratıcısı, şiirin içindeki derinliği olmasa da, güzelliğini anlamaları için insanlara yalvarma noktasına geliyordu. “Hiç değilse ne kadar güzel olduğumu görün!” Kompozisyonun, ilk dizelerin ağırlığından, sanatsal karmaşıklığından, yadırgatıcı, zahmetli halinden sıyrılıp bu seslenişin aydınlığına yönelmesine, aydınlık içinde dokunaklı bir biçimde erimesine, hemen o zaman hayran olmuştum ve sevinç içinde onaylarken samimiydim. </p>
			<p>“Daha şimdiden bir şeye benzemişse çok iyi!” dedi; konuşmanın devamında fark ettim ki, “şimdiden” derken yaşının gençliğini kastetmiyordu; bu ödeve bu denli emek verirken, onu, ileride yapmayı kafasına koyduğu, konusu Shakespeare’in komedisinden alacak olan sözlü müzik eserinin bir hazırlık çalışması olarak telakki ediyordu. Sözlerle sürdürdüğü bu ilişkiyi, kuramsal olarak mükemmele eriştirmek istiyordu. Søren Kierkegaard’dan, çarpıcı bir alıntı yaptı bana; bu düşünür, çok incelmiş, kendini sözden daha üstün gördüğü için ondan feragat eden, aslında sözün gerisinde olan müziğe pek itibar etmiyordu, müzik konusundan anlayan birilerinin de bunu onaylaması gerekiyordu. Ben gülerek itiraz edince teslim etti ki, Kierkegaard ille de bizim <em>Opus 132</em>’nin müzik estetiğine önem vermek durumunda değildi, adam zaten estetik üzerine bir sürü anlamsız laf etmişti. Ancak o cümlesi, kendi yaratıcı çalışmalarına, düşündüğünden de çok uygun düşüyordu. Programlı müziği reddediyordu: Bu yarım bir şeydi, kötü kentsoylu bir döneme ait, estetik bir aldatmacaydı. “Oysa müzik ile dil, birbirine aittir,” diye diretti. Temelde aynı şeydiler. Dil müzikti, müzik de bir dil; ayrı düştüklerinde her zaman biri, diğerini arıyordu; biri diğerine öykünüyor, onun araçlarından yararlanıyor, onun yerine geçiyordu. Müziğin nasıl olup da önce söz olduğunu, sözlerle tasarlanıp planlanabildiğini Beethoven’dan örnek vererek göstermek istedi. Onu kelimelerle beste yaparken gözlemleyenlerin, “Cepdefterine neler yazıyor?” diyenlerin, “Beste yapıyor,” karşılığını aldıklarını. – “Ama nota değil, söz yazıyor,” dendiğini anlattı. – Bu onun tarzıydı. Kompozisyonlarının düşünce akışını genellikle kelimelerle belirler, araya olsa olsa birkaç nota serpiştirirdi. – Burada Adrian bariz bir şekilde bundan etkilenmiş olarak durakladı. Her sanatsal fikir, entelektüel açıdan aslında kendine özgü ve tek kerelik bir durumdur; ancak bir resmin ya da bir heykelin tasarımında ilk adımı, sözün oluşturması pek rastlanır bir durum değildir; bu da müzikle dilin birbiriyle özellikle ilişkili olduğunun bir kanıtıdır. <em>9. Senfoni</em>’nin sonunda müziğin sözle alev alması, müziğin içinden sözün fırlaması doğaldır. Alman müziğinin bütün gelişimi sonuç olarak Wagner’in sözlü müzik dramasına yönlenmiş, onunla hedefine ulaşmıştır.</p>
			<p>Brahms’a ve Adrian’ın <em>Sırtındaki Işık</em> şarkısındaki mutlak müzikaliteye işaret ederek, “Hedef bu olmalı,” dedim; bu çekincemi kolayca onayladı; çoktandır Wagner’den, efsanevi heyecanlardan, hatta doğa ve onun şeytanca yönünden, olabildiğince uzak durmayı planlıyordu. Aklında, Klasik dönemin topluma dayattığı oyuncaklı incelikleri, abartılı katılıkları, örtbas etmeceleri sanatsal bir hicivle, yapaylığı hicveden bir anlayışla ele alarak <em>Opera buffa’</em>ya yeniden hayat vermek vardı. Doğadan gelen kaba sabalıkları, komik bir incelmişlikle yan yana getirecek konunun, birini diğerinin içinde gülünç duruma düşürmek olanağını vereceğini heyecanla anlattı. Üzerine yapıştırılmış, ölüp gitmiş bir dönemden kalma arkaik bir kahramanlık etiketi, Don Armado’yu haklı olarak mükemmel bir opera kahramanı haline getiriyordu. Eserin, belli ki yüreğine yer etmiş dizelerini İngilizce olarak aktardı bana. Komik Biron’un göz yerine kömürden yuvarlakları olan kadına, yalan yere aşk yemini etmekten dolayı düştüğü çaresizliği; “Tanrı adına, bu kahramanlığı yapacak olan Argus, keşke onun bekçisi ve de hadım olsaydı,” diye iç çekip dua etmek zorunda kalışını... Daha sonra Biron’un dili belasına bir yıl yatağında inletecek bir hastalığa mahkûm olmasını, “Olamaz! Latife, ölüm acılarına düşüremez ruhu,”<em> diye</em> haykırışını “<em>Mirth cannot move a soul in agony,</em>” şeklinde tekrarladı ve bunu bir gün mutlaka bestelemek istediğini söyledi. Bunun gibi, beşinci perdede, bilgenin deliliğine dair, aklın, ihtirasın deli başlığını takınıp çaresizlik içinde, gözü kara bir şekilde küçük düşürülerek istismar edilişine dair benzersiz konuşmayı tekrarladı. Bu iki dizedeki, hiçbir gencin kanının, çıldırmış bir erişkin kadar aşırılıkla yanıp tutuşmadığını dile getiren “<em>as gravity’s revolt to wantoness</em>” gibi ifadelerin, şiirin ancak dâhiyane doruklarında yeşerebileceğini söyledi.<a class="si-noteref epub-type_noteref" href="#f66" id="backref_66">66</a></p>
			<p>Konu seçimi pek hoşuma gitmediği, hümanizmanın getirdiklerinin alaya alınmasının sonuçta onun kendisinin de gülünç kılmasından hiç haz etmediğim halde onun bu hayranlığından, bu sevgisinden mutluluk duydum. Bu durum, ileride onun için librettoyu hazırlamama engel olmayacaktı. Bütün gücümle direndiğim konu, onun o garip, türlü uygulama güçlükleri getirecek şekilde, komediyi tümüyle İngilizce olarak besteleme niyetiydi. Çünkü bunu, en doğru, en kayda değer, ayrıca eski İngiliz halk şiirinin <em>doggerel</em><a class="si-noteref epub-type_noteref" href="#f67" id="backref_67">67</a> uyağının kelime oyunlarına imkân vermesi bakımından en otantik yol olarak görüyordu. Ama yabancı dildeki teksti nedeniyle eserin, Alman opera sahnelerine çıkma şansının azalacağına ilişkin esas sakıncaya pek önem vermiyordu; çünkü ilke olarak sıradışı, aşırı ölçüde çılgın düşlerini alışılmış bir seyirciye sunmayı şiddetle reddediyordu. Bu biraz barok bir fikirdi, ama kökleri onun o kibirli, dünyaya karşı çekingen duruşunun, Kaisersaschern’in eski Alman taşralılığının ve kesinlikle kendi kozmopolit zihniyetinin karışımı olan bir sebebe uzanıyordu. III. Otto’nun gömülü olduğu bir şehrin çocuğu olması boşuna değildi. Almanlığa karşı geliştirdiği, onu İngilizceci ve İngiliz hayranı Schildknapp’la bir araya getiren nefreti, dünya karşısında kuruntulu bir çekingenlik; fakat dünyaya, uzak yerlere karşı özlem duymak gibi birbiriyle çelişen iki biçimde tezahür ediyordu; bu da onu Alman konser salonlarında yabancı bir dilde şarkılar söyletmek, daha doğrusu nefretini, yabancı bir dil aracılığıyla gizlemek konusunda ısrarcı olmaya zorluyordu. Nitekim daha benim Leipzig’te olduğum yıl, Verlaine ile çok sevdiği William Blake’ten onyıllar boyu hiç seslendirilmeyecek olan kompozisyonlar yapmıştı. Verlaine’inkileri sonraları İsviçre’de dinleyebildim. Bunlardan biri, son dizesi “<em>C’est l’heure exquise</em>”<a class="si-noteref epub-type_noteref" href="#f68" id="backref_68">68</a> olan harikulade şiiri, diğeri de aynı derecede büyüleyici “<em>Chanson d’Automne</em>” (Sonbahar Şarkısı) idi; bir üçüncüsü de, olağanüstü melankolik, müthiş melodili, “<em>Un grand sommeil noir/Tombe sur ma vie</em>”<a class="si-noteref epub-type_noteref" href="#f69" id="backref_69">69</a> diye başlayan bir soneydi. Aralarında, “<em>Fêtes galantes</em>”den<a class="si-noteref epub-type_noteref" href="#f70" id="backref_70">70</a> bazı uçuk kaçık parçalar da vardı: “<em>Hé! Bonsoir, la Lune!</em>”<a class="si-noteref epub-type_noteref" href="#f71" id="backref_71">71</a> ve en önemlisi de, ölüme dair, kıkırtılarla cevap verilen girişiyle, “<em>Mourons ensemble, voulez- vous?</em>”<a class="si-noteref epub-type_noteref" href="#f72" id="backref_72">72</a> – Blake’in o kendine özgü tuhaf şiirine gelince; ondan da, hayatı kan kırmızı yatağına sızmış bir kurdun karanlık aşkıyla kemirilen güle dair dizeleri bestelemişti. Ayrıca bir de on altı dizelik “<em>Poison Tree</em>” (Zehirli Ağaç) vardı; şair, gazabını gözyaşlarıyla suluyor, gülücüklerle, sinsi hilelerle güneşlendiriyordu; sonunda ağaç, baştan çıkarıcı bir elma veriyor, şairin hırsız düşmanı bu elmadan zehirleniyor, ağacın dibine düşen ölüsü ertesi sabah nefret besleyen kişiyi sevindiriyordu. Şiirin kötücül sadeliği, kompozisyona aynen yansımıştı. Ancak, Blake’in sözleriyle bestelediği, kapısının önünde ağlayanların, yas tutanların, dua edenlerin beklediği ama kimsenin içeriye girmeye cesaret edemediği, altından yapılmış bir şapel hayal ettiği başka bir <em>lied</em>, daha ilk dinleyişimde, daha da derin bir etki uyandırdı üzerimde. O anda bir yılan sureti beliriyor, inatçı bir gayretle kutsal mekânın kapısını zorluyor, yapışkan bedeniyle o değerli zeminde boylu boyunca ilerliyor, mihraba kadar ulaşıyor, orada kutsal ekmekle şaraba zehrini akıtıyordu. “İşte böyle,” diye bitiriyordu sözü şair çaresizlik içinde bir mantık yürüterek: “İşte bu nedenle, bunun üzerine bir domuz ağılında, domuzların arasına attım kendimi.” – Bu tasavvurun kâbusu, gitgide büyüyen korku, kirletilmenin dehşeti ve nihayet, insanlığın düştüğü bu şerefsiz görüntü karşısında o şiddet dolu vazgeçiş, Adrian’ın müziğinde hayret verici bir dokunaklılıkla yansıtılmıştı. </p>
			<p>Ancak bunlar, her ne kadar Leverkühn’ün Leipzig’ teki yıllarında geçse de, daha ileriye yönelik şeyler. Oraya vardığım akşam, Schaffgosch Dörtlüsü’nün konserini birlikte dinledik, ertesi gün de Wendell Kretzschmar’ı ziyaret ettik; baş başa kalınca bana Adrian’ın gösterdiği gelişmeleri öyle bir anlattı ki, gururlandım ve sevindim. Hiçbir şey, onu müziğe yönlendirdiği için pişman olmak kadar korkutamazmış Kretzschmar’ı. Böylesi bir özdenetime sahip, zevksizliğe karşı böylesine titiz, seyirciyi memnuniyetine böylesine önem veren bir insanın işi zor olmalıydı; hem içinden hem dışından. Ama bu iyi bir şeydi, zira ancak sanat, Adrian’ın hayatına bir ağırlık katabilirdi, yoksa kolay bir yaşam onu sıkıntıdan öldürebilirdi. – Benim için hazırladığı ziyaret listesine Lautensack ile meşhur Bermeter’i de kaydetmişti. Adrian hatırına teoloji dinlemek zorunda kalmadığıma seviniyordum. Beni Café Central çevrelerine sokmasına razı oldum. Bu bir tür bohem kulübüydü. Lokalin dumanlı, özel salonlarından biri, üyelerin öğleden sonraları gazete okuyabilecekleri, satranç oynayabilecekleri ve kültür haberlerinden konuşabilecekleri şekilde döşenmişti. Üyeleri, konservatuvar öğrencileri, ressamlar, yazarlar, genç yayınevi sahipleri, ayrıca müziğe ilgi duyan avukat adayları, bir de edebiyat ağırlıklı olarak yönetilen Leipzig Oda Tiyatrosu’nun birkaç oyuncusuydu; bizden yaşça epey büyük, otuzlarının başında olan çevirmen Rüdiger Schildknapp da bu belirttiğim çevreye dahildi. Adrian’ın diğerlerinden daha yakın bir ilişki içinde bulunduğu tek kişi olduğundan, ben de ona yakınlaştım ve bu ikisinin arasında birkaç saat geçirdim. Her ne kadar, her zaman adil davranmak çabasında olsam da, buraya kadar böyle olduysam da, korkarım, Adrian’ın dostluğuna önem verdiği bu adama eleştirel bir gözle baktığım, şu çizeceğim hatlardan anlaşılacaktır. </p>
			<p>Schildknapp, Silezyalı, orta büyüklükte bir şehirde, konumu en alt düzeyde olmasa da daha yüksek akademik seviyedekiler için ayrılmış yönetici konumuna, oradan da hükümet danışmanı alanına kadar yükselememiş bir posta memurunun oğlu olarak dünyaya gelmişti. Böyle bir mevki için bakalorya karnesine de hukuk eğitimine de gerek yoktur. Birkaç yıllık bir hazırlık hizmetinden sonra şef sekreterlik sınavını vermek yeterlidir. Baba Schildknapp’ın izlediği yol da bu olmuştu. Terbiyeli ve yakışıklıydı; ayrıca toplum içinde hırslı bir adam olarak tanınıyordu; bu yüzden Prusya hiyerarşisi onu, şehrin üst düzey çevrelerinden tam anlamıyla dışlayamamış ama tam olarak da kabul etmemişti; aralarına girmesine izin verdiği istisnai durumlarda ise aşağılar biçimde davranmıştı. O da bu yüzden kaderine küsmüş, hayatının bu başarısız gidişatını suskun, somurtkan, bir adam olarak en yakınlarına surat asarak ödetmişti. Oğlu Rüdiger, babasının sosyal konumu açısından çektiği acıları, annesiyle kardeşlerine hayatı nasıl zehir ettiğini, mizah yönünü duygusal niteliğinin önüne çıkararak çok canlı bir şekilde anlatmıştı bize – bir kültür adamı olarak hislerini büyük öfkelerle değil, daha ince acılar, etkileyici acındırmalarla ifade etmesi işleri daha da dokunaklı hale getiriyordu. Sofraya gelmiş, içinde kirazlar yüzen kompostodan bir kaşık almış, bir çekirdeği hırsla ısırınca dişi kırılmış. “Görüyorsunuz işte!” demiş sesi titreyerek; kollarını açmış: “Böyle işte, bana hep böyle oluyor. Benim kaderimde var bu. Bu hep böyle olacak. Bu yemek için sevinmiştim, birazcık iştahım gelmişti, hava sıcak; soğuk kâseden bir yudum alayım da, içim açılsın, demiştim kendi kendime. Başıma geleni gördünüz. Gördünüz işte sevinmek bana yasak. Devam etmekten vazgeçtim. Odama çekileceğim. Size afiyet olsun!” Sesi düşmüş vaziyette, geride kalanların uğradıkları derin ruh çöküntüsü içinde yemeğin tadına varamayacaklarını bile bile sözünü bitirip sofradan kalkmış.</p>
			<p>Adrian’ın gençlik duyarlığıyla yaşanmış bu hüzünlü olayların neşeli bir şekilde anlatıldığı sahneler karşısında ne kadar eğlendiği tahmin edilebilir. Fakat yine de konunun Schildknapp’ın babasıyla ilgili olduğunu göz önünde bulundurarak saygılı ve anlayışlı davranıp kahkahalarımızı biraz bastırmak gereğini duyuyorduk. Rüdiger, aile reisinin sosyal aşağılanmışlık duygusunu, iyi kötü bütün aileye aktarmış olduğunu, kendisinin de bunu baba evinden kaynaklanan bir tür ruhsal kırılma şeklinde taşıdığını söyledi. Ancak tam da bu sıkıntı, onun kendi şahsında hatayı düzeltmeye kalkışmamasına, babasını sevindirmekten kaçınmasına, onun hiç olmazsa oğlunun hükümet danışmanı olma ümidini suya düşürmesine neden olmuş gibiydi. Ailesi liseyi okutmuş, üniversiteye yollamıştı. Ama o, devlet sınavına girmeye tevessül etmemiş, kendini edebiyata vermiş, aileden gelecek, babasının çok ısrar ettiği ama kendisine ters gelen arzularının gerçekleşmesine hizmet etmeye yetecek parasal yardımdan tümüyle feragat etmişti. Serbest nazımda şiirler yazıyor, eleştirel makaleler ve temiz bir dille kısa hikâyeler kaleme alıyordu. Ama biraz ekonomik baskıdan, biraz da yaratıcılığının sınırlı olmasından ötürü, gayretlerini ağırlıklı olarak çeviri alanına yöneltmişti; en çok da en sevdiği dil olan İngilizceden yaptığı çevirilere... Sadece İngiliz ve Amerikan edebiyatının piyasa işi eserlerini Almancaya çevirten birkaç yayınevine hizmet etmekle kalmıyor; Münih’in lüks ve özel meraklara hizmet eden yayınevlerinden de siparişler alıyor, eski İngiliz yazınından, Skelton’ın ahlaki dramlarıyla, Fletcher ile Webster’dan bazı parçalarla, Pope’un öğretici şiirleriyle, özellikle de Swift ile Richardson’ın Almancada başarılı bir biçimde yayımlanmasıyla ilgileniyordu. Bu gibi eserleri, iyice araştırılıp sağlam temellendirilmiş giriş bölümleriyle donatıyor, büyük bir sorumluluk duygusuyla aslına sadık kalmaya özen gösteriyor, çevirinin, üsluba saygılı, zevkli ve sağlam olması, ifadelerin birbirini karşılaması konusunda, tutkulu bir gayret gösteriyor, yeniden yaratmanın karmaşık çekiciliği ve çabaları içinde kendini kaybediyordu. Ancak bu durum, beraberinde, babasınınkine benzer bir ruhsal bir hal getiriyordu. Zira o, aslında kendi başına bir şeyler yaratabilecek bir yazar olarak doğmuş olduğunu düşünüyordu. Zorunlu olarak farklı bir alanda hizmet veriyor olmasının içini kemirdiğinden, kendini bu suretle, yaralayıcı bir biçimde itilmiş hissettiğinden yakınıyordu acıyla. Şair olmak istiyordu; kendi kanısına göre öyleydi de; fakat acınası ekmeğini çıkarma uğruna edebiyatın aracısı olma konumuna teslim olmak zorunda kalmıştı; bu yüzden de başkalarının söylemlerine hep eleştirel bir gözle bakıyordu. Bu durum adeta gündelik bir yakınmaya dönüşmüştü; “Ah, biraz vaktim olsaydı,” diyordu, “it gibi didinmek yerine birazcık çalışabilseydim, gösterirdim ben onlara!” Adrian, ona inanmaya hazırdı; ama ben hep, muhtemelen katı bir önyargıyla, ileri sürdüğü bu engellerin, gerçek ve yırtıcı bir yaratma dürtüsünden yoksun olduğu için, aslında memnuniyetle sığındığı, kendini aldattığı bir bahane olduğunu düşünüyordum. </p>
			<p>Bütün bunlara bakarak onun huysuz hırçın biri olduğunu düşünmemeli; tersine, çok neşeli, belki biraz kendini beğenmiş, gerçek Anglosakson bir mizah anlayışına sahip, karakter olarak tamamen İngilizlerin <em>boyish</em><a class="si-noteref epub-type_noteref" href="#f73" id="backref_73">73</a> olarak niteledikleri bir tipti. Turist olarak kıtayı dolaşan, müzik hevesiyle Leipzig’e gelmiş Albion<a class="si-noteref epub-type_noteref" href="#f74" id="backref_74">74</a> çocuklarıyla hemen tanışıyor, ruhsal ve düşünsel olarak kendini çok yakın hissettiği bu insanlarla onların dillerinde zevkli bir uyum içinde, <em>talking nonsense</em>,<a class="si-noteref epub-type_noteref" href="#f75" id="backref_75">75</a> aşktan, meşkten konuşuyor, onların Almanca konuşmaya çalışmalarını, aksanlarını, gündelik sokak dilini konuşurken yabancı olmanın getirdiği, pek fazla yazı dili kokan bazı zamir kalıpları kullanmalarını, “şuna bakar mısınız” yerine, “işbuna bakarlar mı” demek gibi hatalarını çok güldürücü bir biçimde taklit ediyordu. Ayrıca bütünüyle onlardan biri gibi görünüyordu – onun dış görünüşünden pek söz etmemiştim. Çok iyi görünüyordu; koşulları gereği giydiği hep aynı yoksul halli giysilerine rağmen, kibar, sportmen ve beyefendi havalıydı. Çarpıcı yüz hatlarına sahipti; neredeyse soylu sayılabilecek özelliklerini bozan, yalnızca, Silezya’da sık sık gözlemlediğim gibi biraz küskün ifadeli, aynı zamanda yumuşak hatlı dudak yapısıydı. Uzun boylu, geniş omuzlu, dar kalçalı, uzun bacaklıydı; her gün aynı eprimiş kareli pantolonu, uzun yün çorapları, çiğ sarı renkli ayakkabıları, yakası hep açık duran kaba keten gömleğini, üzerine de rengi kaçmış, kolları kısalmış ceketini giyerdi. Ama elleri, güzel biçimli oval tırnakları, uzun parmaklarıyla kibar görünüşlüydü. Görünüşü bir bütün olarak su götürmez şekilde centilmen havalıydı; bu da ona, salonlara uymayan gündelik kılığı içinde suare kıyafetlerin egemen olduğu topluluklara bile girmek cesaretini veriyordu. – Bu tür davetlerde kadınlar onu siyah beyazlarının içindeki düzgün görünüşlü rakiplerinden her zaman daha çok beğenirlerdi; kılığına rağmen etrafını ona samimiyetle hayran olan kadınların kuşattığı görülürdü. </p>
			<p>Her şeye rağmen, her şeye inat! Yoksulluğu, banal bir para sıkıntısını sergileyen görüntüsü, onun çapkın kibarlığına halel getirmiyordu; bu hali dışarıya doğal bir gerçeklikmiş gibi yansıyor, kendini kabul ettiriyordu. Fakat yine de bu gerçeklik, bir bakıma aldatıcı bir gerçeklikti; dolaylı anlamda Schildknapp aslında bir göz boyayıcıydı. Görünüşündeki sportmenlik aldatıcıydı; zira kışın Saksonya’da İngilizleriyle birlikte biraz kayak kaymak dışında spor yapmazdı; ayrıca kolayca bağırsak enfeksiyonuna yakalanırdı ki, kanımca bu pek de hafife alınacak şey değildi. Yüzünün esmer tenine, omuzlarının genişliğine karşın sağlığı hiç de yerinde sayılmazdı; daha gencecik yaşında bir akciğer kanaması geçirmişti; demek ki tüberküloza meyli vardı. Gözlemlerime göre kadınlar katında şanslı olması, tam olarak onlara mutluluk vermesinden kaynaklanmıyordu: özellikle şahsi mutluluktan. Kadınlar onunla birlikteyken genel olarak onun hayranlığına mazhar oluyorlardı, bu sınırları belirsiz, çok kapsamlı bir hayranlıktı ve bu tür bir hayranlık, kadın cinsi için dünyanın bütün mutluluklarına bedeldi; bu da onu kendi adına, eyleme geçmeye zorlamıyor, ihtiyatlı ve geride duran bir konumda tutmaya yarıyordu. Dilediği kadar çok aşk macerası yaşayabileceğini hayal etmek yetiyor gibiydi. Gerçek anlamda bir birliktelikten adeta kaçıyordu; zira bunda bir ele geçirilme tehlikesi görüyordu. Bu tehlike onun içdünyası için geçerliydi, kendi krallığının sınırsız olanakları için, bu dünyada, bu dünyanın elverdiğince gerçekten bir şairdi. İsminden<a class="si-noteref epub-type_noteref" href="#f76" id="backref_76">76</a> yola çıkarak ceddinin şövalyelere ve prenslere eşlik eden askerler olduğuna inanıyordu. Hayatta bir kez olsun at sırtına binmemiş, bunu denemeye bile kalkışmamış olmasına karşın, kendisini doğuştan süvari gibi hissediyordu. Rüyalarında sık sık at binmesini atacı<a class="si-noteref epub-type_noteref" href="#f77" id="backref_77">77</a>, ceddinden kalma anılara dayanan, kanında bulunan kalıtımsal bir öğe olarak yorumluyor, sol eliyle dizginleri zapt edip sağ eliyle aygırın boynunu okşamanın onu için ne kadar doğal bir şey olduğunu müthiş bir inanmışlıkla, anlatıyordu. Dilinden hiç düşmeyen ifade, “... olmak vardı” sözüydü. Bu, gerçekleşmesi kendi iradesinde olmayan ihtimallere dair hüzünlü bir değerlendirmenin, bir çaresizliğin dile geliş biçimiydi. Şunu, şunu yapmak vardı, şuna, şuna sahip olmak vardı; böyle konuşuyordu hep. Leipzig sosyetesi üzerine bir roman yazmak vardı; bulaşıkçı olarak da olsa bir dünya seyahati yapmak vardı; fizik, astronomi eğitimi görmek vardı, küçük bir mülk edinmek, çalıştıktan sonra alnının teri kurumadan pisi balığını ısmarlamak vardı. İthal mallar satan bir dükkânda kazara kendimize bir avuç kahve çektirsek, dışarı çıkarken düşünceli bir şekilde başın sallayıp, “İthal mallar satan bir dükkân sahibi olmak vardı,” demeye kadar vardırmıştı bu işi. </p>
			<p>Schildknapp’ın bağımsızlık duygusundan söz etmiştim. Bu, devlet hizmetine girmekten kaçınıp serbest mesleği seçmesiyle ifadesini bulmuştu. Ama bu kez de çok sayıda efendiye hizmet eden sıska beygire dönmüştü. Bu sınırlı imkânları içinde yakışıklılığından, toplum içinde seviliyor olmasından neden yararlanmasındı ki? Sık sık kendini bir yerlere davet ettiriyor, dile getirdiği antisemitik söylemlerine karşın Leipzig’in bazı zengin Yahudi evlerinde bile öğle yemekleri yiyordu. Kendini geride kalmış, gerektiği kadar itibar görmemiş hisseden, buna karşın soylu bir fiziğe sahip olan insanlar, ırksal bir özgüvenden medet umarlar. Onun durumunun olağandışı yanı, Almanları sevmemesi, Yahudilerin uluslararası toplumdaki aşağı konumuna üzülmesiydi; tercihen ya da belki de seve seve Yahudilerle düşüp kalkmasını bununla açıklıyordu. Yahudi yayıncıların ve bankerlerin karıları da ona kendi ırklarının Alman kanından beylere ve uzun bacaklara karşı duydukları derin hayranlıkla bakıyor, ikramda bulunmaktan büyük mutluluk duyuyorlardı. Giydiği spor çoraplar, süveterler, taktığı kemerler, fularlar, çoğunlukla hediye oluyordu. Tabii ki, hatırlatmaksızın verilmiyordu bunlar. Zira ne zaman bir hanıma alışverişte eşlik etse, bir eşyayı gösterip, “Ben buna para vermezdim; olsa olsa hediye kabilinden kabul ederdim,” diyordu. Hediye edildiğinde de, yüzünde, “buna para vermezdim,” diyen birinin ifadesiyle kabul ediyordu. Bunların dışında bağımsızlığını, kendine ve başkalarına karşı, asla yardıma hazır olmamak biçiminde kanıtlıyordu; yani şöyle ki, ona ne zaman ihtiyaç duyulsa, ortadan  yok oluyordu. Ne zaman bir sofrada, bir hanıma eşlik etmek üzere bir beyefendi aransa hiç sektirmeden reddediyor, birisi doktorunun salık verdiği kaplıca seyahati için yanında hoş bir arkadaş arasa, itirazı daha da kesin, onun yarenliğini isteyenin açıkça anlayacağı bir dilde oluyordu. Adrian’ın, <em>Aşkın Çabası Boşuna</em>’yı tekst olarak düzenleme talebini de bu biçimde geri çevirmişti. Oysa Adrian’ı çok seviyordu, ona samimiyetle bağlıydı. Adrian da, kendisini reddettiği için gücenmemişti ona; Schildknapp’ın kendinin de güldüğü bu zaafına karşı son derece hoşgörülüydü. Onun o sempatik konuşmalarından, babasına dair öykülerinden, İngilizvari kendini beğenmişliğinden o ölçüde hoşnuttu ki, kendini ona borçlu hisseder gibiydi. Onun, Rüdiger Schildknapp’la birlikteyken olduğu kadar güldüğünü, böyle gözleri yaşarıncaya kadar güldüğünü hiç görmedim. Tam anlamıyla bir mizah adamıydı; en olmadık şeylerden bir anda müthiş bir güldürü çıkarabiliyordu. İki kez fırınlanmış sert galetaların yenirken çıkardığı gürültünün yiyen kişinin kulaklarını işitmez hale getirdiği, onu dış dünyadan soyutladığı bir vakıadır. Schildknapp çay saatlerinin birinde, iki kez fırınlanmış galeta yiyen iki kişinin birbirini hiç işitemedikleri, konuşmalarının, “nasıl isterseniz”, “ne buyurmuştunuz”, “bir dakika lütfen” biçiminde nasıl sınırlandığını taklit etmişti. Adrian onun aynadaki yansımasıyla kavga edişine de çok gülmüştü. Biraz kendini beğenmişti – amiyane anlamda değil, şairane, geleceğe dönük bir yaklaşım içinde; dünyanın zamanla daha mutlu bir dünya olabileceğine dair inancı yüzünden hep genç ve yakışıklı kalmak istiyordu. Yüzünün erkenden kırışmasına, zamansız hırpalanmasına kızıyordu. Gerçekten de dudaklarında ihtiyarları andıran bir şeyler vardı. Hafifçe ağzının üzerine inen, birazcık sarkık, klasik denebilecek burnu, Rüdiger’in yaşlanınca nasıl biri olacağı şimdiden belli ediyordu. Buna alnındaki çizgiler, burnuyla ağzı arasındaki derin hatlar ve yüzünün her bölgesindeki kazayakları ilave edilebilirdi. Mutsuz bir şekilde yüzünü aynaya yaklaştırdı, ekşi bir surat takındı, çenesini baş ve işaret parmaklarının arasına aldı, ters yönde yanaklarını aşağıya doğru sıvazladı, aynadaki suretine sağ eliyle öyle anlamlı biçimde bir el salladı ki, Adrian’la ben, gürültülü kahkahalar atmak zorunda kaldık. </p>
			<p> Şimdiye kadar hâlâ değinmemiş olduğum nokta, gözlerinin Adrian’ınkilerle aynı renkte olmasıydı. Bu tuhaf bir ortak noktaydı. İkisinde de gri, mavi ve yeşilden oluşan aynı renk karışımı göze çarpıyordu; her ikisinin de, gözbebeklerinin etrafında aynı pas rengi halka vardı. Tuhaf gelebilir ama bana her zaman bir bakıma içimi rahatlatacak şekilde, Adrian’ın bu Schildknapp’la olan gülme meraklısı dostluğu, göz renklerinin benzerliğiyle ilişkiliymiş gibi gelirdi; bu, aynı zamanda derin ama neşeli bir teklifsizlik demek oluyordu. Bütün bu zaman zarfında birbirilerine soyadlarıyla ve “siz” diye hitap ettiklerini söylememe gerek yok. Ben, Adrian’ı Schildknapp kadar eğlendirmeyi beceremesem de aramızda, çocukluğumuzdan gelen “sen” diye hitap etme alışkanlığıyla Silezyalıdan önde sayılırdım bir bakıma. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f62"><a class="si-backref" href="#backref_62">62</a><span class="si-text">. Müzikte, sekiz Ortaçağ Kilise müziği modunun beşincisi. (Y.N.)</span></div>
				<div class="si-footnote html5_aside epub-type_footnote" id="f63"><a class="si-backref" href="#backref_63">63</a><span class="si-text">. Goethe’nin “<em>König in Thule</em>” şiirinden alıntı. (Ç.N.)</span></div>
				<div class="si-footnote html5_aside epub-type_footnote" id="f64"><a class="si-backref" href="#backref_64">64</a><span class="si-text">. (İt.) Dante’nin<em> İlahi Komedya</em>’sının ikinci ve üçüncü kitapları. (Ç.N.)</span></div>
				<div class="si-footnote html5_aside epub-type_footnote" id="f65"><a class="si-backref" href="#backref_65">65</a><span class="si-text">. Yahudi, Hıristiyan ve İslam geleneklerinde, insan ya da hayvan özellikleri taşıyan kanatlı göksel yaratık ve Tanrı’nın tahtının taşıyıcısı. (Y.N.)  </span></div>
				<div class="si-footnote html5_aside epub-type_footnote" id="f66"><a class="si-backref" href="#backref_66">66</a><span class="si-text">. Shakespeare’in <em>Aşkın Çabası Boşuna</em> oyunundan replikler. (Y.N.)</span></div>
				<div class="si-footnote html5_aside epub-type_footnote" id="f67"><a class="si-backref" href="#backref_67">67</a><span class="si-text">. Sıradan ve önemsiz konuları işleyen, etkisini basit ve akılda kalıcı uyaklarıyla ritmik ölçüsüne borçlu olan, Batı edebiyatında bir şiir türü. (Y.N.)</span></div>
				<div class="si-footnote html5_aside epub-type_footnote" id="f68"><a class="si-backref" href="#backref_68">68</a><span class="si-text">. (Fr.) Bu mükemmel zaman. (Y.N.)</span></div>
				<div class="si-footnote html5_aside epub-type_footnote" id="f69"><a class="si-backref" href="#backref_69">69</a><span class="si-text">. (Fr.) Uzun, kara bir uyku çöker hayatıma. (Y.N.)</span></div>
				<div class="si-footnote html5_aside epub-type_footnote" id="f70"><a class="si-backref" href="#backref_70">70</a><span class="si-text">. Verlaine’in 1869’da yayımladığı ikinci şiir derlemesi. (Y.N.)</span></div>
				<div class="si-footnote html5_aside epub-type_footnote" id="f71"><a class="si-backref" href="#backref_71">71</a><span class="si-text">. (Fr.) İyi geceler ay! (Y.N.)</span></div>
				<div class="si-footnote html5_aside epub-type_footnote" id="f72"><a class="si-backref" href="#backref_72">72</a><span class="si-text">. (Fr.) Birlikte ölelim mi, ister misiniz? (Y.N.)</span></div>
				<div class="si-footnote html5_aside epub-type_footnote" id="f73"><a class="si-backref" href="#backref_73">73</a><span class="si-text">. (İng.) Erkek çocuk tavırlı, oğlanvari. (Y.N.)</span></div>
				<div class="si-footnote html5_aside epub-type_footnote" id="f74"><a class="si-backref" href="#backref_74">74</a><span class="si-text">. İngiltere topraklarının en eski adlarından biri. (Ç.N.)</span></div>
				<div class="si-footnote html5_aside epub-type_footnote" id="f75"><a class="si-backref" href="#backref_75">75</a><span class="si-text">. (İng.) Abuk sabuk, saçma konuşma. (Y.N.)</span></div>
				<div class="si-footnote html5_aside epub-type_footnote" id="f76"><a class="si-backref" href="#backref_76">76</a><span class="si-text">. Schildknapp adı, kelime olarak Ortaçağ şövalyelerine eşlik eden, kalkan taşıyan soylu delikanlı anlamına geliyor. (Ç.N.)</span></div>
				<div class="si-footnote html5_aside epub-type_footnote" id="f77"><a class="si-backref" href="#backref_77">77</a><span class="si-text">. Ataya çekme, birkaç kuşaktır görünmeyen bazı özelliklerin yeni bir kuşakta ortaya çıkması. (Y.N.)</span></div>
			</div>
  </body>
</html>