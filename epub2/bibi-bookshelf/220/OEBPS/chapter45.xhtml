<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter45">
<div class="chapter html5_article">
			<h1>XLV</h1>
			<p>Elimizden alındı, bu tuhaf, hoş varlık bu dünyadan alındı – ah Tanrım, tanığı olduğum, yüreğimi bugün bile acıyla, isyanla, haksızlığa uğramışlık duygusuyla dolduran bu akıl almaz gaddarlık için neden yumuşak kelimeler arıyorum ki. Yörede uzun yıllardır tek vakasına bile rastlanmayan bir hastalık korkunç bir vahşetle, hiddetle yakaladı onu ve koparıp götürdü. Bu korkunç canavarın yeniden ortaya çıkmasından son derece müteessir olan iyi kalpli Doktor Kürbis, çocukların boğmaca ve kızamık geçirdikten sonra iyileşme evresinde bu hastalığa yakalanma olasılıklarının bulunduğunu anlattı bize. </p>
			<p>Durumundaki değişikliğin, kimsenin –sanırım hiç kimsenin– korkunç sonunu sezemediği değişikliğin ilk emarelerini de hesaba katarsak, her şey olsa olsa iki hafta sürdü. Ağustos ortalarıydı; yeni işçilerin de katılmasıyla hasat tüm hızıyla devam ediyordu. Nepomuk iki aydır evin neşesi olmuştu. Önce bir nezle, gözlerinin o tatlı berraklığını bulandırdı. İştahını kaçıran, onu huysuzlaştıran, bildik bileli eğilimli olduğu uyku halini artıran da kesinlikle bu sevimsiz his olmalıydı. Yemek, oyun, resimlere bakmak, masal dinlemek dahil, önerilen her şeye, yüzünü acıyla buruşturarak “dum” diyor, sırtını çeviriyordu. Kısa süre sonra ışığa ve sese karşı bir tahammülsüzlük belirdi; bu şimdiye kadar olanlardan daha da huzursuzluk vericiydi. Çiftlikte hareket eden arabaların gürültüsünü, insanların seslerini fazla bulmaya başladı. “Sessiz olun,” diye rica ediyor, örnek olarak kendisi de fısıltıyla konuşuyordu. O küçücük sesli müzik kutusunu bile dinleyemiyor, hemen o acılı “dum, dum” larını sıralayıp aleti kendi eliyle durduruyor, sonra da acı acı ağlıyordu. Sıcak yaz günlerinde çiftlikteki, bahçedeki gün ışığından kaçıyor, odasına gidiyor, orada iki büklüm oturduğu yerde gözlerini ovuşturuyordu. Medet umarak sevenlerinin birinden diğerine koşuşunu, boynuna sarılışını ama sonra beklediğini bulamayıp tekrar bırakışını seyretmesi çok zordu. Anne Schweigestill’e, Clementine’ye, hizmetçi kız Walpurgis’e sarılıyor, aynı ihtiyaçla defalarca dayısına koşuyordu. Göğsüne sokuluyor, başını kaldırıp onun şefkat dolu tesellilerini dinliyor, güçsüz de olsa gülümsüyor, sonra da başını ağır ağır eğip, “Gece!” diye mırıldanıyor, bu esnada kendini aşağıya kaydırıp ayakları üzerinde sendeleyerek usulca odadan çıkıyordu. </p>
			<p>Doktor görmeye geldi. Burun damlası verdi bazı takviye edici ilaçlar yazdı. Ama daha ciddi bir hastalığın yaklaşmakta olduğuna dair endişesini gizlemedi. Uzun yıllardır hastası olan Adrian’a çalışma odasında söz açtı bundan. </p>
			<p>“Öyle mi düşünüyorsunuz?” diye sordu Adrian, yüzü sararmış. </p>
			<p>“Vaka bana pek tekin gelmiyor,” dedi doktor.</p>
			<p>“Tekin değil mi?”</p>
			<p>Bu ifadeyi öylesine ürkmüş, neredeyse korkmuş bir tonda tekrarladı ki, Doktor Kürbis maksadını hangi ölçüde aşmış olabileceğini düşündü bir an. </p>
			<p>“Evet, dediğim gibi,” diye cevap verdi. “Bunu siz daha iyi görebilirsiniz, saygıdeğer bayım. Çok düşkünsünüz değil mi, çocuğa?”</p>
			<p>“Elbette,” dedi. “Bu bir sorumluluk doktor! Çocuk, kırsalda sağlığı düzelir, diye gelmişti bizim yanımıza.”</p>
			<p>“Hastalık tablosu, böyle bir şeyde demek doğruysa eğer, şu anda üzüntü verici tanıyı tam olarak koymaya yetecek ipuçları vermiyor henüz. Yarın yine geleceğim.”</p>
			<p>Geldi de. Ve vaka hakkındaki kararı kesinleşti. Nepomuk, aniden berbat bir kusma nöbeti geçirmiş, aynı zamanda ateşi yükselmişti; baş ağrısı önce orta şiddette başlamış, birkaç saat içinde belli ki dayanılmaz derecede artmıştı. Doktor geldiğinde çocuk çoktan yatağına yatırılmıştı. Kafacığını elleriyle tutuyor, nefesi tükeninceye kadar işiten herkese –evin her yerinden duyuluyordu– işkence gibi gelen, çığlıklar atıyordu. Bu arada çevresinde kim varsa ellerini uzatıp, “Yardım edin, yardım edin, başım ağrıyor, başım ağrıyor!” diye haykırıyordu. Arkasından yeniden müthiş bir kusma nöbetine yakalandı, sonra da kasılmalar içinde yerine yığıldı. </p>
			<p>Kürbis, çocuğun gözlerini muayene etti. Gözbebekleri çok küçülmüş ve şaşılaşmış gibiydi. Nabzı hızlanmıştı; kasları seğiriyor ve ensesinde bariz bir biçimde katılaşma başlıyordu. <em>Cerebrospinal menengitis,</em> beyin zarı iltihaplanmasıydı bu – iyi kalpli doktor sıkkın bir hareketle başını omzundan arkaya çevirerek adını koydu. Bu ölümcül olay karşısında bilimin aciz kaldığını etrafındakilerin anlamamış olduğunu sanıyordu; oysa çocuğun annesiyle babasına telgrafla haber verilmesi önererek bunun böyle olduğunu ima etmiş oluyordu. Annesinin yanında olması, küçük hastayı muhtemelen biraz olsun avuturdu hiç olmazsa. Ayrıca, bu çok ciddi vakanın sorumluluğunu paylaşmak üzere başkentten bir dahiliye uzmanının getirtilmesini istedi. “Ben, basit bir adamım,” dedi. “Burada daha yetkili bir otoriteye ihtiyaç gösteren bir durum var.” Sanırım bu sözlerinde kederli bir ironi gizliydi. Ancak, tanının kesin olduğu, aynı zamanda hastayı birazcık rahatlatması için bel kemiğinden su alma konularında ona güvenilebilirdi. Frau Schweigestill, beti benzi atmış ama yine de dirayetli bir şekilde, her zamanki gibi insaniyet namına, inlemekte olan çocuğu, dizleriyle çenesi neredeyse birbirine değecek gibi bükülü vaziyette yatakta tutmayı üstlendi; Kürbis birbirinden ayrılan omurların arasına omuriliğe ulaşacak şekilde bir iğne soktu ve buradan damla damla su çekti. Çılgın baş ağrısı neredeyse ânında dindi. Doktor, tekrar başlarsa, sıvı çekerek beyin basıncının azaltılmasının sağladığı rahatlığın çok sürmeyeceğini, birkaç saat sonra, tekrar başlayacağını biliyordu – buz torbası konmasını salık verdi; bunun dışında yazacağı, kasabadan getirtilecek kloroformlu ilaçtan verilecekti. </p>
			<p>Sıvı alma sürecinden sonra bitkin düşüp daldığı uykusundan yeni bir kusma nöbetiyle, küçük bedeninde kasılmalarla ve başını çatlatan ağrılarla uyandı Nepomuk; o yürek parçalayıcı ağlamaları, tiz çığlıkları yeniden başladı – bu tipik bir “hidrosefal çığlığıydı”; buna sadece doktor, o da tipik bulduğu için, güç bela dayanabiliyordu. Vakayı tipik olarak görebilmek insanı serinkanlı tutabilirdi belki ama bizler meseleyi kişisel boyutta ele aldığımız için kendimizi kaybediyorduk. Bilimin verdiği itidal böyle bir şeydi. Ne var ki bu itidal, kırsalın kurtarıcısı olan hekimi başlangıçta salık verdiği Brom ve klorlu preparatları bırakıp hızla daha etkili olan morfine geçmekten alıkoyamadı. Bunda, ev sakinlerinin –özellikle de birini göz önünde bulundurarak– acı çekmekte olan çocuğa karşı duydukları acıma hissinin de payı olmalı. Su alma işlemi ancak yirmi dört saatte bir tekrarlanabiliyor, bunun da ancak ilk iki saatinde rahatlama sağlanabiliyordu. Kalan yirmi iki saat, çocuğun bağırtılarıyla, gitgide şahlanan ıstırabıyla, titreyen ellerini kavuşturup, “Echo iyi çocuk olacak, Echo iyi çocuk olacak!” diye kekelemeleriyle geçiyordu. Şunu eklemeliyim ki, Nepomuk’u görenler için yan arazlardan biri, belki de en korkuncu, onun o gök mavisi gözlerinin gittikçe artan şaşılığıydı; ensesindeki katılaşmaya bağlı olarak göz kaslarının felç olmasından ileri geliyordu bu. O tatlı yüzü çok çirkin bir şekilde değişiyor, yabancılaşıyor, talihsiz çocuğun dişlerini gıcırdatmaya başlamasıyla bir araya gelince, Şeytan çarpmış gibi bir izlenim yaratıyordu. </p>
			<p>Ertesi gün öğleden sonra konsültasyon için Münih’ ten gelen yetkiliyi, Profesör Rothenbuch’u Waldshut’tan Gregor Schweigestill karşıladı. Adrian, onu, Kürbis’in önerdikleri arasından ünlü olması nedeniyle seçmişti. Uzun boylu, uygar halli, kraliyet zamanında kral tarafından asalet unvanı verilmiş, çok aranan, pahalı biriydi; gözleri, sürekli teşhiste bulunur gibi, yarı kapalıydı. Henüz başlamamış olan koma durumuyla karıştırılabileceği için morfine itiraz etti önce, sadece kodein verdi. Belli ki bütün evreleriyle seyreden tipik bir vaka olarak görüyordu. Muayene ettikten sonra kendisine çok yardımcı olan kırsal meslektaşının teşhisini doğruladı; hastayı gün ışığından korumalı, başını serin ve yüksekte tutmalıydılar; ona temas ederken dikkatli olmalı, arada bir cildini alkolle ovmalı, yoğun gıdalarla beslemeliydiler; muhtemelen yakında hortumla burnundan beslemeleri gerekecekti. Tavsiyeleri ve uyarıları, kendi bizzat çocuğun evinde yaşamadığı için, dobra dobra ve kesindi. Şuurunun bulanıklaşması beklenen bir şeydi ve morfinle erkene çekilmesi gerekmiyordu; zaten çok geçmeden durumu ağırlaşacaktı; çocuk o zaman daha az acı çekecek, belki de hiçbir şey hissetmeyecekti. Bu nedenle kötü görünen belirtileri çok büyütmemek gerekiyordu. İkinci kez su alma işlemini bizzat üstlenmek nezaketini gösterdi ve vakarla ayrıldı; bir daha da gelmedi. </p>
			<p>Kendi adıma, bu acı olaylarla ilgili haberleri telefonla, anne Schweigestill aracılığıyla alıyordum. Hastalığın tam anlamıyla patlak verişinin dördüncü günü, bir cumartesi, Pfeiffering’e gittim; çocuğun küçük bedeni işkence altındaymışçasına şiddetli kramplarla sarsılıyor, göz yuvarları yukarı dönüyordu. Koma durumu başlamış, çığlıkları kesilmiş, sadece diş gıcırdatmaları kalmıştı. Frau Schweigestill, sabahlamış haliyle, ağlamaktan şişmiş gözleriyle kapıda karşıladı ve acilen Adrian’ın yanına gitmemi söyledi. Dün geceden beri çocuğun yanında annesiyle babası vardı; Adrian’ı hemen görmeliydim. Doktor Bey’in söylediğine göre benim desteğime ihtiyacı vardı, durumu iyi görünmüyordu, samimiyetle konuşmak gerekirse, arada bir saçmalıyor gibiydi. </p>
			<p>Korkuyla yanına koştum. Çalışma masasının başına oturuyordu; ben içeri girerken sadece üstünkörü ve küçümser gibi bir bakış attı. Kaygı verecek kadar solgundu, gözleri evin diğer sakinleri gibi kıpkırmızıydı, ağzı kapalıydı, dilini altdudağının içinde mekanik bir şekilde hareket ettiriyordu. </p>
			<p>Ona doğru yaklaşıp elimi omuzuna koyduğumda, “Ne işin var senin burada iyi adam?” dedi. “Burası sana göre bir yer değil. Seni koruması için çocukken öğrendiğin gibi alnından başlayıp omuzlarına doğru bir istavroz çıkar hiç olmazsa.” </p>
			<p>Teselli etmek, ümit vermek üzere bir iki kelime edince, “Bu hümanist palavralarını kendine sakla,” diye kesti sözümü kabaca. “Onu alıyor. Bari kısa kessin. Belki de o sefil yöntemleriyle daha kısa kesmeyi beceremiyor.”</p>
			<p>Ayağa fırladı, duvara dayandı, ensesini ahşap kaplamalara bastırdı.</p>
			<p>“Al onu canavar!” diye haykırdı iliklerimi donduran bir sesle. “Al onu hergele, al ama elini çabuk tut, gücün yettiğince çabuk tut. Bu zahmete bile katlanamıyor musun dürzü? Bunu biliyordum ben.” Ansızın sessiz ve samimi bir tavırla bana döndü, hiç unutamayacağım yitik bir bakışla baktı, “Onun bunu yapacağını biliyordum. Bunu da... Kendi himmetten yoksunken başkasına nasıl himmet edecek ki! Hiddetine kapılıp sığır gibi ezecek. Al onu pislik, al!” diye haykırdı ve yine benden uzaklaştı, sanki haça seslenir gibi, “Al onun bedenini al, senin ancak o kadarına hükmün geçer! Ama onun o tatlı ruhunu rahat bırakmak zorundasın. Bense senin aczinle, gülünçlüğünle sonsuza kadar alay edeceğim. Onun bulunacağı yer ile benimkinin arası ebediyetler kadar uzak olsa da, oranın senin kovulduğun yer olduğunu bileceğim pislik herif, bunu bilmek, lanetin dibinde sürünmekteyken dilimi ıslatacak su damlası olacak!”</p>
			<p>Elleriyle yüzünü kapattı, sırtını döndü ve alnını ahşap duvara dayadı.</p>
			<p>Ne diyebilirdim? Ne yapabilirdim? Bu sözlere ne karşılık verebilirdim? “Sevgili dostum, her şeye rağmen sakin ol; kendinde değilsin, ıstırabın seni yanıltıyor,” denir olsa olsa. Ruhsal durumu karşısında saygı gösterilir, özellikle de bunun gibi bir adam söz konusuysa bedenini sakinleştirmek, yatıştırmak için evde bulunan bromürlere başvurmak düşünülmez. </p>
			<p>Ricalarıma ve teselli etme gayretlerime karşılık yine, “Kendine sakla bunları,” dedi. “Yukarıda olanlar oluyor. Sen, istavroz çıkarmaya bak. Hem kendin için, hem de benim ve günahlarım için! – Nasıl bir suç, nasıl bir günah, nasıl bir cinayettir bu.” Yeniden çalışma masasına oturdu, şakaklarını ellerinin arasına aldı. “Onun buraya gelmesine nasıl izin verdik, nasıl oldu da onu yanıma yaklaştırdım, gözlerimi onda dinlendirdim! Biliyor olmalısın, çocuklar hassas malzemeden yapılmıştır, onlar zehirli etkilere tesirlere karşı çok daha duyarlıdırlar.”</p>
			<p>Bu kez bağıran, hiddetle onu sözünü kesen ben oldum.</p>
			<p>“Hayır, Adrian!” diye haykırdım. “Ne yapıyorsun sen; kör talih üzerine saçma sapan ahkâm kesip kendine eziyet ediyorsun; kader, bu dünya için belki de fazla iyi olan bir çocuk için acele edebilir; böyle de oldu. Yüreğimizi parçalayabilir bu; ama aklımızı başımızdan almamalı. Sen, ona sevgi ve iyilikten başka bir şey göstermedin...”</p>
			<p>Elinin tersiyle itti söylediklerimi sadece. Bir saat kadar yanında kaldım, arada bir usulca bir şeyler söylemeye çalıştım, o da hiç anlayamadığım mırıltılarla karşılık verdi. Daha sonra hastayı görmek istediğimi söyledim. </p>
			<p>“Gör,” diye yanıtladı ve katı yürekli bir şekilde ekledi:</p>
			<p>“Yalnız ona, ‘Evet çocuğum, böyle uslu ol hep,’ filan deme o zamanki gibi. Birincisi, seni işitemez, ayrıca bu senin hümanist anlayışına da ters düşer.”</p>
			<p>Çıkıyordum ki beni durdurdu. Soyadımla seslenmişti: “Zeitblom!” Bu çok sert geldi. Dönüp baktım:</p>
			<p>“Buldum,” dedi “<em>bu, olmamalı</em>.”</p>
			<p>“Ne, Adrian, ne olmamalı?”</p>
			<p>“İyi ve soylu olan ne varsa,” diye cevap verdi bana. “İyi ve soylu olduğu halde insanca dedikleri ne varsa... İnsanların, uğrunda savaştıkları, uğruna kalelere saldırdıkları, ulaşınca coşku içinde bayram ilan ettikleri ne varsa bunlar olmamalı. Bunlar geri alınmalı. Ben geri alacağım.”</p>
			<p>“Pek anlamıyorum sevgili dostum. Neyi geri alacaksın?”</p>
			<p>“<em>9. Senfoni</em>’yi,” diye karşılık verdi. Başka da bir şey söylemedi; zaten ben de beklemiyordum. </p>
			<p>Şaşkın ve kederli, yukarı kattaki felaket odasına gittim. Pencerelerin açık olmasına rağmen hastanın odasında nemli, temiz ama ilaç kokulu tatsız bir hava vardı. Kepenkler sonuna kadar örtülmüştü. Nepomuk’un yatağının etrafında birkaç kişi vardı; ellerini sıktım; gözlerim çocuğa çevriliydi. Yan yatmış, dirsekleriyle dizlerini kavuşturup büzülmüştü. Kıpkırmızı yanaklarıyla derin soluklar alıyor, ikinci kez soluk almak için uzun bir süre bekliyordu. Gözleri tam olarak kapalı değildi ama kirpiklerinin arasından irislerinin mavisi değil, renk halkasını yok eden, gözbebeklerinin birbirinden farklı büyüklüklerde genişlemiş olan siyahları görünüyordu. Yine de onların parlak siyahını görmek evlaydı; zira arada bir gözkapaklarının aralığından gözünün akları görünüyor, o zaman da çocukcağızın küçük kolları böğürlerine daha da yapışıyor, diş gıcırtılarıyla birlikte gelen kasılmalar muhtemelen acıyı artık hissetmeyen uzuvlarını eğip büküyordu. </p>
			<p>Annesi hıçkırıyordu. Elini sıkmıştım, bir kez daha sıktım. Evet, gelmişti işte; Ursel, Buchel Çiftliği’nin kahverengi gözlü kızı, Adrian’ın kız kardeşi. Otuz sekizine yaklaşmış yıpranmış hatlarıyla karşımda dururken yüzünde babasının, Jonathan Leverkühn’ün eski Almanlara özgü hatlarını görmek, beni hiçbir zaman olmadığı kadar duygulandırdı. Yanında çağrıyı alıp onu Suderode’den getiren eşi de vardı. Johannes Schneidewein; uzun boylu, yakışıklı, sarı sakallı, Nepomuk gibi mavi gözlü, Ursula’nın kısa zamanda kaptığı aksanıyla ve küçük perinin sesinden tanıdığımız dürüst ve anlamlı konuşma tarzıyla zarif bir adamdı. </p>
			<p>Odadakilerin arasında, girip çıkan Frau Schweigestill dışında, yün saçlı Kunigunde Rosenstiel vardı. Ziyaretlerinden birinde küçükle tanışmasına izin verilmiş ve o da onu tutkuyla yaslı yüreğine almıştı. O sıralar Adrian’a, güçlü firmasının ticari havalı “&amp;” işaretli antetli kâğıdına, örnek alınacak Almancasıyla izlenimlerini aktaran uzun bir mektup yazmıştı makineyle. O zamandan beri de Nackedey’i safdışı bırakarak çocuğun bakımı için Schweigestill’lere ve Ursula Schneidewein’a kendini kabul ettirmişti. Buz torbasını değiştiriyor, vücudunu alkolle ovuyor, burnundaki hortumdan ilaç ve yemek suları akıtıyor, çocuğun yatağı başındaki yerini geceleri nadiren, o da hiç istemeden, bir başkasına bırakıyordu. </p>
			<p>Schweigestill’ler, Adrian, akrabaları, Kunigunde ve ben, suskun, Nike Salonu’nda akşam yemeği yiyorduk; kadınlardan biri ikide bir hastaya bakmaya gidiyordu. Ağrıma da gitse pazar günü öğleden evvel Pfeffering’den ayrılmak zorundaydım. Pazartesi sabahı için koca bir yığın Latince yazılı kâğıdı düzeltmem gerekiyordu. Adrian’dan, teskin edici dilekler geveleyerek ayrıldım. Beni uğurlarken, dün kabul ederken olduğundan daha sevgili davrandı. Yüzünde bir tür gülümsemeyle, İngilizce şu sözleri söyledi:</p>
			<p>“<em>Then to the elements. Be free, and fare thou well!</em>”<a class="si-noteref epub-type_noteref" href="#f273" id="backref_273">273</a></p>
			<p>Sonra da hızla uzaklaştı yanımdan. </p>
			<p>Nepomuk Schneidewein, Echo, çocuk, Adrian’ın son aşkı. On iki saat kadar sonra ebedi uykusuna daldı. Anasıyla babası, memleketlerine dönerken küçük tabutunu da birlikte götürdüler.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f273"><a class="si-backref" href="#backref_273">273</a><span class="si-text">. (İng.) Ondan sonra hava kadar özgürsün, hoşça kal! (William Shakespeare, <em>Fırtına</em>, çev. Bülent Bozkurt, 5. Perde 1. Sahne) (Y.N.)</span></div>
			</div>
  </body>
</html>