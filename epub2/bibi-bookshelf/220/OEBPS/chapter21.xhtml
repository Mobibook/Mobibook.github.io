<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="chapter html5_article">
			<h1>XXI</h1>
			<p>Bu sabah, sevgili karım Helene sabah içeceğimizi hazırlarken ve serin bir Yukarı Bavyera güz günü, sabahın erken saatlerinin mutat sislerinden sıyrılmaya başlamışken, gazetede denizaltı savaşımızın hayırlısıyla yeniden canlandığını, yirmi dört saat içinde aralarında biri İngiliz, biri Brezilyalı, iki yolcu buharlısının da bulunduğu beş yüz yolcusuyla en az on iki gemiyi esir aldığımızı okuyordum. Bu başarıyı, Alman tekniğiyle inşa ettiğimiz olağanüstü özelliklere sahip, yeni bir torpidoya borçluyuz. Daima baki kalan mucit ruhumuzdan dolayı, bunca yenilgiye rağmen teslim olmayan, biraz korkutucu, biraz kırılgan da olsa, entelektüel bakımdan Avrupalı bir Almanya olmak hayalini, görünüşe bakılırsa dünyanın tahammül edemediği Alman bir Avrupa gerçeğiyle değiştirmek için bizi bu savaşa sokup bütün kıtayı dize getiren rejimin emrindeki millî kabiliyetlerimizden dolayı bir memnuniyet duygusuna kapılmaktan kendimi alamadım. Kapıldığım bu memnuniyet duygusu, ister istemez, böyle arada bir ortaya çıkan zaferlerin, gemi batırmaların ya da devrik İtalyan diktatörünün muhteşem, çılgın bir hareketle kaçırılması gibi olayların her seferinde yanıltıcı ümitler uyandırdığı, bilen kişilerin görüşüne göre artık kazanılması mümkün olmayan bu savaşın sadece uzamasına yol açtığı savını da hatırlattı. Bu, aynı zamanda bizim Freising Teoloji Fakültesi Dekanı Monsignore Hinterpförtner’in de kanaati. Akşam, baş başa iki kadeh atarken, lafı hiç dolaştırmadan itiraf etti – yazın feci bir şekilde kana bulanan Münih öğrenci ayaklanmasının odağındaki muhteris bilimadamıyla pek bir benzerlik taşımıyordu; ama dünya görüşü, hayale kapılmasına, savaşı kazanamamak ile kaybetmek arasındaki farka takılıp kalmasına, yani savaşı banko kaybettiğimizi, dünyayı fethetme girişimimizin başarısız olduğunu, bunun birinci dereceden bir ulusal facia anlamına geldiği gerçeğini insanlardan saklamaya da izin vermiyordu. </p>
			<p>Bütün bunları okura, Leverkühn’ün hayat hikâyesinin hangi tarihsel koşullar altında yazıldığını hatırlatmak, bu uğraşla ilgili heyecanımın, günün çalkantılarının yarattıklarıyla ayrılamaz biçimde iç içe geçtiğini fark etmesini sağlamak amacıyla anlatıyorum. Göründüğü kadarıyla, olayların beni bu yaşamöyküsünü yazmak niyetimden caydıracak bir kafa karışıklığına yol açması söz konusu değil. Yine de, şahsen güvenlik içinde olmama rağmen belirtmeliyim ki, bugünler, benimki gibi bir görevi istikrarlı bir şekilde sürdürmek için pek elverişli günler değildi. Üstelik tam da Münih’teki huzursuzluklar ve idamlar esnasında, üşüme nöbetleriyle kendini gösteren, on gün süreyle beni yatağa düşüren bir gribe yakalandım. Bu, benim gibi altmış yaşlarındaki bir adamın gücünü zihinsel ve bedensel bakımdan daha da uzun bir süreyle zorladı. İlk satırları kâğıda dökmeye başlayalı beri ilkbaharın ve yazın geçip gitmiş, güzün de ilerlemiş olmasına şaşmamalı. Bu esnada, değerli şehirlerimizin havadan bombardıman edilmesine tanık olduk ki, eğer bunlara katlanmak zorunda oluşumuzun müsebbibi biz olmasak, feryadımız göklere yükselirdi. Ama suçlusu biz olunca, çığlıklarımız havada boğuluyor, Kral Claudius’un<a class="si-noteref epub-type_noteref" href="#f78" id="backref_78">78</a> duası gibi bir türlü “<em>Cennet’e ulaşamıyor</em>”. Dünyayı gençleştireceğini iddia eden, sorumsuzca şişinen barbarlığın habercileri ve taşıyıcıları olarak tarih sahnesine çıkanların ağızlarından, bizim yol açtığımız kötülükler karşısında, kültüre dair sızlanmaların yükselmesi ne kadar da tuhaf geliyor kulağa! Sarsıcı ve yıkıcı felaket, benim daireme de pek çok kez soluk kesecek kadar yaklaştı. Dürer’in, Willibald Pirckheimer’in şehrinin bombalanması artık pek uzak bir ihtimal değildi. Küçük Kıyamet Münih’i vurduğunda, binanın duvarları kapıları, camları sarsılırken, bembeyaz kesilmiş, titreyerek stüdyomda oturuyor, titreyen ellerimle önünüzdeki bu hayat hikâyesini yazıyordum. Aslında bu eller, yazmakta olduğum konunun gereği zaten titriyordu; dolayısıyla kanıksadığım bu durumun dıştan gelen korkuyla biraz daha şiddetlenmesini pek umursamadım. </p>
			<p>Alman kuvvetlerindeki yeni gelişmelere bağlı olarak hava kuvvetlerimizin, pek konuksever olmayan ama belli ki çok sevdikleri vatanlarını koruyan Rus kuvvetleri üzerinde yeni bir fırtına estirmesine, bahsini ettiğim gibi, içimizde uyanan yeni bir tür ümitle ve gururla tanık olmuştuk – saldırı, birkaç hafta sonra Rusların lehine döndü, ondan sonra da bitmez tükenmez, dur durak bilmeyen, sadece toprak diyelim, toprak kaybıyla sonuçlandı. Amerikalı ve Kanadalı birliklerin, Sicilya’nın güneydoğu kıyılarına ulaşmasına, Siracusa’nın, Catania’nın, Messina’nın, Taormina’nın düşmesine derin bir şaşkınlık içinde tanık olduk. Vahim yenilgilerin ve kayıpların sonuçlarına gerçekçi bir şekilde katlanmayı havsalası kabul edecek bir ülke olmadığımızı, buna ne iyi ne de kötü anlamda hazır olduğumuzu, en ağır sefaletin bile “<em>Büyük Adam</em>”ımızı def edip sonra da dünyanın bizden beklediği şeyi, yani koşulsuz teslim olmayı kabul etmekten çok daha kutsal, daha değerli geldiğini, içimize işleyen korku ve hasetle karışık hisler içinde idrak ettik. Evet, biz gerçekçi ve alışılmış olan şeylere ters düşen, tamamen farklı, kudretli ve trajik ruhlu bir milletiz; biz kaderimize aşığız; o kaderin getireceği tek şey, göklerde mahşerin kızıllığını tutuşturacak olan çöküşümüz olsa da!</p>
			<p>Moskofların, bizim gelecekteki buğday ambarımız olacak olan Ukrayna’ya girmeleri, bizim birliklerimizin de Dinyeper hattı boyunca esnek bir şekilde geri çekilmesi, benim yazma çabalarıma koşut gidiyordu – ya da daha doğrusu, benim çalışmalarımın bu aşaması, bu olaylara denk gelmişti. Her ne kadar Führer’imiz, telaş içinde o pek etkili “Stalingrad Psikozu” çıkışıyla geri çekilmeyi derhal durdurma, Dinyeper hattını ne pahasına olursa olsun koruma emrini vermiş olsa da, bu savunma hattımızın fazla dayanamayacağı günlerdir belliydi. Paha, her tür paha ödenmişti, fakat beyhude; gazetelerin söz ettiği kızıla boyanan nehrin, nereye, ne zamana kadar akacağını, maceracı aşırılıklara meyilli düş gücümüze bırakalım. Zira Almanya’nın bizzat savaşlarımızın arenasına dönüşeceği düşüncesi de her tür düzene ve öngörüye ters düşen bir ham hayal olarak telakki ediliyordu. Yirmi beş yıl önce son dakikada engellemiştik biz bunu; ama o trajik kahraman ruh halimiz, en akla gelmeyecek şeyler gerçeğe dönüşmeden önce kaybedilmiş bir davadan vazgeçmeye razı olmuyordu. Tanrı’ya şükür ki, Doğu’dan yaklaşan felaket ile vatan topraklarımızın arasında hâlâ uzun bir mesafe var bu cephede, yaralayıcı da olsa bazı kayıpları önceden göze almalıydık ki, Batı’daki, ölümüne düşmanlarına karşı Alman düzenin Avrupa’daki <em>yaşama alanı</em>’nı daha büyük bir güçle koruyalım. Güzel Sicilya’mızın istilası, düşmanın İtalyan anakarasına da ayak basmasının mümkün olduğunu göstermişti. Geçen hafta, Napoli’de müttefiklere destek veren bir ayaklanma baş gösterdi; bu, şehrin artık Alman birlikleri için önemli bir barınma yeri olmadığının işaretiydi; biz de kütüphaneye önemli zararlar verip büyük postaneye zaman ayarlı bir bomba bırakarak başımız dik ayrıldık oradan. Bu arada gemilerle dolu kanala bazı saldırı denemelerinden söz edilir oldu, halk da –elbette gizliden gizliye– Avrupa kalesinin asla yıkılmaz olduğuna dair dayatılan bütün iddialara karşın İtalya’da olanların yarımadanın yukarılarında da, Fransa ya da başka bir yerlerde daha olup olamayacağına dair sorular sormaya başladı. </p>
			<p>Evet, Monsignore Hinterpförtner haklı. Kaybettik. Demek istediğim şu ki, savaşı kaybettik ama kaybımız, savaşı kaybetmekten öte bir şey. Kaybolan biziz, davamız ve ruhumuz; inancımız ve tarihimiz... Almanya bitti bitecek; adlandırılamaz bir yıkım bu, iktisaden, siyaseten, ahlaken ve entelektüel açıdan, kısaca, her şeyi kapsayan bir yıkım tablosu – bu olacakları dilemiş olamam; zira böyle bir şey, talihsizlik, delilik olurdu. Bunu istememiş olduğumu dilerim; çünkü bu kadersiz halk için acıma duygularım, acı yüklü şefkatim çok yoğun. On yıl önce başlayan yükselişine, gözü kara coşkusuna, başkaldırısına, kalkışmasına, patlamasına, devrimine, o köklü değişim iddiasına bakıyorum – her şeye yeniden başlayarak arınacağına, halk olarak yeniden doğacağına olan inancını hatırlıyorum – vahşi kabalıkların, kapıldığı o aldatıcı kutsallığın sarhoşluğu içinde, bir şeylerin yanlış olduğuna dair uyarıcı nitelikte işaretler veren vurup kırma bayağılığının, utanç verici işkencelerin, aşağılık isteklerin, heyecanların nasıl birbirine karıştığını... Şimdi bu savaştan dolayı eşi görülmemiş bir şekilde hüsrana uğrayışını; bir zamanlar, böyle bir savaşın neler getirebileceğini bile bile, inanca yapılan müthiş yatırımları, tahrik edilen heyecanları, tarihe dayandırılan hamaseti hatırladıkça kalbim sıkışıyor. Hayır, ben böyle bir şeyi dilemiş olmak istemezdim – ama yine de dilemek durumundaydım. Dilediğimi biliyorum; bugün olsa yine ister, yine selam dururdum: Sırf nefretimden. Sırf, aklıselimi hor gören isyankârlıklara, gerçeklere karşı günahkârca kafa tutmaya karşı, merdivenaltı efsanelerin yarattığı o ucuz istismar kültüne, yitip gitmiş değerlerle sorumsuzca göz boyamaya, eski Almanlığın kadim, hakiki, sadakat ve güvenle korunmuş değerlerinin adice kötüye kullanılmasına, acınası bir biçimde harcanmasına, o palavracı yalancıların bütün bunlardan uyuşturucu zehirler hazırlamasına karşı duyduğum nefretten... Bizler, o sarhoşluk müptelaları, sahte seçkin hayatımız boyunca, yıllarca içtiğimiz, utanç verici bir şekilde ölçüyü kaçırdığımız bu muazzam uyuşturucunun bedelini ödeyecektik. Neyle? Bu kelimeyi daha önce de “ümitsizlik” kelimesiyle bağlantılı olarak zikrettim. Tekrarlamayacağım. Yukarıda, epeyce yukarılarda harflerin üzerine acınası bir şekilde basarak yazdım; aynı ürkünçlüğe ikinci kez katlanılmaz.</p>
			
			<hr/>

			<p>Üç yıldız işareti, okurun gözleri ve duyguları açısından dinlendirici olabilir; yeni bir başlangıcı belirtmenin yolu her zaman bir Romen rakamı olmak zorunda değil. Önünüzdeki, Adrian’ın artık hayatta olmadığı zamanları konu alan gezintiye özel bir ana bölüm karakteri veremezdim. Baskıya ilişkin olarak bu noktayı açıklığa kavuşturduktan sonra, bu bölümü Adrian’ın, Leipzig’teki yıllarına dair biraz daha bilgi vererek tamamlayacağım; böyle yapsam bile, bunun bölüm olarak heterojen unsurlardan oluşmuş bir bütünlük göstermediğini de görmezden gelemem. Bundan önceki bölümde de de durumun daha iyi olmadığını söylemem yeterli olur sanırım. Buraya kadar dile getirdiklerimi şöyle geriye dönüp bir okuyorum; Adrian’ın dramatik heveslerine, planlarına, bestelediği ilk şarkılarına, ayrı kaldığımız süre içinde edinmiş olduğu acılı tarzına değinmiş, Shakespeare komedisinin baştan çıkarıcı güzelliklerine, Leverkühn’ün yabancı dildeki şiirleri bestelemesine, çekingen kozmopolitliğine; buna ek olarak Bohem kulübü Café Central, onun uzantısı olarak da, Rüdiger Schildknapp’ın, tartışılacak ölçüde geniş tuttuğum portresine yer vermişiz – bu durumda, haklı olarak bu kadar karışık öğenin bir bölüm bütünlüğü oluşturup oluşturamayacağını soruyorum kendime. Akmakta olan bu bölümde kaçınılmaz olarak üç yıldızdan yararlanıp okura, Leverkühn’ün Leipzig’teki hayatından geri kalan bazı önemli olayları, bu kitabı yazmamı zorunlu kılan durumlara bağlamak üzere bir sapma yaptığımı açıklamalıyım. Bu, başarılı bir kompozisyon sayılmaz. Ama bu işin ta başında meseleye pek hâkim olamamaktan, kurallara çok uygun bir yapı kuramamaktan dolayı sorumlu tutulamayacağımı belirttiğimi hatırlıyorum. Mazeretim o zamandan beri değişmedi; zira konuyla fazla içli dışlıyım; ilerlemiş yaşım ve kurallara bağlı kalmama rahatlığım bile, elimi sağlam ve sakin bir şekilde kullanmama izin vermiyor; genel olarak çelişki, yani konu ile onu kaleme alan kişi arasındaki mesafe yetersiz kalıyor. Defalarca belirttiğim gibi, üzerinde çalıştığım hayat, bana kendiminkinden daha yakındı; daha değerli, daha heyecan vericiydi. Yakın olan, heyecan veren, kendine özgü olan, “malzeme” değil, <em>kişi</em>; kişinin kendisi – işte bu nedenle sanatkârane bir planlama yapamıyorum. Sanatın ciddiyetini inkâr etmek haddim değil; ama konu bu şekilde öne çıkınca sanatın hükmü kalmıyor, sanat yapılamazmış gibi oluyor adeta. Sadece tekrarlamakla yetineceğim; bu kitaptaki paragraflar ve de üç yıldız işaretleri, okurun gözleri düşünülerek gösterilmiş kolaylıklardır. Bana kalsa, tamamını bir kerede, bir solukta, kesip bölmeden, satırbaşı, paragraf filan yapmadan dümdüz yazıp giderdim. Ama böyle düşüncesizce bir basımı dünya âlemin gözüne sunmaya cesaret edemem. </p>
			
			<hr/>

			<p>Leipzig’te Adrian’la bir yıl geçirdikten sonra, onun diğer dört yılını nasıl yaşadığını da öğrenmiş oldum. Yaşam tarzındaki bana çoğu kez donukluk gibi gelen tutuculuk, sıkıntı verici olabilirdi. Mektubunda “hiçbir şeyden haberi olmama” arzusundan, Chopin’in maceralardan kaçınma duygusuna karşı beslediği sempatiden söz etmesi boşuna değildi. O da, bir şeylerden haberi olmasın, bir şey görmesin, aslında, bir şey yaşamasın istiyordu; bir değişiklik olsun, yeni izlenimler edinsin, kendini dağıtsın, dinlensin gibi sözlerin dıştan bakan, buyurgan anlamlarıyla hiç ilgilenmiyordu. Özellikle de dinlence kavramıyla. Ne için olduğunu bilmeden dinlenen, güneşte esmerleşen ve zindeliğini kazanan insanlarla sürekli alay ediyordu. “Dinlenmek,” diyordu, “buna ihtiyacı olmayan inanlara göre bir şeydir.” Bir şeyler görmek, kaydetmek, kültür edinmek için seyahat etmek de onun gözünde bir anlam taşımıyordu. Göz zevkini küçümsüyordu; kulağa karşı ne denli duyarlıysa gözlerini görsel sanatlarla eğitmek ona o denli sıkıcı geliyordu. Göz insanı, kulak insanı gibi bir ayırımla ilgili olarak değerlendirilecek olsa, inkâr edilemez ve tartışılmaz şekilde, ikinci türden sayılırdı. Bana kalırsa, ben onun bu sınıflandırmasını asla dürüstçe ve geçerli saymadım, onun da şahsen göz açısından tümden ilgisiz ve isteksiz olduğuna ikna olmadım. Gerçi Goethe de, müziğin insanın doğasında bulunan, içsel bir şey olduğunu, dışarıdan önemli ölçüde beslenmediğini, hayattan edinilecek deneyimlere gereksinimi olmadığını söylemişti. Ama içe doğru öyle bir bakış vardır ki, insana bambaşka bir görüş kazandırır; salt görür olmaktan çok daha fazlasını kapsar. Kaldı ki, insan gözlerine karşı, gözlerin parlayışına karşı bir duyarlılığı olan Leverkühn gibi bir insanın, dünyanın bu organla algılandığını reddetmesinde gerçekten de bir tutarsızlık var. Adrian’ın siyah ve mavi gözlerin büyüsüne olan duyarlığını, hatta zaafını kanıtlamak için Marie Godeau, Rudi Schwerdtfeger ile Nepomuk Schneidewein’ın adlarını anmam yeterlidir – bu arada okurumu şimdilik ne anlama geldiğini hiçbir şekilde bilemediği, gözünde canlandıramadığı, hayat kazanmalarına henüz çok vakit olan birtakım isimlerle bombardıman ettiğimin elbette farkındayım; bu, onların kendiliğinden ağzımda dökülüvermesiyle açıklanacak, kaba bir hata. Elbette kendiliğinden dökülüvermesinin ne anlama geldiği de sorulabilir. Bu isimleri zamansız, baskı altında kalarak, içini doldurmaksızın verdiğimin ben de pekâlâ bilincindeyim.</p>
			<p>Adrian’ın ille de yolculuk olsun diye yapılmamış olan Graz yolculuğu, hayatının tekdüzeliği içinde kısa bir molaydı. Bir diğer ara ise Schildknapp’la birlikte deniz kıyısına doğru çıktığı, ürünü, tek bölümlük senfonik bir eser olan yolculuğuydu. Bu istisnai durumların bir de üçüncüsü vardı ki, o da, Basel Martin Kilisesi’nin oda korosunun düzenlediği, dinsel barok müziği konserinde org partisyonlarını çalacak olan müzik hocası Kretzschmar’ın eşliğinde Basel’a yaptığı yolculuktu. Monteverdi’nin <em>Magnificat</em> adlı eserini, Frescobaldi’nin org etütlerini, Carissimi’nin bir oratoryosunu ve Buxtehude’nin bir kantatını dinlemişti orada – bu <em>musica reservata</em><a class="si-noteref epub-type_noteref" href="#f79" id="backref_79">79</a>, Leverkühn üzerinde kendini kaybettirecek denli bir etki yarattı. Flamanların konstrüktivizmiyle, İncil’in sözlerini şaşılası insanca bir özgürlük içinde, çok etkileyici, cesur bir ifadeyle işlemişler, çekinmeksizin hareketlerle süsleyerek yorumlamışlardı – bu konserin etkisi o kadar büyük ve o kadar kalıcı oldu ki, uzun süre Monteverdi’nin müzikte yarattığı bu modernliğe, hareketli canlandırmalara, vurgulu ritimlere, tonlamadaki kıvraklıklara, heyecan verici figürlere, ezginin akışında belli partilerin üçlü ve altılı paralellerle güçlendirilmesine, kadans hareketlerine, yükselişlere, araya sıkıştırılmış öykünmelere, artırılmış aralıklara, çarpıcı genel eslere, kararlı <em>ostinato</em>’lara<a class="si-noteref epub-type_noteref" href="#f80" id="backref_80">80</a>, ölçü tekrarlarına; bütün bunlara hem mektuplarında hem de konuşmalarında uzun uzadıya yer verdi. Leipzig Kütüphanesi’nde oturup Carissimi’nin <em>Yeftah</em><a class="si-noteref epub-type_noteref" href="#f81" id="backref_81">81</a> ve Schütz’ ün <em>Davud’un Mezmurları</em> eserlerini bol bol etüt etti. İleride bu yarı dinsel müziğin de, madrigallerin de etkilerini stilize edilmiş olarak <em>Vahiy</em>’de ve <em>Doktor Faustus</em>’ta görmek mümkün olacaktı. Eserlerinde kendini en aşırı uçlara uzanarak ifade etme arzusu ile Flaman çizginin entelektüel katı düzen tutkusu bir arada egemen olacaktı... Başka sözcüklerle ifade edersek, eserlerinde sıcak ile soğuk hep bir aradaydı; bazı dâhiyane anlarda bunların ikisi birbirine geçiyor, duygulu, dokunaklı, etkili yerler keskin kontrpuanlarla belirtilirken, nesnel olması gereken yerler ise adeta duygularla yanıp tutuşuyordu. Öyle ki yapıtları insanda alev alev yanan bir yapı etkisi yaratıyordu. Bu bana şeytani bir şeyler çağrıştırıyor, söylenceye göre Köln Katedrali’nin inşaatı sırasında bir adamın tereddütte kalan mimara, toprağa çizdiği ateşten çatlağı hatırlatıyordu. </p>
			<p>Adrian’ın İsviçre yolculuğu ile daha önceleri Sylt’e yaptığı gezi arasında şöyle bir ilişki vardı: Kültürel açıdan sınırsız ölçüde hareketli olan bu küçük ülkede bir kompozitörler birliği vardır; etkinlikleri arasında orkestra okuma provaları yer alır – bu, şu anlama gelir; yönetim, bir jüri oluşturarak genç bestecilerin eserlerine ülkenin senfoni orkestrası ve onun şefi tarafından, halka açık olmayan, sadece meslektaşların katılmasına izin verilen bir prova seslendirilmesi sağlar, böylece onların kendi eserlerini dinlemelerine, deneyim kazanmalarına ve düş güçlerini gerçek seslerle beslemelerine olanak verir. Cenevre’de, Orchestre de la Suisse Romande tarafından gerçekleştirilecek olan böyle bir seslendirme provası, Basel’deki konserle neredeyse aynı zamana denk gelmişti. Wendell Kretzschmar, ilişkilerini kullanarak Adrian’ın <em>Denizin Yakamozları</em>’nı, genç bir Alman bestecisinin eseri olarak istisnai bir biçimde programa aldırmıştı. Bu Adrian için tam anlamıyla bir sürprizdi. Kretzschmar, azizlik olsun diye konuyu karanlıkta bırakmıştı; yorum provalarını izlemek üzere hocasıyla birlikte Basel’dan Cenevre’ye giderken bile hâlâ bir şeyden haberi yoktu. Şef Ansermet’in bagetini sallamasıyla birlikte, ansızın “Kanal tedavisi” diye nitelendirdiği bestesinin notaları işitildi. Kendisinin pek ciddiye almadığı, bestelerken bile önemsemediği, geceye özgü pırıltılar taşıyan bu empresyonist parçanın kritik seslendirilişi esnasında Adrian ateş üstünde oturur gibi oldu. Dinleyenlerin huzuruna, kendi içinde aşmış olduğu, artık inanmadığı bir çalışmasıyla çıkmak, bir sanatçı için tuhaf bir işkence olmalıydı. Tanrı’ya şükür ki bu tür temsilerde, beğenildiği ya da beğenilmediği konusunda bir tepki vermek söz konusu değildi. Yine de Fransızca ve Almanca olarak bazı özel övgüler, yergiler ve eleştiriler aldı, kusurlarını gösterenler, tavsiyede bulunanlar oldu; beğenenlere de beğenmeyenlere de itiraz etmedi. Aslında genel olarak hiç kimsenin dediğine katılmadı. Kretzschmar’la birlikte yaklaşık bir hafta on gün kadar Cenevre, Basel ve Zürich’te kaldı. Sanatçı çevreleriyle kısa süreli ilişkileri oldu. Oralılar, onunla tanışmaktan büyük bir memnuniyet duymadılar – zira onunla ne yapacaklarını bilmiyorlardı; özellikle de, teklifsizliğe, konuşkanlığa ve arkadaşça cömertliğe özen gösterenler... Orada burada, onun çekingenliğine, ıssızlığına, zor kişiliğine anlayışla yaklaşıp bundan etkilenenler de çıkmış olabilir – böyle olmuş olabileceğini biliyorum; bu çok açık. Tecrübelerime göre, İsviçre’de acı konusunda belli bir duyarlık, bir anlayış vardır; nedenleri, kentlerinin eskilere dayanan kentsoyluluğuna bağlı olarak diğer yerlerden, hatta kültür bakımından gelişmiş entelektüel Paris’te olduğundan daha iyi bilinir. Bu sanki gizli bir temas noktası oluşturur. – Öte yandan içedönük İsviçrelinin Alman Reich’ı vatandaşına karşı duyduğu güvensizlik, burada istisnai bir durum olarak bir Alman’ın dünyaya karşı olan güvensizliğiyle karşı karşıya gelmişti. Kulağa tuhaf gelse de, devasa şehirleriyle güçlü Alman Reich’ı, uzaktakileri değil, bu küçük yakın komşuyu, “dünya, el âlem” olarak telakki eder – bunun doğruluk açısından tartışılmaz bir yanı vardır. İsviçre tarafsızlığı, çokdilliliği, Fransız etkisinde kalmışlığı, esen Batı havasıyla küçüklüğüne rağmen gerçekten de ziyadesiyle “dünya” sayılır; “enternasyonal” sözcüğünün nicedir küfür sayıldığı, karanlık bir taşralılığın atmosferi bozup nefes alınamaz kıldığı Kuzey’in politik bloku karşısında, çok daha Avrupalı bir zemindir. Adrian’ın içdünyasına egemen olan kozmopolitlikten söz etmiştim. Fakat bir Alman’ın dünya vatandaşı olmaktan anladığı, dünyaya açık olmaktan daima biraz farklıdır; arkadaşım da kendini monden olmaktan uzak sayan, kabul görmeme endişesi taşıyan biridir. Leipzig’e Kretzschmar’dan birkaç gün kadar önce döndü; kesinlikle yine dünyayı içinde barındıran ama dünyanın, ev sahibi değil, misafir olduğu kendi kentine – gülünç bir dil konuşulan, arzularıyla kibrinin ilk kez karşı karşıya gelmiş olduğu bu şehre. Dünyadan hiç beklemediği, derin bir sarsıntı, çok derin anlamlar taşıyan bir deneyimdi bu yaşadığı; eğer her şeyi olduğu gibi görebilmişsem bu deneyim, onun dünyaya karşı duyduğu çekingenliği büyük ölçüde pekiştirmişti. </p>
			<p>Adrian, Leipzig’te geçirdiği dört buçuk yıl boyunca, hep Collegium Beatae Virginis yakınında, Peters Caddesi’ndeki iki odalı evinde kaldı; orada da o “sihirli kare”yi küçük piyanosunun üzerine asmıştı. Felsefe ve müzik tarihi derslerine katılıyor, okuyor, kütüphanede araştırmalar yapıyor ve bestelerini eleştirmesi için Kretzschmar’a götürüyordu. Piyano parçaları, yaylı çalgılar orkestrası için bir konçerto, flüt, klarnet, bassetthorn ve fagot için bir dörtlü – bu saydıklarım sadece bildiğim ve elimde bulunan hiç seslendirilmemiş parçaları... Kretzschmar’ın yaptığı, ona zayıf olduğu yerleri göstermek, tempo konusunda düzeltmeler yapmak, durgun görünen ritmini canlandırmak ve temasına etkileyici bir görünüm kazandırması için tavsiyelerde bulunmaktan ibaretti. Ortalama, dipte eriyecekmiş gibi bir sesle başlamasını, aşağıya doğru inerek onu basa dönüştürmesini, hareket etmek yerine orada kalmasını salık veriyordu. Dıştan bakınca her şeyi bir arada tutan, organik olarak kendini ele vermeyen, kompozisyonun doğal akışını bozmayan geçiş noktalarına parmak basıyordu sadece. Söyledikleri aslında öğrencisinin kendi sanat anlayışıyla kendi kendine söyleyebileceği, söylemiş bulunduğu şeylerdi. Bir öğretmen, aslında öğrencisinin kişiliğe bürünmüş vicdanıdır; onun kuşkularını pekiştirir, hoşnutsuz olduğu noktaları dile getirir, düzeltme arzusunu kamçılar. Adrian gibi bir öğrencinin aslında bir düzeltmene de, bir ustaya da ihtiyacı yoktur. Zaten bildiği şeyleri söylemesi için, kasten henüz tamamlamadığı çalışmalarını getiriyordu Kretzschmar’a; maksadı, hocasının, kendisininkiyle tümüyle örtüşen “sanat anlayışı”nın keyfini çıkarmaktı –aslında vurguyu, bu tamlamanın, sözcük kümesinin ikinci öğesine yapmak gerekir– zira bir eserin anafikrinin savunucusu, sözcüsü, ağırlıkla bu öğedir; bu, eserin değil, daha çok onun üzerinde çalışma yönteminin <em>anlayışıdır</em>. Çalışmanın maddi ve armonik yapısının içinde bulunan ruha; eserin birliğini, organik bütünlüğünü sağlayan, aslında yapılanın bir sanat üretimi olduğu göz önünde tutulursa, hiç de doğal olmayan yapısına, daha başından beri var olmayan bir doğal akış kazandıran, çatlakları yapıştıran, delikleri tıkayan bir düzenleyicidir bu; kısacası, esere dolaylı olduğu halde dolaysızmış, organikmiş gibi bir etki veren bu düzenleyiciye vurgu yapmak gerekir... Bir eserde görünüş çok hâkimdir. Hatta daha da ileri gidilerek eserin tümünün görünüşten ibaret olduğu söylenebilir. Her eser kendini, yapma yani üretme olmadığına, bilakis kendiliğinden oluşmuş tıpkı Pallas Athena’ nın, Zeus’un kafasından süslenmiş püslenmiş, parlak silahlarla donanmış olarak doğduğuna inandırmaya kalkışacak kadar hırslıdır. Ama bu bir kandırmacadır. Hiçbir eser, böyle kendiliğinden oluşmaz. Ortaya çıkacak görünüşü elde etmenin yolu, çalışmaktan, sanat çalışmasından geçer – toplumsal koşullarımızda tam anlamıyla bir belirsizlik, bir sorunsallık ve uyumsuzluk hüküm sürdüğü, görünürde en güzel olan şeylerin, tam da en güzellerinin <em>yalan</em> olduğu bir günde, bilinç düzeyimizin, idrakimizin, gerçeklik duygumuzun vardığı bu noktada, böylesi bir oyunu, yani özellikle de sanat eserinin gerçekten de kendi kendine, yeterli, uyumlu bir bütün oluşturduğunu ciddiye almaya mantıken izin verip vermeyeceği sorgulanabilir.</p>
			<p>Bu tür sorular sorulabilir, diyorum; aslında Adrian’ın bu konulardaki asla yanıltılamayacak olan keskin görüşü ya da keskin duyuşu diyelim, bana böyle sorular sormayı öğretti. Onun konuşurken ortaya attığı bu türden görüşlere, çıkışlara benim iyi niyetli yaklaşımlarım içinde eskiden beri yer yoktu; bunlar bana acı veriyordu – kendi iyi niyetimi yaraladıkları için değil, onun yüzünden, onun adına acı, sıkıntı veriyor, ürkütüyordu. Çünkü yeteneklerinin gelişmesiyle birlikte varlığının felç edici bir zorlamayla yüklendiğini hissediyordum. </p>
			<p>“Eser mi! Bu bir sahtekârlık,” diyordu. “Bu, kentsoylunun olmasını istediği gibi bir şey! Hakikate, ciddiyete aykırı bir şey bu! Hakiki ve ciddi olan tek şey en kısa, en üst düzeyde kalıcı olan müzikal andır...”</p>
			<p>Bu beni nasıl olur da kaygılandırmazdı ki; zira onun bir eser yaratma şevki içinde olduğunu, bir opera bestelemeyi planlamakta olduğunu biliyordum. </p>
			<p>“Zevahir ve oyun, günümüzde sanatın vicdanını karşılarına aldılar. Sanat artık zevahir ve oyun olmak istemiyor! İdrak, bilgi olmak istiyor.”</p>
			<p>Ama bu noktada onun tanımıyla örtüşmeyen bir şey var; nasıl örtüşsün ki? Sanat nasıl olacak da bilgi olarak algı olarak yaşamını sürdürecek? Onun, Halle’deyken sıradan şeylerin alanının genişlemesine ilişkin olarak Kretzschmar’a yazdıklarını hatırlıyorum. O, bunlara bakarak öğrencisinin, misyonuna karşı duyduğu inancın sarsılmasına izin vermek istememişti. Ama bu yeni söylemleri, zevahir ve oyun üzerine söyledikleri, yani biçimin kendine yönelik varsayımları, sanatı tümden boğmaya yönelmiş sıradanlığın alanının genişlemesinin asla izin vermeyeceğine işaret ediyordu. Derin bir endişeyle kendi kendime soruyordum; sanatı kurtarmak, yeniden fethetmek ve alaya alınan masumiyetini yeniden kazandırarak yoksun kaldığı idrak, anlayış, bilgi durumuna kavuşturacak bir eser ortaya çıkarmak, için nasıl bir gayret, hangi entelektüel trükler, hangi dolaylı yollar ve nasıl bir ironi gerekiyordu. </p>
			<p>Zavallı arkadaşım günün birinde, daha çok gecenin birinde, diyebiliriz, ürkütücü bir ağızdan, dehşet verici bir yardımcıdan, bu konuda daha kesin bilgiler alacaktı. Buna dair bir belge var elimde; yeri geldiği zaman sizinle paylaşacağım. Bu belge, Adrian’ın o zaman bana içgüdüsel olarak korku salan ifadelerine bir açıklık getirmiş, netlik kazandırmıştı. Yukarıda “alaya alınan masumiyet” diye söz etiğim şey, eserlerinde baştan beri, kendine özgü bir şekilde sıklıkla hissedilir. Çalışmalarında, son derece gelişmiş bir müzik düzeyinde, aşırı gerilimlerin, “sıradanlık”ların oluşturduğu bir arka plan vardır – elbette duygusal anlamda ya da kıvrak bir zarafet içinde değil, daha ziyade, teknik bir ilkellik, bir naiflik, ya da sahte bir naiflikte. Üstat Kretzschmar bu sıradışı, pek alışılmadık nitelikteki yetiştirmesini, bıyık altından gülerek hoş karşılardı. Elbette bunları, öyle demek gerekirse, birinci dereceden naiflikler olarak kabul etmiyor, tadına bakılan yeni bir şeyler olmanın ötesinde, bir şeylerin başlangıç aşamasında bulunmanın verdiği cesaret olarak değerlendiriyordu. Bütün bunlar bana kekeme dostumuzun bir zamanlar, müziğin gelişimi, onu oluşturan öğelerin kutsanması konusunda öğrettiklerini hatırlattı. Aynı zamanda, Buchel’deki ıhlamur ağacını, ahır bakıcısı kızın, ikinci ses, diye bağırışını ve ince çocuk seslerimizle söylediğimiz kanonları getirdi aklıma. Bu küçük eserin sadeliğini nota örnekleri olmaksızın ona anlam verecek mesleki bir titizlikte betimlemek kolay değil. Bestenin içinde sürekli, üst sesi <em>la</em> olan bir <em>fa </em>majör akor hissediliyordu. Bir an sanki aklına esmiş gibi (<em>re</em> bemol ya da) <em>do</em> diyeze yükseliyor, ezgi yarım seslik bir yürüyüşle geri gidiyor, <em>re </em>majör dominant olarak devam ediyordu. Bundan sonra da, bir<em> fa</em> geçiş notasıyla akor yeniden<em> la </em>majöre dönüşüyordu. Bu pek fazla bir şey ifade etmeyen ilkel armoniye bir derinlik kazandırıyor, <em>fa</em>’ya, <em>do</em> diyez ya da <em>re </em>bemolden bir geçişle, <em>re</em> majör akora öylesine gösterişli bir anlam yüklüyordu ki, figür, sanki bir istihza ya da ilkelliğe övgü gibi bir nitelik kazanıyor, geleneksel müziğin düzenlenmiş sistematiğini hem doğrudan hem de anıları çağrıştırarak ironize etmiş oluyordu. </p>
			<p>Bu bölümü kapatmadan birkaç sözle değinmek istediğim on üç <em>Brentano Şarkıları</em>’nda da aynı şeyler tekrarlanır; buna tam bir örnek verecek olursak, o hayran olunası “Akşam Şarkısı”ndan alacağımız son dizeleri gösterebiliriz. </p>
			
			<p class="stanza">
				<span>Beni saran gecenin içinden</span>
				<span>Işığı görünür seslerin.</span>
			</p>
			
			<p class="margin">Adrian’ın Leipzig yılları boyunca hararetle şarkı bestelemeyi sürdürmesi, müzikle sözün bu şiirli birlikteliğini, kesinlikle aklına koyduğu dramatik besteler için bir hazırlık olarak görmesindendi. Ama bu aynı zamanda aklını kurcalayan, tek tek eserler dışında müziğin kaderi ve tarihsel durumuyla ilgili kaygılarıyla da ilgiliydi. Formun, zevahir ve oyundan ibaret olduğu yolunda şüpheleri vardı – böyle olunca da <em>lied</em>’in, küçük ve lirik formu, ona en kabul edilir, en ciddi ve en hakiki biçim olarak görünüyor, kuramsal olarak sıkıştırılmış ve kısa olmak zorunluluğu nedeniyle ona ehven geliyordu. Bu arada, bu şarkılardan sadece birkaçı, örneğin harf sembollü “<em>Ey Sevgili Kız</em>”, “<em>İlahi</em>”, “<em>Neşeli Çalgıcılar</em>”, “<em>Avcı ile Çoban</em>” gibi şarkılar ve diğerleri ona yetmiyor, hepsini birden, bir bütün olarak, tek bir esermiş gibi değerlendirilmesini, onlara öyle davranılmasını istiyordu. Hepsi belli bir biçem kavramından, temel bir sesten, şaşılacak ölçüde yüce, derin düşler içinde bir şair ruhundan, ortak bir duyarlıktan doğmuşlardı. Bu yüzden de parçaların teker teker icra edilmesini asla istemiyor, “giriş” bölümünün,</p>
			
			<p class="stanza">
				<span>“Ey, yıldızlarla çiçekler, ruh ile esvap, </span>
				<span>Aşk, acı ve zaman ve de sonsuzluk!” </span>
			</p>
			
			<p class="margin no-indent">diyen hayalet gibi son dizelerinden, son bölümün kasvetli bir zırha bürünmüş o heybetli kapanış parçasına kadar bu böyle gidiyordu. “Birini tanıyorum ben... Ölüm derler ona.” Bu, hayatı boyunca eserin sahnelenmesi için çok büyük bir sakınca oluşturdu. Özellikle de şarkılardan, beş ses için yazılmış olan, “Neşeli Şarkıcılar” adlı biri; anne, kız çocuk, iki ağabey ve “küçükken bacağını kıran” oğlan çocuk için yazılanı... Demetin dördüncü parçasını oluşturan şarkıda alto, soprano, bariton, tenor ve bir çocuk sesi, kısmen birlikte, kısmen tek tek, bazen iki erkek kardeşin düetinde olduğu gibi iki ses olarak söylüyordu. Bu, Adrian’ın orkestraya uyarladığı ilk parçaydı. Daha doğrusu, doğrudan yaylılar, ahşap nefesliler ve vurmalılardan oluşan küçük bir orkestra için yazdığı ilk çalışmasıydı. Zira bu ilginç şiirde, bol bol düdüklerden, tamburinden, zillerden ve köslerden, neşeli keman trillerinden söz ediliyordu. “İnsan gözü görmese de” küçük bir grup gece vakti odalarındaki âşıkları, sarhoş konukları, büyülenmiş yalnız kızı peşinden sürüklüyordu. Bu parçanın ruhu, tarzı, hayaletimsi, panayır şarkıcısı halli, aynı zamanda sevimli ve acılı havası eşsizdir. Yine de çoğu kendiliğinden müziği davet eden bu on üç şiirin kelime anlamıyla müziği davet ettikleri, onunla bütünlendikleri konusunda tereddütlerim var. </p>
			<p>Bu şarkılardan biri, “<em>Yılan Aşçısı Büyükanne</em>”; bir diğeri de şu “<em>Maria Neredeydin, Odama Neden Gelmedin?</em>” şarkısıydı. Yedi kez tekrarlanan “Ah yandım sevgili annem, yandım ki ne yandım” bölümü, Alman halk şarkılarının en acılı, endişeli, en korkulu yanını inanılmaz bir sanat anlayışıyla hissettiriyordu. Zira bu bilgiç, gerçekçi ve ukala müzik, sürekli halk müziğine özgü bir şekilde acıları deşiyordu. Ama hâlâ tamamlanmış sayılmazdı; hem oradaydı hem değildi; kulağa kopuk kopuk geliyordu. Kulağa geliyor ama beslenmeye çalıştığı, kendine yabancı bu müzikal üslubun ruhu içinde yeniden kayboluyordu. Bu, çok çarpıcı bir sanat durumuydu ve kültürel açıdan bakılırsa, bir çelişkiden başka bir şey değildi; doğal sürecindeki gelişme, bir anda bir dönüşüm gösteriyor, içindeki temel öğeler inceliyor, manen gelişiyor, sonra da kendini bunların en doğal haliymiş gibi göstererek sadeliği geri kazanmaya çalışıyordu sanki. </p>
			
			<p class="stanza">
				<span>Essin yıldızların</span>
				<span>Kutsal ruhu</span>
				<span>Essin sessizce uzaklardan </span>
				<span>Ta bana kadar.</span>
			</p>

			<p class="margin">Bu da, içinde ruhların altın sandallarla Cennet’in denizlerinde dolaştığı başka bir parçaya ait, kozmik ozonun pırıltılı şarkılarının, mekân içinde handiyse yitip gitmiş sesi olarak dalgalanmasıydı. </p>
			
			<p class="stanza">
				<span>Her şey dostça, iyilikle bağlı, </span>
				<span>Teselli vererek, yas tutarak uzatmakta elini,</span>
				<span>Karanlıklarla yaralanmışsa da ışıklar, </span>
				<span>Her şey ta derinden bağlı birbirine sonsuza kadar.</span>
			</p>
			
			<p class="margin">Edebiyatın tümünde söz ve müziğin birbirini bulması, birbirini buradaki gibi desteklemesi elbette çok nadir rastlanan bir şeydir. Burada müzik, bakışlarını kendine çeviriyor, kendine bakıyor. Seslerin teselli vererek, birlikte yas tutarak birbirine böylesine el uzatması, her şeyin birbirini dönüştürerek, birbirine yaklaşarak birbiriyle örülmesi düğümlenmesi – işte hepsi budur. Ve de Adrian Leverkühn bu işin genç ustasıdır.</p>
			<p>Kretzschmar, Lübeck Şehir Tiyatrosu’na orkestra şefi olarak atanıp Leipzig’ten ayrılmadan önce <em>Brentano Şarkıları</em>’nın basımıyla ilgilendi. Mainz’taki Schott, onları komisyona sevk etti; bu demek oluyordu ki, Adrian, Kretzschmar ve benim desteğimle (buna ikimiz de katılmıştık,) basım masraflarını üstlenerek telif hakkını alacak, komisyoncuya da kazancından net %20, hisse verecekti. Piyano nüshasının basımıyla çok yakından ilgilendi, pürüzlü, saten gibi parlak olmayan çeyrek forma boyutunda bir kâğıda basılmasına özen gösterdi; geniş bir kenar boşluğu bırakılacak, notalar fazla sıkışmayacaktı. Buna ek olarak konser ve toplantılarda icra edilmesi halinde, müellifin onayının alınması ve on üç parçanın tümünün birlikte çalınacağına dair önceden bir uyarı yapılması konusunda ısrarcı oldu. Bu madde, fazla iddialı bulundu ve müziğin fazla cüretkâr olmasının yanı sıra, <em>lied</em>’lerin çalınmasını zorlaştıran bir etken oldu. 1922 yılında, Zürich konser salonunda, Adrian’ın bulunmadığı ama benim katıldığım, üstün başarılı Doktor Volkmar Andreae’nin yönetimindeki bir konserde seslendirildi. “<em>Neşeli Çalgıcılar</em>”daki küçük yaşta bacağı kırılmış oğlanı, gerçekten de topal, koltuk değnekleriyle yürüyen, çanlar kadar berrak, tarif edilemez bir şekilde içe işleyen sesiyle Jakop Nägli, adında bir çocuk seslendirdi. </p>
			<p>Ayrıca, bu vesileyle naçizane ifade edeyim ki, Adrian’ ın çalışmasını dayandırdığı Clemens Brentano şiirlerinin o güzel orijinal baskısı da, benim ona bir hediyemdi. Kitabı, Naumburg’dan Leipzig’e gelirken beraberimde getirmiştim. Elbette o on üç şiirin seçimi ona aitti; benim hiçbir dahlim olmamıştı. Yalnız şu kadarını söyleyebilirim ki, seçtiği her bir parça, benim de beklentilerime uygundu. – Okur bunun münasip bir hediye olmadığını düşünebilir, zira bütün bu çocuksu halk ezgilerinin, bu romantiğin elinde hayli bozulup dilsel hezeyanlara –haydi öyle demeyelim de– hayaletimsi bir hale dönüşmesinin, benim edebimle, terbiyemle bağdaşmayacağını düşünebilir. Buna, beni bu hediyeyi vermeye zorlayan tek şey müzikti, diye yanıt vereceğim – müzik, bu dizelerin arasında usulca uyuklayan, bu işle görevli bir elin küçücük bir dokunuşuyla uyanacak olan müzik... </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f78"><a class="si-backref" href="#backref_78">78</a><span class="si-text">. Shakespeare’in <em>Hamlet</em>’indeki kral. (Y.N.)</span></div>
				<div class="si-footnote html5_aside epub-type_footnote" id="f79"><a class="si-backref" href="#backref_79">79</a><span class="si-text">. (Lat.) Gizli kalmış müzik. 16. ve 17. yüzyıllarda Rönesans bestelerinin sadece seçkin müzik zevkine sahip kişiler için ayrı tutulması, saklanması. (Y.N.)</span></div>
				<div class="si-footnote html5_aside epub-type_footnote" id="f80"><a class="si-backref" href="#backref_80">80</a><span class="si-text">. (İt.) Bir bestede baştan sona tekrarlanan kısa melodi cümlesi. (Y.N.)</span></div>
				<div class="si-footnote html5_aside epub-type_footnote" id="f81"><a class="si-backref" href="#backref_81">81</a><span class="si-text">. Oratoryaya adını veren Yeftah, Eski Ahit’te “Hâkimler” kitabında geçen bir öyküde, İsrailli hâkim ya da kabile reisi olarak anılan kahramandır. (Y.N.)</span></div>
			</div>
  </body>
</html>