<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter25">
<div class="chapter html5_article">
			<h1>XXV</h1>
			<p>Bu sayfalar boyunca defalarca zikrettiğim, Adrian aramızdan ayrıldıktan sonra benim elimde kalan, çok değerli ve ürkünç bir hazine olarak koruduğum belge işte bu belgedir – şimdi sizinle paylaşacağım. Biyografisine onun kendi notlarını eklemenin yeri gelmiş bulunmakta. Kendi isteğiyle Silezyalıyla paylaşmayı tercih ettiği, ziyaretlerine gittiğim ama gönüllü olarak ona yeniden sırt çevirdiğim o sığınma yerinde benim söyleyeceklerim bitiyor; bu yirmi beşinci bölümle birlikte okur artık doğrudan doğruya onunkileri dinleyecek. </p>
			<p>Bu sözler sadece ona mı ait? Önümüzde duran ikili bir konuşma. Bir başkasıyla, dehşet verici bir başkasıyla sürüyor konuşma; hem de ağırlık o başkasında olarak; bunları yazan ise taş salonunda ondan işittiklerini kayda geçiriyor sadece. Bu bir diyalog mu? Gerçekten de ikili bir konuşma mı? Buna inanmak için deli olmam gerek. Bu yüzden onun da, gördüklerini ve işittiklerini bütün ruhuyla gerçek kabul etmiş olacağına inanamıyorum; oysa o daha o esnada işitiyor, görüyordu, sonra da bunları kâğıda geçirmişti – hem de muhatabının, gerçekten var olduğunu ona kanıtlamak için gösterdiği onca acımasız, alaycı çabaya aldırmaksızın. Ama böyle bir ziyaretçi olmadıysa eğer –ki, ben burada sadece koşullara bağlı ve bir olasılık olarak bile gerçekliğini teslim etmekten endişe duyarım– bütün bu sinizmin, istihzanın, gölge oyunu kavgaların talihsizin kendi ruhundan kaynaklanmış olduğunu düşünmek çok ürkütücü. </p>
			<p>Adrian’ın elyazılarını matbaaya teslim etmeyi aklıma bile getirmediğim tahmin edilebilir. Onun, o erken yaşta karakter kazanmış, yuvarlak uçlu yazı kalemiyle yazılmış, eski zamanlara özgü büklümlü, keşiş yazısını andırdığı söylenebilecek, ufak, koyu siyah yazılarıyla doldurduğu nota kâğıtlarından, kelimesi kelimesine kendi kalemimle, kendi elyazımla aktarıyorum. Yazmak için nota kâğıtlarını kullanmıştı, çünkü anlaşılan elinde başka kâğıt yoktu, aşağıdaki, St. Agapitus Kilisesi Meydanı’ndaki bakkalda da uygun kâğıt bulamamıştı anlaşılan. Yazdığı ilk iki satır hep üst beş çizgiye, ikisi bas sisteminin yazıldığı alt beş çizgiye geliyordu; aralarında kalan beyaz boşluk da ikişer satırla doldurulmuştu. </p>
			<p>Ne vakit yazıldığına dair kesin bir zaman tespit etmek mümkün değildi; çünkü belgede hiçbir tarih belirtilmemişti. Ama eğer şahsi kanaatimin bir değeri varsa, bunlar ne bizim o dağ kasabasına yaptığımız ziyaretten sonra ne de orada bulunduğumuz süre içinde yazılmıştı. Ya o yaz, dostlarla birlikte Manardi’lerin konuğu olarak geçirdiğimiz o üç haftanın öncesinde yazılmıştı ya da bir önceki yaz. Elyazılarında yer alan olayın, bizim buluşmamızdan önce cereyan etmiş, Adrian’ın da o sıralar şimdi aktaracağım konuşmayı yapmış olduğundan eminim. Yazıya geçirmesi de, olayın hemen akabinde, muhtemelen ertesi gün olmuştur. </p>
			<p>Şimdi aktarmaya devam ediyorum – korkarım, yazarken ellerimin titremesi, harflerimin şeklinin bozulması için çalışma odamın yakınlarında yeni bazı patlamaların yaratacağı sarsıntılara hiç gerek olmayacak...</p>
			
			<p class="margin">– Neden bu kadar suskun olduğumu biliyor musun? Sadece utancımdan; insanları esirgemek istediğim için ya da topluma karşı duyduğum saygıdan dolayı susacağım. Aldığım terbiye gereği aklımı, mantığımı denetlemek konusunda sonuna kadar katı ve sağlam durmaya, hiç gevşememeye kararlıyım. Ama onu gördüm işte, nihayet, nihayet; burada salonumdaydı; beni ziyarete gelmişti. Hiç beklemediğim ama aslında uzun süredir beklediğim gibi... Onunla uzun uzadıya konuşma imkânını buldum. Bütün o süre zarfında titreyip durmamın, soğuktan mı, onun yüzünden mi olduğunu bilememenin öfkesini taşıyorum hâlâ. Soğuk mu geliyordu gerçekten, yoksa burada olduğundan emin olmam için soğukluk hissedip titrememi, o mu sağlıyordu. O buradaydı, ciddi olarak, o, ta kendisi. Zira çok kişi iyi bilir ki, hiçbir deli, kendi beyninin ürünü olan bir hayalet karşısında bu şekilde titremez; böyle bir şey karşısında daha rahat olur, onun kendini titretiyor olmasından dolayı benim gibi utanç duyup sıkılmaz. Beni karşısında korkudan ve aptallığından dolayı titreyen bir deli olmadığıma, kendisinin de beynimde yaratılmış bir hortlak olmadığına ikna etmek için bu öldürücü soğukluğu yaratıyordu. Sinsinin biri o.</p>
			<p>Neden bu kadar suskun olduğumu biliyor musun? Kendi kendime öylece susuyorum. Susarak her şeyi, bütün suskunluğumla her şeyi bu nota kâğıtlarına geçirerek susuyorum. Bu arada, bu çöldeki yoldaşım, kendisiyle birlikteyken gülebildiğim dostum, salonun uzak bir köşesinde sevdiği yabancı dili, nefret ettiği kendi diline çevirmekle meşgul. Beni beste yapıyorum sanmakta; eğer söz yazdığımı görse, Beethoven’ın de böyle yaptığını düşünürdü. </p>
			<p>Ben, acılı yaratık, gün boyu müthiş baş ağrılarıyla kuytuya çekilip yatmış, ağır vakalarda olduğu üzere birkaç kez öğürüp kusmuştum. Ama akşama doğru hiç beklemediğim bir şekilde, adeta ansızın iyileştim. Annenin getirdiği çorbayı (“<em>Poveretto!</em>”<a class="si-noteref epub-type_noteref" href="#f112" id="backref_112">112</a>) kusmadan içimde tutabildim, üzerine de kırmızı şaraptan (“<em>Bevi, bevi!</em>”) bir kadeh içtim. Kendime öylesine güvenim geldi ki, bir de sigara yaktım. Gündüzden sözleştiğimiz üzere dışarıya da çıkabilecek haldeydim aslında. Dario M. bize aşağıda, Praeneste’nin seçkin sakinlerinin devam ettiği bir kulübü göstermek, bilardo ve okuma salonları mekânlarını gezdirmek istiyordu. Bu iyi insanları kırmak istememiş, teklifini kabul etmiştik – sonunda, ağrı nöbetim tutup da affımı isteyince Schildknapp tek başına gitti.<em> Pranzo</em>’ dan bensiz ayrılıp Dario’nun yanında ayaklarını sürüyerek keyifsizce yoldan aşağıya inip tarlaların oradan yerli halkın yanına gitti. Ben de kendi başıma kaldım. </p>
			<p>Salonda tek başıma, panjurları kapalı pencerenin yanında oturmuş, önümde uzanan mekânda, lambamın ışığında Kierkegaard’ın, Mozart’ın <em>Don Juan</em>’ı üzerine yazdıklarını okuyordum. </p>
			<p>O anda, kendimi ansızın keskin bir soğuğun içinde buldum. Adeta, kış günü sıcacık odasında otururken bir anda penceresi açılıp dışarıdaki ayazla karşılaşmış gibi oldum. Ama soğuk, arkamdan, pencerenin olduğu yerden değil, önümden gelmişti. Başımı kitaptan kaldırıp salona baktım; Schildknapp’ın döndüğünü sandım. Zira artık yalnız değildim. Loşlukta, kapıya yakın, odanın yaklaşık olarak ortalarında bir yerde bulunan, sabahları kahvaltı ettiğimiz masa ve iskemlelerin yanındaki at kılı örtülü divanın üzerinde biri oturuyordu – divanın köşesinde oturmuş, bacak bacak üstüne atmıştı. Ama bu Schildknapp değildi. Başka biriydi. Ondan daha kısa boyluydu, onun kadar yapılı da değildi ve kesinlikle bir beyefendi sayılmazdı. Bu arada sürekli soğuğu hissediyordum.</p>
			<p>Ellerimle sandalyenin kolçaklarına dayanıp, “<em>Chi è costà!</em>”<a class="si-noteref epub-type_noteref" href="#f113" id="backref_113">113</a> diye bağırdım, sesim boğazımda düğümlendi; öyle ki, kitap dizlerimden yere düştü. Beriki sakin, ağır, aynı zamanda eğitimli ve burundan gelen hoş bir sesle karşılık verdi.</p>
			<p>“Almanca konuşabilirsin! Yeter ki eski zarif Almanca olsun, üstü örtülü ve cilalı olmasın, ben anlarım. Bu, tam da benim sevdiğim dil. Bazen sadece Almancadan anlarım zaten. Paltonu, şapkanı ve atkını al. Soğuk gelecek sana. Gevezelik edeceksin soğuk almayasın.”</p>
			<p>“Kimdir bu benimle ‘sen’ diye konuşan, kimdir?” diyebildim.</p>
			<p>“Ben,” dedi. “İzninle, ben. Ah, diyorsun ki, çocukken oyun oynadığın, sana küçük adınla hitap eden ama senin öyle karşılık vermediğin en yakın arkadaşın dışında kimseye, o neşeli arkadaşınla, o centilmenle bile ‘sen’ diye konuşmazsın. Bunu böyle kabul edelim. Ama bizim aramızdaki ‘sen’ denebilecek bir ilişki. Tamam mı? Şimdi, üzerine seni sıcak tutacak bir şeyler giy!”</p>
			<p>Yarım ışıkta gözlerimi dikip öfkeyle gözlerine bakıyorum. Şeklen çelimsiz, Schildknapp’tan hatta benden de kısa, kafasına kulağına kadar inen spor bir bere geçirmiş ama şakağından kızıl saçları görünüyor; kızarık gözlerinin kızıl kirpikleri var, suratı peynir gibi, burnunun ucu hafif eğri; enine çizgili triko kazağının üzerine kareli bir ceket giymiş, kısa kollarından küt parmaklı elleri görünüyor; itici derecede üstüne sıkı oturan bir pantolon, sarı, artık boyanamayacak kadar yıpranmış ayakkabılar... Bir <em>strizzi, </em>bir muhabbet tellalı. Sesiyle, diksiyonuyla da bir tiyatro oyuncusu...</p>
			<p>“Tamam mı?” diye üsteliyor.</p>
			<p>“Her şeyden önce şunu bilmek isterim ki,” diyorum titreyen sesime hâkim olmaya çalışarak, “kimdir bu, buraya girip yanıma gelme hakkını kendinde gören? Kimdir?”</p>
			<p>“Her şeyden önce,” diye tekrarlıyor, “her şeyden önce hiç de fena sayılmazsın. Ama beklemediğini, istemediğini düşündüğün türden ziyaretlere karşı aşırı duyarlısın. Seninle arkadaşlık etmeye, müzik çevreciklerinde karşılaştığın gibi iltifat etmeye gelmedim. Bilakis seninle iş konuşmaya geldim. Eşyalarını alacak mısın? Bu öyle diş takırtıları arasında sürdürülecek bir konuşma değil.”</p>
			<p>Gözlerimi üzerinden ayırmadan birkaç saniye daha oturdum. Ondan doğru gelen ayaz beni zorluyor, iliklerime işliyordu; hafif giysilerimin içinde kendimi korunaksız ve çıplak hissettim. Sonunda mecbur kaldım, ayağa kalkıp yatak odamın bulunduğu soldaki en yakın kapıya yöneldim; beriki hâlâ aynı yerdeydi; dolapta, Roma’da <em>tramontana</em><a class="si-noteref epub-type_noteref" href="#f114" id="backref_114">114</a> günlerinde giydiğim, nerede bırakacağımı bilmediğim için yanımda getirdiğim kışlık paltomu aldım. Şapkamı taktım, seyahat atkımı da alıp tam teçhizatlı bir şekilde yerime döndüm. </p>
			<p>Hâlâ oturduğu yerdeydi. </p>
			<p>“Hâlâ buradasınız,” dedim paltomun yakalarını, kaldırıp battaniyeyi dizlerime sararken. “Ben gidip geri döndükten sonra bile. Buna şaştım. Zira güçlü bir olasılıkla siz burada değilsiniz.”</p>
			<p>“Olmamalı mıyım?” diye sordu üzerinde çalışılmış gibi burundan gelen sesiyle. “Neden olmayayım ki?”</p>
			
			<p class="margin no-indent">BEN: “Çünkü akşam vakti birinin buraya gelip Almanca konuşup soğuk hava yayarak sözde benimle hiç bilmediğim, öğrenmek de istemediğim işler konuşması, olağan bir şey değil. Daha kuvvetle muhtemel olan, benim hastalanıyor olmam; ateşim yükselirken üşüme geldiği için kat kat giyiniyorum, böyle kendimden geçmiş haldeyken de, şahsınızı aklımdan uyduruyorum, üşümemin nedeni olarak şahsınızı görüyorum.”</p>
			<p class="no-indent">O (sakin ve bir oyuncu gibi inandırıcı biçimde gülerek): “Nasıl bir saçmalık bu! Ne kadar da entelektüel bir saçmalıktır bu söylediklerin... Eski güzel Almancada ‘divanelik’ dedikleri kadar var. Ne kadar yapay! Entelektüel bir yapaylık, şu senin operandan alınmış gibi sanki. Ama şimdi müzik yapmıyoruz. Ayrıca içinde bulunduğun durum tam bir hipokondri. Kendine böyle zaaflar kondurma lütfen. Biraz gururlu ol, beş duyunu elden bırakma. Hastalandığın filan yok; gençliğinin en sağlıklı dönemine has ufak bir nöbet. Ayrıca, pardon, patavatsızlık etmem istemem ama sağlık dediğin nedir ki? Sevgili dostum, senin hastalığın böyle patlak vermez. Ateşten filan eser yok, ateşinin yükselmesi için bir neden de yok.”</p>
			<p class="no-indent">BEN: “Dahası, sarf ettiğiniz her iki kelimeden biri, sizin yok olduğunuzu, mevcut olmadığınızı ele veriyor. Sürekli bana özel, bana ilişkin şeylerden konuşuyorsunuz. Size ilişkin değil. Konuşmalarınızla Kumpf’u taklit ediyorsunuz ama hiç de öyle üniversiteye, yüksekokula filan gitmiş de okul sıralarında maymun gibi yanımda oturmuş gibi görünmüyorsunuz. ‘Sen’ dediğim zavallı centilmenden, hatta hiç hak etmedikleri halde bana ‘sen’ diyenlerden dem vuruyorsunuz. Bir de operadan söz açtınız. Bütün bunları nereden bileceksiniz ki?”</p>
			<p class="no-indent">O (eğlenceli, çocukça bir durum karşısındaymış gibi tecrübeli bir şekilde başını sallayarak gülüyor yine): “Nereden mi bilecekmişim? Görüyorsun ki biliyorum işte. Buradan çıkarak bir türlü fark edemediğin şu kendi samimiyetsizliğine varabilirsin. O yüksekokullarda öğrettikleri, gerçekten de mantığı tepetaklak etmekten başka bir şey değil. Benim bu bilgilerime bakarak sadece mevcut olmakla kalmadığımı, onca zamandır ‘o’ olduğumu düşündüğün kişi olduğum sonucunu çıkarman gerekirdi.”</p>
			<p class="no-indent">BEN:<em> “</em>Kim sanıyormuşum ki sizi?”</p>
			<p class="no-indent">O (kibarca ve sitemkâr): “Aman yapma, biliyorsun işte! Böyle dalaverelere kalkışma; beni bunca zamandır beklemiyormuşsun gibi yapma. Sen de benim kadar iyi biliyorsun ki, aramızdaki ilişkinin bir biçimde dile gelmesi gerekiyor. Ben –bunu kabul edersin diye düşünüyorum– olsa olsa ancak tek bir şey olabilirim. Kim olduğum fikrine katılıyor musun? Nedir benim adım? Bütün o komik takma adlarım gittiğin o yüksekokullardan beri, teoloji eğitimini bırakıp Kitab-ı Mukaddes’i henüz kapının önüne koymadan ve de sıranın altına itmeden önceki o ilk üniversite yıllarından beri belleğinde kalmış olmalı. Hepsi tespih tanesi gibi ipe dizili – seç beğendiğini al. Ben zaten neredeyse sadece bu adlarla anılırım; benden bahsederken her zaman iki parmaklarını çenelerinin altına koyup oynatırlar. Bu benim, Almanlar arasında çekirdekten popüler olmamdan kaynaklanır. Popüler olmak hoşa gider değil mi; kişi popülerlik peşinde olmasa bile ve aslında bunun bir yanlış anlamaya dayandığı bilse bile, bu her zaman ruhunu okşar, her zaman iyi gelir. Bana nasıl hitap edeceğine sen karar ver. Bu arada senin insanlara adlarıyla hitap etmekle hiç ilgilenmediğin için isimlerini öğrenmediğini biliyorum – benim için gönlünce köylü nezaketine uygun olanlardan bir şey bul! Yalnız hakkımda yalan dolan konuşulurken kullanılan, bana hiç yakışmayan bir tanesi var ki, onu işitmek istemem. Bana Herr <em>Dicis et non facis</em><a class="si-noteref epub-type_noteref" href="#f115" id="backref_115">115</a> diyenler, yanlış yoldadır. İsterlerse çenelerinin altından parmak işareti yapsınlar, bu bir iftiradır. Ben dediğimi yaparım, verdiğim sözü harfiyen yerine getiririm. Benim iş anlayışım budur; güvenilir Yahudi tüccarlar gibi bir bakıma. İş dolandırıcılığa geldi mi, ne demişler; sadakate ve dürüstlüğe inanan ben, her zaman dolandırılan olmuşumdur...”</p>
			<p class="no-indent">BEN: “<em>Dicis et non es.</em><a class="si-noteref epub-type_noteref" href="#f116" id="backref_116">116</a> Siz sahiden divanda oturup benimle Kumpf ağzıyla eski Almanca mı paralamak istiyorsunuz? Tam da burada, kendi sınırlarınızın tamamen dışında kalan, hiç mi hiç popüler olmadığınız Güney Avrupa’da, İtalyan topraklarında ziyaretime geliyorsunuz. Ne kadar anlamsız bir münasebetsizlik! Kaisersaschern’ de olsa anlardım. Wittenberg ya da Wartburg’da; hatta Leipzig’te bile benim için daha inandırıcı olurdunuz. Ama burada, bu pagan ve de Katolik gökyüzünün altında olacak şey değil!”</p>
			<p class="no-indent">O (başını sallayıp düşünceli bir şekilde dilini damağında şaklatarak.): “Hep aynı şüphecilik, hep aynı özgüven eksikliği! Keşke cesaretin olsaydı da, kendi kendine, ‘Ben neredeysem orası Kaisersaschern’dir,’ diyebilseydin. Değil mi? Bu iş böyle olmuş bir kere. Siz, Bay Estetik Uzmanı’nın münasebetsizlikten söz edip iç geçirmesine gerek yok. Lanet olsun! Diyebilmeliydin ama anlaşılan cesaretin yok ya da yokmuş gibi yapıyorsun. Kendine haksızlık ediyorsun dostum – beni bu kadar sınırlayıp hepten Alman taşralısı gibi, görmekle haksızlık ediyorsun. Gerçi ben Alman’ım, haydi yüzde yüz Alman diyelim ama eskilerinden; daha iyi bir türünden; yani aslında ben kalben kozmopolitim. Beni buralara yakıştırmayarak Almanların güzel İtalya’ya karşı o eski özlemini, o romantik seyahat merakını yok mu sayıyorsun! Ben pekâlâ da Alman olabilirim. Ayrıca Dürer misali, ben de ‘güneş için üşüyemez’ miyim? Beyefendi buna izin vermez mi? Hem, güneş dışında da burada önemli ve acil işlerim var, zarif, yetenekli bir yaratıkla...”</p>
			<p>O an tarifsiz bir nefrete kapıldım ve deli gibi ürperip büzüştüm. Ama bu ürperişim de diğerinden pek farklı bir nedenden değildi; ikisi de aynı sebepten, yani soğuktan olmalıydı. Zira ondan doğru esen dondurucu ayaz iyice sertleşmişti; öyle ki paltomun içinde iliğim kemiğim buz kesmişti. İsteksizce sordum:</p>
			<p>“Şu tedirgin edici şeyi, şu buz gibi hava akımını durduramaz mısınız?”</p>
			<p>Bunun üzerine O, “Maalesef hayır,” dedi. “Maalesef bu isteğini yerine getiremem. Ben işte böyle soğuğum. Aksi halde yaşadığım yere nasıl dayanır, orada nasıl otururum?”</p>
			<p class="no-indent">BEN (elimde olmaksızın): “Yani Cehennem’de, oradaki izbenizde demek istiyorsunuz?”</p>
			<p class="no-indent">O (gıdıklanmış gibi gülerek): “Fevkalade! Kabaca, Almanca ve zekice dile getirdin. O ukala, heyecanlı ihtiyar teolog bey, daha başka pek çok güzel adlar öğretmişti; mesela, <em>Carcer, Exitium, Confutatio, Pernicies, Condemnatio</em><a class="si-noteref epub-type_noteref" href="#f117" id="backref_117">117</a> vesaire<em>. </em>Ama bilindik, Almanca ve esprili olanlarını, elimde değil, daha çok severim. Şimdilik o mekânı da niteliklerini de bir yana bırakalım. Yüzünden okuduğum kadarıyla bana bir şeyler sormak niyetindesin. Buna daha çok vakit var; paçaların tutuşması için aceleye gerek yok.  –Paçası tutuşmak lafını latife olarak kullandım; bağışla.– Çok vakit var daha, tahmin edilemeyecek kadar bol. – Zaman, verdiğimiz şeylerin en iyisidir ve en önemlisi... Bizim ihsanımız, kum saatidir – o kızıl kumların aktığı boynu ne denli zariftir, kumun akışı, nasıl da kıl kadar incedir; üst haznede göz hiçbir şey fark etmez. Ancak sonuna doğru, akış hızlanmış gibi gelir, zaman hızla geçermiş gibidir. – Ama oraya kadar öyle çok vakit var ki, boynun daraltısından konuşmaya da, bunu düşünmeye de yer yok. Evet, kum saati kurulmuş bulunuyor bir kere, kum da akmaya başladı bile; ben de sana bunu anlatmak istiyorum sevgili dostum.”</p>
			<p class="no-indent">BEN (oldukça alaylı bir şekilde): “Demek Dürer’i o kadar çok seviyorsunuz – önce, ‘Ben de Dürer misali güneş için üşürüm,’ diyorsunuz; şimdi de <em>Melankoli</em> tablosundaki kum saatine geldiniz. Sırada bunun uzantısı olan rakam karesi de var mı? Bunların hepsini biliyorum ve hepsi aşina geliyor. Sizin bana sürekli ‘sen’, fena halde nefret ettiğim şekilde ‘sevgili dostum’ deme utanmazlığınız da aşina geliyor. Sonuç olarak ben kendi kendime hep ‘sen’ diye hitap ederim. Bu da sizin bana ‘sen’ demenizi açıklıyor besbelli. Sizin iddianıza göre ben, Kara Kesperlin’le  konuşmaktayım – Kesperlin, Kaspar’dır ve Kaspar ile Samiel aynı kişidir.”</p>
			<p class="no-indent">O: “Yine başladın!”</p>
			<p class="no-indent">BEN<em>: </em>“Samiel’miş. Güleyim bari. O zaman nerede senin o yaylıların<em> do </em>minör fortissimo tremolosu, senin kayalarından tırmandığın gibi<em> fa</em> minörün uçurumlarından fırlayan, romantik dinleyiciyi çocuk gibi korkutan ahşap nefeslilerin, o müthiş trombonların nerede? Merak ettim, ben neden duymuyorum?”</p>
			<p class="no-indent">O: “Aldırma. Bizim övgüye değer daha çok çalgımız var; onları da işiteceksin elbette. Sen, onları işitecek olgunluğa gelince çalarlar. Bunların hepsi olgunluk ve değerli zaman meselesi... Bu konuda da konuşmak isterim seninle. Ama Samiel – bu form aptalca. Ben halka özgü şeyleri severim aslında ama Samiel çok aptalca; Johann Ballhorn von Lübeck bunu düzeltti. Sammael<a class="si-noteref epub-type_noteref" href="#f118" id="backref_118">118</a> oldu adı. Sammael ne demek peki?”</p>
			<p class="no-indent">BEN (inatla sustum).</p>
			<p class="no-indent">O: “Sus, sus bakalım. Anlıyorum, Almancaya tercüme işini bana bırakarak beni aşağılamış oluyorsun. ‘Zehir Meleği’ demek oluyor.”</p>
			<p class="no-indent">BEN (bir türlü bir araya getiremediğim dişlerimin arasından): “Evet, bu konuda kararlı görünüyorsunuz! İlle de melekmişsiniz gibi. Oysa nasıl göründüğünüzü biliyor musunuz? Bayağı kelimesi yetmez. Küstah bir pislik, bir aşağılık, kanlı bir muhabbet tellalı gibi görünüyorsunuz. Beni ziyaret etmeye kalkıştığınız şu sırada böyle görünüyorsunuz. Meleğe benzer bir yanınız yok!”</p>
			<p class="no-indent">O (kollarını açıp kendine bakarak): “Nasıl, nasıl? Nasıl görünüyormuşum? Bana nasıl göründüğümü bilip bilmediğimi sorduğun çok iyi oldu gerçekten. Zira nasıl göründüğümü sahiden de bilmiyorum<span class="char-style-override-27">. </span>Daha doğrusu bilmiyordum, sen dikkatimi çektin. Emin ol, ben dış görünüşüme hiç dikkat etmem, olduğu gibi bırakırım. Bu tamamen rastlantıya kalmış bir şey. Ya da daha ziyade, koşullara göre nasıl gerekirse öyle şekilleniyor; ben bir gayret göstermeden. Şu uyum meselesini, rengini, şeklini değiştirerek çevreye uyum sağlamak konusunu, her zaman dudaklarını yalayan tabiat ananın maskeli tiyatrosunu, aldatıcı oyunlarını iyi bilirsin sen. Ama sevgili dostum, benim bir yaprak kelebeği kadar bildiğim ya da bilmediğim, şu uyum meselesini kendi üzerine almıyorsun, bir de kalkmış bana bozuluyorsun. Kabul et ki o, onun öte tarafı, kendine göre uyum sağlayan tarafıydı; sen tuttun, hem de uyarısına rağmen, o tarafından yakaladın; o harf sembollü güzel şarkı ne diyor? – Ah hakikaten anlamlı bir şarkı, neredeyse vahiy gelmiş gibi yazılmış:</p>
			
			<p class="stanza">
				<span>Bir zamanlar gece vakti </span>
				<span>Verdiğin o soğuk içki </span>
				<span>Hayatımı zehirledi...</span>
			</p>
			
			<p class="margin no-indent">Harikulade.</p>
			
			<p class="stanza">
				<span>O yaraya sarılmış, </span>
				<span>Zehri emmişti yılan...</span>
			</p>

			<p class="margin">Gerçekten çok yeteneklice... İşte bizim, zamanında fark ettiğimiz olay buydu; bunun için de gözümüz üstündeydi – gördük ki senin vakan zahmete girmeye değer bir vaka, gayetle kıvamında bir noktada, içine birazcık da bizim ateşimizden katılırsa biraz ısınır, biraz canlanır, biraz da esrirse harika bir şey çıkabilir ortaya. Bismarck, ‘Bir Alman’ın gerçek seviyesinin ortaya çıkması için yarım şişe şampanya yeterlidir,’ gibi bir söz söylememiş miydi? Bana söylemişti gibi geliyor. Çok doğru. Alman, yeteneklidir ama atıldır – fakat ataletine öfkelenecek, Şeytan gözünü açarsa bunun üstesinden gelecek kadar da yeteneklidir. Sen, sevgili dostum, sende eksik olanın ne olduğunu gayet iyi biliyordun. Yolculuğunu yapıp <em>salva venia</em><a class="si-noteref epub-type_noteref" href="#f119" id="backref_119">119</a> sevgili Fransızlarını kapmakla doğru olanı yaptın.”</p>
			<p>“Sus!”</p>
			<p>“Sus mu? Bak gördün mü, kendi adına bir adım ilerledin. Kızıyorsun. Sonunda bir kerecik olsun şu çoğul kibarlığını bırakıp bana ‘sen’ dedin; birbiriyle zamanda ve sonsuzlukta buluşmak üzere anlaşma yapmış iki kişinin yapacağı gibi.”</p>
			<p>“Susun!”</p>
			<p>“Susmak mı? Ama biz beş yıldan beri susmaktayız ve günün birinde nihayet birimizle konuşmamız, işin geneli ve senin içinde bulunduğun ilginç koşullar konusunda anlaşmamız lazım. Bu elbette suskun kalınması gereken bir konu; ama uzun vadede ikimiz arasında değil.  – Unutma ki kum saati çevrildi, içindeki kızıl kum inceden, incecik boğumundan akmaya başladı – şimdilik sadece başladı. Yukarıya oranla, aşağıda biriken fazla bir şey yok sayılır. – Zamanımız var; yeterince; önceden hesaplanamayacak kadar; sonunu düşünmeye gerek bırakmayacak kadar... Uzun süre gerek yok bunu düşünmeye; hatta sonunu düşünmeye ne zaman başlamak gerektiğine bile... Şöyle denebilir, <em>respice finem</em><a class="si-noteref epub-type_noteref" href="#f120" id="backref_120">120</a>; bu, muğlak bir zaman noktası olarak kale alınmalıdır. Keyfine, kendi haline bırakılmalıdır. Kimse ne zaman başlatacağını ve sona doğru ne kadar ötelenebileceğini bilemez. Bu çok iyi bir buluş, fevkalade bir sistemdir. Sonunu düşünmeye başlayacağın ânın bile ne zaman geleceği belirsiz ve keyfi olunca, belirlenmiş sonun geleceği an da şaka eder gibi sisler arasında kalır.”</p>
			<p>“Zırvalık!”</p>
			<p>“Haydi, oradan; hiçbir şeyi beğenmiyorsun. Psikolojime karşı bile kabalık ediyorsun. Oysa memleketinde, Zionsberg’deyken bir ara psikolojiye, iyi, tarafsız bir orta nokta, psikologlara da ‘hakikat sever insanlar’ demiştin. Zamandan ve tayin edilmiş bir sondan söz ederken, asla, hiçbir şekilde zırvalamıyorum; tam da konudan konuşuyorum. Nerede kum saati kurulmuş, nerede süre verilmiş, nerede düşünülemez olsa bile bir mühlet konmuş, bir son tayin edilmişse, plan işliyor, buğdayımız yeşeriyor demektir. Diyelim ki, bir yirmi dört yıl – olabilir mi? Bu uygun bir zaman mıdır? Bu süre içinde isteyen, yaşlı kralın buyruğundaki davar gibi yaşar; isteyen, bir kara büyücü olarak bir alay Şeytan işi yapıp dünyayı hayretlere düşürebilir. Yıllar geçtikçe ataletini tümüyle geride bırakır, parlar, kendini aşar; aslında kendine yabancılaşmaz, kendi olarak kalır, yarım şişe şampanyayla kendi doğal seviyesini bulmuş olur. Bu sarhoşlukla dünyanın bütün sefalarını adeta dayanılmaz bolluk içinde tadabilir, öyle ki, haklı ya da haksız, böyle bir bolluğun binlerce yıldır görülmemiş bir şey olduğu sanısına kapılır, kendinden geçtiği anlarda kendini bir Tanrı sayabilir. Bu durumdaki biri, nasıl olup da sonunu düşünme zamanının geldiğine kafa yoracak ki... Son, dediğimiz şey, bize bağlıdır. Sonuç olarak son, bize aittir. Bunun kararı verilmeli; ama öyle susarak değil, böyle suskunlukla geçiştirilmemeli, erkek erkeğe ve üstüne basa basa karar verilmeli.”</p>
			<p class="no-indent">BEN: “Yani siz, bana zaman mı satmak istiyorsunuz?”</p>
			<p class="no-indent">O: “Zaman mı? Sadece zaman mı? Hayır, azizim, bu Şeytan’a ait bir meta değil. Son bize aittir, derken salt zamana fiyat biçmiyoruz. Önemli olan, bunun nasıl bir zaman olduğu. Büyük bir zaman, çılgın bir zaman, şeytanca bir zaman, yükseklere, çok yükseklere tırmanan bir zaman – tabii biraz da sefil bir zaman; hatta epeyce sefil; bunu teslim etmekle kalmıyorum, gururla vurguluyorum. Zira böyle olursa daha değerli, böyle olursa sanatçıya ve doğaya daha uygun olur. Bilindiği gibi doğa her tür taşkınlığa, her iki yönde de izin verir; normal olarak biraz da aşırıya kaçmacasına... Sarkaç her iki yönde de, hem neşe ve sevinç hem de melankoli arasında oldukça geniş bir açıda gidip gelir. Bu, bilindik bir şeydir, fakat bizim sunacaklarımızın yanında, tabiri caizse biraz fazla kentsoylu, ölçülü, Nürnberg tarzı kalır. Zira biz bu yönde en uçlarda olan şeyleri sunarız. Yükselişler sunarız ve aydınlanmalar, bütün sorumluluklarından, zincirlerinden kurtulma deneyimleri yaşatırız; özgürlük, güven, kolaylık, kudret ve üstünlük hissi yaşatırız; öyle ki, adamımız hissettiklerine inanamaz – yetmezmiş gibi, başarılı işleri için, daha baştan, yabancı ve bunun dışında bir yerlerden gelecek olan her şeyden kolayca feragat edebilmesini sağlayacak muazzam bir hayranlık sağlarız ona.  – Kendine duyduğu saygının yarattığı huşu içinde, evet, kendi kendinden korkmanın zevkiyle, bunların etkisiyle kendini bir çalgının kutsanmış ağızlığı, tanrısal bir canavarmış gibi görür. Buna uygun olarak inişte de derinlere, şerefiyle ta diplere kadar iner, sadece boşluğa, ıssızlığa ve sonsuz bir kedere düşmekle kalmaz, acılar ve ıstıraplar çeker; bunlar bilindik şeylerdir; her zaman var olan, kurguya dahil şeylerdir; sadece kafasının aydınlanmış ve bilinçlenmiş olması sebebiyle daha güçlü bir şekilde hissedilir. Bunlar, yaşanan büyük zevkler uğruna keyifle, gururla çekilen acılardır; o masaldaki gibi; hani küçük denizkızının balık kuyruğunun yerine edindiği güzel insan bacaklarında duyduğu, bıçakla doğranırmış gibi acılar... Andersen’in küçük denizkızını bilirsin, değil mi? O senin küçük sevgilin olabilir. Onu senin yatağına getirmem için bir sözün yeter.”</p>
			<p class="no-indent">BEN: “Şu çeneni kapatabilsen daha iyi olur, budala yaratık!”</p>
			<p class="no-indent">O: “Bak hele, hep aynı kabalık. Hep susmamı istiyorsun. Ben Schweigestill<a class="si-noteref epub-type_noteref" href="#f121" id="backref_121">121</a> ailesinden değilim ki. Hem üstelik  Else Anne sana önceden, zaman zaman konuk ettiği kişilere dair ‘anlayış’ bağlamında gayet ağzı sıkı bir biçimde epeyce bir şeyler anlattı. Ama ben bu pagan memlekete asla ve katiyen susmak için gelmedim; baş başa verip altını önemle çizerek şu bizim hizmet ve ödeme konusunu sağlama almak için geldim. Söyledim ya sana, dört yılı aşkın bir zamandır susmaktayız – bu arada her şey en ince, en arzu edilir, en ümit verici şekilde yolunda. Her şey kıvamına gelmek üzere... Durumunun ne olduğunu, neler olduğunu söyleyeyim mi sana?”</p>
			<p class="no-indent">BEN: “Anlaşılan, dinlemek zorundayım.”</p>
			<p class="no-indent">O: “Bu arada dinlemeye teşnesin, dinlemekten dolayı da pek hoşnutsun. Hatta sanırım dinlemek için kıvranıyorsun ve bunu senden esirgemeye kalksam ağlayıp sızlanacaksın. Haksız da sayılmazsın. Senin ve benim, ikimizin birlikte ait olduğumuz dünya çok huzur verici ve gizemli – ikimiz de orada evimizde gibiyiz; o tertemiz Kaisersaschern, o bin beş yüzlerden kalma güzelim Alman havası, Doktor Martinus’un gelişinden kısa süre önce; hani şu benimle kaba saba bir yakınlık içinde olup da ekmek somununu, yok, hayır, mürekkep hokkasını kafama atan Martinus’tan; Otuz Yıl şenliklerinden çok önceleri, Almanya’nın ortalarında, Rhein kıyısında ve sizin orada, her yerde, halkın ne kadar neşeli ne kadar cevval olduğunu bir hatırla; duyguyla, hevesle dolu, birilerini cezalandırmaya kararlı, huzursuz ve oldukça sancılı olduğu zamanları... Tauber Vadisi’nde, Niklashausen’deki kutsal kana doğru hacca gitme arzusu, çocuk alayları, kanlı hamursuz ekmekleri, kıtlık, açlık, Bundschuh Hareketi<a class="si-noteref epub-type_noteref" href="#f122" id="backref_122">122</a>, savaş; Köln’de veba, meteorlar, kuyrukluyıldızlar, büyük işaretler, damgalanmış rahibeler, insanların giysilerinde beliren haçlar, garip bir haçla bezenmiş kız gömleğinden bayraklar... Türklere karşı gitmek istiyorlardı. İyi zamanlardı onlar, şeytani Alman zamanları... Hatırlayınca senin de için bir hoş olmuyor mu? Doğru gezegenler akrep hanesinde toplanmıştı; tıpkı Dürer ustanın tıp dergisinde gayet bilgili bir şekilde resmettiği gibi. Derken şu bizim sevimli minik konuklarımız, canlı tirbuşon halkı geldi; Hindistan’ın batısından Alman topraklarına gelen sevgili konuklarımız, kamçılı sürüler... – Burada kulak kesildin bakıyorum. Sanırsın göç eden tövbekâr alaylarından, kendilerinin ya da başkalarının günahları uğruna kendi sırtlarını kırbaçlayanlardan söz ediyorum. Ama benim kastettiğim kamçılılar, gözle algılanamayacak türden, bizim solgun benizli Venüs gibi kamçıları olan <em>spirochaeta pallida</em><a class="si-noteref epub-type_noteref" href="#f123" id="backref_123">123</a>; bu esaslı bir cins. Haklısın, bunlar pek Ortaçağ’a dair şeylermiş gibi geliyor kulağa, <em>Flagellum haereticorum fascinariorum</em>’u çağrıştırıyor<em>. </em>Oh, evet, <em>fascinari</em><a class="si-noteref epub-type_noteref" href="#f124" id="backref_124">124</a> olduklarını bizim meraklılara da sıkı bir biçimde gösterdiler; senin olayında olduğu gibi. Fakat uzun zamandan beri oldukça uygarlaştılar ve yüzyıllardır barındıkları bu eski topraklarda eskiden olduğu gibi açık yumrular, kabuklu yaralar, düşmüş burunlar gibi abartılı kabalıklarda bulunmuyorlar. Ressam Baptist Spengler örneğin, kendini gösterdiği yerlerde hiç de öyle tehlike çanları çaldıracak gibi bir deri bir kemik görünmüyor.”</p>
			<p class="no-indent">BEN: “Spengler de o durumda, öyle mi?”</p>
			<p class="no-indent">O: “Neden olmasın? Bunu sadece senin başına geldiğini mi sanıyorsun? Biliyorum, kendini ayrı tutmayı pek sever, her tür kıyaslamaya bozulursun. Sevgili Dostum, insanın her zaman bir sürü ortağı vardır. Elbette Spengler de o işin kurbanı, o da bir <em>Esmeraldus</em>. O utanmazca, sinsice göz kırpmaları boşuna değil yani; Ines Rodde’nin ona sinsi bir sürüngen demesi de... Böyle işte; Leo Zink, <em>faunus ficarius’</em>tan paçayı kurtardı; fakat o temiz, akıllı Spengler erken yakalandı. Fakat müsterih ol, kıskanmaya kalkışma. O sıkıcı, sıradan adi bir vaka, fazla bir şey çıkmaz. Üzerinde sansasyonel başarılar kazanabileceğimiz bir piton değil. Yakalandığından beri biraz daha parlak, zihnen biraz daha ilgili olabilir. Oysa bu gizli hatırlatma pusulası olmasaydı, daha seçkin bir şeylerle bağlantı kuramaz, Goncourt kardeşlerin günlükleri, Abbé Galiani filan okumazdı. Psikoloji, sevgili dostum. Hastalık, bu göze batmayan, saygılı ve gizemli hastalık, dünyaya ve vasat bir yaşama karşı bir bakıma eleştirel bir karşı duruş geliştiriyor. Kişiyi, kentsoylu düzene karşı daha dik, daha müstehzi kılıyor ve onun özgür düşünceye, kitaplara ve fikirlere sığınmasını sağlıyor. Okuduğu, alıntılar yaparak konuştuğu, kırmızı şarap içip tembellik ettiği zamanı ona satmadık biz, sadece biraz daha değerli kıldık. Kavruk, donuk, fazla ilginç olmayan bir beyefendi; başka bir şey değil. Karaciğeri tekliyor, böbrekleri, midesi, kalbi, bağırsakları da... Günün birinde ya sesi çıkmaz bir dilsiz olacak ya da sağır; birkaç yıla kalmaz, dudaklarında belirecek bir kuşku ifadesiyle saygınlıktan uzak bir halde ölüp gidecek – daha ne olsun? Bunda bir şey yok; hiçbir zaman bir parlaklık, bir yükseliş, bir heyecan söz konusu olmadı; çünkü bu beyinle ilgili bir şey değildi, anlıyor musun – bizim küçükler bu vakada soylu ve üst düzey bir şeylerle ilgilenmemişler. Onları cezbedip baştan çıkaracak bir şey olmamış. Ne metafizik ne zührevi ne de enfeksiyona bağlı sıçrama...”</p>
			<p class="no-indent">BEN (nefretle): “Burada oturup üşüyerek sizin bu tahammül edilmez zırvalarınızı daha ne kadar dinlemek zorunda kalacağım?”</p>
			<p class="no-indent">O: “Zırva mı? Dinlemek zorunda kalmak mı? Burada durmuş gülünç bir şekilde maval okuyorsun. Kanaatime göre, gayet dikkatle dinliyorsun, sadece, daha fazlasını öğrenmek üzere sabırsızlanıyorsun. Dahası, fırsat bulsan Münih’ten arkadaşın Spengler hakkında da bilgi alacaksın. Eğer sözünü kesmeseydim, Cehennem’e, onun çirkeflerine dair sorular soracaktın bana durmadan. Sıkılmışı oynama bana! Benim de kendimce bir özsaygım var, hem davetsiz bir misafir olmadığımın da bilincindeyim. Kısacası, <em>metaspirochaetose, </em>bu <em>meningeal </em>bir süreçtir. Seni temin ederim ki, küçüklerin yukarı bölgelere tutkuları varmış, özellikle, tam da kafa bölgesini tercih etmişler. Menenjit, <em>dura mater,</em> narin <em>parenchym’</em>i içten koruyan beyin zarı ve <em>Pia </em>bölgesini... Hastalığın ilk başladığı andan itibaren ihtirasla oraya doluşmuşlar.”</p>
			<p class="no-indent">BEN: “Bu konuşmalar size pek yakışıyor. Muhabbet tellalımız, tıp okumuş adeta.”</p>
			<p class="no-indent">O: “Senin teoloji okuduğundan fazla değil. Bölük pörçük ama özel bir alanla ilgili, diyelim. Sen de sanatların da, bilimlerin de en yücesini, özel alanlarıyla ilgilendiğin ve onları sevdiğin için okuduğunu inkâr mı edeceksin? Senin merakın bana dönüktü – ben seninle yakın bir ilişki içindeyim. Esmeralda’nın dostu ve tellalı olarak karşında bulunan ben, nasıl olur da tıbbın konuyla doğrudan ilgili ve en yakın alanlarıyla ilgilenip uzman olmam ki? Elbette bu konudaki son araştırmaların sonuçlarını sürekli büyük bir dikkatle takip ettim. Bazı doktorlar kabul ediyor ve üzerine yemin ediyorlar ki, miniklerin arasında beyin uzmanları var; serebral bölgeye bayılıyorlar; kısaca bir <em>virus nerveux</em>. O malum bölgede ikâmet ediyorlar. Fakat burada işler tersine işliyor. Aslında onların kendini ziyaret etmeleri için iştahlanan, beyin. Davetkâr bir biçimde onları bekliyor, senin beni beklediğin gibi, beklemezmiş gibi görünüp davet ediyor, kendine çekiyor. Biliyor musun? <em>Ruh Üzerine</em>’nin yazarı felsefeci<a class="si-noteref epub-type_noteref" href="#f125" id="backref_125">125</a>, ‘Faillerin fiilleri özellikle de önceden acı çekmeye yatkın olanları bulur,’ der. Görüyorsun işte, yatkın olmak, hazır olmak, davet etmek önemli olan. Kimi insanın cadılık işleri gerçekleştirmeye diğerlerinden daha istidatlı olduğunu nasıl ayırt edebileceğimizi biliriz biz. <em>Malleus’</em>un<a class="si-noteref epub-type_noteref" href="#f126" id="backref_126">126</a> saygın yazarları da düşünmüşlerdir bunu.”</p>
			<p class="no-indent">BEN: “İftiracı, seninle bir müşterilik ilişkim yok benim. Seni ben çağırmadım.”</p>
			<p class="no-indent">O: “Ey sevgili masumiyet! Miniklerimin peşine düşüp uzaklara yolculuk eden müşteri sen değil miydin, uyaran da mı olmadı? Doktorlarını da sen kendi inisiyatifinle bulmadın mı?”</p>
			<p class="no-indent">BEN: “Rehberden buldum onları. Kime soracaktım? Beni yarı yolda bırakacaklarını kim söyleyebilirdi ki? Sahi her iki doktoruma da ne yaptınız?”</p>
			<p class="no-indent">O: “Bertaraf ettik, bertaraf. O beceriksizleri senin iyiliğin için bertaraf ettik. Hem de tam zamanında; ne erken ne geç, şipşak tam işi doğru yere getirdikleri anda. Bıraksaydık bu güzel vakayı ziyan ederlerdi. Onlara ilk müdahale için izin verdik – işte o kadar; işleri bitti. Uzmanca tedavileriyle ilk, acil önemdeki genel yayılmayı durdurdular, yukarıya doğru sıçramalarına ciddi ölçüde bir ivme kazandırdıktan sonra görevlerini tamamlamış oldular. Artık ortadan kaldırılmaları gerekiyordu. Beceriksiz herifler, genel tedaviyle, vücudun üst bölümlerindeki <em>metavener</em> süreçlerin büyük ölçüde hızlandığını bilmiyorlardı; bilseler de durumu değiştiremezlerdi. Erken evrelerde müdahale etmemek konusunda yeterince uyarılmış olmalıydılar aslında; kısacası, yaptıkları iş yanlıştı. Asla bu şipşak aceleciliği devam ettiremezdik. Genel yayılma durdurulmuş, hastalığın gerilemesi kendi haline bırakılmıştı, böylece yukarıdaki gelişme ve ilerleme ağır ağır gerçekleşmeye başlamış, sana da karanlık işlerle dolu yıllar, on yıllar kazandırılmış oluyordu; bir kum saati dolusu dâhiyane Şeytan vakti. Kaptıktan dört yıl geçtikten sonra kafanın içindeki daracık, sıkışık, küçük odaya iyice yerleştiler – bugün mevcut durum bu – miniklerin ocağı, çalışma odası orası. Sıvılarla –suyolundan diyelim– oraya, aydınlanmanın başladığı noktaya kadar ulaştılar.”</p>
			<p class="no-indent">BEN: “Yakaladım seni budala! Kendini ele verdin. Beynimin içindeki yeri, ateş ocağını, bana mevcut olmadığın halde seni varmışsın gibi gösteren, o olmasa olamayacağın yerin adını verdin. Orası uyarılmasa seni görüp işitemeyeceğimi, gözümün önünde sadece bir hayalden ibaret olduğunu ele verdin.”</p>
			<p class="no-indent">O: “Ah sevgili mantık! Budala, bununla pabucu ters giyersin. Ben senin kafandaki <em>pial</em> ocağın bir ürünü değilim, o ocak sana benim farkıma varabilme<em> yetisi</em> sağlıyor. Anlıyor musun? O olmasa beni göremezdin. Onun için benim varlığım, senin kafanın dumanlanma halinin başlamasının sonucu. Onun için ben, senin öznel aklının bir parçasıyım. Rica ederim, biraz sabırlı ol; oralarda olup bitecekleri bekle; o süreç seni çok daha başka şeylere muktedir kılacak, çok daha başka engelleri aşacaksın. Ataletini ve tutukluğunu aşacaksın. Kutsal Cumaya kadar bekle. Yakında Paskalya gelecek. Bekle; bir, on-on iki yıl kadar bekle; aydınlanıncaya, zihnin açılıncaya değin, tereddütlerin, kararsızlıklarının son haddine varıp dağılıncaya, pırıl pırıl açılıncaya kadar bekle; o zaman göreceksin ne olduğunu, neyin bedelini ödediğini, ruhunu ve bedenini bize neden bıraktığını. İşte o zaman, eczacı yardımıyla ekilmiş ozmotik basıncı kullanan bitkiler <em>sine pudore</em><a class="si-noteref epub-type_noteref" href="#f127" id="backref_127">127</a> fışkıracak...”</p>
			<p class="no-indent">BEN (yerimden fırlayarak): “Kapa şu pis çeneni! Babamdan söz etmekten men ederim seni!”</p>
			<p class="no-indent">O: “O hoo! Babanın adı benim ağzımda hiç de yanlış bir yerde sayılmaz. Çıkarı için her yola başvururdu o, elementlerin bilgisine vakıf olma arzusundaydı. Şu baş ağrılarının, küçük denizkızının bıçakla doğranır gibi ağrılarının da başlangıç noktası da bu. Sana da ondan geçmiş... Ayrıca ozmos derken, kılcal sıvı difüzyonu derken, doğru konuşuyorum büyücülüğün tümünde bu kılcal yayılma süreci söz konusudur. Lomber bölgedeki keseniz var ya; içinde kılcal sıvı yolları atar; zührevi menenjit bu yolla beyin sıvınızla serebral, beyin zarına kadar ulaşıyor, onların dokularında da fark edilmeden, sessizce çalışıyor. Ama bizim minikler, orayı ne kadar cazip bulsalar da, ne kadar isteseler de, içeriye <em>parenchym </em>bölgesine geçmeyi başaramıyorlar – tabii sıvı difüzyonu olmadıkça <em>osmos pia’</em>nın hücre sıvısıyla ıslanıyor, dokuları çözüyor, böylece kamçılılara içerinin yolunu açıyor. Bunların hepsi ozmosa bağlı sevgili dostum; eskiden onun tuhaf sonuçlarıyla eğlenirdin.”</p>
			<p class="no-indent">BEN: “Onların o sefil hali beni güldürürdü. Keşke Schildknapp gelse; gelse de gülsek. Ben de ona babama dair hikâyeler anlatmış olurdum. Babamın, ‘Bu arada bunlar ölmüş,’ derken gözlerinin yaşardığını anlatırdım.”</p>
			<p class="no-indent">O: “Olur şey değil! Aslında sen onun o kederli yaşlarına gülmekte haklıydın – doğuştan Şeytan’la ilişki içinde olan kimseler, başkalarının duygularına hep ters düşer. Onlar ağlarken güler, gülerken ağlar. Ne demek ölü? Bitkiler rengârenk biçim biçim büyüyüp fışkırıyor ya, isterse heliotropik olsun. Damla böylesine sağlıklı bir iştah sergilerken ölü ne demek oluyor. Neyin hastalıklı, neyin sağlıklı olduğu konusunda son sözü böyle tamamiyle kentsoylu birine bırakmamalı. Onun hayattan ne kadar anladığı, bir soru işareti olarak kalır. Hastalık, ölüme götürürken yolunun üzerine öyle bazı şeyler çıkar ki, hayat sevinerek üzerine atlar, onlar sayesinde kendini daha ileri, daha üst bir seviyede sürdürür. Yüksekokulda öğrendiklerini unuttun mu? Tanrı, kötülükten iyilik yaratabilir, yeter ki ondan bu fırsat esirgenmesin. Sonuç olarak her zaman birileri hasta ve çılgın olmalıydı ki, diğerlerinin öyle olmasına gerek kalmasın. Deliliğin nerede hastalığa dönüşmeye başladığını kimse kolay kolay söyleyemez. Birileri çıkıp da bir delilik nöbeti esnasında bir kıyıya, ‘Çok mutluyum! Kendimde değilim! Bu çok yeni ve müthiş bir şey! İçimde büyük fikirlerin hazzı kaynıyor. Yanaklarım erimiş demir gibi kıpkırmızı. Çılgın gibiyim; bu fikirler size ulaştığında hepiniz çılgına döneceksiniz. O zaman Tanrı sizin de zavallı ruhlarınıza yardımcı olsun,’ diye kaydetse – bunlar, çılgınca müthiş bir sağlıktan mı, normal bir delilikten mi yoksa menenjitten mi ileri gelmiş olacaktır? Kentsoylu, bunu ayırt edebilecek en son kişidir; olsa olsa, sanatçıların zaten kafayı yemiş kişiler olduğunu düşünecektir her halükârda. Ertesi günlerde işler ters gittiğinde biri çıkıp, ‘Ey budala yalnızlık! Elinden bir şey gelmiyorsa köpeklik bu! Dışarıda bir savaş olsaydı bari! Namusumla ölürdüm. Cehennem acısın bana; zira ben Cehennem’in çocuğuyum!’ dese, bunu ciddiye alabilir miyiz? Cehennem, derken bu kelimenin gerçek anlamını mı kastediyordur; yoksa bu, biraz daha normal bir yaklaşımla, sadece Dürer’in <em>Melankoli</em>’siyle yapılmış bir mecaz mıdır? Toparlayacak olursak, biz size sadece, o çok saygıdeğer klasik şairin, Tanrılara şükranlarını sunduğu şeyleri ihsan ediyoruz:</p>
			
			<p class="stanza">
				<span>Sonsuzlar, sonsuz tanrılar, </span>
				<span>En sevdiklerine verir sonuna kadar,</span>
				<span>Sevinçlerin en sonsuzlarını,</span>
				<span>Acıların en sonsuzlarını...”</span>
			</p>

			<p class="margin no-indent">BEN: “Seni müstehzi yalancı! <em>Si Diabolus non esset mendax et homicida</em>! Söylediklerine kulak vermemi istiyorsan, kutsal yüceliklerden, yeşeren altınlardan filan söz etme bari! Güneşten değil, onun yerine ateşten yapılmış altının hakiki olmadığını bilirim ben.”</p>
			<p class="no-indent">O: “Kim demiş onu? Güneşin ateşi, mutfaktakinden daha mı iyidir? Ya lekesiz yücelikler? Hani şu sözünü ettiğin! Böyle bir şeye inanıyor musun? Bir deha ki, Cehennem’le işi olmasın? <em>Non datur!</em><a class="si-noteref epub-type_noteref" href="#f128" id="backref_128">128</a> Sanatçı dediğin, canilerin ve delilerin kardeşidir. Canilerin ve delilerin varlığını kabul etmeksizin birinin çıkıp eğlenceli bir eser yaratabileceğine inanabilir misin? Hastalıklı nedir, sağlıklı ne? Hastalıklı yanı olmaksızın hayat hiçbir zaman bir yere varamaz. Hakiki nedir, sahte nedir? Biz memleketin dolandırıcısı mıyız? Hiç yoktan burnumuzdan iyi bir şeyler mi çıkarıyoruz. Zaten hiçbir şey yoksa eğer, Şeytan da hakkını kaybeder; solgun benizli Venüs de aklı başında bir şey ortaya çıkaramaz ortaya. Biz yeni bir şey yaratmıyoruz – bu başkalarının işi. Biz sadece olan şeyin bağlarını çözüyoruz, onu serbest bırakıyoruz. Biz ataleti ve ürkekliği, çekingenliği, tereddütleri ve kararsızlıkları yok ediyoruz, ‘Onların Şeytan görsün yüzünü,’ diyoruz. Biz sadece tozu alıp ortalığı açıyoruz, sadece birazcık hiperemi<a class="si-noteref epub-type_noteref" href="#f129" id="backref_129">129</a> ile dokulara kan göndererek yorgunluğunu –küçük ve büyük yorgunlukları, özel yorgunlukları ve çağın gereği olanları– alıyoruz. Hepsi bu! Sen, yakınırken zamana göre de düşünmüyorsun, tarihe de bakmıyorsun; kum saati çevrilip de sonunda hesap önüne gelmedikçe şunun ya da bunun, kimsenin bir şeyi tümüyle, mutluluğu ve acıyı sonuna kadar yaşayamayacağını anlamıyorsun. Klasik çağlarda her halükârda bizsiz de sahip olabildikleri şeyleri bugün biz sunmak durumundayız onlara. Yalnız biz daha iyi şeyler sunuyoruz; her şeyden önce, doğru ve hakiki olanlarını – bu da artık klasik olan değil sevgili dostum. Bizim yaşattıklarımız, daha arkaik daha kadim, çoktandır denenmemiş olandır. Vahyin, hakiki ve kadim heyecanların ne demek olduğunu, eleştirilerle, kişiyi atalete düşüren o uzun uzadıya düşünmelerle, o öldürücü akıl denetimleriyle sakatlanmamış heyecanları, kutsal huşuyu bugün kim, nereden bilecek; Klasik dönemde de kim biliyordu ki? Sanırım insan Şeytan’ı yıkıcı bir eleştiri olarak algılıyor. İftira bu – bir kere daha dostum! Lanet olsun! Nefret ettiği bir şey varsa, dünyada ona en ters gelen bir şey varsa o da yıkıcı eleştiri. Onun arzuladığı ve bağışladığı; kendini başarıyla aşmak, parıltılı bir ser azatlık, sorumsuzluk.”</p>
			<p class="no-indent">BEN: “Pazar çığırtkanlığı bu yaptığın!”</p>
			<p class="no-indent">O: “Elbette öyle olacak. Eğer biri kendi hakkındaki en kabasından yanlış anlamaları, bencilliğinden dolayı değil, gerçek aşkından dolayı düzeltmenin peşindeyse gırtlağını yırtar tabii. Ben senin o huysuz utangaçlığınla lafı ağzıma tıkmana izin vermem. Biliyorum ki merakını bastırmaya çalışıyorsun ama beni kilisede, kulağına bir şeyler fısıldadığım kız kadar iştiyakla dinliyorsun... Şu fikir dediğinizi ele alalım hemen – yüz ya da iki yüz yıldır buna öyle diyorsunuz – zira öncesinde böyle bir kategori yok, müzik telif hakları gibi şeyler de yok. Fikir, üç-dört ölçü meselesinden ibaret; öyle değil mi. Kalan her şey, üzerinde yapılan ince çalışma, kaba et. Değil mi yoksa? Pekâlâ, biz bu literatürün uzmanıyız ve görüyoruz ki, fikir yeni filan değil; Rimski-Korsakov ya da Brahms’ta geçen bir şeyleri biraz fazla andırıyor. Ne yapılır? Hemen değiştirilir. Ama değiştirilmiş bir fikir esas olarak özgün bir fikir midir? Beethoven’ın eskiz defterlerini ele al! Tematik hiçbir kavram, Tanrı’nın verdiği gibi kalmamış. Evirip çeviriyor, oraya buraya bir şey ekliyor: ‘<em>Meilleur</em>’<a class="si-noteref epub-type_noteref" href="#f130" id="backref_130">130</a>. Hiçbir şekilde bir heyecan, heves vermeyen bu <em>meilleur </em>lafında Tanrı’nın ihsanına en küçük bir güven, en küçük bir saygı yok. Gerçek anlamda mutlu edecek, sarsacak, tereddütsüz ve inanç dolu bir esin – başka bir seçeneğin, daha iyisinin olmadığına, yapılamayacağına, her şeyin kutlu bir biçimde dikte edildiği hissini veren, sersemleten, sarsan, maruz kalan kişinin tepeden tırnağa inceden inceye ürpereceği, mutluluktan gözlerinden yaşlar boşanacağı türden bir esin – böyle bir şey, akla yapacak çok fazla iş bırakan Tanrı’nın işi olamaz. Bu sadece Şeytan’la, coşkunluğun gerçek efendisi Şeytan’la mümkün olacak bir şey.”</p>
			<p>Bu arada, adamın son konuşmaları esnasında, göz göre göre başka bir şeyler oluyordu. Ona bakınca, öncekinden farklı göründü gözüme. Muhabbet tellalı ya da pezevenk gibi değil de daha düzgün biri gibi... Beyaz bir yakası vardı, yakanın etrafında bir papyon, kemerli burnunda, arkasında ıslak, hafifçe kızarmış koyu renk gözlerinin ışıldadığı, kemik çerçeveli bir gözlük – sertlikle yumuşaklığın birbirine karıştığı bir surat. Burnu da, dudakları da sert hatlıydı ama çenesi yumuşaktı ve küçük bir çukuru vardı. Üstelik yanağı da gamzeliydi. Alnı soluk ve yuvarlaktı saçları epeyce geriden başlıyordu ama yanlarda sıktı, siyah ve yün gibi duruyordu. Sanat, müzik konusunda yaygın gazetelere yazılar yazan bir entel, bir teorisyen, düşünmekten vakit bulduğu ölçüde beste de yapan bir eleştirmen. Konuşması esnasında yumuşak, zayıf elleriyle hafiften beceriksiz bir tavırla, şakaklarındaki ve ensesindeki gür saçlarını sıvazlıyordu arada bir. Divanın köşesinde oturan misafirimin görünüşü böyle olmuştu. Boyu uzamamıştı; burundan gelen, sarih, eğitilmiş hoş bir tınısı olan sesi de aynı kalmıştı; akıcı konuşmasıyla sürdürüyordu varlığını. Söylediklerini dinlerken, kötü tıraş edilmiş üstdudağının altında, kelimeleri telaffuz ederken öne doğru uzayan, uçları aşağı kıvrık, kalın dudaklarına bakıyorum.</p>
			<p>“Günümüzde sanat nedir? Fasulyeden hacca gitmek. Dans için bir çift kırmızı pabuçtan başka şeye gerek var mı? Şeytan’ın üzdüğü tek kişi sen değilsin. Dön, meslektaşlarına bir bak. Çok iyi biliyorum ki, onları görmüyorsun, onlara bakmıyorsun bile. Tek başına olduğunu hayal edip her şeyin senin olmasını istiyorsun; zamanın bütün lanetinin... Ama teselli bulmak adına onlara da bir dön bak. Yeni müziğin açılış törenine katılanlara bir bak; dürüst olanları, ciddi olanları, durumlarının sonuçlarına katlananları gör. Modernlikleri, kendilerine müzikal atılımları yasak eden ve bireycilik öncesi zamanların stil kıyafetlerini iyi kötü, layıkıyla taşımaktan ibaret olan folklorik ve neo-klasik sürgünlerden söz etmiyorum. Kendilerini de, başkalarını da ilginç şeyler sıkıcı olmaya başladığı için, sıkıcı şeylerin ilginç olduğuna ikna etmeye çalışıyorlar...”</p>
			<p>Güldüm, zira soğuk içime işlemeye devam ettiği halde, itiraf edeyim ki, değişmesiyle birlikte arkadaşlığı hoşuma gitmeye başlamıştı. Benimle birlikte gülümsedi, kapalı dudakları daha da gerildi ve gözleri kapandı. </p>
			<p>“Acizler de,” diye devam etti; “ama sanırım sen ve ben, yaygın bir hastalığı, ağırbaşlı bir kılık arkasına gizlemekten kaçındıkları için bunların aczini saygıya değer bulur, yeğleriz. Ama hastalık çok yaygın; dürüst davrananlar bıraktığı tahribat kadar bulgularını da gayet iyi teşhis ediyorlar. Eserinin geleceği tehlike altında değil mi? Kâğıda dökülmüş, ciddiye alınacak ne varsa, zahmetle ve isteksizlikle yaratıldığı belli. Ya dış, toplumsal sebepler, talep noksanlığı? Tıpkı liberal öncesi ortamda olduğu gibi, yaratma olanakları, sonuna kadar bir sanat hamisinin insafına kalmış. Doğru. Fakat bu, durumu açıklamaya yetmez. Beste yapmak esasen çok zorlaştı; umut kıracak kadar zor. Eğer eser, saflıkla, katıksızlıkla, hakikilikle barışık değilse, üzerinde nasıl çalışılır. Ama bu iş böyle sevgili dostum. Başeser içinde barınan yapı, geleneksel sanata aittir; özgürleşmiş sanat bunu reddeder. Mesele burada başlıyor; eskiden kullanılmış olan ses bileşimlerinden hiçbirine maddeten yeni bir şey katamayışınızdan. İndirilmiş bir yedili akora da bir şey katmak imkânsız, kromatik geçiş notalarına da. Daha iyisini yapmaya çalışan herkes, kendini geleneksel müziğin tamamını kapsayan tonalitenin doğrudan araçları olan unsurların, yasakların, kendine yasak koyan bir genel kuralın içinde buluyor. Neyin yanlış, neyin klişeleşmiş  olduğunu yine genel kurallar belirliyor. Bugünün teknik düzeyinde bir bestenin içindeki tonal akorlar, üçlüler – her tür disonansın ötesinde. Bu amaçla kullanılıyor ama dikkatli davranmak ve ancak sıradışı durumlarda buna başvurmak gerek; zira yaratacakları şokun etkisi, eskiden en vahim uyumsuzlukların yarattığından daha beter olabilir. Her şey teknik düzeye bağlı. Eksiltilmiş yedili akor, <em>Opus 111</em>’in başında, doğru ve çok anlamlı. Beethoven’ın genel teknik seviyesine uygun. Değil mi? Onun yarattığı aşırı uçtaki disonans ile konsonans arasındaki gerilime uygun. Tonalitenin ilkeleri ve dinamiği, akora kendine özgü bir ağırlık verir. Ama bunu yitirdi – hem de kimsenin geri döndüremeyeceği tarihî bir süreç nedeniyle... Bu ölüp gitmiş akora bir kulak ver – imha olmuş haliyle bile, bizim gerçekliğimize aykırı düşen bir teknik duruş bütünlüğü sergiliyor. Her bir ses, bütünü, aynı zamanda hikâyenin tümünü içinde barındırıyor. Bunun için de, kulağın neyin yanlış, neyin doğru olduğunu algılaması, sadece, genel teknik düzeyle biraz soyut bir ilişki içinde bulunan aslında yanlış olmayan o akora bağlı. Burada ille de doğru olmak gibi bir iddia öne çıkıyor; yapı, bunu sanatçının önüne koyuyor – biraz acımasız değil mi bu, ne dersin? Eserin gerektirdiği, daha baştan içinde bulunan nesnel koşulları yerine getirmeye yönelik gayretler, kişiyi usandırıp gücünü tüketmez mi? Tasarlamaya kalkıştığı her yeni ölçüde, teknik yapı bir sorun olarak karşısına çıkıyor, ondan her an tümüyle kendisine uymasını, her an, en doğru yanıtın kendisinde olduğunu dayatıyor. İş oraya kadar varıyor ki, kompozisyonlar, bu tür yanıtlardan, bu tür bulmaca çözümlerinden ibaret kalıyor. Sanat, eleştiriye dönüşüyor – çok onurlu bir şey; bunu kim inkâr eder? Ama bu katı itaat koşullarında sanat yapmak için çok daha fazla itaatsizlik, bağımsızlık, cesaret gerek. Bu da beraberinde, yaratıcılıktan kopma tehlikesini getirmez mi? Ne dersin? Bu durum sence hâlâ bir tehlike mi, yoksa artık kesin ve olup bitmiş bir vakıa mı?”</p>
			<p>Ara verdi. Gözlüğünün arkasından kızarmış gözleriyle bana bakıyordu. Zarif bir hareketle elini kaldırdı, orta ve yüzük parmaklarıyla saçlarını kaşıdı. </p>
			<p>“Ne bekliyorsunuz?” dedim. “Küçümser alaycılığınıza hayran olmamı mı? Bana, benim zaten bildiğim şeyleri söylemek istediğinizden hiç şüphem yok. Ancak dile getirme biçiminiz çok art niyetli. Her halinizle, girişimlerim ve çalışmalarım için Şeytan’dan başkasına ihtiyacım olmadığını ima etmeye çalışıyorsunuz. Bu arada, kuramsal olarak da olsa, kişisel gereksinimler ile ‘doğru an’ arasında, spontane bir armoni, bir uyum olasılığını hesaba katmıyorsunuz – kişinin hiçbir zorlama olmadan, hiçbir şekilde düşünmeden yaratacağı doğal bir akor olasılığını.”</p>
			<p class="no-indent">O (gülerek): “Çok kuramsal bir olasılık gerçekten. Sevgili dostum, durum eleştirel olmaktan uzak bir bakışın oluşabilmesi için biraz fazla kritik. Ayrıca ben, meseleye, taraflı bir şekilde yaklaştığıma dair serzenişini de reddederim. Senin hatırın için diyalektik ayrıntılarla daha fazla oyalanmayalım. ‘Yaratı’nın durumunun bana çok genel anlamda bir memnuniyet verdiğini inkâr edemem. Zira ben aslında yaratının tümüne karşıyım. Müzikal yaratıcılığın uğradığı bu uygunsuz durumlardan nasıl olur da kendime biraz keyif payı çıkarmam! Bu durumu toplumsal koşullara yıkmam! Biliyorum sen bu koşulların, kendine yeterli bir eserin armonisi için fazla bağlayıcı ve belirleyici bir etkisi olmadığı düşüncesindesin ve böyle demeye hazırsın. Doğru; ama bunun önemi yok. Yaratının öncelikli güçlükleri, kendi derinliklerinde yatıyor. Müzik malzemesinin tarihsel gelişimi, kendi kendine yeten eserin aleyhine döndü. Zamanın içinde büzüşüyor, müzikal yaratının alanı olan zamanın içine yayılmaktan kaçınıyor, orayı boş bırakıyor. Acizlikten değil, form geliştirmekteki beceriksizliğinden de değil. Bunu nedeni, bütün fazlalıkları cezalandıran, içi boş şeyleri dışlayan, süslemeleri ortadan kaldıran, eserin zamana yayılan hayat biçimini hedef alan zorlayıcı bir yoğunluk anlayışının acımasız dayatması. Eser, zaman ve görüntü bir bütün. Üçü birlikte eleştirinin konusu oluyor. Eleştirinin, insanlığın acılarını sansürleyecek, rollere dağıtacak, resimlere aktaracak görüntülere ve oyunlara, kurmacalara, kendinden menkul formlara, tahammülü yok artık. Acının artık gerçek zamanda, üzerinde oynanmamış, değiştirilmemiş, kurmaca olmayan bir şekilde ifadesine izin veriyor sadece. Yaratının güçsüzlüğü ve sefaleti öylesine büyüdü ki, bunlarla hayalî oyunlar oynanmasına izin vermiyor.</p>
			<p class="no-indent">BEN (çok alaycı bir tavırla): “Çok etkileyici, çok! Şeytan içlendi. Sıkıcı Şeytan, ahlak dersi veriyor. İnsanlığın acıları yüreğine dokunmuş olmalı. Şan olsun diye sanata burnunu sokuyor. Sizin o kendini beğenmiş şeytan osuruğu çıkarsamalarınızla küfredip hırpaladığınızı fark etmemi istemiyorsanız yaratıya karşı beslediğiniz nefreti hiç hatırlatmasaydınız daha iyi ederdiniz.”</p>
			<p class="no-indent">O (hiç üstüne alınmadan): Bu kadarı da iyi. Esas itibarıyla dünyada zamanının getirdiği olguların ne duygusallıkla, ne de kötülükle ele alınacağı noktasında benimle aynı fikirdesin. Bazı şeylerin artık imkânı yok. Duyguların sanat eseri bir kompozisyon içinde yansıtılması, müziğin kendi kendine yeterli bir görünüm arz etmesi artık mümkün değil. Savunulamaz da – eskiden olduğu gibi, verili ve formüller halinde yazılmış öğelerin, belli durumların değişmez gereklilikleri olarak görülemez de... Ya da tam tersinden gidersek, istisnai bir durum bile, önceden verili, bilindik bir formülle özdeşleşerek ifade kazanıyor. Dört yüzyıldan bu yana, büyük müziklerin tümü, kendini bunun hiç kırılmamış bir bütünlük olduğu şeklinde aldatarak tatmin oldu – tabi olduğu geleneksel genel kuralları, kendi çok özel istekleri olduğu yanılgısıyla benimsedi. Dostum, bu artık böyle yürümüyor. Süslemeleri, gelenekselliği ve soyut genellemeleri eleştirmek, hepsi aynı kapıya çıkıyor... Eleştirinin yanıldığı nokta, müziğin, görsel olmadığı halde kentsoylu sanat yaratısının aldatıcı karakterinden pay alması... Diğer sanatların yanında görsel olmamak açısından avantajı var ama kendine özgü beklentileri içinde konvansiyonel olanın egemenliğiyle sürekli uzlaşmak adına bu büyük sarhoşluğa diğerleriyle aynı şekilde, bütün gücüyle katıldı. Müziğin aldatıcı görüntüsünün temelinde, genel uzlaşmacı tutuma uyum sağlayan ifadesi yatar. Bu bitti. Genelin, özelin bünyesinde de armoni içinde var olduğunu düşünülebilir olduğu iddiası, kendi kendiyle çelişiyor. Oyunun serbestçe oynanmasını sağlamaya yaradığı varsayılan öncül ve bağlayıcı sayılan konvansiyonların hepsi bitti.”</p>
			<p class="no-indent">BEN: “Bunlar bilinebilir ve her türlü kritisizmin ötesinde yine de kabul edilebilirdi. Hayatının söndüğü bilinse de formlarla oynayarak oyunun etkisi ve düzeyi yükseltilebilir.”</p>
			<p class="no-indent">O: “Biliyorum, biliyorum. Parodi. Aristokrat nihilizmi içinde bu denli kederli olmasa, eğlenceli olabilirdi. Bu tür kaçışlara başvurarak kendine önemli bir şans ve büyüklük vaat edebilir misin?”</p>
			<p class="no-indent">BEN (öfkeyle yanıtladım): “Hayır!”</p>
			<p class="no-indent">O: “Kısaca ve hırçın! Ama neden hırçın? Sana aramızda kalacak şekilde dostane bazı vicdan soruları sorduğum için mi? Sana kendi kuşku dolu kalbini gösterdiğim, bir bilenin görüşüyle günümüz kompozitörlerinin çektiği güçlükleri gözünün önüne serdiğim için mi? Beni ne olursa olsun her zaman bir uzman olarak kabul edebilirsin. Şeytan dediğin müzikten biraz anlamalı. Yanılmıyorsam, biraz önce kitaptan o, estetiğe âşık Hıristiyanı okuyordun. O bunu biliyordu, benim bu güzel sanatla olan özel ilişkimi anlıyordu –onun düşüncesine göre en Hıristiyan karakterdeki bu sanatla ilgili olan ilişkimi– olumsuzluk işaretiyle tabii. Müzik her ne kadar Hıristiyanlık tarafından kullanılıp geliştirildiyse de, aynı zamanda reddedildi ve şeytani bir alan olarak dışlandı – işte görüyorsun. Müzik fevkalade teolojik bir mesele; tıpkı günah gibi; benim gibi... Hıristiyanların müziğe olan merakları, gerçek bir tutku, aynı anda hem algı hem de düşkünlük olarak gerçek bir tutku. Gerçek tutku ise sadece belirsizliklerde, müphemlikte bulunur; ironik bir biçimde. En yüce tutku, mutlak şüpheliye karşı olanıdır... Hayır, ben müzikalim aslında; bunu kabul et. Her şey gibi müziğin de günümüzde içine düştüğü sıkıntılar için sana o zavallı Yahuda İskariyot’u da zikrettim. Yapmasa mıydım? Ama yaptım; bunları kırman gerektiğini göstermek, kendine olan baş döndürücü hayranlığınla bunların üzerine çıkman, karşısında o kutsal korkuya kapılacağın şeyler yapman için yaptım.”</p>
			<p class="no-indent">BEN: “Bu da yine bir bildirge... Ben ozmotik bitkiler yetiştireceğim yani.”</p>
			<p class="no-indent">O: “Bunları aştık! Buz çiçekleri ya da nişasta, şeker ve selülozdan olanlar – ikisi de doğa. ‘Neden en çok doğayı överiz’ sorusu ortaya çıkıyor burada. Senin nesnel şeyleri, tabiri caizse ille de hakikat denen şeyi istemen, öznel şeyleri, deneyimleri değersiz ve aşılması gereken şeyler olarak görüp onlardan kuşku duyman, gerçekten küçük burjuvaca ve aşılması gereken şeyler dostum. Beni görüyorsun, o halde senin için ben varım. Gerçekten var olduğumu sorgulamaya mahal var mı? Kendini hissettiren, algılanan şeyler gerçek değil midir, gerçeklik yaşanan ve hissedilen şeyler değil midir? Seni yücelten, senin hislerinin gücünü ve egemenliğini artıran değil midir; lanet olsun, bu da, hakikattir. – Erdem açısından bakılınca isterse bu on kere yalan olsun. Gücünü artıran bir nitelik gerçek dışı olsa da, yararsız olan erdemli bir gerçeklikten evladır kanımca. Ve ben derim ki, yaratıcı deha bağışlayan bir hastalık, şahlandırıp engelleri aşmanı sağlıyorsa, yürekli bir coşkuyla kendinden geçirip doruklardan doruklara uçuruyorsa, ayağa dolaşan bir sağlıktan bir kere daha evladır. Hastalıktan, sadece hastalıklı bir şeyler geleceği lafından daha aptalca bir şey işitmedim. Hayat o kadar da seçici değildir; ahlaka zerre kadar önem vermez. Hastalığın sebep olduğu şeyleri ele geçirir, yutar, sindirir, kendine mal eder; bu da bir tür sağlıktır. Yaşamsal emareler bir olgu olarak mevcutsa azizim, hayat, hastalıkla sağlığın arasındaki farkı yoka indirger. Tamamıyla sağlıklı ve duyarlı oğlanlardan oluşan koca bir hayran kitlesi ve bir kuşak, hastalıklı bir dehanın eserine üşüşür, hastalığın dâhileştirdiği kişiye hayran olur, onu över, yüceltir, ilerletir, kendi içinde değiştirir, sadece kendi evinin ekmeğiyle değil, aynı zamanda ‘Aziz Müşteriler’ Eczanesi’nden gelen yetiler ve zehirlerle de beslenen bir kültüre mal eder. Bunu sana, asla aldatmayan Sammael söylüyor. Sana sadece kum saati yıllarının sonuna doğru gücünün ve azametinin denizkızı ağrılarını katbekat aşacağını vaat etmekle kalmıyor, sonunda muzaffer bir refaha, bir tanrıya dönüşürcesine heyecan verici bir sağlık hissine kavuşacağını garanti ediyor – bu, işin sadece öznel yanı. Biliyorum bu senin için yeterli değil, sağlam görünmez gözüne. O zaman bil ki, Bunları bizim yardımımızla hayata geçirmeni sağlayacağız. Yöneten olacaksın, geleceğin marşını başlatacaksın. Delikanlılar, senin adına yemin edecek, senin çılgınlığın sayesinde onların çıldırmalarına gerek kalmayacak. Senin çılgınlığından sağlık kazanacaklar ve sen, onlarda sağlıklı olacaksın. Anlıyor musun? Zamanın insanı atıl kılan güçlüklerini aşacaksın – zamanın kendini, kültür çağını; demek istiyorum ki, kültür çağını ve onun kültünü kıracaksın ve barbarlığa cüret edeceksin; bu, çift katlı bir barbarlık anlamına geliyor; çünkü bu kez hümanizmden sonra geliyor, üzerinde en çok düşünülmesi gereken ‘kanal tedavisi’nin, kentsoylu incelmenin ardından geliyor. İnan bana, barbarlık, teolojiyle kültten kopmuş, dindarlıkta bile sadece kültür, sadece insanlık arayan, aşırılıkları, paradoksları, mistik tutkuları tümüyle burjuvalıktan kopuk bir macera olarak gören bir kültürden daha iyi bağdaşacaktır. Umarım Aziz Velten’in dindarlıktan söz ettiğine şaşırmazsın. Tanrı çarpsın! Başka kim, sana bundan bahseder bilmiyorum. Liberal bir teolog değil herhalde, değil mi? Bu konuya hâkim olan tek kişi benim. Ben olmasam kim teolojik olarak varlığını sürdürebilir ki? Din, kesinlikle benim alanım, burjuva kültürünün değil. Kültür, kültten kopup da kendi kültünü yarattıktan sonra çöpten başka bir şey olamadı. Bütün dünya, <em>salva venia </em>aşçı kepçeleriyle sadece beş yüzyıl tıkındıktan sonra doydu ve bıktı...”</p>
			<p>Sözün burasında ya da biraz öncesinde, kendisini dinin gerçek taşıyıcısı olduğuna, Şeytan’ın teolojik varlığına dair akıcılığı gittikçe artan bir konuşmayla hatırlatmalarda bulunmaya başladığı sırada olmalı; farkına vardım ki, divanda oturan adam yine değişmişti; az önceki gözlüklü müzik enteli değildi benimle konuşan; divanın köşesinde de oturmuyor, kavisli kolçağına hafifçe yaslanmış, yarı oturur vaziyette, parmaklarını, iki başparmağı ileriye doğru gelecek şekilde kucağında kenetlemişti. Konuştukça, çenesindeki ikiye ayrılmış sakalı ileri geri hareket ediyordu, arasından küçük sivri dişlerinin göründüğü dudaklarının hemen üzerinde de uçları sivri burulmuş bir bıyığı vardı. </p>
			<p>O kaskatı donmuş halimde onun o eski, bilindik kılığa dönüşmesine gülmekten kendimi alamadım. </p>
			<p>“Sadık hizmetkârınızım efendim!” dedim. “Sanırım sizi tanıdım ve sizi bu salonda bana çok özel bir ders vermenizi pek nazikâne buluyorum. Şimdi yaptığınız taklitle, benim merak hırsımı gidermeye hazır olduğunuzu, bana kibarca gerçekten var olduğunuzu kanıtlamak üzere, zaten bildiğim şeyleri değil, öğrenmek istediklerimi öğreteceğinizi ümit ediyorum. Pazarlığını yapmakta olduğunuz kum saati zamanı konusunda birçok şey anlattınız. Daha seçkin bir hayatın bedeli olarak çekilecek acıların miktarı hakkında da... Ama işin sonundan söz etmediniz, borcun nihai olarak ödenmesinden sonra ne geleceğinden. Merakım bu yöndedir; burada oturduğunuz süre boyunca nutuk çekmekten bu soruya hiç fırsat vermediniz. Bu alışverişte, hesabı kuruşu kuruşuna öğrenemem gerekmez mi? Hesabı gösterin. Bu hurdacı dükkânında işler nasıl yürüyor? Size teveccüh gösterenleri o Cehennem batağında neler bekliyor?”</p>
			<p class="no-indent"><em>O </em>(sesi çatlayarak gürültülü bir şekilde güldü): “<em>Pernicies, comfutatio</em> hakkında bilgi mi almak istiyorsun? Ölümün getireceği suskunluktan sonrası hakkında bilgi almak istiyorsun. Buna aşırı meraklı gençlik ukalalığı, derim ben! Daha çok vakit var, kestirilemeyecek kadar. Ondan önce yaşanacak o kadar heyecanlı şeyler var ki, sonunu düşünmek dışında başka pek çok işin olacak. Ya da sonunu düşünmeye başlayacağın ânın ne zaman geleceğini. Ama bu bilgiyi, senden esirgemeyeceğim; allayıp pullamayacağım da; zira cidden endişe etmek için o kadar çok vakit var ki önünde! Ama bu konudan söz etmek pek kolay değil – şunu söylemek isterim ki, bundan hiç ama hiç söz edilemez; çünkü aslında bu, kelimelere sığmaz: Çok fazla miktarda söz sarf etmek, laf üretmek gerekir, fakat bunların hepsi de sadece temsilî olur, var olmayan isimlerin yerini tutmaya onların zamiri olmaya yarar, asla tanımlanamaz olan bir şeyi kelimelere dökmek, ona açıklık kazandırmak iddiasını karşılayamaz. Kelimelere dökülemez olması, dilden saklı kalması, öylece var olması ama gazetelere yansımaması, yayımlanamaması, hiçbir sözle eleştirel bir biçimde algılanamaması, ‘Cehennem’in gizli zevki ve güvencesidir; ‘yer altı’, ‘zindan’, ‘kalın duvarların arkası’, ‘sessizlik’, ‘unutulmuşluk’, ‘kurtuluşu olmayan’ gibi sözler ise çok zayıf semboller olarak kalır. Sembollerle azizim, Cehennem’den söz ederken, kesinlikle sembollerle yetinilmeli; zira orada her şey biter – sadece ona işaret eden kelimeler değil, tümüyle her şey. Bu, onun temel özelliğidir. Çok genel olarak bir şey söylemek gerekirse şu denebilir; yeni gelen birinin orada karşılaştıkları, ilk olarak tabiri caizse sağlıklı duyularıyla katiyen kavrayamayacağı, anlayamayacağı şeylerdir; çünkü mantığının ve ya da idrakinin sınırları buna tamamen engel olacaktır. Kısacası, bu inanılmaz bir şeydir; yüzünü kireç gibi bembeyaz yapacak kadar inanılmazdır, ilk anda selamlaşma babında renkli ve etkileyici şekillerde önünde açılırsa da, burada inanılmaz biçimde ‘her şey biter’, her türlü acıma, lütuf, esirgeme, biter; inanamayıp, ‘Bunu yapamazsın; bir ruha karşı böyle bir şey yapılamaz,’ yollu itirazlarda bulunanlara gösterilebilecek bir anlayışın son izleri de ortadan silinir; yapılan, yapılır. Üstelik de, tek kelimeyle hesap bile sorulmadan, ses geçirmez, Tanrı’nın işitmediği hem de ebediyen işitmeyeceği zindanlarda. Hayır, bundan söz etmek kötü bir şey; bunlar dilden uzak, dilin dışında şeyler. Dilin buna karşı yapabileceği bir şey yok, bununla bir ilgisi de yok. Çünkü bu konuda hangi zaman çekimlerini kullanacağını bile kestiremez. Zorunluluk gereği ‘gelecek zaman’ı kullanır, yani, ‘Orada ağlaman, dişlerinin birbirine çarpması işitilecek,’ denir. Ama bunlar da dilin sınırlarını oldukça zorlayan bir yerlerden alınmış birkaç kelimeden ibarettir sadece; güçsüz bazı sembollerden ibarettir; olacak olanlarla –hesap verilmeksizin– kalın duvarların ardında, unutulmuşluk içinde olacaklarla gerçekten bir ilgisi yoktur. Doğru olan, ses geçirmez duvarların içinin oldukça gürültülü, ölçüsüz derecede, ta uzaklardan kulakları dolduracak kadar gürültülü olduğudur; haykırışlar, bağırtılar, ulumalar, inlemeler, kükremeler, böğürmeler, tiz çığlıklar, yaygaralar, yalvarmalar ve işkence avazları; öyle ki, kimse kendi şarkısını bile duyamaz hale gelir, sesi o inanılmaz ve sorumsuzca süren sonsuz işkenceler altında, yoğun, koyu cehennem feryatları, utanç figanları içinde boğulur. Bu esnada araya şehvetin o müthiş inlemelerinin de karışacağını unutmamak gerek; zira şehvet de, katlanmaktan kurtulanamayan, bitap düşmekle, bayılmakla bitip tükenmeyen, sonu gelmez bir azaba dönüşür; bu nedenle, bu konuda fikri olanların ‘cehennem şehveti’ dedikleri utanç verici bir zevk şeklini alır. İstihza ile aşırı ölçüde utanç duyma öğesinin bir arada, işkencenin bir parçası olmasından ileri gelir bu; zira sonu gelmez bir biçimde katlanılan cehennemî hazza, aşağılayıcı bir tavırla parmak sallamalar ve kişner gibi bir kahkahalar eşlik eder; lanetlilerin işkencelerine alay ile utancın eşlik ettiği kuramı da oradan gelir. Evet, Cehennem, tümüyle dayanılmaz acılarla, ebediyen katlanılacak olan acılarla, istihzanın iğrenç ittifakı olarak tanımlanabilir. Orada acıların şiddetinden dillerini ısırıp koparırlar ama bu yüzden bir araya gelip bir dayanışma topluluğu oluşturmazlar; birbirleriyle alay ve hakaret dolu bir ilişki içindedirler; inlemeler, ürpermeler arasında birbirilerine en adi küfür sözleriyle seslenirler; bu arada en kibar, en gururlu, ağızlarından bir tek bayağı sözcük çıkmamış olanlar, en adilerini söylemeye zorlanır. Onların azaplarının ve utançlarının bir kısmı da, en aşırı en iğrenç sözleri düşünüp bulmaktır.”</p>
			<p class="no-indent">BEN: “İzninizle, sizin bana anlattığınız ilk şey, oraya düşen lanetlilerin katlanacakları acıların türüyle ilgili. Dikkat ederseniz, siz bana aslında cehennemin azapları üzerine ders vermektesiniz, lanetlilerin oradan gerçekten neler beklediği gerçeği hakkında değil.”</p>
			<p class="no-indent">O: “Merakın çocukça ve saygısızca. Bunu ön plana alalım. Ama bu sorunun ardında nelerin gizli olduğunu iyi biliyorum azizim. Sen, kendini korkutmak, Cehennem’ den korkmak için sorular soruyorsun bana. Dönmek ve kurtulmak, yani ruhun selameti dedikleri şey adına bana verdiğin yeminden dönme fikri pusuda bekliyor kafanın arkasında. İnsanların korku nedeniyle rahmet dedikleri şeye erişebileceklerini işitmiş olmalısın ki, orada olup bitenlerin yüreğine korku salmasının, <em>attritio cordis</em>’in<a class="si-noteref epub-type_noteref" href="#f131" id="backref_131">131</a> hesabındasın<em>. </em>Bunun çok eskimiş bir teolojik yaklaşım olduğunu söylememe izin ver. <em>Attritio </em>kuramı bilimsel olarak aşıldı. <em>Contritio’</em>nun<a class="si-noteref epub-type_noteref" href="#f132" id="backref_132">132</a> daha elzem olduğu kanıtlandı; Kilise düzeninin zorunlu gördüğü şey, işlenen günah için basit, korkuya dayalı bir tövbe biçimi değil – dinsel, içtenlikli bir dönüş anlamına gelen, Protestan esasına dayalı hakiki bir pişmanlık duygusuna sahip olmak. Bunu başarabilir misin, başaramaz mısın; kendine önce bunu sormalısın. Cevabını ise ancak kibrin verecektir. <em>Contritio</em> için işi ne kadar uzatırsan, kendini o kadar başarısız ve isteksiz hissedeceksin. Her şeyden önce, sürdüreceğin aşırı ölçüde sıradışı varoluş biçimin, seni büyük ölçüde şımartacak; hiçbir kuvvet seni bu şımarıklıktan vasat bir selamete geri döndüremez. Dolayısıyla müsterih ol ki, Cehennem, sana çok yeni bir şeymiş gibi gelmeyecek –  sadece iyi kötü alışılmış, kibrinle alışılmış bir şeyler sunacaktır. Cehennem, aslında sıradışı bir varoluşun devamıdır. Bir-iki kelimeyle, onun özü ya da istersen can alıcı noktası, içinde barındıklarına aşırı soğuk ile graniti eritecek kadar sıcak bir ateş arasında seçim yapma izni vermesidir. Kişiler bu iki durum arasında kükreyerek bir oraya bir buraya atılırlar çünkü birindeyken diğeri cennetlik bir ferahlıkmış gibi gelir; ama hemen, kelimenin en cehennemî anlamıyla, dayanılmaz olur. Buradaki aşırılık senin hoşuna gidiyor olmalı.”</p>
			<p class="no-indent">BEN: “Hoşuma gider gitmesine ama bu arada sizi, benim hakkımda fazla emin olmamanız konusunda uyarırım. Teoloji konusundaki zaafınız sizi böyle bir yola sürükleyebilir. Kibrimin beni, kurtulmam için gerekli olan nedamet duygusundan alıkoyacağına güveniyorsunuz ama bunun yanı sıra kibirli bir pişmanlığın söz konusu olabileceğini hesaba katmıyorsunuz. Kabil’in pişmanlığı gibi bir pişmanlığın örneğin; günahlarının affedilemeyecek kadar büyük olduğuna dair kesin bir kanıya sahipti. Böylesi, her tür ümitten uzak bir <em>Contritio, </em>her türden lütuf ve bağışlanma olasılığına karşı tam anlamıyla bir inançsızlık; günahkârın çok ileri gittiğine, en sonsuz iyiliğin bile günahının bağışlanmasına yetmeyeceğine dair sarsılmaz bir inanç – böylesi bir pişmanlık gerçek bir pişmanlık olabilir ancak. Dikkatinizi çekerim, bu da bağışlanmaya götüren en kestirme yoldur; iyilik için, Tanrı için en karşı konulamaz olanıdır. Kabul ediniz ki, gündelik günahlar işleyen ortalama bir günahkâr, bağışlayanın gözünde pek ilginç olmayabilir. Onun durumunda bağışlama eylemi çok da çekici değildir, ruhsuz bir eylemdir. Vasatlık, teolojik anlamda hayatını sürdüremez. Kişiyi selamete erişmek bakımından en kökten kuşkulara düşüren türden bir günahkârlık, selamete uzanan en hakiki teolojik yoldur.”</p>
			<p class="no-indent">O: “Hinoğluhin! Senin gibi umarsız kuşkular içinde yaşayan biri, selamete uzanan o hayırsız yolun önkoşulu olan çaresizliğine kayıtsız şartsız saf bir şekilde inanmayı nasıl başaracak? Büyük bir günahın Tanrı üzerinde yaratacağı cazibe üzerine bile bile spekülasyon yapmak, şu bağışlanma anlaşmasını daha baştan son derece imkânsız bir hale getirmez mi?”</p>
			<p class="no-indent">BEN: “Fazladan bir şey olmasına gerek yok işte. <em>Non plus ultra</em><a class="si-noteref epub-type_noteref" href="#f133" id="backref_133">133</a>; bu yolla teolojik varlık dramatik biçimde en yüksek mertebeye ulaşmış olur. Yani en aşağılık suçu işlemiş olur, bu sayede Tanrı’nın iyiliğine, sonsuzluğuna karşı en dayanılmaz türden bir tahrik oluşturur.”</p>
			<p class="no-indent">O: “Fena değil. Gerçekten dâhiyane. Yalnız şunu söyleyeyim ki, Cehennem’in nüfusunu, tam da senin kafandakiler oluşturuyor. Cehennem’e gelmek o kadar da kolay değil. Önüne gelen girebilse, yer sıkıntısı çekerdik. Ama sen, senin teolojik tipin, spekülasyon üzerinden spekülasyon yapan, spekülasyonu babasından geçmiş böylesine hinoğluhin biri –Şeytan’a ait olmasaydı– şifalı otlarla uğraşan biri olurdu.” </p>
			<p>Bunları söylerken, hatta biraz öncesinden, herif, bulutların yaptığı gibi, görünüşte hiç farkında değilmiş gibi yeniden değişti. Salonda, önümdeki divanın kavisli kolçağında oturmuyordu artık. Yine köşede, muhabbet tellalı, kırmızı gözleriyle kaşarlanmış pezevenk olarak oturuyordu. Teatral sesiyle ağır ağır konuştu: </p>
			<p>“İşin sonuna gelip bir karara varmak hoşuna gidecek. Sana meseleyi konuşmak için çok vakit ve süre ayırdım – umarım ki bunu kabul edersin. Fakat sen cazip bir vakasın; bunu yürekten kabul ediyorum. Gözümüz hep üzerindeydi: Hızlı düşünen gururlu kafanda, üstün dehan ve hafızanda... Bunlar, seni Tanrıbilim okumaya yöneltti; kibrinin gerektirdiği gibi; ama kısa sürede teolojiden vazgeçtin; Kitab-ı Mukaddes’i çekmeceye atıp müziğin <em>figuris, characteribus </em>ve <em>incantationibus</em><a class="si-noteref epub-type_noteref" href="#f134" id="backref_134">134</a> tarafıyla ilgilenmeye devam ettin; bu da az hoşumuza gitmedi. Kibrin, onun en temeline, element düzeyine inmeyi arzu ediyordu; buna, sana en uygun düşecek şekilde, cebrin büyüsü ile onun gereği olan aklı ve hesaplamaları birleştirerek, aynı zamanda mantık ve akılcılığa karşı her zaman cesaretle tavır alarak ulaşabileceğini düşündün. Bu unsura varmak için fazla akıllı, soğuk ve bakir olduğunu biliyorduk; biliyorduk ki buna kızıyor, o utangaç zekânla kendini acınası biçimde sıkıcı buluyordun. Bu şekilde gayret edip kucağımıza düşmeni sağladık; yani bizim küçüğün, Esmeralda’nın. Ondan, o aydınlanmayı, beynin afrodizyağını kapman gerekiyordu; bedenin de, ruhun da, zihnin de umarsızca bunun peşindeydi. Kısacası aramızda bir Spesser Ormanı’nın<a class="si-noteref epub-type_noteref" href="#f135" id="backref_135">135</a> ortasında bir dörtyol ağzına ya da bir çembere gerek yok. Bizim bir anlaşmamız var ve birlikte iş yapıyoruz. Sen, bunu kendi kanınla sağladın ve kendini bize adadın –bize vaftiz oldun–, bu ziyaretim sadece bir <em>konfirmasyon </em>niteliğinde. Bizden zaman kazandın, dâhiyane bir zaman, seni yüceltecek bir zaman; <em>ab dato recessi</em><a class="si-noteref epub-type_noteref" href="#f136" id="backref_136">136</a> tam yirmi dört yıl; bunu senin hedefine koyuyoruz. Bu zaman akıp geçtiğinde –ki hiç belli olmaz, böyle bir süre aynı zamanda sonsuz derecede uzun olabilir– o zaman alınıp götürüleceksin. Bütün bu süre boyunca her konuda sana köle olacağız ve itaat edeceğiz. Burada yaşayan her şeyi, Cennet’in ordusunun tümünü ve bütün insanları reddettiğin takdirde Cehennem emrinde olacak; zira bunun böyle olması gerek.” </p>
			<p class="no-indent">BEN (son derece soğuk bir esinti altında): “Nasıl? Bu da nereden çıktı? Ne demek istiyor bu ek madde?”</p>
			<p class="no-indent">O: “Ret, demek istiyor. Ne olacak? Kıskançlığın sadece yukarılarda mı geçerli olduğunu, aşağının derinliklerinde bulunmadığını mı sanıyorsun? Bize, zarif, hoş yaratığa sözlüsün sen ve de nişanlı. Başkasını sevemezsin.”</p>
			<p class="no-indent">BEN (gerçekten gülesim geldi): “Sevemez miyim? Zavallı Şeytan! Aptal olduğuna dair ününe ün katmak istiyorsan, kedi gibi bir çıngırak tak bari; sevgi gibi kaygan ve tehlikeli bir kavram üzerine alışveriş yapıp sözleşiyorsun. Şeytan, zevki yasaklamak mı istiyor? Olmazsa sempatiyi de hesaba katsın; hatta özveriyi de; yoksa kitapta yazdığı gibi dolandırılmış olur. Kendi payıma, sırf sana sözlü olduğumu söylediğin için soruyorum: Nereden kaynaklandı bu? Aşktan değil de neden? Her ne kadar sen, Tanrı’nın izniyle zehirlemiş olsan da... Senin iddiana göre içinde bulunduğumuz ittifak da aşkla ilişkili budala! Sen, benim yaratılarımın peşinde ormana gitmeyi, dörtyol ağzında durup seninle ittifak yapmamı mı isterdin? Ama denilenlere göre, yaratı bizzat bir aşk işidir.”</p>
			<p class="no-indent">O (burnundan gülerek): “<em>Do, re, mi</em>! Emin ol, senin psikolojik oyunların, teolojik oyunlarından daha fazla kabul görmez benim indimde! Psikoloji mi – Tanrı korusun. Hâlâ bununla mı uğraşıyorsun? Kötü, burjuvaca bir yüzyıl bu XIX. yüzyıl. Bu dönemin acınası şekilde karnı tok bu işe; hayatı psikolojiyle altüst eden kişinin de kafatasını kırmızı örtüyle örtecek yakında. Öyle zamanlara gidiyoruz ki dostum, kimse psikolojiyle asabını bozmak niyetinde değil. Bu bir yana, benim şartlarım açık ve hakkaniyetli; Cehennem’in meşru kıskançlığına göre tayin edilmiş. Aşk, seni ısıttığı sürece sana yasak. Hayatın soğuk kalmalı – onun için kimseyi sevmemelisin. Ne sanıyorsun sen? Aydınlanma, aklının gücünü sonuna kadar işler durumda tutacak; hatta bazen çok parlak, hayranlık içinde kendinden geçme noktasına tırmandıracak. Bu, sevgiliden ve o değerli duygusal hayattan öte başka nereye varacak ki? Hayatında ve insanlarla olan ilişkilerindeki genel soğukluk, eşyanın tabiatında var zaten – senin tabiatında ziyadesiyle var; biz sana yeni ve yabancı bir şey getirmiyoruz, minikler, senden yeni ve yabancı bir şey yaratmıyor; onların yaptığı, sende olanı güçlendirmekten ve zekice geliştirmekten ibaret. Aslında soğukluğun altyapısı sende hazır; denizkızının acıları, babandan geçen baş ağrıları olacak. Seni soğuk istiyoruz, öyle ki yaratılarının alevi seni ısıtmaya ancak yetsin. Hayatının soğukluğundan kaçıp onlara sığınacaksın.”</p>
			<p class="no-indent">BEN: “Yangından buza dönüş. Görünen o ki, siz beni daha dünyadayken Cehennem’e hazırlıyorsunuz.”</p>
			<p class="no-indent">O: “Gururlu bir ruha yetebilecek tek şey, sıradışı bir varoluştur. Senin kibrin, bunu asla ılık bir şeye değişmez. Anlaştık mı? Yaratıcılıkla dolu bir insan hayatının sonsuzluğu boyunca bunun tadını çıkaracaksın. Kum saati boşalınca, ben bu zarif yaratık üzerinde epeyce bir kudret sahibi olacak, kendi hal ve tavrıma, kendi isteğime göre hareket edip onu yönetmeye ve ona hükmetmeye başlayacağım – her şeye, beden olsun, ruh olsun, ten olsun, kan olsun ve mülk olsun ebediyen her şeye.”</p>
			<p>Daha önce kapıldığım o zapt edilemez iğrenme duygusu geri döndü; dar pantolonlu muhabbet tellalının üzerime saldığı buzul soğukluğu, bir don dalgasıyla birleşerek beni titretti. Çılgınca bir tiksintiyle kendimi kaybettim; baygınlık gibi bir şeydi bu. Sonra da Schildknapp’ın sesini duydum, divanın köşesine oturmuş huzur içinde bana bir şeyler anlatıyordu.</p>
			<p>“Elbette fazla bir şey kaçırmadınız. <em>Giornali </em>ile iki el bilardo, bir tur Marsala şarabı; salak herifler <em>governo </em>hakkında bir alay yalan attılar.”</p>
			<p>Ben hâlâ yazlık elbiselerimle, kucağımda Hıristiyanların kitabı, lambamın altında oturuyordum! Değişen bir şey yoktu. Öfke içinde muhabbet tellalını kovalamış, büründüğüm giysileri arkadaşım gelmeden önce yan odaya taşımış olmalıyım.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f112"><a class="si-backref" href="#backref_112">112</a><span class="si-text">. (İt.) Zavallıcık! (Ç.N.)</span></div>
				<div class="si-footnote html5_aside epub-type_footnote" id="f113"><a class="si-backref" href="#backref_113">113</a><span class="si-text">. (İt.) Oradaki! (Y.N.)</span></div>
				<div class="si-footnote html5_aside epub-type_footnote" id="f114"><a class="si-backref" href="#backref_114">114</a><span class="si-text">. (İt.) Kuzey rüzgârı. (Y.N.)</span></div>
				<div class="si-footnote html5_aside epub-type_footnote" id="f115"><a class="si-backref" href="#backref_115">115</a><span class="si-text">. (Lat.) Söyler ama yapmaz. (Ç.N.)</span></div>
				<div class="si-footnote html5_aside epub-type_footnote" id="f116"><a class="si-backref" href="#backref_116">116</a><span class="si-text">. (Lat.) Konuşuyor ama kendisi yok. (Ç.N.)</span></div>
				<div class="si-footnote html5_aside epub-type_footnote" id="f117"><a class="si-backref" href="#backref_117">117</a><span class="si-text">. (Lat. sırasıyla) Hapishane, Yıkım, Çürütme, Felaket, Mahkûmiyet. (Y.N.)</span></div>
				<div class="si-footnote html5_aside epub-type_footnote" id="f118"><a class="si-backref" href="#backref_118">118</a><span class="si-text">. Karl Maria von Weber’in (1786-1826) <em>Der Freischütz </em>operasında bir karakter. (Ç.N.)</span></div>
				<div class="si-footnote html5_aside epub-type_footnote" id="f119"><a class="si-backref" href="#backref_119">119</a><span class="si-text">. (Lat.) Tabirimi mazur görünüz. (Y.N.)</span></div>
				<div class="si-footnote html5_aside epub-type_footnote" id="f120"><a class="si-backref" href="#backref_120">120</a><span class="si-text">. (Lat.) Sonu(çlarını) düşün. Geç Ortaçağ’a ait <em>Gesta Romanorum</em>’da (Romalıların İşleri) yer alan, “Ne yaparsan yap, akıllıca yap ve sonuçlarını düşün” önermesinden kısaltılarak. Alıntının kökeni Aisopos fabllarına dayandırılabilmektedir. (Y.N.)</span></div>
				<div class="si-footnote html5_aside epub-type_footnote" id="f121"><a class="si-backref" href="#backref_121">121</a><span class="si-text">. (Alm.) “Sesini çıkarma” anlamında. (Ç.N.)</span></div>
				<div class="si-footnote html5_aside epub-type_footnote" id="f122"><a class="si-backref" href="#backref_122">122</a><span class="si-text">. 1493-1517 arasında Alman köylü savaşlarının köklerinden birini oluşturan köylü isyanı. (Ç.N.)</span></div>
				<div class="si-footnote html5_aside epub-type_footnote" id="f123"><a class="si-backref" href="#backref_123">123</a><span class="si-text">. (Lat.) Frengi hastalığının sebebi olan bakteri. (Y.N.)</span></div>
				<div class="si-footnote html5_aside epub-type_footnote" id="f124"><a class="si-backref" href="#backref_124">124</a><span class="si-text">. (Lat.) Büyüleyici. (Ç.N.)</span></div>
				<div class="si-footnote html5_aside epub-type_footnote" id="f125"><a class="si-backref" href="#backref_125">125</a><span class="si-text">. Aristotelos. (Y.N.)</span></div>
				<div class="si-footnote html5_aside epub-type_footnote" id="f126"><a class="si-backref" href="#backref_126">126</a><span class="si-text">. <em>Malleus Maleficarum </em>(Cadıların Çekici); 1486’da Katolik Kilisesi’nin engizisyoncularından Heinrich Kramer tarafından cadılık üzerine yazılmış bir kitap. (Ç.N.)</span></div>
				<div class="si-footnote html5_aside epub-type_footnote" id="f127"><a class="si-backref" href="#backref_127">127</a><span class="si-text">. (Lat.) Utanmadan. (Ç.N.)</span></div>
				<div class="si-footnote html5_aside epub-type_footnote" id="f128"><a class="si-backref" href="#backref_128">128</a><span class="si-text">. (Lat.) Yoktur. Görülmüş şey değil, anlamında kullanılan söz. (Y.N.)</span></div>
				<div class="si-footnote html5_aside epub-type_footnote" id="f129"><a class="si-backref" href="#backref_129">129</a><span class="si-text">. Bir dokunun normalden fazla kanlanması. (Y.N.)</span></div>
				<div class="si-footnote html5_aside epub-type_footnote" id="f130"><a class="si-backref" href="#backref_130">130</a><span class="si-text">. (Fr.) Fevkalade. (Ç.N.)</span></div>
				<div class="si-footnote html5_aside epub-type_footnote" id="f131"><a class="si-backref" href="#backref_131">131</a><span class="si-text">. (Lat.) Yüreğin aşınması. Burada “yüreğini aşındırmak” anlamında. (Y.N.)</span></div>
				<div class="si-footnote html5_aside epub-type_footnote" id="f132"><a class="si-backref" href="#backref_132">132</a><span class="si-text">. (Lat.) Tövbe, nedamet. (Y.N.)</span></div>
				<div class="si-footnote html5_aside epub-type_footnote" id="f133"><a class="si-backref" href="#backref_133">133</a><span class="si-text">. (Lat.) Ötesi yok. Bundan iyisi olamaz. (Y.N.)</span></div>
				<div class="si-footnote html5_aside epub-type_footnote" id="f134"><a class="si-backref" href="#backref_134">134</a><span class="si-text">. (Lat.) Sırasıyla: imaj, karakterizasyon, efsun. Büyücülüğün üç biçimi. (Y.N.)</span></div>
				<div class="si-footnote html5_aside epub-type_footnote" id="f135"><a class="si-backref" href="#backref_135">135</a><span class="si-text">. Faust söylencesinde adı geçen Wittenberg yakınındaki geniş orman. (Ç.N.)</span></div>
				<div class="si-footnote html5_aside epub-type_footnote" id="f136"><a class="si-backref" href="#backref_136">136</a><span class="si-text">. (Lat.) Bugünden başlayarak. (Y.N.)</span></div>
			</div>
  </body>
</html>