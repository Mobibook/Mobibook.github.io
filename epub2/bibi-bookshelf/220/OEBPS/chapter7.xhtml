<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="chapter html5_article">
			<h1>VII</h1>
			<p>Nikolaus Leverkühn’ün evinin bulunduğu mevki, Kaisersaschern’in iş merkezi olan Grieskrämerzeile ile Markt Caddesi’nin dışında, sakin bir yerdi; ev, katedralin yakınında, kaldırımları olmayan, kıvrımlı bir sokağın en gösterişli binası olarak öne çıkardı. Çıkıntılı ve yükseltilmiş çatı odalarını saymazsak, üç katlı, XVI. yüzyıldan, şimdiki sahibinin büyükbabasından kalma bir burjuva eviydi. Birinci katında, girişin üzerinde dördü vitrin olmak üzere beş pencereli bir cephesi vardı, dıştan bakınca pek de süslü olmayan, sade yapılı ikinci kattan sonra mesken olarak kullanılan ahşap dekorasyonlu kısım başlardı. Taşlık holün üzerindeki asma katın oldukça yüksek podyumundan itibaren merdivenler genişlerdi; böylece Halle’den ve Leipzig’ten gelen ziyaretçiler ile müşteriler fazla zorlanmadan görmek istedikleri, benim de sizi gezdirmeye niyet ettiğim, dik bir merdiveni tırmanmaya değecek olan çalgı aletleri mağazasına ulaşabilirlerdi. </p>
			<p>Adrian evine gelinceye kadar Nikolaus, karısını genç yaşta kaybetmiş bir dul olarak, emektar kâhyası Frau Butze, bir hizmetçi kız ve Brescia’lı, Luce Cimabue adındaki (gerçekten de Trecento<a class="si-noteref epub-type_noteref" href="#f13" id="backref_13">13</a> dönemi Madonna ressamlarının aile adını sürdüren) kendisine işlerinde yardım eden, keman yapımı öğrencisi, genç bir İtalyan’la birlikte oturuyordu. Leverkühn amca aynı zamanda bir keman yapımcısıydı. Kül renkli saçları dağınık, sakalsız, elmacıkkemikleri çok çıkıntılı, burnu biraz sarkık ve kemerli, ağzı kocaman ve anlamlı, kahverengi gözleri yorgun, iyi kalpli ve zeki bakışlı, sempatik bir adamdı. Evdeyken, pazenden, yakası sımsıkı kapalı, el işi pilili bir gömlek giyerdi. Çocuğu olmayan bu adamın bu büyük evde kendi kanından genç birini konuk etmiş olmaktan dolayı mutluluk duyduğunu sanıyorum. Buchel’deki kardeşinin, okul parasını ödemesine razı olduğunu ama çocuğun barınması ve bakımı için bir şey kabul etmediğini de duydum. Genel olarak Adrian’a, ne olduğu tam anlamıyla belli olmayan beklenti dolu gözlerle bakıyor, onu kendi oğlu yerine koyarak o zamana kadar adlarını andığım Frau Butze ile Luka’dan oluşan sofra arkadaşlığının aileden biriyle tamamlanmasından babacan bir hoşnutluk duyuyordu. </p>
			<p>Cana yakın, kırık dökük bir aksanla konuşabilen bu genç İtalyan, kendi alanında yetişmek için en büyük fırsatı yakalamıştı; Kaisersaschern’in ve Adrian’ın amcasının izini bulmakla bir tür mucize yaratmış sayılabilirdi; fakat konu şuydu ki, Nikolaus Leverkühn’ün ticari bağlantıları, Alman enstrüman yapım merkezleriyle, örneğin Mainz, Braunschweig, Leipzig, Barmen’le sınırlı kalmıyor, yurtdışı firmalara, Londra, Lyon, Bologna, hatta New York’a kadar uzanıyordu. Oralardan, beklendiği gibi sadece kalite açısından birinci sınıf olmakla kalmayıp aynı zamanda geniş bir alanı kapsayan repertuvarlara hitap edebilecek senfonik müzik gereçleri getirtiyordu. Diyelim ki ülkenin herhangi bir yerinde bir Bach festivali düzenleniyor, stiline uygun icralar için bir <em>obua d’amore</em>, yani uzun zamandan beri artık orkestralarda bulunmayan daha kalın sesli bir obuaya ihtiyaç baş gösterdi, orkestra üyesi, müşteri olarak Parochial Caddesi’ndeki bu eski binaya uğruyor, işi sağlam tutmak üzere, hemen oracıkta bu hüzünlü çalgıyı deneme imkânını buluyordu. </p>
			<p>Son derece farklı tonlardaki oktavlarda gezinen bu denemeler, asma kattaki mağazanın içinde öyle bir yankılanıyordu ki, fevkalade davetkâr, kültürel açıdan büyüleyici bir görüntü veriyor, diyebilirim ki, insanın akustik fantezisinde içten içe bir fırtına estiriyordu. Adrian’ın bakımını üstlenen amcasının, kendi ihtisas endüstrisine bıraktığı piyano dışında, tınlayan, öten, üfleyen, tıngırdayan, mırıldayan, şıngırdayan, gürleyen ne varsa her şey vardı orada – hatta klavyeli çalgı da sevimli bir Çelesta, yani zil sesli bir piyano kılığında temsil ediliyordu. Çalgılar, vitrinlerin içinde asılı ya da mumya tabutları misali, içindeki aletin biçimini yansıtan kutularda dururdu. Kutunun kapağındaki kıskaçlara tutturulmuş, sapları gümüş kaplı yaylarıyla bazısı sarı, bazısı kahverengi cilalı, çok güzel kemanlar arasında, temiz, düzgün biçimleriyle, anlayanlara kökenlerinin Cremona olduğunu ele veren İtalyan kemanları, aynı zamanda, Tirol bölgesinde, Hollanda’da, Saksonya’da, Mittenwald ya da Leverkühn’ün kendi atölyesinde yapılmış olanları da vardı. Mükemmel biçimini Antonio Stradivari’ye borçlu olan ezgi zengini çellolar sıra sıra diziliydi; ama onların öncüsü, eski eserlerde hâlâ onurlandırılan altı telli <em>viola da gamba</em> da mevcuttu; tıpkı viyola ve kemanın diğer kardeşi <em>viola alta</em> gibi. Benim üzerinde ömür boyu çalıştığım yedi telli <em>viola d’amore</em> da Parochial Caddesi’ndendir. Annemle babam, konfirmasyon törenimde hediye etmişlerdi. </p>
			<p>Farklı örnekler olarak dev keman, <em>violone</em><a class="si-noteref epub-type_noteref" href="#f14" id="backref_14">14</a>, yerinden zor kımıldayan, haşmetli eşliklere kadir, psikatoları bu iş için yapılmış olan vurmalı çalgının vuruşundan daha da ahenkli, beklenmedik flajöle tonlarının gizemli büyüsüne sahip kontrbas ise duvara dayalı dururdu; tahta nefesli çalgılar arasında da bir muadili vardı; kontrfagot. O da onun gibi on altı ayaklıydı. Yani sesi, notaların gösterdiğinden altı ton daha kalındı. Basları heybetli bir biçimde güçlendirirdi. Boyutları, küçük kardeşi olan <em>scherzo </em>fagottan iki kat daha büyüktü. <em>Scherzo</em> deyişim, bir bas çalgısı olduğu halde bas etkisi vermediğinden, güçsüz tınısı kulağa meler gibi komik geldiğindendir. Oysa büklümlü üfleme borusuyla, süslü tuşlarıyla, kaldıraç mekanizmasıyla göz kamaştırırdı! Bu nefesliler ordusu, teknik gelişimlerinin daha yüksek aşamalarında, bütün türleriyle, bir virtüözün yeteneğini tahrik edecek cazip görünümler verirler. Pastoral obua olarak hüzünlü basit melodilerin dilinden anlayan İngiliz kornosu, <em>chalumeau</em>; perdelerinin alt kademelerinde hayaletimsi karanlık tınılar veren ama yukarı çıktıkça gümüş parlaklığında güzel sesler çıkarabilen, bassetthorn, bas klarnet gibi tuş zengini klarnet türleri gibi...</p>
			<p> Her biri, kadifeler içinde uzanmış halde, Leverkühn amcanın hazinesinde satışa sunulurdu. Yanlarında farklı sistemleri ve farklı yapılarıyla kayın ağacından, <em>grenadilla</em><a class="si-noteref epub-type_noteref" href="#f15" id="backref_15">15</a> ya da abanozdan yapılmış, kafa parçaları fildişinden ya da tümü gümüşten yan flütler, onların çığırtkan akrabaları, orkestranın tümünü bastırarak tizlerde dolaşan, aldatıcı ışıklarda halka olup ateş büyüsüyle dans eden pikolo flütler ve nihayet madenî çalgıların pırıl pırıl korosu; ışıltılı sinyaller veren, gözlerimize pervasız bir şarkı, eriyen bir<em> kantilen</em><a class="si-noteref epub-type_noteref" href="#f16" id="backref_16">16</a> olarak görünen süslü trompet, romantik, kıvrımlı pistonlu korno, zarif ve güçlü slayt trombon, pistonlu kornet ve oturaklı, ağır, büyük bas tuba. Leverkühn Mağazası’nda, örneğin boğa gibi iki yana doğru uzanmış bir çift hoş kıvrımlı boynuzuyla eski bronz trompet gibi bu alanın en nadir parçaları bile bulunurdu. Ama çocuk gözüyle bugün hâlâ anılarımda canlanan, en eğlenceli, en güzel en kapsamlı sergi, vurmalı çalgılardan oluşanıydı – zira bu nesnelerle erkenden, Noel ağacının dibinde duran oyuncaklar olarak çocukluğumuzun düş dünyasına katıldıklarında tanışmıştık ve onlar şimdi burada yetişkin amaçlara yönelik olarak ait oldukları yerde ve itibarlı bir şekilde göz önündeydi. Altı yaşındayken elimize aldığımız renkli tahtadan, parşömen ve sicimlerden yapılmış çabucak eskiyen davul, burada ne kadar da farklı görünüyordu. Boyuna asmak için yapılmamıştı. Deri kısmı bağırsaktan yapılma tellerle gerilmiş, alttan, orkestra için kullanışlı, eğik konumda, üç ayaklı metal bir kaideye vidalanmıştı. Ahşap bagetleri bizimkilerden daha zarif, daha davetkâr bir şekilde yanlardaki halkalara tutturulmuştu. Çocuklar için yapılmış biçimiyle üzerinde “<em>Kommt ein Vogel geflogen</em>” (Bir Kuş Uçup Geldi) şarkısını çalmaya çalıştığımız <em>glockenspiel</em><a class="si-noteref epub-type_noteref" href="#f17" id="backref_17">17</a> şık bir çerçeve sandık gövde içinde duran, iki sıra halinde serbestçe titreşecek biçimde çapraz barlara yerleştirilmiş, son derece titizlikle akort edilmiş metal levhalardan oluşuyordu. Melodik vuruşlar için gereken zarif, küçük çelik çekiçler, sandığın astarlı kapağında duruyordu. İskeletlerin gece yarısı eğlence saatindeki mezarlık dansını hatırlatmak için yapılmış gibi görünen ksilofon, burada çok çubuklu bir kromatik dizi içeriyordu. Büyük davulun, derisine yumuşak keçe kaplanmış bir tokmakla vurularak çalınan dövmeli dev silindiri de buradaydı. Bir de bakır gövdeli timpani vardı ki, Berlioz, orkestrası için on parça yaptırmıştı – Leverkühn’ün, çalan kişinin ton değişmelerine tek elle kolayca uyum sağlayabileceği mekanik timpaniler imal ettiğini bilmiyordu. Adrian’la birlikte bununla yaptığımız haşarılığı nasıl unuturum. Hayır, yaramazlığı yapan aslında bendim. Tokmağı derinin üzerinde gezdiriyordum, o esnada sevgili Luca da alçaltıp yükselterek ses ayarını yapıyordu. Böylece tuhaf bir <em>glissando</em>, bir kayma sesi çıkıyordu. – Bir de sadece Çinlilerin ve Türklerin imal edebildikleri, kor halindeki tuncun iç yüzeyini nasıl çekiçlediklerini sır olarak sakladıkları kazan biçiminde gövdeler vardı; çalan kişiler vurduktan sonra iç taraflarını zaferle dinleyicilere doğru çevirirlerdi. Gürleyen tamtamlar, Çigan tamburini, alttaki çelik çubuğu berrak bir şekilde çınlayan açık açılı üçgen; günümüz zilleri, içi oyuk, elde tıkırdatılan kastanyetler... Amcanın ticaret mekânlarında, muhteşem mimarisiyle yükselen, Érard<a class="si-noteref epub-type_noteref" href="#f18" id="backref_18">18</a> işi altın renkli pedallı arpın gölgesindeki bu suskun cennette, bütün bu ciddi eğlenceliklerden çıkacak güzel sesleri binbir yoldan biz çocuklara müjdeleyen büyüleyici cazibeyi gözle görmek mümkündü. </p>
			<p>Biz mi? Hayır, ben demem daha doğru olur. Benim büyülenmemden, benim zevk almamdan söz ediyorum – bu tür duyarlıklardan bahsederken arkadaşımı işin içine katmaktan kaçınıyorum. Zira o, ister gündelik şeyler olarak kanıksamış evin oğlu tavrıyla, ister karakterinin genel serinkanlılığıyla, bütün bu güzellikler karşısında neredeyse omuz silkecek kadar umursamaz davranır, benim hayranlık dolu nidalarımı, sadece kısa bir gülümseme, ya “güzel” ya “komik şey” ya da “insanlar neler de icat ediyorlar” veyahut “şeker satmaktan bunları satmak evladır” yollu cevaplarla karşılardı. Bazen, onun odasının şehrin çatılarının, sarayın bahçesindeki gölün, eski su kulesinin göründüğü çatı penceresinden dışarı bakmaktayken benim isteğim üzerine –her seferinde “benim” diye altını çiziyorum– mağaza katlarına indiğimizde, yalnız gezmemize izin verilmediğinden değil ama sanırım hem göz kulak olmak hem de o hoş tarzıyla rehberlik etmek ve açıklamalar yapmak üzere genç Cimabue bize eşlik ederdi. Trompetin tarihini, eskiden, pirinç boruları parçalamadan bükme sanatı, yani zift ve reçine, sonraları kurşun karıştırıp bunları ateşte eritip sonra arıtarak dökme yöntemi keşfedilmeden önce, düz metal boruların küre şeklinde bağlantılarla birleştirildiğini ondan dinlemiştik. Ayrıca çokbilmişlik taslayarak bize çalgı aletinin hangi malzemeden, metalden mi, ahşaptan mı yapıldığının hiç önemli olmadığını, biçimsel olarak türüne, borularının uzunluğuna göre ses verdiğini, bir flütün ahşaptan mı, fildişinden mi; bir trompetin pirinçten mi, gümüşten mi yapıldığının bir şey ifade etmediğini söylemişti. Dediğine göre ustası, yani Adrian’ın amcası, bir keman yapımcısı ve malzemeden anlayan biri olarak ahşabın da, cilanın da önem taşıdığını ileri sürerek buna karşı çıkıyor, ısrarla, dinlediği bir flütün neden yapıldığını anlayacağını iddia ediyormuş. – Luca da böyle bir denemeye hazırmış. Ardından, düzgün biçimli İtalyan elleriyle, bize son yüz elli yıl içinde, ünlü virtüöz Quantz’tan bu yana büyük değişikliklere uğramış ve ıslah edilmiş olan flütün mekanizmasını göstermişti; Bohemya kökenli bu silindirik flüt, koni biçimdeki eski flütler göre hem daha güçlü hem de daha tatlı bir ses veriyordu. Bize klarnet aplikasyonlarını, on iki kapalı, dört açık klapasıyla yedi delikli fagotu, onun tınısının kornolarla nasıl kolayca bağdaştığını göstermiş, çalgıların ses kapasitelerini, kullanılışlarını ve benzeri şeyler öğretmişti. </p>
			<p> Adrian’ın o zamanlar bu gösterileri, kendisi ayırdında olsun olmasın en az benim kadar ilgiyle dinlediği, ileride şüphe götürmez bir şekilde ortaya çıkacaktı – o, benden daha çok yararlanıyordu. Ama açık etmiyor, duygulandığına, bunların onu ilgilendirip ilgilendirmediğine dair en küçük bir belirti göstermiyordu. Luca’ya soru sormak işini bana bırakmıştı. Kenara çekiliyor, konuştuğumuz konudan başka bir şeylerle ilgileniyor, beni yardımcıyla baş başa bırakıyordu. Onun numara yaptığını söylemek istemem; o zamanlar müziğin, bizim için Nikolaus Leverkühn’ün depolarındaki maddi varlığından başka bir gerçekliği olmadığını unutmamalıyım. Gerçi, üstünkörü de olsa oda müziğiyle bir temasımız olmuştu. Birer-ikişer hafta arayla, benim bazen, amcanın kesinlikle her zaman hazır bulunduğu bir ortamda yapılırdı; Adrian’ın her zaman orada bulunduğu pek söylenemez. Katılanlar arasında, kısa süre sonra Adrian’ın öğretmeni olacak olan, katedralimizin orgcusu, kekeme Herr Wendell Kretzschmar ile Bonifatius Lisesi’nin müzik hocası bulunuyordu. Adrian’ın amcası onlarla birlikte Haydn ile Mozart’tan seçilmiş dörtlüler yorumluyordu. Kendisi birinci keman, Luce Cimabue ikinci keman, Herr Kretzschmar çello, şan hocası ise viyola çalıyordu. Bira bardaklarını yanı başlarına yere koydukları, ağızlarında sigarları, müziğin sık sık, notaların arasında kulağa çok kuru gelen konuşmalarla bölündüğü, neredeyse her seferinde şan hocasının hatası yüzünden bozulduğu, ölçünün başına dönmek için yayların vurularak geri sayıldığı, erkekler arasında bir eğlenceydi bu. Gerçek bir konser, bir senfoni orkestrası görmemiştik hiç. İsteyen, Adrian’ın çalgılar âlemine karşı takındığı umursamaz tavrının bunun için yeterli bir neden oluşturduğu sonucunu çıkarabilir. Her halükârda kendisi de durumun böyle olduğunu kabul etmek gerektiği kanısındaydı; bu kadarını yeterli görüyordu. Söylemek istediğim şu ki, o aslında bunların arkasına saklanıyordu. Müzikten kaçıyordu. Bu insan, adeta içine doğmuşçasına, uzun zaman ısrarla kendi kaderinden kaçacaktı. </p>
			<p>Her neyse, uzun süre kimse genç Adrian’ın müzikle herhangi bir biçimde bir fikir bağı kuracağını aklına getirmedi. Onun bilimadamı olması gerektiği kanısı, bütün kafalara iyice yerleşmişti; lisenin ilk sınıflarında gösterdiği parlak başarılarla bu kanı sürekli pekişiyordu. On beş yaşlarında, yaklaşık ikinci sınıftan başlayarak durumu, gerekli ders hazırlıklarına engel olmaya başlayan migren yüzünden hafiften de olsa sarsılmaya başladı. Buna rağmen okulun beklentilerinin kolaylıkla üstesinden geliyordu – “üstesinden gelmek” sözü çok iyi oturmadı, zira taleplerin karşılanması için fazla bir çaba göstermesi gerekmiyordu. Öğrenci olarak önceliği, öğretmenlerinin şefkat dolu sevgisi olmamışsa –değildi de, aralarında belli bir gerginlik vardı, hatta bir biçimde onu yenik düşürme niyeti sezinlerdim çoğu kez– bunun nedeni sadece onu biraz karanlık bulmaları değildi. Başarıları ile gereğinden fazla böbürlendiği gibi bir izlenime sahip olmaları da söz konusu değildi; bilakis başarılarına gerektiğinden daha az önem veriyordu; işte tam olarak burada kibri ortaya çıkıyordu. Onun hedefi, doğrudan doğruya, kolayca üstesinden gelebildiği müfredatın kendisiydi; aktarılması, öğretim görevlilerinin haklı gururu ve zevki olan, değişik alanlardaki bilgilerdi. Hocalar da, haklı olarak bu üstün yetenekli kişiliğin umursamazlığına yenik düşmüş görünmek istemiyorlardı. </p>
			<p>Ben kendi adıma onlarla çok daha içtenlikli bir ilişki içindeydim – buna şaşmamak gerek; zira meslek olarak ileride onlara katılacaktım ve bu maksadımın ciddi olduğunu onlara belirtmiştim. Kendimi iyi bir öğrenci olarak niteleyebilirim. Fakat ben başka türlü olamayacağım için öyleydim. Çünkü konuma, özellikle de eski filolojilere ve onların klasik şairlerine, yazarlarına karşı duyduğum saygılı sevgi, beni gayrete getiriyor, merakımı artırıyordu. O ise her vesileyle okulun baştan sona ne denli önemsiz, ne denli ikincil olduğunu belli ediyordu. Bunu benden saklamaya çalışmıyordu ve belirtmeliyim ki ben, haklı olarak bunun öğretmenlerinden de gizli kalmayacağından kaygılanıyordum. Bu konu beni sık sık endişeye sürüklüyordu; kariyerinden dolayı değil, zira çok şükür ki, durumu tehlikede değildi. Korkum daha çok kendi kendime onun için neyin önemli olduğunu, neyi tali bulmadığı, sorularını sormamdan kaynaklanıyordu. “Asıl mesele”nin ne olduğunu göremiyordum; bu gerçekten de anlaşılmaz bir şeydi. O yıllarda okul, hayatın ta kendisidir; hayatı somutlaştırmak için vardır; orada her hayatın, izafi de olsa, değerler geliştirmek için gereksinim duyduğu ilgi alanlarının, kişinin karakterinin ve yeteneklerinin ufukları çizilir. İnsani koşullarda böyle bir şey, ancak değerlerin izafi olduğu gerçeği yok sayılırsa mümkün olabilir. Her ne kadar hayalî olsa da, bazı değerlerin değişmez olduğuna inanmak benim gözümde her zaman yaşamsal önemde bir koşuldur. Arkadaşımın yetenekleri ise, izafi olduklarını kendi bilse bile, hiç kimseyle kıyaslanamayacak, kimsenin altında kalmayacak bir mertebedeydi. Her dönemde yeteri kadar kötü öğrenciler bulunabilir; ama Adrian kötü öğrenci olgusunun tekil ve en önde giden örneğiydi. Bunun beni ürküttüğünü belirteyim; ama çok da etkileyici ve çok da cazipti; ona olan hayranlığımı pekiştiriyordu –Neden böyle olduğu anlaşılır bir şey mi bilmem?– bu hayranlığın içine biraz acı, biraz ümitsizlik gibi bir şeyler de karışsa da, bu böyleydi. </p>
			<p>Onun okulun kazandırdıklarına ve beklentilerine karşı koyduğu ironik küçümseme kuralları arasında bir istisnaya yer vermek istiyorum. Bu da, onun benim pek varlık gösteremediğim bir dala, matematiğe olan gözle görülür ilgisiydi. Felsefe dalındaki mutluluk verici gayretlerimle iyi kötü dengelenen bu yetersizliğim, bana bir alanda üstün başarı göstermenin kesinlikle o alana duyulan sempatiye bağlı olduğunu gösterdi. Bu kuramın, en azından bu konuda, arkadaşım yoluyla kanıtlanması benim için gerçekten de hayırlı bir şey oldu. Matematiği, uygulamalı mantık gibi saf ve üst düzey bir soyutlama olarak ele alıyor, beşerî ve müspet bilimlerin arasında kendine özgü bir ara konuma yerleştiriyordu. Adrian’ın konuşmalarımız esnasında yaptığı, kendisinin de zevk aldığı açıklamalarından, bu ara konumu aynı zamanda daha üstün, daha başat ve daha evrensel bulduğu ortaya çıkıyordu; ya da kendi ifadesiyle, “hakiki”. Onun bir şeyi “hakiki” diye nitelediğini duymak, sevindirici bir durumdu; bu bir tutunma noktasıydı, bir duraktı. Artık “asıl mesele nedir” diye boş yere sorular sormaya gerek yoktu. “Bunu kabul etmiyorsan, beceriksizsin tekisin,” demişti bana o zamanlar. “Düzenli ilişkileri kabul etmek, sonuç olarak en iyisidir. Düzen, her şeydir. Roma’nın On Üçü<a class="si-noteref epub-type_noteref" href="#f19" id="backref_19">19</a> ne der, ‘Tanrı’dan gelen, düzenlidir.’” Böyle demiş ve ben şaşkın bakınca kızarmıştı. Böylece onun dindar olduğu çıkmıştı ortaya. </p>
			<p>Onunla ilgili olarak her şeyin “ortaya çıkması” gerekiyordu. Her şeyde onu sarsmak, şaşırtmak, gafil avlamak gerekiyordu – o zaman kızarıyordu. O esnada insanın, bunu daha önce düşünemediği için kafasını yumruklayası geliyordu. Keza, ödevi olmadığı halde hiç gereği yokken cebirle uğraşırken, zevk olsun diye logaritma cetvelini kullanırken, kendisinden istenmediği halde, iki bilinmeyenli denklemler çözerken, potansiyel bilinmeyeni ararken tesadüf eseri yakalardım onu. Az önce sözünü ettiğim açıklamaları yapmamış olduğu zamanlarda, değersiz bir şeymiş gibi bahsederdi bunlardan. Onunla ilgili –maskesini düşürmek demeyelim– bir diğer keşif de klavye, akor, tonalitenin rüzgârgülü, beşli çemberi hakkında gizli gizli bilgi edinmesiydi. Bu armonik bilgileri, notaları bilmeden, parmak pozisyonlarını öğrenmeden değişik modülasyon çalışmaları, aynı zamanda ritmi tam olarak belirlenmemiş melodik yapılar içinde deniyordu. Bunu keşfettiğimde, on beş yaşını sürüyordu. Bir öğle sonrası onu odasında bulamamış, sonra da mesken olarak kullanılan katın geçit odalarından birinde kenarda köşede kalmış küçük bir armonyumun<a class="si-noteref epub-type_noteref" href="#f20" id="backref_20">20</a> başında yakalamıştım. Bir dakika kadar kapıda durup dinledim ama sonra bu durumdan hoşlanmayıp içeriye girdim, ne yaptığını sordum. Pedalları bıraktı, ellerini tuşlardan çekti, kızararak gülümsedi.</p>
			<p>“Can sıkıntısı,” dedi. “Her türlü kötülüğün anasıdır. Sıkılıyorum. Sıkılınca, arada bir ellerimi ayaklarımı çalıştırıyorum burada. Bu eski pedallı sandığın öylesine terk edilmiş bir hali var ki; ama bütün bu acıklı haline rağmen her şeyi tamam. Bak, ne kadar tuhaf – yani burada tuhaf olan bir şey yok. Ama insan böyle bir şeyi, her şeyin birbirine nasıl da bağlı olduğu, aynı çember içinde döndüğünü kendi başına ilk kez keşfedince tuhaf geliyor.” </p>
			<p>Bunun üzerine sadece siyah tuşlar üzerinde bir akor bastı. <em>Fa</em> diyez, <em>la</em> diyez, <em>do</em> diyez; buna bir <em>mi</em> ekledi ve böylece <em>fa</em> majör gibi görünen akoru, beşinci ya da dominant basamağı olan <em>si</em> majöre aitmiş gibi değiştirdi. “Hiçbir tonalitede, böyle bir akor yok,” dedi. “Her şey bir ilişki meselesi; ilişki, çemberi, değirmiyi oluşturuyor.” <em>La</em>’nın<em> sol </em>diyeze çözülmesi modülasyonu <em>si</em> majörden<em> mi</em> majöre aktardı. Devam etti, <em>la</em> majör, <em>re</em> majör ve <em>sol</em> majöre uğrayarak <em>do</em> majöre geldi. Ardından bemollü tonalitelere geçti. Bu arada bana, kromatik dizinin her bir sesinin bir majör ya da minör gamın başlangıcı olabileceğini gösterdi. </p>
			<p>“Aslında bunlar, eski hikâyeler,” dedi bana. “Gözüme çarpalı çok oldu. Bak şimdi bunlar nasıl daha zarif bir hale getirilebiliyor!” Böylece birbirine uzak konumdaki tonaliteler arasında, Napoliten altılının üçlü ilişkisini kullanarak yaptığı modülasyonları göstermeye başladı.</p>
			<p>Bunların adlarını bilmiyordu ama sürekli şunu tekrarlıyordu:</p>
			<p>“İlişki her şeydir. Daha doğru bir ad vereceksen, bunun adı ‘çift anlamlılıktır’, müphemliktir.” Bu kelimeyi örneklemek üzere bana değişen tonalitelerde akor dizileri dinletti; böyle bir dizide, <em>sol</em> majörde <em>fa</em> diyeze dönüşen <em>fa</em> notasını çıkarırsak, <em>do</em> ve <em>sol</em> majör arasında sallantıda kalacağını, bunun gibi <em>fa</em> majör dizide <em>si</em> bemole inen <em>si</em> notasından vazgeçersek, kulağın bunu <em>do</em> mu, yoksa <em>fa</em> majör mü olarak algılamakta kararsız kalacağını gösterdi. </p>
			<p>“Biliyor musun ne düşünüyorum?” diye sordu. “Müzik sistem olarak bir çift anlamlılık... – Sesi, şu ya da bu sesi ele al. Onu öyle de algılayabilirsin, duruma göre, böyle de... Aşağıdan yukarı, tizleştiğini görürsün, yukarıdan aşağı doğru da kalınlaştığını... Yeteri kadar kurnazsan eğer, aynı sese iki farklı ad vererek bundan dilediğin gibi yararlanabilirsin.” Kısacası, anarmonik<a class="si-noteref epub-type_noteref" href="#f21" id="backref_21">21</a> değişimler konusunda temel olarak bilgisi varmış, bunları atlatıp modülasyon için yararlanma yollarından tamamen bihaber değilmiş gibi görünüyordu. </p>
			<p>Neden şaşırmaktan da öte bir duruma gelmiştim, neden bu kadar etkilenmiş, hatta biraz da korkmuştum ki? Yanakları, ödev yaparken, hatta cebir çalışırken bile kızarmadığı kadar kızarmıştı. </p>
			<p>Bana biraz daha bir şeyler göstermesini istediğimde, “Saçmalık, saçmalık!” diye kestirip atınca içimde rahatlama gibi bir şeyler hissettim. Bu nasıl bir rahatlamaydı? Bana, onun o genel umursamazlığından ne kadar gurur duyduğumu gösteriyor olmalıydı. “Bu tuhaf bir şey,” dediği anda, takındığı umursamazlığın aslında bir maskeye dönüşmüş olduğunu açıkça hissettim. İçinde bir tutkunun kabarmakta olduğunu sezinledim – Adrian’a özel bir tutku! Buna sevinmem gerekmiyor muydu? Oysa bir biçimde utandırıcı ve ürkütücü bulmuştum. </p>
			<p>Müzik araştırmalarına kimsenin tanık olmadığını sansa da, müzik aletinin bulunduğu, alenen ortada durduğu bu yerde bu iş uzun süre saklı kalamazdı. Bir akşam amcası, “Evet, yeğenim, bugün işittiklerime bakılırsa, bunlar ilk denemelerin değil,” dedi.</p>
			<p>“Ne demek istiyorsun Niko amca?”</p>
			<p>“Anlamamış gibi yapma. Sen pekâlâ müzik yapıyorsun.”</p>
			<p>“O nasıl söz?”</p>
			<p> “Aptal yerine koyma kendini. <em>Fa</em>’dan <em>la</em> majöre geçişin çok kurnazcaydı. Hoşuna gidiyor mu?”</p>
			<p>“Aman amca.”</p>
			<p>“Besbelli ki gidiyor. Sana bir şey söyleyeceğim. Artık kimsenin yüzüne bile bakmadığı bu eski aleti yukarıya senin odana çıkaralım. Böylece ne zaman istersen elinin altında olur.”</p>
			<p>“Çok iyisin amca ama kesinlikle bu zahmete değmez.”</p>
			<p>“Zahmeti önemli değil, zevk daha önemli. Bir şey daha var, yeğen. Sen piyano dersi almalısın.”</p>
			<p>“Ciddi misin Niko amca? Piyano dersi mi? Bilmem ama bu iş daha çok soylu kızlara göre bir şey gibi geliyor kulağa.”</p>
			<p>“‘Seçkin’ olabilir; ama ille de kızlar için geçerli sayılması gerekmez. Kretzschmar’a gitsen iyi olur. Eski dostumuz olarak bizi soyup soğana çevirmez. Böylece gökyüzü sarayların için bir temel atmış olursun. Ben onunla konuşurum.”</p>
			<p>Adrian, okulun bahçesinde bu konuşmayı bana kelimesi kelimesine aktardı. Ondan sonra da Adrian, Wendell Kretzschmar’dan haftada iki kere ders almaya başladı. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f13"><a class="si-backref" href="#backref_13">13</a><span class="si-text">. XV. yüzyıl İtalyan sanatına verilen ad. Ön Rönesans. (Y.N.)</span></div>
				<div class="si-footnote html5_aside epub-type_footnote" id="f14"><a class="si-backref" href="#backref_14">14</a><span class="si-text">. Gamba ailesinden tarihî bir yaylı çalgı. (Ç.N.)</span></div>
				<div class="si-footnote html5_aside epub-type_footnote" id="f15"><a class="si-backref" href="#backref_15">15</a><span class="si-text">. <em>Dalbergia melanoxylon</em>. Afrika’da yetişen bir ağaç. (Y.N.)</span></div>
				<div class="si-footnote html5_aside epub-type_footnote" id="f16"><a class="si-backref" href="#backref_16">16</a><span class="si-text">. <em>Lied</em>’e benzer melodi.</span></div>
				<div class="si-footnote html5_aside epub-type_footnote" id="f17"><a class="si-backref" href="#backref_17">17</a><span class="si-text">. Çan sesleri çıkaran ksilofon benzeri küçük bir çalgı. (Ç.N.)</span></div>
				<div class="si-footnote html5_aside epub-type_footnote" id="f18"><a class="si-backref" href="#backref_18">18</a><span class="si-text">. Sébastien Érard (1752-1831). Özellikle arp ve piyano yapımıyla ünlenen Fransız enstrüman yapımcısı. (Y.N.)</span></div>
				<div class="si-footnote html5_aside epub-type_footnote" id="f19"><a class="si-backref" href="#backref_19">19</a><span class="si-text">. Kilise’nin on üç şövalyesi. (Y.N.)</span></div>
				<div class="si-footnote html5_aside epub-type_footnote" id="f20"><a class="si-backref" href="#backref_20">20</a><span class="si-text">. Kamışlı org. (Y.N.)</span></div>
				<div class="si-footnote html5_aside epub-type_footnote" id="f21"><a class="si-backref" href="#backref_21">21</a><span class="si-text">. Tuşlu çalgılarda kullanılan tampera akort sisteminde, aynı sesi veren ama farklı olarak yazılan nota ya da aralıklar. (Y.N.)</span></div>
			</div>
  </body>
</html>