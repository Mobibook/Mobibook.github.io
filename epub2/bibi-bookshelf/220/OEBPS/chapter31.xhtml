<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter31">
<div class="chapter html5_article">
			<h1>XXXI</h1>
			<p>“Benim yerime siz gidersiniz artık,” demişti Adrian. Ama biz de gidemedik! İtiraf edeyim ki, tarihsel bakış açısının dışında, kişisel olarak sessiz, derin, mahrem bir utanç duymuştum içimde. Haftalarca kısa tutulmuş, serinkanlı, çok doğal bir şeymiş süsü vererek özlü, etkileyici zafer haberleri gönderip durduk eve. Lüttich çoktan düşmüştü; Lothringen’deki muharebeyi de kazanmıştık. Uzun zamandır uyduğumuz ana plana uygun olarak beş orduyla Maas Nehri üzerinden geçerek Brüksel ile Namur’u almış, Charleroi ve Longwy zaferlerini kazanmış, ikinci bir muharebeler silsilesiyle Sedan’ı, Rethel’i, Saint Quentin’i ele geçirmiş, Reims’ı işgal etmiştik.<a class="si-noteref epub-type_noteref" href="#f157" id="backref_157">157</a> Bizi oraya götüren yürüyüşte kanatlanmış uçar gibiydik; tıpkı düşlediğimiz gibi savaş tanrısının da, kaderin de teveccühü, melek kanatları üzerinde gelmişti adeta. Bunun vazgeçilmez parçası olan kundakçı görüntüsünü de sağlam bir biçimde taşımak, erkek olarak üzerimize düşen bir vazifeydi, kahramanlığımızın temel gereğiydi. Galyalı zayıf bir Fransız kadının hayalini bugün hâlâ kayda değer bir kolaylıkla ve sarih bir şekilde gözümün önünde canlandırabiliyorum; bataryamızın kuşattığı bir tepeye çıkmıştı, ayaklarının dibinde harabeye dönmüş köyünün dumanları tütüyordu. “Ben kalan son kişiyim!” diye haykırıyordu Alman kadınların sahip olmadığı trajik bir ifadeyle. “<em>Je suis la dernière!</em>” Yumruğunu havaya kaldırmış, üzerimize lanetler savuruyordu; üç kez tekrarladı: “<em>Méchants! Méchants! Méchants!</em>”<a class="si-noteref epub-type_noteref" href="#f158" id="backref_158">158</a></p>
			<p>Bakışlarımızı başka yerlere çevirdik; biz sadece kazanmayı düşünmeliydik; savaşın zor bir iş olması da işte bundan ileri geliyordu. Islak çadırda gecelemenin yol açtığı kötü öksürüklerle, vücudumdaki kırıklıkla kendimi berbat hissederken al donlu atıma binmek, sükûnet bulmama bir ölçüde yardım etti. </p>
			<p>Daha pek çok köy yakıp yıktık melek kanatlarının üzerinde. Ardından, anlaşılmaz ve görünürde anlamsız bir ricat emri geldi. Bunu ne anlam verebilirdik ki? Biz Châlons-sur Marne’ın güneyinde, bütün hışmıyla Paris’e doğru ilerleyen Hausen ordusuna mensuptuk; tıpkı diğer taraftaki Kluck’un ordusu gibi. Fransızların beş gün süren bir çatışma sonunda Şansölye Bülow’un sağ kanadını kıstırdığını bilmiyorduk – amcası sayesinde o makama getirilmiş üst düzey bir komutanın, korkakça bir kararlılıkla her şeyi geri çekmesi için yeterli neden olmuştu bu. Arkamızda bıraktığımız harabeye dönmüş köylerden geçerek geri döndük. O trajik ifadeli kadının durduğu tepeden de geçtik ama kadın orada yoktu. </p>
			<p>Kanatlar bizi aldatmıştı. Bu böyle olmamalıydı. Savaş umduğumuz gibi hızlı bir saldırıyla kazanılacak gibi görünmüyordu pek – Bunun ne anlama geldiğini evdekiler gibi biz de bilmiyorduk. Marne Muharebesi’nin sonunda dünyanın kapıldığı coşkulu sevince de bir anlam veremiyorduk, dolayısıyla selametimizin, kısa sürmesine bağlı olduğu savaşımızın, dayanamayacağımız kadar uzun bir savaşa dönüştüğünü de idrak edemiyorduk... Yenilgimiz, diğerleri için bir zaman ve maliyet meselesiydi artık – bunu görebilseydik eğer, silahlarımızı bırakır, liderlerimizi acilen barışa zorlardık. Pek azı bunu gizlice aklından geçirmeye cüret ediyor olmalıydı; bölgesel savaşlar döneminin artık sona ermiş olduğunu, açtığımız her cephenin bir dünya yangınına dönüşmek zorunda olduğu gerçeğini güç bela kavramışlardı. Durum böyleydi; ana hatlarıyla bakılırsa savaşçı ruhumuz, emre itaatkârlığımız ve sağlam temellere dayalı güçlü, otoriter bir devletimiz vardı; bunlar bizim avantajlarımızdı, bunlar bize yıldırım hızında bir galibiyet için şans veriyordu. Fakat bu fırsatı kaçırırsak –ki kaçırmaya yazgılıydık– ileriki yıllarda tamamına erdirmek istediğimiz her şey, meselemizin akıbeti, ilke olarak daha baştan belliydi; bu hep böyle olacaktı – bu sefer de, gelecek sefer de, daima. </p>
			<p>Bilmiyorduk. Hakikatin farkına neden sonra ağır ağır içimiz yanarak vardık. Ve savaş, çürüten, yıkan, sefalete sürükleyen savaş, zaman zaman yarım kalan zavallı zaferlerle aldatıcı ümitler alevlendiren savaş, benim de ancak kısa sürmesi <em>şartıyla</em>, dediğim savaş, dört yıl sürdü. Batağa saplanışımızı, iflasımızı, gücümüzün ve malzememizin tükenişini, hayatımızın lime lime, delik deşik oluşunu; yiyeceğimizin kıtlaştığını, yokluk yüzünden ahlakın çöktüğünü, hırsızlığın arttığını, zenginleşen ayaktakımının kaba müsrifliğini burada ayrıntılarıyla anlatmam gerekir miydi bilmem? Kendimi tutamayıp mahrem bir biyografi sınırları içinde kalması gereken görevimi aştığım, konuyu dağıttığım için kızmamak gerek. Bütün bunları, bir kısmını izinli olarak geri planda, bir kısmını daha sonra da Freising’deki öğretim görevime iade edilerek ödüllendirilmiş biri olarak ta başından acı sonuna kadar yaşadım. Savaşın 1915 Mayısı’nın başından Temmuz sonlarına kadar süren ikinci aşamasında Arras önlerinde tutunduğumuz esnada, bit mücadelesi yeterli olmamıştı belli ki. Enfeksiyon yüzünden haftalarca karantina barakasına kapandım; daha sonra bir ay süreyle Taunus’ta, yaralı askerlerin dinlendiği bir yurtta kaldım; sonunda da vatan, görevimi tamamlamış olduğum, eski görev yerimde öğretim hizmetlerinin aksamaması için hizmet vermemin daha iyi olacağı fikrine karşı koyamadım. </p>
			<p>Böylece eş ve baba olarak, yıkıcı bomba saldırılarına karşı duvarları ve bazı sağlam eşyaları olabildiği kadar korunmuş, bugün hâlâ geri çekilmiş, ıssızlaşmış mevcudiyetimin çerçevesini oluşturan mütevazı evime geri döndüm. Daha önce de öğünmek için değil basit bir tespit anlamında belirttiğim gibi, kendi hayatımı, tümüyle ihmal etmesem de her zaman olduğu gibi pek fazla önemsemeden, yarım dikkatle, adeta sol elimle sürdürüyor, esas meselelerimin, meraklarımın ve endişelerimin merkezine çocukluk arkadaşımı yerleştiriyordum; onun yanına geri dönmek beni sevindiriyordu – onun o gitgide koyulaşan yaratıcılık yalnızlığından kaynaklanan, suskun, soğuk halinin verdiği sıkıntı, sorularıma yanıt alamamanın yarattığı acılar hakkında “sevinç” kelimesini kullanmak ne kadar yerinde olur bilmem. Bir “gözüm üstünde” olma durumu –onun o sıradışı, muammalarla dolu hayatını gözetmek bana hep esas ve en acil vazifem gibi gelmiştir– hayatımın gerçek anlamını teşkil ediyordu ve bu sebeple o günlerden söz ederken, mevcudiyetimin ıssızlaştığı ifadesini kullandım. </p>
			<p>Yuvasını –evet, hem de oldukça yerini bulmuş bir ifadeyle “yuvası” diye üstüne basacağım– seçerken oldukça isabetli bir karar vermişti – Tanrı’ya şükür. Çöküş ve bunu izleyen, gitgide çetin bir hal alan mahrumiyet yıllarında, çiftçi Schweigestill ailesinin yanında olabildiğince kollanıp gözetilmiş, kendisi bilmese de, takdir etmese de askerî savunması hâlâ sürmekte olan ülkenin yenik düşmüş, bloke edilmiş ve kuşatılmış halinde ortalığı kasıp kavuran değişimlerden uzak kalabilmişti. Bunu çok doğal bir şeymiş gibi görüyor, sözünü bile etmiyordu; sanki bu, kendisinden kaynaklanan, görevi dış koşullara karşı tek başına direnmek olan, <em>semper idem</em> doğasına bağlı olan bir şeydi. Alışkın olduğu yeme içme gereksinmelerini, Schweigestill ev ekonomisi her zaman karşılayabilir durumda olmuştu. Üstelik cepheden döndüğümde iki kadının onu himayeleri altına almış olduklarını gördüm. Birbirinden ayrı, birbirinden bağımsız olarak onunla yakınlaşmışlar, sorumluluğunu üstlenerek dostu olmuşlardı. Bu hanımlar, Meta Nackedey ile Kunigunde Rosenstiel’di – biri piyano öğretmeni, diğeri ise bir bağırsaktan sosis zarı üreten bir imalathanenin ortaklarındandı. Geniş kitlelerin henüz tanımadığı, ezoterik bir erken şöhret, Leverkühn ismiyle buluşmuş, bu işlerin uzmanlarından, en ileri düzeyde bilenlerinden oluşan bilinçli bir atmosferde akıllarda yer etmeye başlamıştı; ve Paris daveti de bunun bir göstergesiydi; ilginçtir ki bu şöhret, aynı zamanda, bazı mütevazı köşelerde, kendince derinlikleri olabilen, yalnızlık ve acıya karşı duyarlıklarıyla geniş kitlelerden ayrılan, “seçkin bir çaba” olarak gördükleri ender rastlanan bu tür işlere önem veren, bundan mutluluk duyan bazı yoksul kimselerin ihtiyaç içindeki ruhlarında da bir yansıma bulmuştu. Bunların kadın, üstelik de bakire olmalarına şaşmam; zira insan olarak bazı şeylerden imtina etmiş olmak, şüphesiz bazı peygamberce sezgilere kaynak oluşturabilir, ama böyle acıklı bir sebepten doğmuş olmaları bu sezgileri asla daha az değerli kılmaz. Doğrudan doğruya şahsın kendisiyle ilgili yönlerinin, entelektüel boyutlarını büyük ölçüde aşan bir rol oynaması da kesinlikle sorun oluşturmaz; her iki durumda da belli belirsiz hatlar içinde, tümüyle duygusal ve sezgisel olarak algılanıp öyle nitelendirilebilir. Benim –Adrian’a baştan beri kafasıyla ve gönlüyle kapılmış, ona olan düşkünlüğü içinde onun o serin ve muammalı, içekapanık mevcudiyeti hakkında konuşup duran bu adamın– onun yalnızlığıyla, hayat tarzının güçlüğüyle bu iki kadının üzerinde yarattığı büyüleyici etkiyi alaya almaya en küçük bir şekilde hakkım olabilir mi?</p>
			<p>Nackedey, ürkek, her zaman yüzü kızaran, her an utangaçlığa kapılan otuzlu yaşlarda bir yaratıktı; konuşurken de, dinlerken de burnuna kıstırdığı gözlüğünün arkasında sevimli seğirmelerle gözlerini kırpıştırır, yanı sıra başını sallayarak burnunu kırıştırırdı. Adrian’ın şehirde olduğu bir gün kızcağız kendini tramvayın ön platformunda onun yanında buluvermiş. Farkına varınca aklı uçmuş, çılgın gibi kalabalık vagonun ta arka platformuna kadar kaçmış, birkaç saniye içinde kendini topladıktan sonra Adrian’la konuşmak, ona adıyla hitap etmek, kızara bozara ona kendini tanıtmak, kendine dair bir şeyler anlatmak ve ona müziğini kutsal bulduğunu söylemek üzere geri dönmüş; Adrian da bütün bunları şükran duyguları içinde dikkate almış. Meta’nın sonraları o kadarla bırakmayacağı tanışıklık böyle başlamıştı; birkaç gün sonra elinde çiçeklerle Pfeiffering’e yaptığı bir ziyaretle arkasını getirmiş, sonra da bunu sürdürmüştü. Rosenstiel ise, Meta’yla karşılıklı kıskançlıkları neticesinde aralarında açıktan açığa rekabete dönüşecek ilişkisini daha farklı bir şekilde başlatmıştı. </p>
			<p>Rosenstiel, Nackedey’le aynı yaşlarda, kemikli bir Yahudi kızıydı. Zor zapt edilir yün gibi saçları vardı, gözlerinin kahverengisinde, bir Siyon kızı olarak, yenik düşmüş halkının yitik bir sürüye benzemesinden dolayı kadim yaslar yazılıydı. Kaba saba bir alanda güçlü bir iş kadını olarak (sosis zarı fabrikasında kesinlikle kaba bir şeyler vardır) her cümlesine, “Ha!” diye başlamak gibi acınası bir alışkanlık edinmişti. “Ha, evet”, “Ha, hayır”, “Ha, bana itimat edin”, “Ha, neden olmasın ki”, “Ha, yarın Nürnberg’e gideceğim” diye kalın, çöller kadar sert, şikâyet dolu bir sesle konuşuyordu. Hatta, “Nasılsınız?” diye sorulduğunda, “Ha, her zamanki gibi iyice,” diye karşılık veriyordu. Ama yazarken durum tamamen farklıydı – yazmayı çok seviyordu. Bütün Yahudi kadınları gibi Kunigunde de müziğe son derece yatkın olmakla kalmıyor, fazla geniş olmayan okumalarına karşın, Alman dilini ulusal ortalamaya, hatta pek çok bilgine göre çok daha temiz ve özenli bir şekilde kullanıyordu. Adrian’la kendi kendine “dostluk” adını verdiği tanışıklığı (uzun vadede gerçekten de öyle bir şey olmuştu) güzel bir mektup vasıtasıyla başlamıştı. Uzun, düzgün, içerik açısından çok şaşırtıcı olmasa da stili bakımından eski Alman hümanizminin örneklerine göre biçimlenmiş bir hayranlık yazısıydı bu; ve alıcısı hayretler içinde okumuş, edebî değerini susarak geçiştirmesi pek mümkün olmamıştı. Bunun neticesinde kız, Pfeiffering’e yaptığı çok sayıda ziyarete rağmen mektup yazmaya devam etmişti. Ayrıntılı, pek nesnel sayılmayacak, konuları fazla heyecan verici olmasa da dili bakımından temiz ve okunabilir nitelikte mektuplardı bunlar – üstelik elyazısıyla değil, iş makinesiyle yazılıyor, tüccarlara özgü “ve” işaretleri kullanılıyordu – her biri duyduğu saygının ifadesiydi; başka ne anlama geldiklerini daha yakından tanımlamak, bir sebebe bağlamak için ya fazla alçakgönüllüydü ya da belki bunu yapamayacak durumdaydı. – Mektuplar hürmetini göstermenin bir yolu, yıllarca içinden gelerek sadakatle sürdüreceği hayranlığının birer ifadesiydi; diğer bütün meziyetleri bir yana bırakılsa bile, sırf bu mektuplar hatırına bu fevkalade kişiliğe karşı ciddi bir biçimde saygı beslenebilirdi. En azından ben öyle yaptım; boynu bükük, mahcup, ürkek Nackedey’e gösterdiğim içten gelen saygının aynısını ona da gösterdim. Adrian da, bütün umursamaz tavırlarına karşın, hayranlarının kendisine gösterdiği teveccüh ve iltifatlardan hoşlanıyordu. Sonuç olarak benim de kaderim, onlarınkinden pek farklı değildi. Onlar ilkel bir biçimde birbirilerine tahammül edemez, bir araya geldiklerinde biri, diğerini keskin bakışlarla süzerken ben, onlarla iyi geçiniyordum; bunu kendi lehime bir puan olarak kaydetmeliyim; zira böylece bir bakıma onlarla aynı safta yer almış oluyordum ve Adrian’la ilişkimin bakire halli bu benzeri yüzünden değer yitirme olasılığı karşısında tedirgin olmak için yeterince sebebim vardı. Açlık yılları esnasında bu kadınlar ne zaman gelseler elleri dolu olurdu; temel gıda maddeleri getirirlerdi; iyi saklanmış, akla gelebilecek türlü gizli kapaklı yollardan edinilmiş şeyler; şeker, çay, kahve, çikolata, çörek; sigara sarmak için hazırlanmış ve ince kıyılmış tütün. Yakınlığını ondan hiç esirgememiş olan Schildknapp ile ben de bunlardan nasibimizi alır, kadınların adlarını aramızda hayırla anardık. Tütün ve sigarayla ilgili olarak Adrian, bunlardan sadece çok zorunlu durumlarda feragat ederdi; yani sadece ağır bir deniz tutması gibi tezahür eden migren nöbetlerine yakalandığında; o günlerde karartılmış odasında kalır, yataktan çıkmazdı; bu, ayda iki-üç kez tekrarlanırdı. Ama diğer zamanlarda, ilk olarak Leipzig’te oldukça geç yaşlarında alıştığı bu eğlenceli uyarıcılardan feragat etmezdi; özellikle de iş başındayken; ifadesine göre, arada bir tane sarıp içine çekmek için ara vermese, fazla uzun dayanamazmış çalışmaya. Benim sivil hayata döndüğüm sıralarda kendini telaş içinde işine kaptırmıştı. İzlenimlerime göre, telaşı güncel konusu olan <em>Gesta</em><a class="si-noteref epub-type_noteref" href="#f159" id="backref_159">159</a> oyunlarından ileri geliyordu – ya da daha doğrusu, dehasının, ipuçlarını gösterecek yeni yaratılara hazır olmak için bir an önce elindekileri bitirmesi gerektiğini düşünmesinden. Eminim, daha o zamanlar, kavgalarla, yıkıcı, çılgın serüvenler ve ıstıraplarla dolu yeni bir tarih döneminin, kökten bir sonun ve de yeni bir başlangıcın habercisi olan savaş çıktığından beri, yaratıcılık hayatının ufkunda, kendi kaderininkine benzer bir kehanet olarak gördüğü <em>Apocalipsis cum figuris</em><a class="si-noteref epub-type_noteref" href="#f160" id="backref_160">160</a> bekliyordu. Hayatına baş döndürücü bir ivme kazandıracak olan bu eserden önce –en azından ben bu süreci öyle görüyorum– bekleme süresinde bu dâhiyane grotesk kuklalarla oyalanıyordu. </p>
			<p>Adrian, Ortaçağ’ın romantik mitlerinden çoğunun kaynağı sayılan, en eski Hıristiyan masallarının ve efsanelerinin derlendiği bu eski kitabın Latince aslından çevirisini, Schildknapp sayesinde tanımıştı. Gösterdiği bu yararlıktan ötürü bu sevilen kişiyi ben de aynı gözle sever, takdir ederim. Bazı akşamlar kitabı birlikte okumuşlardı ve buna değmişti; kitap, Adrian’ın güldürü anlayışına, gülme tutkusuna uygun düşüyordu –gülme tutkusu– evet, gülmek, gözleri yaşarasıya gülebilmek, benim kuru mizacıma seslenmekten biraz uzaktır. Titiz yapım, bir münasebetsizlik ederim kaygısıyla, beni gerginlik ve endişe içinde sevdiğim bu varlığın neşe patlamalarına katılmaktan alıkoyar. Onunla aynı göz rengine sahip olan Rüdiger ise, bu taşkınlık hali patlak verdiğinde, sıkı sıkıya kendime sakladığım aslında beni de katılmaktan alıkoyması pek de gerekmeyen kaygılarımı hiç mi hiç kale almaksızın ona sonuna kadar ona katılır görünüyordu. Silezyalı kesinlikle memnuniyet duymuştu; öyle ki, Adrian’ı gülmekten ağlayacak hale getirmek için elinden geleni yapmak konusunda bir mesaj almış da, bu görevi yerine getirmişti sanki. Bu hikâyeler dizisi ve fabl kitabı onun için tartışmasız, yaratıcı ve başarılı bir sonuç getirmişti. </p>
			<p>Şunu ifade edebilirim ki, <em>Gesta</em> tarihi cehaleti içinde, sofu Hıristiyan didaktiğiyle, ahlak düşkünlüğüne, ana baba cinayetlerine, uyduruk safsatalara, karmaşık ensest vakalarına, varlığı belgelenmemiş bazı Roma kayserleri, onların gayet iyi korunan, beceriyle pazarlanan kızlarıyla vaat edilmiş topraklara akın eden şövalyelere, çapkın evli kadınlara, kurnaz çöpçatanlara, kara büyüye teslim olmuş keşişlere dair, ağır bir biçimde Latinleştirilmiş ve tarifsiz derecede basitleştirilmiş bir çeviri üslubuyla aktarılan fabllarıyla –inkâr etmeden belirteyim ki– fevkalade eğlenceli bir etki yaratabilirdi. Bunlar, Adrian’ın parodi duygusunu tahrik etmeye son derece uygundu. Tanıştığı günden beri bu hikâyelerden birkaçını, kısaltarak özetleyerek kukla tiyatrosu için müzikal olarak dramatize etmekle uğraşıyordu. <em>Decameron</em>’u haber veren oldukça edepsiz “Kocakarının Günahkârane Desisesine Dair” diye bir fabl vardı. İçinde, kutsal rahibe kılığına bürünmüş bir yardakçı, kocası seyahate çıkmış soylu, hatta çok müstesna bir saygınlığa sahip evli bir kadında, yasak bir arzu uyandırıp onun, kendisi için arzudan yanıp tutuşan bir delikanlıya günahkâr bir ilgi duymasını sağlayacaktır. Cadı, dişi köpeğini iki gün aç bırakır ve ona üzerine acı hardal sürülmüş bir parça ekmek yedirir; böylece hayvanın gözlerinden yaşlar boşanacaktır. Hayvanı alıp o edepli kadına götürür. Herkesin gözüne kutsal biriymiş gibi göründüğü için saygıyla karşılanır. Hanım, köpeğin ağladığını fark edip sebebini merak eder; ihtiyar kadın önce cevap vermek istemezmiş gibi davranır; maksadı zorla konuşuyormuş da, itirafta bulunuyormuş gibi yapmaktır. Bu arada küçük dişi köpeğin aslında kendi terbiyeli kızı olduğunu, aşkından yanıp tutuşan bir delikanlıyı sert bir şekilde reddettiğini, bu yüzden onun ölümüne neden olduğunu, ceza olarak da bu kılığa dönüştüğünü, şimdi de bu köpek kimliği yüzünden elbette pişmanlık gözyaşları döktüğünü anlatır. Bu art niyetli yalanları söylerken çöpçatan da aynı biçimde ağlamaktadır. Hanım, kendi durumuyla bu cezalı kız arasındaki benzerlikten ürker, ihtiyara kendisi yüzünden ıstırap çeken delikanlıdan söz açar; ihtiyar kadın da, hanımın köpeğe dönüşmesinin ne denli yazık bir şey olacağını inandırıcı bir şekilde, kadının gözlerinde canlandırır, hasret çeken o delikanlıyı hevesini söndürmesi için, Tanrı aşkına bulup getirmek görevini üstlenir. Böylece ikili, bu günahkâr şaka aracılığıyla tatlı bir ihaneti tadarlar. </p>
			<p>Ben yapsam, aynı şey olmayacağını bildiğim halde arkadaşımıza bu hikâyeyi çalışma odasında ilk olarak Rüdiger’in okuyabilmiş olmasını her zaman kıskanmışımdır. Üstelik de onun bu müstakbel esere katkısı bu kadarla sınırlı kalacaktı. Fablların kukla sahnesi için işlenmesi, hikâyenin diyaloglara dökülmesi gündeme gelince, zaman darlığını ileri sürerek ya da o malum özgürlük merakından dolayı katkıda bulunmayı reddetmişti. Adrian buna gücenmemişti; benim uzakta olduğum süre içinde, kaba senaryoyu ve diyalogları yaklaşık olarak kendi başına tasarlamıştı; dinlenme saatlerimde, bunlara hızla, nesir ve manzum karışık son biçimlerini veren de ben oldum. Adrian’ın arzusu uyarınca oynayan kuklalara seslerini verecek olan şarkıcılar orkestra çalgılarının arasına yerleştirilmişti. Orkestra çok sınırlı tutulmuştu, keman, kontrbas, klarnet, fagot, trompet, trombon ve tek kişilik bir vurmalı çalgıdan oluşuyordu; o kişi aynı zamanda zilleri de çalıyordu. Bunların yanı sıra bir spiker, olayları oratoryo tekstine benzer bir tekstle resitatif anlatı biçiminde özetliyordu.</p>
			<p>Bu sıradışı biçimin en şanslı olduğu yer, süitin çekirdeğini oluşturan beşinci bölüm, “Kutlu Papa Gregor’un Doğumuna Dair” hikâyeydi; kahramanın eşi görülmemiş derecede günahkâr bir doğumla dünyaya gelmiş olması yetmiyor, dehşet verici özellikleri onun sonuçta İsa’nın yeryüzündeki temsilciliğine kadar yükselmesine engel oluşturmuyordu; bilakis Tanrı’nın hayret verici inayetiyle, bu görev özel surette ona verilmiş, o, buna tayin edilmiş gibi görünüyordu. Karmaşık olaylar zinciri böylece uzayıp gidiyordu; bu arada yetim kalmış iki kral çocuğunun hikâyesini, iki kardeşten erkek olanın yakışık almayacak şekilde kız kardeşine âşık olduğunu, kendini tutamayıp onu ilginç ötesi bazı durumlara düşürdüğünü, onu müstesna güzellikte bir oğlan çocuğun annesi yaptığını da zikretmek zorundayım. Bütün olayların merkezindeki bu çocuk, kelimenin kötü anlamıyla kardeşten peydahlanmış bir çocuktur. Babası, günahının kefaretini ödemek üzere vaat edilmiş topraklara gidip oralarda can verdiği esnada, çocuk da meçhul kaderine doğru sürüklenir; zira bu arada kraliçelik mevkiine getirilen kız kardeş, böyle dehşet verici bir şekilde dünyaya getirdiği bu çocuğu kendi elleriyle vaftiz ettirmekten kaçınmış, onu kraliyet beşiğiyle birlikte, boş bir fıçıya yerleştirmiş, üzerine hakkında bilgiler içeren bir levha iliştirmiş ve bulanların onu bakıp büyütmesi için içine altınlar ve gümüşler koyarak fıçıyı denizin dalgalarına bırakmıştır. Dalgalar fıçıyı “altıncı bayram günü” dindar bir başrahibin yönettiği bir manastıra taşır. Rahip çocuğu alır, kendi adıyla Gregor olarak vaftiz eder ve hem bedenen hem de zekâ bakımından müstesna derecede yetenekli oğlanı, gayet başarılı sonuçlar verecek şekilde eğitir. O esnada günahkâr annesi, bütün memleketin dertlenmesine rağmen bir daha asla evlenmemeye karar vermiştir – sadece kendisini Hıristiyan nikâhına layık olmayan, lanetlenmiş biri olarak gördüğü için değil, belli ki, yitirdiği erkek kardeşine karşı beslediği büyük sadakatten dolayı... Derken yabancı diyarlardan güçlü bir dük çıka gelir, ona talip olur, kadın itiraz edince de o kadar derinden öfkelenir ki, savaş açıp ülkesini, kadının geri çekildiği son şehrin kalesine kadar fetheder. Delikanlı Gregor ise nasıl peydahlandığını öğrenmiş, kutsal mezara hacca gitmeye niyetlenmiştir; derken yolu, annesinin bulunduğu şehre düşer, ülkenin kraliçesinin düştüğü talihsiz durum kulağına çalınır, kendisini ona götürmelerini ister. Rivayete göre onu tepeden tırnağa gözden geçirdiği halde tanıyamayan kadının hizmetine girer. Önce öfkeli dükü öldürür, memleketi kurtarır; maiyetindekiler onu özgürlüğüne kavuşan kraliçeye koca olarak tavsiye ederler. Kadın önce biraz nazlanır gibi olur, bir gün –ama sadece bir gün– düşünme süresi ister. Ardından da yeminini bozarak evlenmeye razı olur. Böylece bütün memleketin alkışları ve coşkulu çığlıkları arasında nikâh gerçekleşir; bilmeden dehşet üstüne dehşet yığılır, günah çocuğu, kendi annesiyle zifaf yatağına girer – bunların tafsilatı üzerinde durmayacağım. Sadece olayların abartılı doruk noktalarını, kukla operasında şaşılacak şekilde harikulade bir biçimde başarılı olan yerleri hatırlatmak isterim. Örneğin hemen başında ağabeyin, kız kardeşine neden bu kadar solgun göründüğünü ve “gözlerinin karasının neden solduğunu” sorduğu; onun da, “Şaşacak bir şey yok bunda; çünkü ben hamileyim, bu yüzden de ağır bir pişmanlık içindeyim,” diye yanıt verdiği yeri; ya da, kızın, günahının ortağının ölüm haberini aldığı anda, “Gitti umudum, gitti gücüm kuvvetim, biricik ağabeyim, ikinci benliğim!” diye o tuhaf yakarışını, cesedini tabanından başlayarak saçlarına kadar öpücüklere boğduğu, şövalyelerin bu abartılı yeisten kendilerini sorumlu tutarak rahatsız olup kraliçeyi ölüden zorla ayırmalarını; ya da kraliçenin, aşk dolu evlilik hayatını kiminle paylaştığını öğrenince ona, “Ah benim sevgili oğlum, sen benim biricik çocuğumsun, kocamsın, efendimsin, sen, benim ve ağabeyimin oğlusun, ah benim sevgili oğlum. Tanrım, neden benim dünyaya gelmeme izin verdin?” dediği bölümü. Zira olay şöyle gelişmiştir; kraliçe, kocasının gizli odasında vaktiyle kendi eliyle yazmış olduğu onun kim olduğunu bildiren levhayı bulmuş, yatağını kiminle paylaştığını öğrenmiştir. Tanrı’ya şükür ki kocasına bir kardeş, ağabeyine de bir torun doğurmamıştır henüz. Şimdi ufukta yine bir kefaret yolculuğu görünmektedir; üstelik de çıplak ayakla çıkılacak bir yolculuk. Delikanlı bir balıkçıya gider, balıkçı “ayaklarının narinliğinden” onun bildik yolculardan olmadığını anlar; onun için en münasibinin, en aşırısından bir inziva olduğu konusunda mutabık kalırlar. Balıkçı, delikanlıyı denizin on altı mil açığında akıntılarla çevrili bir kayalığa götürür, ayaklarını kelepçeledikten sonra anahtarı suya atar. Gregor, on yedi yıl boyunca burada kefaretini öder. Sürenin sonunda muazzam ama görünüşe göre pek de şaşırtmayacağı türden bir inayet beklemektedir onu; zira o sıra Roma’da Papa ölmüştür, ölür ölmez de göklerden bir ses gelmiştir: “Tanrı’nın adamı olan Gregorius’u bulun ve onu benim temsilcim olarak tayin edin!” Her yana elçiler salınır, bunlardan bazıları bizim balıkçıya da ulaşır. Balıkçı olanları hatırlar. O esnada bir balık yakalar, bir zamanlar denize attıkları anahtar balığın karnındadır. Elçileri alıp kefaret kayalığına götürür. Hep birlikte yukarıya doğru seslenirler: “Ey Gregorius, ey sen Tanrı’nın adamı. Kayadan aşağıya in, yanımıza gel; zira Tanrı’nın iradesi, senin onun yeryüzündeki temsilcisi olman yolundadır!” O ne cevap verir? “Tanrı nasıl emretmişse,” der rahatlıkla, “Tanrı nasıl isterse öyle olsun.” Roma’ya ulaştıklarında, çanların çalınması gerekirken çanlar bunu beklemez ve kendiliğinden çalmaya başlar – bütün çanlar, kendi başlarına çalarken, şimdiye kadar bu denli sofu, bu denli bilge bir papanın gelmemiş olduğunu duyurmaktadır. Bu aziz adamın şanı, annesinin de kulağına gider. O da düşünüp taşınıp hayatını bu seçilmiş adamdan başkasına emanet edemeyeceğine karar verir, aziz pedere günah çıkarmak üzere Roma’ya gelir. Peder günahlarını dinleyince onu tanır, “Ah benim sevgili anam, hemşirem, karım!” der. “Ah sevgilim. Şeytan, bizi Cehennem’e sürüklemek istedi ama Tanrı’nın yüce kudreti buna engel oldu.” Bir manastır inşa ettirir, annesi de orayı başrahibe olarak yönetir. Ama kısa süreliğine. Zira ikisinin de çok geçmeden ruhlarını Tanrı’ya teslim etmesi emredilmiştir. </p>
			<p>Bu dayanılmaz derecede günahkâr, basit ve lütufkâr hikâyede Adrian bütün esprisini, korkularını, bütün çocuksu duyarlıklarını, düş gücünü ve müzikal canlandırmanın bütün görkemini, törenselliğini bir araya getirmişti. Bu parça, tam da bu parça için Lübeck’li yaşlı profesörün o şaşılası “ilahî zekâ” tanımlaması kullanılabilir. Hafızam beni bu noktaya getiriyor; çünkü <em>Gesta</em> gerçekten de <em>Aşkın Çabası Boşuna</em>’nın müzikal üslubuna bir geri dönüş gibiydi; Oysa <em>Evrenin Mucizeleri</em>’nin müzik dili daha çok <em>Vahiy</em>, hatta <em>Faustus</em>’un diline benziyordu. Bu türden öncelemelere ve çakışmalara yaratıcılık hayatında sıkça rastlanır; arkadaşımın bu malzemeden yola çıkarak yarattığı sanatsal güzelliği, kendimce şöyle açıklayabilirim: Bu, entelektüel anlamda bir güzellikti; içinde kötülüğün ve onu açığa çıkaran bir hicvin izlerini taşıyordu; çünkü artık sona ermeye yüz tutmuş bir sanat döneminin aşırı tumturaklı kalıntılarından yola çıkmıştı; bu müzikal drama, konusunu romantik efsanelerden, Ortaçağ’ın mitler dünyasından alıyordu; bu ve buna benzer konuların sadece kendi yapılarına uygun bir şekilde müziklendirilmesi gerektiğini gösteriyordu. Başarısı şundan ileri geliyordu; tuhaflıklar, özellikle de erotik anlarındaki kaba komiklik, bütün değerleri yıkacak bir biçimde papazca bir ahlaklılığın yerine konmuştu; müzikal dramaları şişiren abartılı unsurlar bir tarafa atılmış, aksiyon, başlı başına burlesk, kaba güldürü unsuru kuklalar vasıtasıyla sahneye aktarılmıştı. Leverkühn, bu <em>Gesta</em> parçalarıyla uğraşırken kuklaların sağlayabileceği özel olanakları başarıyla etüt etmiş, inzivadayken, aralarında yaşadığı halkın barok Katolik tiyatro zevki de buna imkân vermişti. Waldshut’ta kukla oymacılığı yapan ve onları giydiren bir mağaza sahibi vardı. Adrian onu sık sık ziyaret ederdi. Ayrıca Mittenwald’de Yukarı Isar Vadisi’nde Geigendorf’ta yaşayan, onunla aynı hobiyi paylaşan bir de eczacı vardı; orada karısı ve marifetli oğullarının yardımıyla Pocci ve Christian Winter stilinde kukla oyunları düzenliyor; yerli, yabancı geniş bir seyirci kitlesi topluyordu. Leverkühn, bunları da görmeye geliyor, fark ettiğim kadarıyla bu sanatkârane el kuklalarının ve Java tarzı gölge oyunu figürlerinin literatürünü inceliyordu. </p>
			<p>Çok eğlenceli akşamlardı bunlar; bize, yani Schildknapp ile bana ve arada bir bize katılmaktan kendini alamayan Rudi Schwerdtfeger’e derin pencereli, Nike Salonu’nda, eski masa piyanoda yeni yazdığı, armoni bakımından baskın, ritim bakımından karmaşık, ancak son derece sade –malzeme olarak yine o çok eskilerde kalmış çocuk trompeti havasında– şekillendirdiği harikulade partisyonlarını çalardı. Kraliçenin artık aziz bir adam olmuş, ağabeyinden doğma oğlu ve kocası olarak sarılmış olduğu kişiyle yeniden karşılaştığı anda, gülme hissi ile fantastik duygular hiçbir zaman olmayacak kadar birbirine karıştı ve gözlerimiz yaşardı. Schwerdtfeger dizginlerinden boşanmış bir yakınlık duygusuyla, o ânın buna izin verdiğini hissederek, “Muhteşem bir şey yapmışsın!” diye Adrian’ı kucakladı ve başını başına yasladı. Rüdiger’in dudaklarının o her zaman beliren acı gülümsemeyle, küçümser bir şekilde, “Yeter!” diye mırıldandığını, coşku içinde aralarındaki mesafeyi unutmuş görünen bu kişileri kendilerine getirmek için elini uzatmaktan kendini alamadığını fark ettim.</p>
			<p>Bu samimi gösteriden sonra başrahip, çalışma odasında devam eden sohbete katılmakta biraz zahmet çekmiş olmalı. Öncü olmakla, halka mal olmuşluğun bir araya gelişinden söz ettik; edebiyat ve müzik alanında, sanatla erişilebilir şeyler, yüksek ile alçak arasındaki uçurumun, tıpkı bir zamanlar Romantik dönemde olduğu gibi, bir ölçüde de olsa ortadan kalkmasından konuştuk – bunun ardından da, iyi ile hafif, saygın ile eğlendirici, geleceğe dönük olan ile genel anlamda tüketim türünden şeyler arasında her zaman yeniden derin bir ayrılık ve yabancılaşmanın ortaya çıkmasının, sanatın kaderi olduğuna değindik. Müziğin artan bir bilinçle talep ettiği –aslında bu bütün sanatlar için de böyledir– saygınlığın yalnızlığından kurtulmak, bayağılaşmaksızın genele yayılmak ve müzikten anlamayanların bile, Wagner’in “Kurt Boğazı”, “Gelin Tacı”<a class="si-noteref epub-type_noteref" href="#f161" id="backref_161">161</a> sahnelerini anladığı gibi, anlayacağı bir dilden konuşmak değil midir? Her halükârda bunun yolu duygusallık değildi; romantizme, tumturaklı edalara, kehanetlere, tını sarhoşluklarına ve ucuz edebiyata karşı nesnel ve elementer bir muhalefet oluşturarak havayı temizleyecek olan şey, daha çok ironi ve alaydı; diyebilirim ki bu, bir zaman düzenleyicisi olarak müziğin kendini yeniden keşfetmesiydi. Son derece titiz müşkülpesent bir başlangıç olmalıydı bu! Zira ilkel sahteliğin, yani romantikliğin tuzağına yeniden düşmek çok yakın bir tehlikeydi. Aklın doruklarında kalmak, Avrupa’da müziğin gelişiminin en süzülmüş sonuçlarını herkesin bu yeniliği anlayacağı şekilde doğallık içinde eritmek, bunlara hakim olup çekinmeden yapı malzemesi olarak kullanırken, taklitçi olmayan bir duruşla geleneği hissettirmek, bütün ince işçiliğine rağmen bu dokunun göze batmamasını sağlamak, kontrpuan ve orkestrasyon sanatlarının tümünü göze çarpmadan yalın bir şekilde harmanlamak, basitliğe düşmeksizin tüy kadar hafif bir sadelikle bütünleştirmek... Görünen o ki, görev, sanatın arzuladığı şey buydu. </p>
			<p>Biz diğerlerini ikinci planda bırakarak konuşan daha çok Adrian’dı. Az önceki gösterisinin heyecanıyla yanakları kızarmıştı, gözleri parlayarak biraz ateşli, kesinlikle sular seller gibi bir akıcılıkta değil ama kelimeleri tane tane söyleyerek, bana kalırsa, ne benim ne de Rüdiger’in önünde hiç olmadığı kadar duygulu, kendinden geçmiş ve inandırıcı bir şekilde konuşuyordu. Schildknapp müziğin romantizmden arınması fikrine karşı, inanmayan bir ifade takınmıştı. Müzik romantiğe öylesine derin ve anlamlı bir şekilde bağlıydı ki, doğal olarak ağır bir nedamet duygusuna kapılmaksızın onu asla inkâr edemezdi. Bunun üzerine Adrian, “Eğer romantikten kastınız müziğin günümüzün teknik zekâsına hizmetinde olmasını reddeden bir duygu sıcaklığı olsaydı, size severek hak verirdim,” dedi. “Bu, kendini inkâr etmek demektir. Ama bizim karmaşık olanı sadeymiş gibi göstermek derken kastettiğimiz şey, hayatiyetini ve duygu gücünü yeniden kazanmakla aynı anlama geliyor temelde. Eğer mümkün olsaydı –birileri için mümkün olsaydı– ne derdi buna?” Sorduğu soruyu kendisi cevapladı. “<em>Atılım</em>. Kim ki <em>atılım </em>sayesinde zihinsel soğukluktan yeni duyguların er meydanına geçiş yapabiliyorsa, ona sanatın kurtarıcısı demek gerek. Kurtuluş,” diye devam etti sinirli bir omuz silkmesiyle. “Kurtuluş, romantik bir kelimedir. Bir armoni ustasına yaraşır bir söz. Armonik müziğin kutlu kadansı; komik, değil mi, müzik nicedir kendini bir kurtuluş aracı olarak hissederdi; oysa şimdi kendisi de sanatın tümü gibi kurtarılmak zorunda. Yani ciddi anlamda bir yalıtımdan, kültür emansipasyonunun getirdiği, kültürün yüceltilerek dinin yerini tutma noktasına geldiği yerde müzik, içine düştüğü yalıtılmış durumundan kurtarılmak zorunda.  Yakın gelecekte artık var olmayacak ‘kamuoyu’ denilen kültür seçkinleriyle baş başa kalmaktan dolayı tümüyle yapayalnız, ölesiye yalnız kalmaktan kurtarılması gerek, halka giden yolu, romantik olmayan bir ifadeyle söylemek gerekirse, insana giden yolu bulması gerek. Öyle değil mi?”</p>
			<p>Bütün bunları bir solukta söylemişti. Düşük sesle ve sohbet eder gibi ama sözünü tamamladığında sesi güçlükle fark edilecek bir şekilde titreyerek sormuştu.</p>
			<p>“Sanatın yaşam yazgısı, inanın bana, değişecek. Hem de daha neşeli, daha mütevazı bir yönde –  bu kaçınılmaz bir şey ve de bir şans. Melankolik pek çok yanından kurtulacak, yeni bir masumiyet, evet, saf bir şeyler kazanacak. Gelecek, müziğin içinde, müzik, kendi içinde ‘kültür’den öte bir şeyleri kucaklayan, kültüre sahip olmayan ama belki de bizzat bir kültür oluşturacak bir toplumun hizmetinde bir hizmetkâr bulacak. Bunu tahayyül etmekte zorlanıyoruz ama bu olacak, doğal olan da bu olacak. Acısız bir sanat, ruhen sağlıklı, görkemsiz, kedersiz, samimi, insanlıkla senlibenli bir sanat...”</p>
			<p>Sustu; üçümüz de sarsılmış bir vaziyette susuyorduk. Sanatın toplumdan soyutlandığı, böylesine yaklaşılmaz olduğuna dair bu sözleri dinlemek hem acı vericiydi hem de yürek hoplatıcı. Bütün bu duygulanmalara rağmen ruhumun derinliklerinde, onun bu ifadeleri konusunda hoşnutsuzdum; doğrudan doğruya onun kendisiyle ilgili olarak hoşnutsuzdum. Söyledikleri ne kibrine ne gururuna yakışıyordu; istenirse şunu da ekleyebilirim, benim sevdiğim ve sanatın hak ettiği niteliklerine. Sanat zekâdır, akıldır, ruhtur; toplum ve topluluk karşısında kendini görevli gibi hissetmesi gerekmez. Özgürlüğü ve asaleti adına böyle hissetmemelidir bence. “Halka inen” bir sanat, kitlenin küçük adamın ihtiyaçlarını karşılayan, görgüsüzlüğü, sığlığı benimseyen, bunu devlet adına görev edinen bir sanat, sefalete düşer; sadece küçük adamın anlayacağı bir sanata izin vermek, en kötüsünden dar kafalılıktır ve aklın da ruhun da ölümü anlamına gelir. Kesin kanaatim odur ki, sanat, en gözüpek, en bağımsız, kitleye en ters atılımlarla, araştırmalarla, denemelerle insana oldukça dolaylı bir yoldan yararlı olur; hatta uzun vadede bütün insanlığa.</p>
			<p>Bu doğal olarak kuşkusuz Adrian’ın da düşüncesiydi. Ama o bunu inkâr etmeyi yeğliyordu. Buna çok şaşırmıştım; zira bunu, onun kibrinin de inkârı olarak kabul ediyordum. Bu muhtemelen aşırı kibirden kaynaklanan bir güler yüzlülük denemesiydi daha ziyade. Sanatın kurtarılmasından söz edip insanlıkla senlibenli konuşması esnasında sesindeki titreme olmasa bile, sırf bu hisli hali, beni fark etmeden onun elini sıkma noktasına getirebilirdi. Ama bunu yapmadım, dikkatimi daha ziyade Rudi Schwerdtfeger’in, konuşmanın sonunda ona tekrar sarılıp sarılmayacağına verdim.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f157"><a class="si-backref" href="#backref_157">157</a><span class="si-text">. Lüttich, Liège’in; Lothringen, Lorraine’in; Maas, Meuse’ün Almanca karşılıklarıdır. (Y.N.)</span></div>
				<div class="si-footnote html5_aside epub-type_footnote" id="f158"><a class="si-backref" href="#backref_158">158</a><span class="si-text">. (Fr.) Hainler. (Y.N.)</span></div>
				<div class="si-footnote html5_aside epub-type_footnote" id="f159"><a class="si-backref" href="#backref_159">159</a><span class="si-text">. <em>Gesta Romanorum</em> kast ediliyor. (Y.N.)</span></div>
				<div class="si-footnote html5_aside epub-type_footnote" id="f160"><a class="si-backref" href="#backref_160">160</a><span class="si-text">. (Lat.) Resimli Mahşer. Albrecht Dürer’in <em>Aziz Yuhanna’nın Vahyi</em> adıyla da bilinen ahşap baskıları. Burada: Leverkühn’ün Dürer’den esinlenerek kendi eserine verdiği ad. (Y.N.)</span></div>
				<div class="si-footnote html5_aside epub-type_footnote" id="f161"><a class="si-backref" href="#backref_161">161</a><span class="si-text">. Sırasıyla: “Wolfsschlucht” (Kurt Boğazı), Carl Maria von Weber’in <em>Der Freischütz </em>isimli operasında 2. perdenin 2. sahnesi; “Jungfernkraz” (Gelin Tacı), aynı eserin 3. perdesinin, 2. sahnesinde geçen bi halk şarkısı. (Y.N.)</span></div>
			</div>
  </body>
</html>