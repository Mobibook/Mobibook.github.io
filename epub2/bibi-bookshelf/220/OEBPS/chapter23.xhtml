<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter23">
<div class="chapter html5_article">
			<h1>XXIII</h1>
			<p>Birkaç hafta sonra Bavyera’nın başkentinden, “Bir şeyi yakalamayan, onu alıp götüremez,” diye yazmıştı bana Kumpf’a alaylı bir göndermeyle. Bu suretle <em>Aşkın Çabası Boşuna</em>’yı bestelemeye başladığını bildiriyor, tekst çalışmamın kalan kısmını hızla tamamlamamı hatırlatıyordu; olayın tamamını kuşbakışı görmek, bazı müzikal bağlantılar ve ilişkilendirmeleri yapabilmek için eserin sonraki bölümlerine el atmak istiyormuş. </p>
			<p>Akademinin yakınında Ramberg Caddesi’nde, henüz yeni durumdaki bir binanın zemin katında iki kızıyla birlikte kirada oturan Rodde soyadlı merhum eşi Bremenli bir senatör olan bir kadının pansiyoneriydi.  Giriş kapısının hemen sağında, sessiz sokağa bakan, temiz ve iddiasız döşenmiş odayı vermişlerdi ona. O da, eşyalarıyla, kitapları ve notalarıyla kısa sürede yerleşmişti. Sol yan duvarda her bakımdan anlamsız bir dekorasyon öğesi olarak ceviz oyma büyük bir çerçeve içinde Giacomo Meyerbeer’in, etrafında, tasarladığı operanın kahramanları, esin beklercesine havalara bakarak elleri tuşlarda piyano başında oturduğu, çoktan eskimiş heyecanların yadigârı bir gravür asılıydı. Genç kiracı, bu tanrısallaştırılmış şahsiyetten fazla rahatsız olmuyor gibiydi; zaten hasır iskemlesinde, yeşil örtülü, açılır kapanır sade çalışma masasını başında otururken ona sırtını dönmüş oluyordu. Onun için de yerinde bırakmıştı. </p>
			<p>Odada eski günlerini hatırlatan, sürekli kullandığı bir de armonyum vardı. Ama merhum senatörün eşi hanım, gündüzlerini daha çok küçük avluya bakan arka odada geçirdiği, kızlar da öğleden önce ortalıkta görünmediği için salondaki, biraz yıpranmış da olsa yumuşacık sesli Bechstein kuyruklu piyanodan yararlanabiliyordu. Bu salon, oymalı koltuklar, bronz şamdanlar, altın varaklı parmaklıklı iskemleler, brokar kaplı divan, sehpa takımlarıyla ve zengin çerçeveli, 1850’den kalma, Galata’yı gören Haliç manzaralı biraz kararmış bir yağlıboya gibi hali vakti yerinde bir kentsoylu evini hatırlatan eşyalarla donatılmıştı kısacası. Akşamları sık sık küçük bir çevre içinde kalan, Adrian’ın da başlangıçta itiraz etse de sonraları alışkanlık haline getirdiği, en sonunda da, koşulların gereği, biraz da evin oğlu rolünü üslenerek katıldığı toplantılara sahne oluyordu. Burada bir araya gelenler, sanat dünyasından ya da kısmen sanat dünyasından sayılan insanlardı. Tabiri caizse yumuşatılmış bir bohem; görenekli ama bunun yanı sıra serbest, rahat, ikametgâhını Bremen’den Güney Almanya’nın başkentine nakletmiş olan Frau Rodde’nin tayin ettiği beklentileri karşılayacak kadar da eğlenceli insanlardı. </p>
			<p>Frau Rodde’nin ne istediği çok belirgindi. Koyu renk gözleri, kahverengi, zarif bir biçimde kıvrılmış, hafifçe kır düşmüş saçları, hanımefendi duruşu, fildişi renkli teni, çok iyi korunmuş yüz hatlarıyla, saygın toplumun sevilen bir üyesi olmuş, sorumluluk yüklü evinin idaresini çok sayıda hizmetkârla yürütmüştü ömür boyu. Eşinin ölümünden sonra (resmî kıyafeti içindeki ciddi portresi de salonu süslemekteydi) ilişkilerinin düzeyi oldukça aşağı çekilmiş, alıştığı düzeydeki konumunu pek sürdürememişti; hayatının bu epilog bölümünde, tükenmeyen, muhtemelen hiçbir zaman tam olarak tatmin olmamış yaşama sevincini, artık özgür kalan arzularını daha insanca, daha sıcak bir ortamda hayata geçirmeyi tercih ediyordu. Toplantılarını, daha çok kızlarını düşünerek sürdürdüğü sanılsın istiyordu ama kendisinin de bundan yararlanmak niyetinde olduğu, kendisine de kur yapılmasını beklediği oldukça açıktı. Onu eğlendirmenin en iyi yolu, fazla ileri gitmeyecek şekilde açık saçık fıkralar anlatmak, bu sanat şehrinin rahat, teklifsiz âdetlerine dair kinayelerde bulunmak, garson kızlar, modeller, ressamlar üzerine anekdotlar anlatmaktı; bunlar sayesinde kapalı dudaklarında asil, zarif ve anlamlı bir gülümseme beliriyordu. </p>
			<p>Kızları Ines ile Clarissa’nın, onun bu gülüşünden hoşlanmadıkları gözle görülüyordu; büyümüş çocukların, annelerinin, üstesinden gelemediği bazı insani yönlerini fark ettikleri zamanlarda gösterdikleri türden duyarlıkları, soğuk ve küçümser bir şekilde bakışarak belli ediyorlardı. Bu arada, kentsoylu çevrelerden kopmuş oldukları gerçeği en azından küçük kardeş Clarissa açısından bilinçle, istekle ve önemle kabul edilmişti. Bu uzun boylu sarışın, kozmetiklerle beyazlattığı irice yüzü, yuvarlatılmış altdudağı ve az gelişmiş çenesiyle, tiyatro kariyerine hazırlanıyor, sarayın ve ulusal tiyatronun oyun sanatı uzmanından ders alıyordu. Sarı saçlarına cüretkâr biçimler veriyor, tekerlek büyüklüğünde şapkalar takıyor, eksantrik tüylü otrişleri seviyordu. Fakat etkileyici vücuduyla bu şeyleri gayet iyi taşıyor, göze batabilecek yanlarını yumuşatıyordu. Isaak adında kükürt sarısı bir erkek kedisi vardı; papa öldüğünde kuyruğuna siyah saten bir kurdele bağlayarak yas tutturmuştu. Odasının birkaç yerinde kuru kafa işaretleri vardı; biri dişlerini gösteren gerçek bir iskelet preparatıydı, diğeri de bronzdan yapılmış bir kâğıt ağırlığıydı; oyuk gözleriyle faniliği ve de tıbbı, bir kitap cildi biçiminde, yatay olarak simgeliyordu. Cildin üzerinde Yunan harfleriyle Hippokrates’in adı yazılıydı. Kitabın içi boştu, alt yüzeyi, ancak ince bir aletle itinayla açılabilecek şekilde vidalanmıştı. Clarissa, o boşluğa gizlenmiş olan zehirle canına kıydıktan sonra Frau Rodde, anı olarak bana vermişti, hâlâ saklarım.</p>
			<p>Ines, yani abla olanı da trajik bir şeylere yazgılıydı. O, bu küçük ailenin –bilmem ki nasıl söylesem– eskilerden kalma öğesini temsil ediyordu. Eskiye, babasına, kentsoylu ciddiyetine, saygınlığına sadık kalmıştı; bunlardan koparılmış olmayı da, Güney Almanya’yı da, bu sanat şehrini de, bohem hayatı da, annesinin akşam toplantılarını da protesto ediyordu. Onun bu muhafazakârlığında, entelektüel bakımdan önem verdiği varlığını, gerilimlere, tehlikelere karşı koruyacak bir tedbir niteliği görmek mümkündü belki de. Cüsse olarak Clarissa’dan daha ufak tefekti. Onunla iyi geçiniyordu ama annesini sessizce ama açık bir biçimde dışlıyordu. Kül renkli gür saçları başına ağırlık veriyor, dudaklarında sivri bir gülüşle boynu hep öne doğru, çapraz biçimde eğik duruyordu. Burnu hafifçe kemerliydi, kirpiklerinin gölgesiyle örtülü, soluk renkli gözleri, kırılgan ve güvensiz bakıyordu; bir şeyler bilen, kederli ama yine de muziplikten nasibini almış bakışlardı bunlar. Öğrenimi en üst düzeyde sayılmazdı. İki yıl kadar Karlsruhe’de sarayın himayesindeki yatılı bir kız okulunda okumuştu. Sanat ya da bilimle ilgilenmemiş, bir ev kızı olarak ev idaresiyle uğraşmaya ağırlık vermişti. Çok okuyordu, “geldiği yer”e, yani geçmişine, yatılı okul müdiresine, eski arkadaşlarına son derece düzgün üslupta mektuplar yazıyor, el altından da şiir çalışıyordu. Kız kardeşi bir gün onun “Madenci” başlıklı bir şiirini göstermişti bana. İlk kıtası hâlâ aklımdadır:</p>
			
			<p class="stanza">
				<span>Ben ruhları kazan bir madenciyim</span>
				<span>Sessizce ve korkusuzca dalarım karanlığa.</span>
				<span>Görürüm acıların değerli cevherinin</span>
				<span>Gecenin içinde nasıl ürkekçe ışıldadığını.</span>
			</p>
			
			<p class="margin">Devamını unuttum. Sadece son dize kalmış aklımda:</p>
			
			<p class="stanza">
				<span>Bir daha asla uzanmayacağım yukarıdaki saadete.</span>
			</p>
			
			<p class="margin">Adrian’ın aynı evi paylaştığı, dostane ilişkiler içinde olduğu kızlar hakkında söyleyeceklerim şimdilik bu kadar. Kızların ikisi de delikanlıyı takdir ediyor, onu yeterince “sanatçı” halli bulmayan annelerini de bu yönde etkiliyorlardı. Eve gelen konuklardan sayısı değişen bazı gruplar gibi, Adrian ya da “Pansiyonerimiz Herr Doktor Leverkühn” de Rodde’lerin o mekân için fazla görkemli ve fazlaca oymalı meşe büfeyle süslü yemek odalarına akşam yemeğine davetli olurdu çoğu kez. Yemeğe davetli olmayan diğerleri, saat dokuza doğru ya da daha geç bir saatte müzik yapmaya, çay içmeye ya da sohbet etmeye gelirlerdi. Çoğu Clarissa’nın kız ve erkek arkadaşlarıydı. Aralarında, ateşli, “r”leri genizden değil, diliyle telaffuz eden genç bir adam, seslerini tiyatrocu tekniğiyle kafaya alarak konuşan kızlar, bir de Knöterich çifti vardı – koca Konrad Knöterich, doğma büyüme Münihli, görünüş itibarıyla eski Germen kavimlerinden Sugambier ya da Ubier’lere benziyordu – eksiği sadece tepesinde kıvrılmış saç tutamıydı. Ne sanatıyla uğraştığı belli değildi; pekâlâ ressam da olabilecekken, çalgı yapımıyla amatörce ilgileniyor, oldukça çılgın ve çapaçul bir biçimde çello çalıyor, çalarken şiddetle burnundan soluyordu. Karısı Natalia, esmer, kulakları küpeli, koyu gözaltı halkaları yanaklarına doğru inen, egzotik İspanyol havalı bir kadındı; o da, resimle uğraşıyordu. Sonra, bir de bilgin vardı; Doktor Kranich; nümizmattı ve Münih Para ve Sikke Koleksiyonları Müzesi’nin başındaydı. Net, güçlü, neşeli ve sarih bir konuşma tarzına sahipti ama sesinde hafif astım emareleri hissediliyordu. Ayrıca, bir de Sezession<a class="si-noteref epub-type_noteref" href="#f87" id="backref_87">87</a> üyesi iki ressam arkadaş, Leo Zink ve Baptist Spengler vardı – biri Avusturyalıydı, Bozen bölgesinden. Toplum içinde üslup olarak şakacılığı benimsemiş, sokulgan bir soytarıydı ve sürekli biraz yayvan bir dille, kendi upuzun burnuyla dalga geçerdi; birbirine yakın yuvarlak gözlerinin sahiden de komik bakışıyla kadınları –her zaman iyi bir başlangıç oluşturacak şekilde– gülmeye zorlayan çapkın halli bir tipti. – Diğeri, Spengler, Orta Almanya’da doğmuş, gür sarı bıyıklı, kuşkucu, güngörmüş bir beyefendiydi; varlıklı, az çalışan, hastalık hastası, çok okuyan, konuşurken sürekli gülümseyen, gözlerini hızla kırpıştıran biriydi. Ines Rodde, ona karşı son derece güvensizdi; ama ne suretle olduğunu pek açıklamıyordu. Adrian’a ondan, kendini kapalı tutan bir insan, gizlice aralara süzülen biri diye bahsetmişti. Adrian ise Baptist Spengler’in, kendisi üzerinde dinlendirici bir etkisi olduğunu ileri sürüyor, onunla konuşmaktan zevk alıyordu; fakat bütün sivriliklerine rağmen kendisinin sokulganca davranan bir başka konuğun gayretlerini hiç önemsemiyordu. Bu kişi, Rudolf Schwerdtfeger’di; yetenekli, genç bir kemancı; saray orkestrasının yanı sıra şehrin müzik hayatında önemli bir rol oynayan Zapfenstösser Orkestrası’nın bir üyesiydi ve adı, birinci kemancılar arasında yer alıyordu. Dresden’de doğmuştu ama köken itibarıyla daha çok Kuzey Almanya’dan sayılırdı. Sarı saçlı, orta boylu, düzgün yapılı, görgü bakımından Saksonya uygarlığına bir hayli vâkıf, son derece iyi niyetli, kendini başkalarına beğendirme derdinde, boş olduğu her akşam en az bir, bazen iki-üç toplantıya katılan, genç kızlar kadar olgun kadınlara da ilgi gösteren, cinsi latifle flört etmeye meraklı, gayretkeş bir salon müdavimiydi. Leo Zink ile o, birbirine karşı soğuk, çelme takan bir ilişki içindeydiler – sevilesi insanların birbirinden pek hoşlanmadığını, bunun erkek fatihler kadar güzel kadınlar için de geçerli olduğunu fark etmişimdir çoğu kez. Kendi adıma, Schwerdtfeger’e bir diyeceğim yoktu. Ondan samimiyetle hoşlanırdım. Onun erken ve trajik ölümü beni fevkalade tekinsiz bir dehşete düşürmüş, ruhumu derinden sarsmıştı. O genç adamı hâlâ karşımda görür gibiyim. Oğlan çocuk halli tavırlarını, elbisesinin içinde omzunu düzeltişini, bu arada dudağının kenarını poz keser gibi aşağı sarkıtışını... Naif alışkanlıklarının bir diğeri de, konuşma esnasında karşısındakine, merakla ve aynı zamanda infial içindeymiş gibi bakmasıydı; çelik mavisi gözleriyle onun yüzünü araştırır, dudakları aralanmış olarak onun bir, bir gözüne bir, diğerine bakardı. Yeteneği dışında da onu sevilesi kılan başka pek çok niteliği vardı; açıkyürekliliği, terbiyesi, önyargısızlığı, sanatsal açıdan kıskançlıktan uzak oluşu, para ve servet karşısındaki umursamazlığı, kısaca, gözlerinden akan temizlik, buldog, ya da pug türüne benzer, genç ve çekici yüzünde parlayan çelik mavisi –tekrar ediyorum– çelik mavisi güzel gözleri ona özgü, çok özel niteliklerdi. Ekseriya pek de fena sayılmayacak bir piyanist olan Frau Rodde’yle birlikte çalardı. – Bu arada, şu bizim Knöterich işi bozar, çellosunu çalmak için araya girerdi; oysa topluluk daha çok Rudolf’un konserini dinlemeyi tercih ederdi. Çalışı temiz ve gelişmişti; büyük tonlara sahip değildi ama tatlı bir tınısı vardı, tekniği de oldukça parlaktı. Nadiren de olsa Vivaldi, Vieuxtemps ve Spohr’ dan belli başlı bazı parçaları, Grieg’in <em>Do Minör Sonat</em>’ını,<em> Kreutzer Sonat</em>’ı ve César Franck’ın bazı eserlerini ondan kusursuz olarak dinlemek mümkün olmuştu. Bu arada, sade bir anlayışa sahipti, edebiyattan fazla etkilenmiyordu. Daha çok zekâlarıyla sivrilmiş insanların önemli fikirleriyle ilgileniyordu – kendini beğenmişlikten değil, onlarla cidden ilgi duyduğundan, ilişkide olmaya önem verdiğinden, onlar sayesinde yükselip kendini geliştirmek istediğinden. Adrian’ın zekâsını hemen fark etti; ona yaklaşmaya çalıştı, bu yüzden hanımlara kur yapmayı bile ihmal etti. Ona keman çalışıyla ilgili fikrini sordu, piyanoyla kendisine eşlik etmesi için rica etti ama Adrian o vakitler bunu hep reddetti. Adrian’la müzikten ya da müzik dışı konulardan konuşmak için yanıp tutuştuğu belli oluyordu –kayıtsız şartsız bir anlayış, doğal bir kültür, alışılmadık bir açıkyüreklilik belirtisiydi bu– ne onun soğuk davranışlarından ne kendini geri çekmesinden ne de yabancı kalmasından etkileniyor; ne yılıyor ya da geri püskürtülebiliyordu. Adrian’ın sırf canı, topluluk içinde bulunmak istemediği için baş ağrısını bahane edip Frau Rodde’nin davetini reddettiği bir sefer, Schwerdtfeger, birkaç konuğun ya da belki bütün konukların görevlendirmesi üzerine onu toplantıya gelmeye ikna etmek için üzerinde kısa ceketi ve siyah plastron kravatıyla ansızın kapısında belirdi. Onsuz her şey o adar sıkıcıydı ki... Bu pek inandırıcı bir şey değildi; zira Adrian, hiçbir şekilde toplulukları canlandıracak biri sayılmazdı. O sefer de gerçekten ikna olup olmadığını bilmiyorum. Fakat tahmin edilebileceklerin aksine, genel bir arzunun nesnesi olma fikri ağır basmış, böyle kayıtsız şartsız bir samimiyet karşısında ilgisiz kalmamış olabilir. </p>
			<p>Böylece daha sonra bir Freising profesörü olarak bizzat tanışıklık kuracağım başka pek çok üyeyle birlikte Münih sosyetesini oluşturan Rodde salonunun bütün kişiliklerini oldukça eksiksiz olarak sayıp dökmüş oluyorum. Kısa bir süre sonra bunların arasına katılan bir diğer kişi de Rüdiger Schildknapp oldu – o da Adrian’ı örnek almış, onun Leipzig yerine Münih’te yaşamak gerektiği kararına katılmış ve bu kararı uygulamaya koymuştu. Eski İngiliz edebiyatından yaptığı çevirilerinin yayımcısının da burada oturuyor olması, Rüdiger için pratik anlamda da önem taşıyordu. Ayrıca babasıyla ilgili hikâyeleri, “işbuna bakarlar mı”larıyla güldürdüğü Adrian’ı da özlemişti. Arkadaşının evinin oldukça uzağında, Amalien Caddesi’nde bir oda bulmuştu. Doğuştan nefes darlığı çeken biri olarak bütün kış, açık penceresinin önünde, masasının başında, ekose paltosuna sarınmış, yarı nefret dolu, yarı tutkulu bir düşkünlükle, sigaralar tüttürerek İngilizce kelimelere, deyişlere, dizelere en doğru Almanca karşılıkları bulma mücadelesi veriyordu zorluklar içinde. Öğle yemeklerini Adrian’la birlikte Saray Tiyatrosu’nun restoranında ya da şehrin iç kesimlerindeki mahzen lokantalarında yiyordu; ama Leipzig’teki bağlantıları sayesinde kısa süre sonra bazı özel evlere de girmenin bir yolunu bulacak, akşam yemeği davetleri bir yana, arada bir –o muhteşem yoksulluğundan büyülenmiş bir ev hanımına alışveriş yaparken eşlik ettikten sonra– kendisine öğle sofraları kurdurmayı da başaracaktı. Fürsten Caddesi’nde, Radbruch ve Ortakları firmasının sahibi olan yayıncısıyla da böyle olmuştu. Aynı biçimde, yaşlıca ve çocuksuz bir çift olan Schlaginhaufen’lerle de. Koca, Schwaben kökenli serbest çalışan bir bilimadamıydı, karısı ise Münihli bir ailedendi ve Brienner Caddesi’nde, biraz kasvetli ama muhteşem bir evde oturuyorlardı. Sütunlarla süslü salonları, sanatçılarla aristokratlardan oluşan geniş bir çevrenin buluşma noktasıydı. Evin Plausig doğumlu hanımının en sevdiği şey, bu iki unsurun aynı kişide buluşmasıydı; tıpkı oralarda boy gösteren kraliyet tiyatro oyunlarının genel yönetmeni Ekselans von Riedsel’de olduğu gibi. – Schildknapp, bunlardan gayrı, zengin bir kâğıt fabrikatörü olan, nehir kıyısında Weidenmayer Caddesi’nde kendi yaptırdığı, katları kiraya verilen bir apartmanın<em> bel étage</em><a class="si-noteref epub-type_noteref" href="#f88" id="backref_88">88</a> dairesine oturan sanayici Bullinger’lerde ve Pschorrbräu Anonim Ortaklığı’nın müdürlerinden birinin ailesinin evinde ve başka bazı yerlerde de yiyordu yemeklerini. </p>
			<p>Rüdiger, Schlaginhaufen’lere Adrian’ı da götürdü. Onun da orada, az konuşan bir yabancı olarak, soylu büyük ressamlarla, Wagner kahramanlarının oyuncularından Tanja Orlanda, Felix Mottl, Bavyeralı saraylı hanımlar, Schiller’in torunlarından kültür tarihi yazarı Herr Alexander von Gleichen-Russwurm ve hiçbir şey yazmayıp konuşan edebiyatçılar olarak toplum içinde ilgi çeken birileriyle yüzeysel ve arkası gelmeyen bazı tanışıklıkları oldu. Jeanet Scheurl’le de ilk kez orada tanıştı; kendine özgü bir çekiciliği olan, ondan en az on yaş büyük, güvenilir bir kadındı; Bavyeralı merhum bir hükümet memuru ile Parisli bir hanımın kızıydı; iskemleye bağımlı bir kötürüm olan annesi, kıvrak zekâlı bir kadındı. Almanca öğrenmek için hiç zahmete katlanmamıştı; haklıydı, zira bütün deyim zenginliklerine vâkıf olduğu akıcı Fransızcası, şükür ki, ona hem para, hem de mevki sağlamaya yetmişti. Madam Scheurl, en büyüğü Jeanet olan üç kızıyla birlikte Botanik Bahçesi’nin yakınlarında, oldukça mütevazı bir apartmanda otururdu; tam bir Paris zarafetine sahip küçük salonunda fevkalade sevilen, müzikli çay davetleri verirdi. Konser şarkıcılarının standart sesleri, o daracık salondan taşar, bu mütevazı evin önünde sık sık mavi saray arabalarının beklediği olurdu. </p>
			<p>Jeanett’e gelince, o yazar, bir romancı. İki dil arasında yetişmiş olduğu için kendine özgü deyimler kullanarak kusurlu ama çekici bir dille, kadınca, özgün toplumsal araştırmalar üzerinde dururdu; yazdıkları, psikoloji ve müzik açısından da çekici bulunabileceği için kesinlikle seçkin edebiyattan sayılabilirdi. Adrian’ı görür görmez dikkat kesilmişti. Ona yaklaşmış, Adrian da kızın yakınındayken, onunla konuşurken kendini güven içinde hissetmişti. Monden görünümlü çirkin, koyunu andıran zarif yüzünde köylülük ile aristokratlık bir aradaydı; tıpkı konuşmasında Bavyera lehçesi ile Fransızcanın karıştığı gibi. Son derece entelektüeldi ama aynı zamanda yaşı ilerlemekte olan bir genç kızın biraz da talepkâr olabilen masumiyetini taşırdı. Kafası, komik bir şekilde karışıktı; buna kendisi de gülerdi – ama kesinlikle Leo Zink’in sahnelediği gibi kendi kendiyle alay etmek biçiminde değil, gayet eğlenceli bir şekilde ve safdillikle. Bunlara ilaveten iyi bir müzisyendi, piyanistti ve Chopin için yanıp tutuşuyordu; Schubert hakkında bir şeyler yazmaya çalışıyordu; müzik alanında onun çağdaşı pek çok önemli ismi tanıyordu. Adrian’la aralarında geçen ilk konuşma, Mozart’ın çoksesliliği ile Bach arasındaki ilişki üzerine oldukça doyurucu bir fikir alışverişi olmuştu. Adrian ona karşı güven dolu dostluğunu o zaman olduğu gibi sunmayı yıllarca sürdürdü. </p>
			<p>Ancak kimse yerleşmek üzere seçtiği bu şehrin, onu gerçekten kendi atmosferine aldığını, kendine ait kıldığını sanmasın. Şehrin güzelliği, çağlayan nehirleriyle, tepeleriyle muhteşem kırsallığı, Alpler’in lodoslarıyla masmavi göklerin altındaki manzarasıyla gözlerini okşamış, sürekli olarak kendini bir maske arkasına saklamak özgürlüğü sağlayan karnaval âdetlerinin verdiği rahatlık, hayatını kolaylaştırmıştı. Şehrin ruhu, –<em>Sit venia verbo!</em><a class="si-noteref epub-type_noteref" href="#f89" id="backref_89">89</a>– o son derece huzurlu hayatı, duyuları uyaran dekoratif ve karnaval havasındaki sanat anlayışı, bu kendinden memnun Capua, havası onun gibi ciddi bir insanın ruhuna yabancı gelmiş olmalıydı. Böyle bir şehir, onun, o yıllardan beri bildiğim, örtülü, soğuk, düşünceli, mesafeli ve sonunda kısa bir gülümsemeyle başka yöne çevriliveren bakışları için tam bir tezat oluşturuyordu. </p>
			<p>Sözünü ettiğim şehir, krallığın geç dönem Münihi; savaştan, sonuçları onun o keyifli ruh halini, ruh hastasına çevirecek, kederli tuhaflıkların birbirini ardına zuhur edeceği savaştan henüz dört yıl kadar uzak olan Münih – perspektifi güzel, politik sorunsalı yarı ayrılıkçı bir halk Katolikliği ile Reich yanlısı hayat dolu bir liberalizm arasındaki dengeleri değişken bir çekişmeyle sınırlı başkent – Feldherrnhalle Meydanı’ndaki muhafız alayı bando konserlerinin, sanat eserleri satan dükkânların, dekorasyon merkezi sarayların, mevsimlik sergilerin, faşing zamanı çiftçi balolarının, Märzenbier bira bayramlarının, çoktandır çağdaş toplum hareketlerin gölgesinde kalmış, inatçı bir sadakatle sürdürülen halk kültürüne ait Saturnalia<a class="si-noteref epub-type_noteref" href="#f90" id="backref_90">90</a> kutlamalarının, Oktoberwiese’de haftalar süren büyük kermeslerin Münihi’nden bahsediyorum. Hâlâ ayakta kalmış köhne Wagnerizmiyle, Zafer Kapısı’nın arkasında estetik akşam kutlamaları düzenleyen ezoterik dinî gruplarıyla, kendine has iyi yürekli, tümüyle hoş bohemiyle Münih... Adrian, bunların hepsinin farkındaydı. Bunların içinde yüzüyordu; Yukarı Bavyera’da geçirdiği bu dokuz ay, bir sonbahar, bir kış ve bir ilkbahar süresince bunları tattı. Schildknapp’la birlikte katıldığı sanatçı şenliklerinde, bu hayal dünyasının içinde, zevkle döşenmiş salonlarda; Rodde çevresinin müdavimleriyle, genç oyuncularla, Knöterich’lerle, Doktor Kranich, Zink ve Spengler’le, evin kızlarıyla tekrar tekrar bir araya geldi; Clarissa ve Ines’le; ayrıca Rüdiger, Spengler ve Kranich’le; hatta Jeanette Scheurl ile aynı masada otururken Schwerdtfeger –çiftçi delikanlı kıyafetiyle ya da düzgün bacaklarına yakışan, Botticelli’nin <em>Kırmızı Şapkalı Delikanlı</em> portresini andıran XV. yüzyıl Floransalı giysisi ile– aralarına katılmış, şenlik havasında kendini dağıtmış, sıkılganlığını bir kenara atmış, hatta tümden unutmuş bir halde, Rodde kızlarını “nezaketen” dansa kaldırmıştı. “Nezaketen”, onun çok sevdiği bir tabirdi. Her şey “nezaketen” olmalı, nazik olmayan laubaliliklerden kaçınılmalıydı. Salonlarda kendini büyük ölçüde sorumlu hissederdi ve ısrarla herkesle flört ederdi: daha çok kardeş yakınlığı içinde bulunduğu Ramberg Caddesi’nin hanımlarına karşı da “nezaket” davranışlarını ihmal etmez gibiydi. Bu nezaket işgüzarlığı, telaşla yaklaşmalarında o kadar gözle görülür bir hal almıştı ki, Clarissa açıkça dile getirmişti sonunda: </p>
			<p>“Tanrı aşkına Rudolf, gelir gelmez böyle gösterişli bir kurtarıcı ifadesi takınmayın. Sizi temin ederim, biz yeterince dans ettik; size ihtiyacımız yok.”</p>
			<p>“İhtiyaç mı?” diye cevap vermişti neşeli bir sitemle biraz genizden gelen bir sesle. “Ya benim kalbimin ihtiyaçları? Onların hiç mi hükmü yok?”</p>
			<p>“Zerre kadar,” dedi kız. “Hem ben size göre fazla uzun boyluyum.”</p>
			<p>Sonra da yuvarlak dudaklarının altında çukurluk olmayan güdük çenesini gururla havaya kaldırmış ve onunla dans etmişti. Ya da yoksa dansa davet ettiği, ağır bakışları ve sivrilttiği dudaklarıyla dansa katılan Ines miydi? Kısacası nezaketle davrandığı sadece bu iki kardeş değildi ama o unutkanlığını gayet iyi denetlerdi. Özellikle bunlardan biri dans davetini reddettiğinde ansızın, düşünceli bir tavır takınmış, masaya, Adrian’la sürekli domino oynayıp gözlerini kırpıştırarak kırmızı şarap içen Baptist Spengler’in yanına oturmuştu; o, yanağında, gür bıyıklarının üzerinde beliren küçük gamzesiyle Goncourt kardeşlerin “Günlük”ünden ya da Abbé Galiani’nin mektuplarından alıntılar yaparken, Schwerdtfeger de, yüzünde heyecanlı bir infial ifadesi, pür dikkat, gözlerini konuşana çevirmişti. Adrian’la gelecek Zapfenstösser konserinin programı üzerine konuşmuş, sanki başka hiçbir mesele ve sorumluk kalmamış gibi Adrian’dan kısa süre önce Rodde’lerde müzik, operanın durumu ya da benzer bir konuda söylemiş olduklarını açmasını ve açıklamasını talep etmiş, kendini buna vermişti. Onu, kolundan yakalamış, salon halkının şenlikli kalabalığının dışına çekmiş, karnavala mahsus olarak “sen” diye hitap etmiş, onun buna katılıp katılmadığına hiç önem vermemişti. Jeanette Scheurl’un bana sonradan anlattığına göre Adrian, o zaman, o gezmeden sonra masaya döndüğünde Ines Rodde ona,  “Ona bu iyiliği yapmamalıydınız. O her şeye sahip olmak ister,” demişti. </p>
			<p>Clarissa, “Belki Herr Leverkühn de her şeye sahip olmak ister” yollu bir not düşmüştü çenesini eline dayayarak. </p>
			<p>Adrian omuz silkmişti.</p>
			<p>“Onun istediği,” demişti, “onun için taşrada çalabileceği bir keman konçertosu bestelemem.”</p>
			<p>“Yapmayın bunu!” demişti Clarissa. “Kendinizi ona bırakırsanız komplimandan başka bir şey yapamaz hale gelirsiniz.”</p>
			<p>“Benim yumuşak başlılığımı fazla abartıyorsunuz,” diye cevap vermişti Adrian ve yan taraftan Baptist Spengler’in keçi melemesi gibi kahkahası gelmişti. </p>
			<p>Evet, Adrian’ın Münih’teki zevkli hayatına dair bu kadarı yeter. Turizm nedeniyle biraz tuhaflaşmış olsa da, çevreye Schildknapp eşliğinde, çoğu kez de onun ısrarıyla güzel geziler yapma alışkanlığı, daha kıştan başlamıştı. Onunla Ettal’de, Oberammergau’da, Mittenwald’de karlı, sert ışıklı günler geçirmişti. Bahar gelince bu geziler sıklaşmış, ünlü göllere, halka mal olmuş muhteşem tiyatro saraylarına, uzanmıştı. Ekseriya bisikletle gidiyorlardı; zira Adrian yemyeşil topraklarda yaptıkları, nereye denk gelirse orada geceledikleri, bazısı anlamlı, bazısı önemsiz, bağımsız, rastgele yolculukların aracı olarak bisikleti seviyordu. Bunları iyi hatırlıyorum; çünkü Adrian ileride yerleşeceği yerle bu şekilde tanışmış olmalıydı; Waldshut Pfeiffering ve Schweigestill’lerin çiftliğiyle...</p>
			<p>Waldshut kasabası, çekicilikten de, görülmeye değer yerlerden yana da yoksul bir kasabaydı. Garmisch-Patenkirchen demiryolunun kenarında, Münih’ten bir saat uzaklıktaydı. On dakika kadar ilerisinde de Pfeiffering ya da Pfeffering vardı ama hızlı trenler o istasyonda durmaz, Pfeiffering Kilisesi’nin, kır manzarasında yükselen iddiasız soğan kubbesini orada öylece bırakır geçerdi. Adrian ile Rüdiger’in o bölgeye gelişleri de, öylesine bir geçişti ve o sefer pek kısa sürmüştü. Gece, Schweigestill’lerde kalmamışlardı; zira ikisinin de ertesi gün işleri vardı. Akşamdan önce Waldshut’tan trenle Münih’e dönmek istiyorlardı. Kasaba meydanındaki lokantada öğle yemeğini yemiş, tren saatine kadar biraz vakitleri varken ağaçlı kır yolundan Pfeiffering’e doğru devam etmiş, bisikletleriyle köyden geçmişlerdi. Bir çocuktan, yakındaki gölün, Klammer Gölü’nün adını öğrenmiş, dorukları ağaçlarla kaplı tepeyi, “Rohmbühel”i seyretmiş, çıplak ayaklı bir hizmetçi kızın “Kaschperl” diye seslendiği zincire bağlı köpeğin havlamaları arasında çiftliğin dinî bir levhayla süslü kapısının önüne gelip susamışlıktan çok, gözlerine takılan, kunt ve kişilikli kırsal barok yapıya duydukları meraktan dolayı birer bardak limonata istemişlerdi. </p>
			<p>Bazı şeyler, Adrian’ın dikkatini ne zaman, nasıl çekmişti; bir başka ama hiç de uzak düşmeyen bir gama transpoze olmuş gibi görünen benzerlikleri hemen o anda mı fark etmişti yoksa ancak yavaş yavaş, bir anımsama mesafesi içinde mi, bilemiyorum. Fakat ben onun bu keşfin önceleri bilincinde olmadığı ancak daha sonraları, belki bir rüya içinde hayretle ayırdına varmış olabileceği kanısına daha yakınım. Her halükârda, Schildknapp’a bu tuhaf benzerliğe ilişkin tek kelime bile etmemişti; tıpkı bana da söz etmeyi aklına getirmediği gibi. Ama elbette yanılıyor olabilirim. Göl, tepe, çiftlikteki devasa ağaç –bir karaağaç– etrafındaki yeşil boyalı bank ve buna eklenebilecek diğer ayrıntılar, daha ilk bakışta dikkatini çekmiş, gözünün açılması için rüyasını görmesine gerek kalmamış da olabilir. Bu konuda bir şey söylememiş olması ise en küçük bir anlam taşımaz. </p>
			<p>Ziyaretçileri evin kapının önünde nezaketle karşılayan, Frau Else Schweigestill olmuştu. İsteklerini samimiyetle dinlemiş, uzun bardaklar içindeki limonatalarını uzun saplı kaşıklarla karıştırmış, onları koridorun solunda salon büyüklüğünde, duvarlarının kalınlığı tonozlu pencere girintilerinden anlaşılan, içinde çiftlik salonlarında olduğu gibi büyük bir masa bulunan, renkli boyalı bir dolabın tepesinde, alçıdan, kanatlı bir <em>Samothrake Nikesi</em> heykeli duran bir odada ağırlamıştı. Odada bir de kahverengi bir piyano vardı. Bu salonu ailenin kullanmadığını anlattı Frau Schweigestill, konuklarının yanında yerini alırken. Akşamları çaprazında bulunan daha küçük bir odayı kullanıyorlarmış. Binanın kullanılmayan gereksiz pek çok bölümü varmış; bu kanatta bir başrahip odası yer alıyormuş; ona böyle diyorlarmış; çünkü bir zamanlar burada yaşayan Augustinusçu keşişlerinin başı, o odayı kullanıyormuş. Bu sözlerinden, çiftliğin eski bir manastıra ait olduğu anlaşılıyordu. Schweigestill ailesi, üç kuşaktır burada oturmaktaymış. </p>
			<p>Adrian, kendisinin de kırsal kökenli olduğunu, ancak uzun süredir şehirlerde yaşadığını söyledi; mülkün ne büyüklükte bir araziyi kapsadığı konusunda bilgi istedi ve yaklaşık, kırk hektar tarla ile merayı kapsadığını, içinde bir de koru bulunduğunu öğrendi. Çiftliğin karşısındaki açık alanda bulunan alçak yapılarla kestane ağaçları da mülke aitmiş. Eskiden manastırın hizmetlerine bakan biraderler orada otururmuş; şimdilerde çoğunlukla boşmuşlar ve ev olarak kullanılmaya pek uygun değillermiş. Bir önceki yaz, çevredeki Waldshut Bataklığı’nın ve başka bazı yerlerin manzara resimlerini yapmak isteyen Münihli bir ressam birini kiralamış; biraz hüzünlü, gri üzerine gri olsa da birkaç tane güzel resim yapmış. Bunlardan üçü Münih’te, Glaspalast’ta sergilenmiş, o da onları orada bir kez daha görmek imkânını bulmuş; birine de Bavyera Tahvil Bankası müdürü Stiglmayer satın almak suretiyle sahip olmuş. Acaba beyler de resim sanatçısı mıymışlar? </p>
			<p>Sözü o kiracıya getirmekten maksadı, böyle bir olasılık da bulunduğuna işaret etmek ve kimlerle muhatap olduğunu öğrenmek olmalıydı. Bir yazar ve bir müzisyen olduklarını öğrenince kaşlarını saygıyla kaldırdı, bunun nadiren rastlanan ilginç bir durum olduğunu söyledi. Ressam dediğin, kır papatyası kadar boldu. Zaten beyleri görür görmez ciddi birileri olduğunu anlamıştı. Ressamlar çoğunlukla biraz gevşek ve sorumsuz, hayatın ciddi yönleri konusunda fazla fikir sahibi olmayan insanlardı – bununla para kazanmak ve benzeri pratik ciddiyetler demek istemiyordu; kastettiği hayatın zorlukları ve karanlık taraflarıydı. Ayrıca ressamların tümüne haksızlık etmek de istemezdi. Zira eski kiracıları örneğin, bu yüzeysellik konusunda bir istisna oluşturuyordu; sakin, içe kapanık, az konuşan, oldukça hüzünlü bir adamdı – resimlerinden de, bataklık manzaralarından, sisler içindeki tenha kırlardan da anlaşılıyordu bu; Müdür Stiglmayer’in bunlardan birini, hem de en kasvetlisini seçip alması şaşılacak şeydi; bir finans adamı olduğu halde, anlaşılan, içinde melankolik bir yan saklıyordu. </p>
			<p>Dik duruşlu, arasından başının beyaz derisi görünecek denli gergin ve sımsıkı toplanmış hafif kır düşmüş kahverengi saçları vardı; kareli bir iş önlüğü giymişti; yuvarlak kesimli yaka oyuğundan oval biçimli broşu görünüyordu; onların yanında otururken sağ parmağında sade nikâh yüzüğü bulunan, güzel biçimli ve hamarat ellerini masanın üzerinde birleştirmişti. </p>
			<p>Hafif bir diyalektin hissedildiği ama yine de oldukça sarih telaffuzuyla, sanatçıları sevdiğini söylemişti; zira onlar anlayışlı insanlardı ve anlayış hayatta en değerli, en önemli şeydi – ressamların neşeli olması da temelde bununla ilgiliydi; anlayışlılığın bir neşeli bir de ciddi türü vardı. Kimin, hangisini uygun göreceği kendisine kalmış bir şeydi. Belki de en uygun olanı üçüncü bir türüydü; sakin bir anlayış. Elbette sanatçılar şehirde yaşamak zorundaydılar; çünkü uğraştıkları kültür oradaydı. Oysa onların yerleri, anlayışları ya körelmiş olduğu için ya da kentsoylu düzen içinde bastırmak zorunda kaldıklarından sonuçta yine körelmeye mahkûm şehirlilerin yerine, doğada yaşayan, o nedenle de anlayışlılığa daha yakın olan çiftçilerin yanında olmalıydı. Şehirlilere de haksızlık etmek istemiyordu; her zaman istisnalar, gizli istisnalar çıkabilirdi. Yeniden değinmek gerekirse, Müdür Stiglmayer de, o kederli resmi satın alarak belli bir anlayışa, hem de sadece sanatla sınırlı kalmayan bir anlayışa sahip olduğunu kanıtlamıştı. </p>
			<p>Bundan sonra konuklarına kahve ve elmalı kurabiye ikram etmek istedi ama Schildknapp ile Adrian, kalan zamanlarını, lütfedip gösterirse, eve ve çiftliğe bir göz atarak değerlendirmek istediler. </p>
			<p>“Seve seve,” dedi kadın. “Yalnız, yazık ki, Max” (bu Herr Schweigestill’di) “oğlumuz Gereon’la birlikte dışarıda. Gereon’un aldığı yeni bir gübreleme makinesini deniyorlar. Beyler, benimle yetinmek zorunda kalacaklar.”</p>
			<p>“Buna yetinmek denemez,” diye karşılık verdiler ve onunla birlikte bu özgün evi gezmeye başladılar. Önce, ailenin kullandığı, her yanına pipo tütünü kokusu sinmiş bölümden başladılar, daha sonra, pek büyük sayılmayacak, evin taşra mimarisinden biraz daha da eski, 1600 ya da 1700’lerin çizgilerini taşıyan, lambrili, ahşap zemininde halı bulunmayan, tahta tavan kirişlerinin altında duvarlarında baskılı deri kaplı aziz resimleri asılı, pencere oyukları yassı kemerli, camları renkli vitraylı, bir niş içinde bakır bir su kazanının, yine bakır bir leğenin üzerinde asılı durduğu, duvarında demir çubuklu ve kilitli bir dolabın bulunduğu başrahip odasını gezdiler. Köşesinde deri minderli bir sıra vardı. Pencerenin pek uzağına düşmeyen bir yerde, cilalı bir tablanın altında derin çekmeceleri bulunan sandık biçiminde, ağır bir meşe masa duruyordu. Orta kısmı çukur, kenarları yüksekti. Çukur kısmın üzerine oymalı bir çalışma kürsüsü yerleştirilmişti. Tepesinde, tavan kirişlerine asılı, çok büyük, üzerinde hâlâ erimiş mum artıkları bulunan dallı budaklı kolları düzensizce yayılan ve her yanından fantastik nesneler sallanan, Rönesans dönemi dekorasyon parçası bir avize sarkıyordu. </p>
			<p>Ziyaretçileri, bu çalışma odasını samimiyetle övdüler. Schildknapp, düşünceli bir baş hareketiyle, “Buraya yerleşip burada yaşamak vardı,” dedi. Ama Frau Schweigestill, bundan pek emin değildi. Bir yazar için burası fazla münzevi, hayattan ve kültürden fazla uzak olmaz mıydı? Beyaza boyanmış, rutubet kokan koridor boyunca yan yana dizili çok sayıda yatak odasından birkaçını göstermek üzere merdivenlerden çıkarıp üst kata da götürdü konuklarını. Karyolaları ve dolapları aşağı kattaki salonda bulunan renkli dolabın zevkine uygundu. Sadece birkaçında, çiftçi zevkine uygun kubbe gibi kabartılmış kuştüyü şilteler seriliydi. “Ne çok oda var,” dedi bizimkiler. “Evet, çoğu boş,” diye karşılık verdi ev sahibesi. Bir-ikisi geçici olarak kullanılmıştı; iki yıl boyunca; önceki sonbahara kadar... Handschuhsheim’dan bir barones burada kalmış, bu odaları kullanmıştı. Frau Schweigestill’in ifadesine göre bu, düşünceleri, dünyanın kalan kısmıyla pek bağdaşmayan bir kadındı ve bu uyumsuzluktan dolayı burada kendine bir sığınak aramıştı. Kendisi onunla iyi geçinmişti. Bazen onun karışık düşüncelerini aşıp güldürmeyi bile başarabilmişti. Ama bu karışık düşünceleri engellemek ya da ilerlemesini durdurmak mümkün olamamıştı; sonunda sevgili baronesi, bir uzmanın bakımına teslim etmek gerekmişti. </p>
			<p>Frau Schweigestill, bunları merdivenden inip ahırlara göz atmak üzere avluya çıkarken anlatmıştı. Bir başka sefer, daha da önce, o çok sayıda odadan birinde toplumun en yüksek tabakalarından bir genç kız oturmuş ve burada dünyaya bir çocuk getirmiş – sanatçılarla konuşmakta olduğu için ilgili kimselerin ismini vermeden anlatabilirdi bunu. Kızın babası, orada Bayreuth’ta yüksek yargıç olarak görevliydi; kendisine elektrikli bir otomobil almıştı; bu da felaketin başlangıcı olmuştu. Zira arabayla birlikte, kendisini işe götürüp getirmesi için bir de şoför tutmuştu. Bu genç adam, öyle özel biri değilken, sadece süslü bir üniformadan ibaretken kızı baştan çıkarmıştı. Kız bir çocuk peydahlamış, durum açık seçik ortaya çıkınca da ana babası öfke ve ümitsizlik nöbetlerine yakalanmış, saçlarını başlarını yolmuş, lanetler yağdırmış, feryat figan kendilerinden hiç beklenmeyecek küfürler etmişlerdi. Anlayışın esamisi bile okunmamıştı; ne kırsal ne sanatsal. Sadece toplumsal saygınlıkları adına kapıldıkları şehirli korkusu egemen olmuştu. Kızcağız, annesiyle babası tarafından yerden yere savrulmuş, lanetleyen yumrukları altında yalvarıp yakarmış, sonunda annesiyle aynı anda düşüp bayılmıştı. Mahkeme başkanı ise günün birinde burayı bulmuş, Frau Schweigestill ile konuşmuştu; kederden beli bükülmüş kısa boylu, altın  çerçeveli gözlüklü, sivri kır sakallı bir adamdı. Genç kızın sessiz sedasız buraya getirilmesi, sonra da kansızlık bahanesiyle bir süre kalması konusunda anlaşmışlardı. Kısa boylu bu üst düzey bürokrat, tam gideceği esnada geri dönmüş, altın çerçeveli gözlüğünün arkasında gözyaşları içinde tekrar elini sıkmış, “Size teşekkür ederim sevgili bayan, iyiliksever anlayışınız için,” demişti. Ama kastettiği anlayış, başı eğik kalmış olan ana baba için gösterdiği anlayıştı; kız için değil. </p>
			<p>Sonunda konuştukları gibi olmuş; kız gelmişti. Zavallı şey, sürekli kaşları kalkık, ağzı açık duruyordu. Doğumu beklerken Frau Schweigestill ile pek çok sırrını paylaşmıştı. Daima kendisinin suçlu olduğunu kabul eder, baştan çıkarılmış olduğuna hiç değinmezdi. Bilakis Carl’ın, yani şoförün sürekli, “Bu işin sonu iyi gelmeyecek genç hanım, iyisi mi biz bu işten vazgeçelim,” dediğini anlatıyordu. Ama “bu iş” dediği, kızın iradesinden daha güçlüydü ve kız, gerekirse bedelini ölümle ödemeye her zaman razıydı, öyle de yapacaktı; ölüme hazır olmak düşüncesi, ona her şeyden daha önemli geliyordu. Doğum esnasında da çok yiğitçe davranmıştı ve köy hekiminin, her şey yolunda gidiyorsa, bir bebeğin nasıl peydahlandığını hiç umursamayan sevgili Doktor Kürbis’in yardımıyla, durumun ters yanını açıklamaya gerek kalmaksızın, dünyaya bir kız bebek getirmişti. Ama kızcağız, kır havasına ve iyi bakılmasına karşın, doğumdan sonra oldukça zayıf düşmüştü; kaşlarını kaldırıp ağzını açık tutmaktan vazgeçmediği için, olduğundan da zayıf görünüyordu. Bir süre sonra eğilmiş boynunu doğrultmuş olan kısa boylu babası onu almaya gelip durumunu görünce, altın çerçeveli gözlüklerinin arkasında yine gözyaşları titreşmişti. Çocuğu Bambergli solgun bir kız kurusuna vermişler. Ama anne de o günden sonra solgun bir kız kurusu olarak kalmış. Annesiyle babasının acıyıp hediye ettikleri bir kanarya ve bir kaplumbağayla ilgileniyor, ruhunun derinliklerinde nasılsa odasında da öylece eriyip tükeniyormuş. Sonunda onu Davos’a göndermişler; orası sanki onun sonu olmuş; zira neredeyse varır varmaz ölmüş. Kendi arzusu ve iradesiyle; eğer ta başından beri ölüme hazır olduğu konusundaki düşüncesinde samimiyse o zaman aradığını bulmuş, kurtulmuş olmalıydı. </p>
			<p>Ev sahibesinin, yanında barınmış olan kızcağızı anlattığı esnada ahırı gezdiler, atlara baktılar, domuz ahırına göz attılar. Tavuklara, binanın arkasındaki arılara bile uğradılar. İki arkadaş daha sonra borçlarını sordular, ev sahibesi borçları olmadığını söyledi. Onlar da teşekkür ederek bisikletlerine atlayıp trene yetişmek üzere Waldshut’a döndüler. Günün, yitirilmiş bir zaman sayılmayacağı, Pfeffering’in görmeğe değer bir yer olduğu konusunda fikir birliğine vardılar. </p>
			<p>Adrian, oraların hayalini uzun süre içinde yaşattı; fakat bu, uzun süre kararlarında etkileyici bir rol oynamadı. Bir yerlere gitmek istiyordu ama trenle dağlara doğru bir saatlik bir mesafeye değil. <em>Aşkın Çabası Boşuna’</em>nın müzikalinin önemli sahnelerinin piyano eskizleri yazılmıştı; iş duraksıyordu. Stilinin parodilere dayalı sanat yanını devam ettirmekte zorlanıyordu; ruhunun yenileyici bir değişikliğe ihtiyacı vardı, uzakların havasını solumak, tamamen yabancı bir çevrede bulunmak arzusu kabarmış, içini bir huzursuzluk kaplamıştı. Ramberg Caddesi’ndeki, yalnız kalmasının güvencede olmadığı, her an toplantılara çağırmak üzere birilerinin içeriye dalabileceği aile evinden sıkılmıştı. “Dünyanın herhangi bir yerinde gömülüp kalabileceğim, hayatımla, kaderimle baş başa kalıp onunla ikili bir konuşma yapabileceğim bir yer arıyorum; içimden, böyle bir yer var mıdır, diye sorup kulak kesiliyorum,” diye yazmıştı. “Tuhaf, hayra alamet olmayan sözlerdi bunlar. Bilerek ya da bilmeden bir arena aradığı nasıl bir ikili konuşma, nasıl bir buluşma, nasıl bir randevuydu; böyle bir endişe mide boşluğumda bir soğukluk hissetmeme, kalem tutan elimin titremesine nasıl yol açmasın?”</p>
			<p>Karar kıldığı yer, İtalya oldu ve turistik açıdan alışılmadık bir zamanda, tam da haziran sonunda, yaz geldiği sırada gitti. Rüdiger Schildknapp’ı da birlikte gitmeye ikna etmişti. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f87"><a class="si-backref" href="#backref_87">87</a><span class="si-text">. İlk olarak 1892’de Münih’te bağlı bulundukları topluluktan ayrılarak yeni bir grup oluşturan sanatçıların benimsediği ad. (Ç.N.)</span></div>
				<div class="si-footnote html5_aside epub-type_footnote" id="f88"><a class="si-backref" href="#backref_88">88</a><span class="si-text">.  (Fr.) Zemin kat. (Y.N.)</span></div>
				<div class="si-footnote html5_aside epub-type_footnote" id="f89"><a class="si-backref" href="#backref_89">89</a><span class="si-text">. (Lat.) Tabiri caizse; sözlerimi mazur görün. (Y.N.)</span></div>
				<div class="si-footnote html5_aside epub-type_footnote" id="f90"><a class="si-backref" href="#backref_90">90</a><span class="si-text">. Eski Roma dönemine dayanan bir festival. (Ç.N.)</span></div>
			</div>
  </body>
</html>