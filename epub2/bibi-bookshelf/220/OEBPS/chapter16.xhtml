<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="chapter html5_article">
			<h1>XVI</h1>
			<p>Vedalaşmamızın şekil olarak serin ve ölçülü olduğunu söylememe gerek yok. Ne kısa bir bakışma ne el sıkma. Gençlik günlerimizde o kadar çok buluşmuş, o kadar çok ayrılmıştık ki, tokalaşma alışkanlığına gerek kalmamıştı. O, Halle’den benden bir gün önce ayrıldı. O akşamı ikimiz, Winfried takımı olmaksızın tiyatroda geçirmiştik. Ertesi sabah yola çıkacaktı. Yüzlerce kez olduğu gibi sokakta ayrıldık – farklı yönlere doğru, öylece yürüdük. Adını, alışık olduğum üzere küçük adını söyleyerek “hoşça kal” demekten kendimi alamadım. O, öyle yapmadı. “<em>So long</em>” demekle yetindi – bu deyimi Kretzschmar’dan almıştı; alaylı ve alıntı yapar gibi kullanmayı seviyordu. Genel olarak alıntılardan, kelime olarak herhangi bir şeyi, herhangi bir kimseyi çağrıştıran alıntılamalardan hoşlanırdı. Vatani görevimle ilgili bir espri daha ekledi, bakıştık ve dönüp kendi yoluna gitti. </p>
			<p>Bu ayrılışı ciddiye almamakta haklıydı. En geç bir yıl sonra, benim askerlik hizmetim bitince bir yerlerde yeniden buluşacaktık. Yine de bu bir anlamda bir hayatımızda bölümün, bir dönemin sonu, bir diğerinin başlangıcıydı. O aldırmaz görünse de ben, içimde kıpırdanan bir hüzünle bunun farkınaydım. Halle’ye gelerek ona katılmamla, okul öğrenciliğimizi uzatmış gibi olmuştuk. Orada Kaisersaschern’dekinden çok farklı bir hayat sürmemiştik. Hatta benim üniversitede, onun lisede olduğumuz zamanları bile bu şimdi başlayan değişik zamanla kıyaslayamıyordum. O vakitler onu baba şehrinin ve lisenin bilindik ortamında bırakıyordum, döndüğüm zaman da yine orada buluyordum. Oysa şimdi birbirimizden gerçekten ayrılıyorduk. Artık ikimiz için de, kendi ayaklarımız üzerinde duracağımız bir hayat başlıyordu. Bana (yararsız da olsa) gerekliymiş gibi görünen, daha önce de kullandığım sözlerle tanımlayabileceğim durum artık sona ermeliydi. Artık onun ne yaptığını, ne yaşadığını bilmek durumunda değildim. Artık onun yanında kalamazdım; kenara çekilmeliydim; hem de, değiştiremeyeceğimi kesin olarak bilsem de, onun hayatını gözlemlemeyi en çok arzu edebileceğim, yani onun öğrenim görmekte olduğu dalı bırakıp kendi tabiriyle “Kitab-ı Mukaddes’i sıranın altına koyduğu”, kendini müziğin kollarına attığı anda...</p>
			<p>Verdiği karar, benim duygularıma göre, kendine özgü, onun kaderini değiştirecek bir karardı; bir bakıma, anılarını içimde yaşattığım ortak hayatımızın, o çok geride kalmış anlarına bağlanan, arada geçen zamanı sıfırlayan bir karardı. Onu, amcasının armonyumunun başında denemeler yapan bir oğlan çocuğu olarak bulduğum saate, hatta daha gerilere, ahır bakıcısı kızla ıhlamur ağacının altında kanon söylediğimiz günlere uzanıyordu. Bu karar, bir an için hem yüreğimi sevinçle yerinden hoplattı – hem de korkuyla sıkıştırdı. Bu hissi, çocukken, havalara uçan salıncakta sallanırken içimizin çekilmesine, bu uçuşun coşkuyla korkunun birbirine karışmasına benzetebilirim. Bu adımın doğruluğu, gerekliliği ve yanlıştan dönme niteliği taşıdığı; teolojinin onun için sadece bir kaçış anlamına geldiği, bir yanılgı olduğu, arkadaşımın fazla gecikmeden kendi gerçeğini bulduğu fikrine aklım yatmıştı. Onun da buna inanması için ikna edilmesi gerekiyordu. Ben kendi adıma bu konuda kendimden olağanüstü sonuçlar beklemiyordum. Müsterih olarak söyleyebilirim ki, onu ikna etmek konusunda hiçbir dahlim olmamıştı. Olsa olsa kaderine razı bir tavırla, “sanırım, en iyisini sen bilirsin” yollu lakırdılarla destek vermekle yetinmişimdir.</p>
			<p>Burada, Naumburg’da askerlik görevime başlamamdan iki ay sonra ondan aldığım, ancak evladından böyle haberler almış bir anneye yaraşacak heyecanlara benzer duygular içinde okuduğum bir mektuba yer vereceğim. Üç hafta kadar önce, adresini bilmediğim için Hase Konservatuvarındaki Herr Wendell Kretzschmar eliyle ona bir mektup göndermiş, içinde bulunduğum yeni ve oldukça sert koşullar konusunda bilgi vermiş, onun da beni kısaca kendi durumu, büyük şehirdeki hayatı, derslerini nasıl ayarladığı konusunda biraz olsun bilgilendirmesini istemiştim. Mektubuma yanıtı verirken, baştan şu kadarını söyleyeyim ki, Halle’deki komik deneyimlerimizi çağrıştıran –elbette parodi anlamında– Ehrenfried Kumpf’un o eski tarz konuşmasına öykünür nitelikte bir ifade kullanmıştı. Aynı zamanda kendini ifade ederken, kendini anlatır bilgiler verirken de biçim ve içerik olarak bariz şekilde parodiye başvuruyor, bunun arkasına kaçıp saklanıyordu. </p>
			<p>Şöyle yazmıştı:</p>
			
			<div class="letter html5_article">
			<p class="align-right">Leipzig, Peters Caddesi, 27. Bina</p>
			<p class="align-right">Arınma ertesi cuma, 1905</p>
			
			<p class="letter">Muhterem, Pek Malumatlı, Sevgili, Güzide Bay Balistik Mütehassısı!</p>
			<p class="letter">Hakkımızdaki endişeleriniz ve şimdilerde içinde bulunduğunuz süslü üniforma, budalaca ve sert koşullar, atlamalarınız, at kaşağılamalarınız, yaptığınız temizlikler, top atışlarınız hakkında yazarak çok dikkate şayan, çok gülünçlü bir bülten oluşturduğunuz için kalpten müteşekkiriz. Hepsi bizi samimiyetle güldürdü. Bilhassa sizi fırçalayan, yüksek eğitim ve kültürünüze büyük hayranlık besleyen, zihnî asaletin zirvesi telakki ettiği bütün vezin ölçüleri, kafiyeler ve söz sanatları üzerine kantinde malumat vermek zorunda kaldığınız, geğirip duran astsubaya ziyadesiyle güldük. Buna karşılık ben de sana, burada başıma gelen hayret edip güleceğin berbat bir vaziyetten ve yediğim bir çifteden söz edeceğim. Ama önce sana bütün kalbimle ve iyi niyetimle şunu söyleyeyim, dilerim bu rutinlere neşeyle ve severek katlanırsın, zira zamanı gelince kurtulacaksın, sonunda düğmeleriyle şeritleriyle ihtiyat subayı, bir başçavuş olup işin içinden çıkacaksın. </p>
			<p class="letter">Burada geçerli olan şu: “Tanrı’ya güven, ülkene insanlarına sahip çık, pişman olmazsın.” Pleisse’de Parthe’de, Elster’de, Saale kıyısında olduğundan gözden kaçmayacak kertede farklı bir hayat, farklı bir hareketlilik var. Zira burada epeyce kalabalık bir nüfus toplanmış. Yedi yüz binden fazla. En başta, belli bir sempati ve hoşgörü hâkim. Tıpkı Peygamber’in bir zamanlar bilgece, nükteli ve anlayışlı bir kalple, Ninive için günahlarını bağışlarcasına, “Ne kadar büyük bir şehir, içinde yüz bin kişi yaşıyor,” dediği gibi. Yedi yüz bin nüfusu göz önünde tutarsan durumun ne kadar şenlikli olduğunu, düşünebilirsin. Bu arada, sonbaharda nevzuhur bir zat olarak tecrübe ettiğim üzere, fuar zamanı, Avrupa’nın her kısmından, ayrıca İran’dan, Ermenistan’dan ve sair Asya ülkelerinden külliyetli miktarda akınlar oluyor. </p>
			<p class="letter">Ninive’ye bayıldığımdan değil, babamın şehri değil ya; Kaisersaschern daha güzeldir. Çünkü güzel ve saygın olmak kolay; eski ve sakin olması yeter ama orada da hayat yok. Şu benim Leipzig’im ise muhteşem. Değerli bir taş yapı cenneti. İnsanları her yerde fena halde bayağı bir tonda konuşuyor; öyle ki dükkânlara girip bir şey almaktan korkulur – Acaba bizim hafiften uyuklayan Thüringli damarımız uyanmış da, yedi yüz bin nüfusun küstahlığı ve gaddarlığıyla altçenesi öne çıkmış ağzıyla iğrenç bir şekilde, ama Tanrı korusun kötü bir niyetim yok, şakayla karışık söylüyorum, dünyaya renk mi katıyor dersin? <em>Centrum musicae</em>, matbaa ve sahaf merkezi; pek parıltılı bir üniversite... Üniversite binaları şehre dağılmış; ana bina Augustus Meydanı’nda, kütüphane, Gewandhaus’un orada; değişik fakültelere ait ayrı binalar var. Örneğin felsefe, gezi yolundaki kırmızı binada, hukuk binası, <em>Collegium Beatae Virginis</em>, benim Peters Caddesi’nde. Merkez istasyonda inip şehre giden ilk yolda elverişli pansiyonlar, oteller bulduğum caddede. İkindinin erken saatleriydi; vardım, eşyalarımı emanete bırakıp sanki birileri getirmiş gibi doğru buraya geldim. Yağmur oluğuna asılı ilanı okudum, seslendim, ânında şişko, acayip çok konuşan ev sahibesiyle zemin kattaki iki oda için pazarlık edip anlaştım. Saat henüz çok erkendi ve ben daha buraya vardığım ilk gün, neredeyse şehrin tümünü gezip gördüm – aslına bakarsan gezdirildim, valizimi istasyondan alan hizmetli tarafından; sözünü ettiğim, fıkra gibi, şakacı bir yaratık; belki sana anlatırım.</p>
			<p class="letter">Şişko kadın klavsen için mesele çıkarmadı; burada buna alışık olmalılar. Kulaklarını rahatsız edecek bir şey yok zaten. Zira şimdilerde daha çok kuramsal üzerine çalışıyorum; kitaplarla ve yazı takımıyla. Diyebilirim ki armoni, puan, kontrpuan üzerine, <em>amici</em><a class="si-noteref epub-type_noteref" href="#f50" id="backref_50">50</a> Kretzschmar’ın gözetiminde, tamamen bileğimin kuvvetiyle onun yönlendirdiği çalışmalar yapıyorum, yaptıklarımı iyi mi, kötü mü diye değerlendirmesine sunuyorum. Adam, geldiğimi görünce güvenini boşa çıkarmadım diye muazzam sevindi, boynuma sarıldı. Benim için konservatuarın adını bile anmak istemiyor; büyük konservatuvarın da, hocalık yaptığı Hase’nin de... Bana göre bir atmosfer değilmiş. İyisi mi Baba Haydn’ın yaptığını yapmalıymışım. Onun da hiç öğretmeni olmamış, Fux’un<a class="si-noteref epub-type_noteref" href="#f51" id="backref_51">51</a> <em>Gradus ad Parnassum</em>’unu o zamanın müziklerinden, özellikle Bach’ın Hamburg senfonilerini eline almış, efendi gibi işine bakmış. Laf aramızda, armoni dersinde acayip esniyorum ama kontrpuanda birden canlanıyorum. Bu büyülü alanda ne kadar kalsam doyamıyorum, keyifle kendimden geçip bitmez tükenmez problemler çözüyorum. Şimdiden koca bir yığın tıkır tıkır işleyen kanon ve<em> füg</em> bestesi yaptım, ustadan da övgü aldım. Bu iş, yaratıcı düş gücü ve mucitlik isteyen bir iş. Teması olmayan akorlarla domino taşı oynamak bence dünyayı ne kaynatır ne kızartır. Acaba daha baştan, geçiş notalarını, modülasyonları, hazırlama ve çözümleme aşamalarını uygulamada dinleyerek, deneyerek, kendi kendine icat ederek öğrenmek, kitaptan okumaktan daha iyi değil mi? Aslında armoni ile kontrpuanı birbirinden ayırmak,<em> per aversionem</em><a class="si-noteref epub-type_noteref" href="#f52" id="backref_52">52</a> bir çılgınlık değil mi, mademki o kadar birbirine girmiş, çözülmez şekilde karışmışlar? Kendi başlarına değil, olabildiği kadarıyla müziği bir bütün olarak öğretmeli. Kretzschmar da bana hak veriyor, kendisi de, “Her şey daha baştan rolüne uygun olmalı,” diyor. “Melodik olanı, daha oluşum halindeyken doğru bağlantılar içinde çalmalı. Disonansların çoğu, armonik kombinasyonlarla değil, kesinlikle melodi aracılığıyla armoniye girer,” diyor.</p>
			<p class="letter">Çok çalışıyorum; <em>zelo virtutis</em>,<a class="si-noteref epub-type_noteref" href="#f53" id="backref_53">53</a> işim başımdan aşkın ve çok fazla şeyle uğraşıyorum; yüksekokulda Lautensack’tan felsefe tarihi alıyorum, ünlü Bermeter’den de mantık, bir de felsefe bilimi... – <em>Vale. Iam satis est</em>.<a class="si-noteref epub-type_noteref" href="#f54" id="backref_54">54</a> Çok doluyum. Tanrı’ya emanet olun; Tanrı sizi ve bütün masum yürekleri korusun. Halle’de dedikleri gibi, “Hizmetkârınızım, efendim.” O fıkra gibi komik adamla, onun yüzünden başıma gelenleri, iblisle aramda geçenleri anlatmak için seni çok beklettim. Mesele, o görevlinin beni ilk gün gece olurken yanıltmasından başka bir şey değil. Herif, belinde bir ip, kafasında kırmızı bir şapka, elinde pirinç bir plaket, sırtında yağmurluk, altçenesi salkım saçak, burada yedi düvelle ha bire konuşup duruyordu. Bana kalırsa, çenesindeki sakal yüzünden, uzaktan bizim Schleppfuss’u andırıyordu. Hatırladıkça daha da çok benzetiyorum ya da belki anılarımda benzemeye başladı – ayrıca bizim kazdan daha yapılı, daha şişmandı. Kendini turist rehberi olarak tanıttı ve pirinç bir plaket gösterdi, kırık dökük İngilizce-Fransızca karışık bir-iki laf etti. <em>Peaudiful puilding und antiquidé exdrèmement   indéressant </em>filan diye...</p>
			<p class="letter">Bu şekilde anlaştık ve herif bana iki saat içinde her şeyi tanıttı ve gösterdi, beni her yere götürdü; harika oymalı dehlizleriyle Paulus Kilisesi’ni, Johann Sebastian Bach hatırına Thomas Kilisesi’ni, Johannis Kilisesi’ndeki mezarını, oradaki Reform Anıtı’nı ve Yeni Gewandhaus’u gezdirdi. Sokaklar çok eğlenceliydi; zira daha önce dediğim gibi tam o sırada sonbahar fuarı vardı. Her yerde bayraklar vardı, pencerelerde kürkler ve başka mallarla ilgili yaftalar asılıydı. Bütün sokaklar doluydu, özellikle de şehrin en iç noktasında, eski belediye binasının olduğu yerler. Adam bana Königshaus ile Auerbach Sarayı’nı, Pleissenburg’un hâlâ ayakta kalmış kulesini gösterdi – Luther, Eck ile tartışmasını burada yapmış. Sonunda pazar meydanının arkasındaki eski tarz dik saçaklı, üstü örtülü avlularıyla, üzerinde depolarla mahzenlerin bulunduğu geçitleriyle labirent gibi birbirine bağlanan itiş kakış dar sokaklara geldik. Her yer tıka basa mallarla doluydu ve insana yadırgar gözlerle bakan, tek kelimesini anlamadığın dillerde konuşan bir insan kalabalığı vardı. Çok heyecan vericiydi; dünyanın nabzı, kendi bedeninde atıyor gibi oluyorsun. </p>
			<p class="letter">Yavaş yavaş hava karardı, ışıklar yandı, sokaklar tenhalaştı. Yorulmuş, acıkmıştım. Rehbere nihayet yemek yiyecek bir lokanta göstermesini söyledim. “İyi bir yer mi?” diye sordu ve göz kırptı. “İyi bir yer,” dedim; “ama pek pahalı değilse.” Anacaddenin arkasındaki bir binaya götürdü – kapıya çıkan basamaklarında, adamın şapkasındaki plaket gibi parlak korkuluklar vardı; kapısının üzerinde de adamın şapkası gibi kırmızı bir fener. “Afiyet olsun,” dedi; parasını öder ödemez de çekip gitti. Seslendim, kapı kendiliğinden açıldı, koridorda süslü, yanakları pembe boyalı, yağlı gerdanında bal rengi inci bir kolye, bir madam çıktı karşıma. Pek terbiyeli bir tavırla selam verdi; çoktandır beklediği biriymişim de sevinmiş gibi şakıyarak, cilveler yaparak karşıladı, iltifatlar ederek kapılardan geçirip pırıltılı, duvarları kaplamalı, kristal avizeli, aynaların önünde aplikler yanan, ipek örtülü divanlar bulunan bir mekâna getirdi. Divanların üzerinde altı-yedi kadar su perisi mi desem, çöl kızı mı; ne desem bilmem, <em>morpho</em>’lar<a class="si-noteref epub-type_noteref" href="#f55" id="backref_55">55</a> pulkanatlılar, <em>esmeralda</em>’lar; yarı giyinik, üzerlerinde ne varsa saydam; tüller, şifonlar, pırıltılar içinde, saçları uzun, dağınık; kısa, bukleli, yarımküreleri pudralanmış, kollarında bilezikler, arzu dolu, şehvetten kaymış gözleriyle sana bakıyorlar.</p>
			<p class="letter">Bana bakıyorlar tabii; sana değil. O herif, o kaz kılıklı Schleppfuss, beni bir geneleve getirmemiş mi! Durdum, öfkemi belli etmedim, karşımda kapağı açık bir piyano gördüm. Bir dost. Halının üzerinden yürüdüm, ayakta durarak iki-üç akor bastım. Ne olduklarını hatırlamıyorum. Zira tını olgusu tümüyle içimden gelmişti. <em>Si</em> majörün <em>do</em> majöre modülasyonu, bir yarım ton mesafesiyle, tıpkı<em> Der Freischütz</em>’ün finalindeki azizlerin duasında, davulun, trompetlerin ve obuaların<em> sol, do, mi, </em>yani <em>do</em> majörün dört altılı ikinci çevriminden girdiği gibi. Sonradan fark ettim, o anda değil; öylece basıvermiştim işte. O arada yanımda İspanyol ceketli, iri ağızlı, küt burunlu ve badem gözlü bir kumral belirdi. Esmeralda. Koluyla yanağımı okşadı. Döndüm, dizimle tabureyi yana ittim, halının üzerinden, gerisingeriye atıldım, küçük süvari birliği edasıyla hücuma hazır mamayı atlattım, koridorlardan geçip basamakları, korkuluklara elimi bile sürmeden inip kendimi bu zevk cehenneminden dışarıya, sokağa attım.</p>
			<p class="letter">Nazım sanatını öğretmeye çalıştığın kükreyen birlik komutanına mukabil, ben de başıma gelen önemsiz bir olayı sana işte böyle uzun uzadıya anlatmış oldum. Benim için dua edin, âmin diyelim. Şimdiye kadar bir Gewandhaus konserinde Schumann’ın <em>Üçüncü</em>’sünü dinledim, bir <em>pièce de résistance</em>’tı<a class="si-noteref epub-type_noteref" href="#f56" id="backref_56">56</a>. Zamanının eleştirmenlerinden biri, bu müziği, “kapsamlı bir dünya görüşü” diye övmüş. Kulağa boş gevezelik gibi geliyor; Klasikçiler de epeyce dalga geçmişler. Ama bu eleştiri, Romantik dönem sayesinde müziğinin ve müzisyenlerinin yükseldiği aşamayı tanımlayarak anlamını buluyor. O, müziği, kenar köşe ihtisaslaşmaların çığlıklarından, şehir mızıkacılığından kurtarıp özgürleştirmiş, genel anlamda büyük bir dünya görüşüyle zamanın sanatsal ve entelektüel hareketiyle buluşturmuştur – bunu unutmamalı. Her şey Beethoven’ın geç döneminden ve onun polifonisinden çıkıyor. Ve ben, Romantizm karşıtlarının, yani sadece müzikte değil, genelde bir sanat anlayışı olarak Romantizme karşı çıkanların, aynı zamanda hep Beethoven’ın geç dönem gelişmelerine de itiraz edenler ve bundan üzüntü duyanlar arasından çıkmasının çok manidar olduğunu düşünüyorum.  Hiç düşündün mü, onun en büyük eserlerinde insan sesi, eski müzikte kullanıldığından ne kadar daha acılı ve anlamlı bir şekilde öne çıkar. Dangalakça katı yargılı hükümler vardır; zamanın gerçeği böyle yargılayanları gülünç duruma düşürür. Händel, Gluck hakkında, “Benim aşçım, kontrpuandan ondan daha iyi anlar,” dermiş; çok değer verdiğim bir meslektaşımın lafı bu. <em>9. Senfoni</em>’ye kadar Beethoven’ın ateşli hayranı olan, eleştiri bakımından küçümsenmeyecek bir Fransız, 1850’de, “Bu eserde yorgun bir zihnin, yeteneksiz bir kontrpuancının karanlık titizliği egemen,” diye açıklama yapmış. Biliyor musun, bu tür önemli yanlış yargılamalar, içimde mizahla karışık bir ilgi uyandırıyor. Beethoven’ın<em> füg</em> sanatında Mozart’ın ortaya koyduğu teknik sağlamlık, maharet ve kolaylığa erişemediği bir gerçek... Ama tam da bu nedenle onun çoksesliliğinde, müzikal yönden kapsayıcı zenginleştirici bir tinsellik var. </p>
			<p class="letter">Mendelssohn –ona ne kadar değer verdiğimi bilirsin–, Beethoven’ın üçüncü dönemiyle birlikte, yani onun çoksesli stiliyle birlikte, hemen, bunun beyhude bir gidişat olmadığını, bundan öte bir şey olduğunu söylemiş. Ama ona karşı ileri sürebileceğim tek şey, polifoninin ona artık çok kolay geldiğidir. Fillere, perilere karşın, o bir klasikçidir. </p>
			<p class="letter">Şu sıralar bolca Chopin çalıyorum ve onun hakkında okuyorum. Onun, Shelley’yi hatırlatan meleksi yanını, kendine özgü ve gizemli bir biçimde örtünmüş, geçit vermeyen, kendini geri çeken, varlığını maceraya atmayan, bir şey bilmek öğrenmek istemeyen, maddi deneyimleri reddeden, kendi fantastik tatlarını inceden inceye geliştiren, baştan çıkarıcı sanatını seviyorum. Ona, “<em>J’espère vous voir ce soir, mais ce moment est capable de me faire devenir fou,</em>”<a class="si-noteref epub-type_noteref" href="#f57" id="backref_57">57</a> diye yazan Delacroix’nın derin saygı içeren dostluğu, insana ne çok şey anlatır. Resim sanatının Wagner’ine selam olsun! Fakat Chopin, Wagner’in sadece armonik olarak değil, genel anlayış olarak ortaya koyduklarından geri kalmaz, hatta onu aşar. Misal olarak onun <em>Do Diyez Minör 27 numaralı noktürn</em>’ünü ele al ve de <em>do</em> diyezle, <em>Re Bemol Majör</em>’ün, anarmonik yer değiştirdiği düetini... Bu müthiş ahenk, Tristan’ın bütün sefahat âlemlerini aşar – hem de piyanonun mahremi içinde kalarak; şehvetin gövde gösterisine ve de kaba bir tiyatro mistisizminin kaba ahlaksızlıklarına başvurmadan. Örneğin onun tonalite karşısındaki ironik duruşunu, acı çektiren, sakınan, inkâr eden, uçucu tutumunu alay etmenin bir nişanesi olarak ele al. Bu böylece uzayıp gidiyor. Eğlenceli ve meraklı bir biçimde devam ediyor...</p>
			</div>
			
			<p class="margin">Mektup, “<em>Ecce epistola!</em>”<a class="si-noteref epub-type_noteref" href="#f58" id="backref_58">58</a> nidasıyla sona eriyordu. “Bunu <em>derhal yok etmen gerektiği</em>, herhalde aşikârdır!” diye de eklenmişti. İmza, soyadının ilk harfi olan “L” ile atılmıştı. Adrian’ın “A”sı ile değil.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f50"><a class="si-backref" href="#backref_50">50</a><span class="si-text">. (Lat.) Arkadaş, dost. (Y.N.)</span></div>
				<div class="si-footnote html5_aside epub-type_footnote" id="f51"><a class="si-backref" href="#backref_51">51</a><span class="si-text">. Johann Joseph Fux (1660-1741): Avusturyalı kompozitör ve müzik kuramcısı; <em>Gradus ad Parnassum</em> adlı ders kitabının yazarı. (Ç.N.)</span></div>
				<div class="si-footnote html5_aside epub-type_footnote" id="f52"><a class="si-backref" href="#backref_52">52</a><span class="si-text">. (Lat.) Toptan. (Y.N.)</span></div>
				<div class="si-footnote html5_aside epub-type_footnote" id="f53"><a class="si-backref" href="#backref_53">53</a><span class="si-text">. (Lat.) Bir erkeğe yakışır şekilde ateşliyim. (Y.N.)</span></div>
				<div class="si-footnote html5_aside epub-type_footnote" id="f54"><a class="si-backref" href="#backref_54">54</a><span class="si-text">. (Lat.) Elveda. Tatmin oldum. (Y.N.)</span></div>
				<div class="si-footnote html5_aside epub-type_footnote" id="f55"><a class="si-backref" href="#backref_55">55</a><span class="si-text">. Kanat pullarındaki minik kabartıların ışığı kırmasıyla yanardöner mavi rengi tonları veren bir kelebek cinsi. (Y.N.)</span></div>
				<div class="si-footnote html5_aside epub-type_footnote" id="f56"><a class="si-backref" href="#backref_56">56</a><span class="si-text">. (Fr.) En önemli ve etkileyici şey. (Ç.N.)</span></div>
				<div class="si-footnote html5_aside epub-type_footnote" id="f57"><a class="si-backref" href="#backref_57">57</a><span class="si-text">. (Fr.) Bu akşam sizi görmeyi umuyorum, ama şu an delirebilirim. (Y.N.)</span></div>
				<div class="si-footnote html5_aside epub-type_footnote" id="f58"><a class="si-backref" href="#backref_58">58</a><span class="si-text">. (Lat.) İşte mektup. (Ç.N.)</span></div>
			</div>
  </body>
</html>