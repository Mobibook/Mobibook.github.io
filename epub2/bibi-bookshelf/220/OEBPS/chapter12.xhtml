<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="chapter html5_article">
			<h1>XII</h1>
			<p>Bir büyükşehir olmasa da, iki yüz bini aşan nüfusuyla Halle yine de büyük bir şehirdi. Yeni zamanlara özgü kitlesel keşmekeşe karşın, en azından bizim oturduğumuz şehir merkezinde, tarihten gelen yüksek itibarının damgasını inkâr etmiyordu. Sonuç olarak II. Otto’nun, ileride kurulacak olan maden zengini Magdeburg’a yenik düşecek olan Saale kıyısında değerli tuz işletmelerine sahip bu kaleye şehir karakteri kazandırmasının üzerinden bin yıl geçmişti. Güncelliğinin arkasında saklı eski zamanın derinliği, kısık hayalet sesleriyle sürekli fısıldaşır, dimdik ayakta kalmış mimari anıtlarıyla da doğrudan temsil edilerek gözlere hitap eder; ayrıca tarihi maskeli eğlenceleri için de dededen kalma tuzla işçi giysileriyle, geleneksel kıyafetlerle şimdiki zamanı, pitoresk bir şekilde böler, kesintiye uğratır. Öğrenci tabiriyle “sığınağım” Moritz Kilisesi’nin arkasında, unutulmuş geçidi hani neredeyse Kaisersaschern’e çıkacakmış gibi görünen bir sokakçıkta, Hansa Caddesi’ndeydi. Adrian, bir memurun dulu olan yaşlıca bir kadının kiracısı olarak iki yılını geçireceği, pazar meydanına bakan sivri çatılı bir kentsoylu evinde içinde yatak nişi de bulunan, bir oda bulmuştu. Manzarası pazaryerine bakıyordu; Ortaçağ’dan kalma belediye binasını, kubbeli kulelerinin arasında bir tür asma köprü bulunan gotik Maria Kilisesi’ni, yine gotik tarzda çok ilginç bir yapı olarak tek başına duran “Kırmızı Kule”yi, Roland heykelini ve Händel’in bronz büstünü görüyordu. Odası oldukça düzenliydi. Masasının üzerinde kitaplarının durduğu, sabahları sütlü kahvesini içtiği dört köşe masasıyla, divanın üzerindeki kırmızı pelüş örtüsüyle, az da olsa kentsoylu bir görkemden izler taşıyordu. Odanın tefrişi, ödünç aldığı, üzeri bazılarını kendi yazdığı notalarla dolu bir küçük piyanoyla tamamlanmıştı. Piyanonun üzerinde duvara raptiyelerle tutturulmuş, Dürer’in <em>Melankoli</em> adlı eserinde kum saati, pergel, terazi, çokyüzlü bir prizma ve başka bazı sembollerin arasında görünen, “sihirli kare” dedikleri aritmetikle ilgili eskiciden alınma bir gravür asılıydı. Yüzeyi, tıpkı orada olduğu gibi, üzerinde rakamlar bulunan on altı parçaya bölünmüştü. Sağ alt köşede 1, sol üst köşede 16 yazıyordu; işin sihri ya da tuhaflığı, bu sayıların ister yatay ister dikey, ister diyagonal yönde toplansın, daima 34 etmesiydi. Bu değişmez tılsımlı sonuç nasıl bir düzenleme esasına dayanıyordu, asla çıkaramadım. Ama bu levha, Adrian’ın ona verdiği piyanonun üzerinde bu ayrıcalıklı yerden dolayı olsa gerek, her seferinde  bakışlarımı üzerine çekiyordu. Sanırım onun odasındayken çapraz, yatay, dikey hızla bir bakış atıp bu meşum tutarlılığı sınamamış olduğum bir ziyaret hatırlamıyorum. </p>
			<p>Benim oturduğum semtle onunki arasında, bir zamanlar bizim eczane ile onun amcasını evi arasında olduğu gibi bir gidişgeliş vardı. Akşamları bir tiyatrodan, bir konserden ya da Winfried Birliği’nden dönerken olduğu gibi, sabahları da üniversiteye giderken birimiz diğerini evinden alır, yola çıkmadan önce kolej kitaplarımızı karşılaştırırdık. İlk teoloji sınavının zorunlu dalı, felsefeydi. Bu da bizim öğrenim programımızın kendiliğinden kesiştiği bir noktaydı. İkimiz de o zamanlar Halle Üniversitesi’nin parlak hocalarından biri olan Kolonat Nonnenmacher’e yazılmıştık. Büyük bir şevk ve dirayetle Sokrates öncesi düşünürleri, İonyalı doğa filozoflarını, Anaksimandros’u, en kapsamlı olarak da Pythagoras’ı anlatırdı; Pythagoras’ın dünyaya dair açıklamalarının neredeyse sadece Stagiroslu<a class="si-noteref epub-type_noteref" href="#f30" id="backref_30">30</a> üzerinden öğretilebileceğini düşünerek bize yoğun olarak Aristoteles anlatırdı. Kulak kesilir, yazar, not alır, arada bir şakakları kırlaşmış profesörün nazikçe gülümseyen yüzüne bakardık. Bize, temel tutkusu matematik olan, soyut oranları, sayıları dünyanın oluşumunun ve varlığının açıklaması olarak gören, öncü bir bilgin olarak tüm doğanın gizemini, ilk olarak iddialı bir biçimde “kozmos” olarak, düzen ve armoni, alanlar arasında tınlayan, duyularla algılanmayan bir interval sistemi olarak niteleyen, ciddi ve inançlı bir aklın, evrene dair erken tasavvurunu anlatırdı. Sayılar ve sayılar arası oranlar, varoluşun ve moral değerlerin belirleyici simgeleriydi. Bu noktada, Pythagoras anlayışının hayatı dinen canlandıran ezoterik okulunda, güzel, eksiksiz ve ahlaklı olan ne varsa, görkemli bir şekilde suskun itaati, tam teslimiyetçiliği yücelten otoriter <em>autòs épha</em><a class="si-noteref epub-type_noteref" href="#f31" id="backref_31">31</a> fikrinde buluşması çok etkileyiciydi. Münasebetsizliğimden dolayı affınıza sığınarak bu türden sözler geçtiğinde, yüzünün ifadesini görmek için istemeden Adrian’a baktığımı söylemeliyim; münasebetsizlik demem, onun bunu fark edince rahatsız olmasından ve fena halde kızarmasındandır. Böyle imalı bakışlardan hoşlanmazdı. Göz göze gelmekten, karşılık vermekten kesinlikle kaçınırdı Anlaşılmaz olan, onun bu huyunu bile bile benim bu bakışmalardan vazgeçemeyişimdi. Onunla kişisel bir ilişki kurmaya çalıştığım bu sessiz bakışlar yüzünden, konular üzerinde daha sonra nesnel ve teklifsizce konuşmalar yapabilme şansımı da yitiriyordum. </p>
			<p>Bu tür ayartmalara kapılmayıp onun istediği şekilde saygılı davrandığımda işler daha iyi gidiyordu. Nonnenmacher Koleji’nden eve dönerken, verdiği tarihsel bilgi sayesinde, Pythagoras’ın dünya kavramı üzerine bilgi sahibi olduğumuz bu ölümsüz, etkisini binlerce yıldır sürdüren düşünür hakkında konuşuyorduk. Aristoteles’in, madde ve form konusundaki öğretisine bayılıyorduk. Maddenin, kendini gerçekleştirmek için forma dönüşme olabilirliğinden; formun, akıl ve ruh olarak kendisi hareket etmeden harekete geçiren olabilmesinden, varlığın ruhunun, görüngü olarak kendini gerçekleştirmeye, kendini tamamlamaya yönelmesinden, yani <em>entelécheia</em>’dan, kendi başına var olup vücuda hayat vermesinden, bir nebze sonsuzluk da içermesinden, organik olarak bağımsızlık kazanıp güdülerini yönlendirebilmesinden, hedefini saptayıp kaderine hâkim olmasından konuşuyorduk. Nonnenmacher, bütün bu kavramlar üzerine çok güzel, çok anlamlı bir şekilde konuşuyordu. Adrian, bunlardan fazlasıyla etkilenmiş görünüyordu. “Eğer teoloji ruhun Tanrı’dan geldiğini söylüyorsa bu, felsefe olarak doğrudur; zira tek tek görüngüleri biçimlendiren, var olan her şeyin saf formun bir parçasıysa, kendi kendine düşünen, ‘Tanrı’ dediğimiz ebedi düşüncenin kendisinden doğmuş oluyor,” dedi. “Aristoteles’in <em>entelécheia</em> derken, ne kastettiğini anlıyorum. Tek başına var olan, varlığın meleği, bilgili rehberliğine severek güvenebileceği, koruyucu ruhu. Dua denilen de, hatırlatarak ya da niyaz ederek bu koruyuculuğa başvurmak. Buna niyaz demekte haklıyız; çünkü esas olarak yardıma çağırdığımız, Tanrı’nın kendisi.”</p>
			<p>İçimden, umarım senin meleğin akıllı ve sadık çıkar, diye geçirdim.</p>
			<p>Bu kolejde, Adrian’ın yanında oturup ders dinlemeyi çok seviyordum. Ama onun hatırına arada bir girdiğim teoloji derslerinden zevk aldığım tartışılır; sırf onun meşgul olduğu şeylerden uzak kalmamak için misafir olarak katılıyordum. Bir teoloji öğrencisinin ders programında ilk yıl ağırlıklı olarak tefsir ve tarih dersleri, Kutsal Kitap bilgisi, Kilise ve dogmalar tarihi ve mezhep bilgisi yer alır. Orta sınıflarda dersler sistematikle ilgilidir. Yani din felsefesi, dogmatik, etik ve apologetik. Son olarak da uygulamalı disiplinler gelir; ayin usulleri, vaaz bilgisi, din eğitimi, ruh koruma, Kilise kanunları ve hukuk gelirdi. Ama akademik özgürlük, kişisel tercihlere büyük olanak tanır. Adrian da lisans öğreniminde bu özgürlükten yararlanarak kendini sistematik derslere verdi. Hem kendi adına bu derslere ilgi duyduğundan, hem de aynı zamanda sistematik derslerine giren Profesör Ehrenfried Kumpf’un bütün yüksekokulun en tatlı konuşan hocası olmasından, her yıl teolojiden olmayan öğrencilerin bile onun derslerine akın etmesinden dolayı. Kegel’den Kilise tarihi dersleri aldığımızı belirtmiştim ama karşılaştırılırsa bunlar kuru derslerdi ve monoton Kegel, Kumpf’la asla boy ölçüşemezdi. </p>
			<p>Öğrencilerin “müthiş bir şahsiyet” dedikleri kadar vardı. Ben de onun canlı anlatımı karşısında belli bir hayranlık duymaktan kendimi alamıyordum. Ama onu hiç sevmiyordum, Adrian’ın da, açıktan alaya almasa bile onun içtenliğinden fazlaca etkilendiğine hiç inanamadım. Fiziğinden başlayarak “müthiş” biriydi gerçekten. Uzun boylu, tombul elleri, kükreyen sesiyle, çok konuşmaktan kolayca öne fırlayıp tükürük saçmaya hazır altdudağıyla, irikıyım bir adamdı. Kumpf’un konusunu basılı bir ders kitabından ve kendi kaynaklarına bağlı olarak verdiği doğrudur. Ama derste, arkaya atılmış ceketiyle, kürsünün bulunduğu geniş platformun üzerinde elleri pantolonun yan ceplerinde sağa sola sıçrayarak, içinden geldiği gibi, hışımla, sağlıklı bir keyiflilikle ve öğrencilerin fevkalade hoşuna giden, eskilerden kalma tuhaf hoş ifadelerle kendini doğaçlamaya kaptırmasıyla ünlüydü. Tarz olarak, kendi sözlerinden alıntı yapmak gerekirse, bir konuyu “Almanca kelimeler”le ya da eski Almanca tabiriyle, “sarıp sarmalayıp cilalamadan” açıkça ve dobra dobra söylemek ve “Almancayı kibarca kullanmak”tan yanaydı. “Ağır ağır” yerine “tedricen”, “umarım” yerine “ümit edilir ki” derdi. İncil’den söz ederken de “Mukaddes Kelam” ibaresinden başkasını kullanmazdı. “Doğru olmayan şeyler”den söz ederken, “abesle iştigal” derdi. Kendi kanısına göre, bilimsel yanılgı içinde olanlar için, “yanlışlar öbeği”nin üzerinde oturuyor, sıkıcı insanlar için, “eski kralın ahırında sığır misali yaşıyor” derdi. “Kuka oynamak isteyen, önce onu dikmeli”, “ısırgan olacaksan, yeri gelince yakacaksın” gibi deyimleri severdi. “Kahrolası”, “kör olasıca”, “geberesice” ya da “pislik” gibi küfür sözleri dilinden eksik olmaz, ne zaman kullansa, alkış ve tepinme sesleriyle karşılanırdı. </p>
			<p>Teolojik açıdan bakılacak olursa Kumpf, daha önce sözünü ettiğim uzlaşmacı muhafazakârlığın, liberal eleştirel izler de taşıyan bir temsilcisiydi. Bizimle yaptığı ders dışı sohbetlerde, klasik edebiyatımıza ve felsefeye çok ilgi duyan parlak bir öğrenci olduğunu anlatmış, Schiller ile Goethe’nin bütün “önemli” eserlerini ezberlediğini söyleyerek övünmüştü. Ama sonra, bir önceki yüzyılın ortalarında gelen uyanma hareketine bağlı olarak üzerine bir haller gelmiş, Havari Aziz Pavlus’un günah ve gerekçelerine dair tebliğinin etkisiyle hümanizma estetiğine sırt çevirmiş. İnsanın böyle ruhani kaderlere, Şam’dan çıkma dinî tecrübelere<a class="si-noteref epub-type_noteref" href="#f32" id="backref_32">32</a> itibar etmek için teolog olarak doğmuş olması gerek. Kumpf bizim düşün hayatımızın da sekteye uğradığına, bir düzene sokulmasına gereksinim duyduğuna inanıyordu. Liberalizmi de buna dayanıyordu. Bu da onu, dogmacılıkta ikiyüzlülüğün entelektüel bir biçimini görmeye itmişti. Yani dogmayı eleştirirken tam tersi bir yoldan da olsa, bilincin verdiği özgüvenle, <em>cogitare</em>’nin<a class="si-noteref epub-type_noteref" href="#f33" id="backref_33">33</a>, skolastik otoritenin tümünden daha haklı olduğunu savunan Descartes’ın düşüncesine varmıştı. Özgürleşme açısından teoloji ve felsefe arasındaki fark da budur. Kumpf kendi gönlünce sağlıklı bir Tanrı inancı geliştirmiş, biz dinleyicileri karşısında “Almanca kelimeler”le tekrarlıyordu. Sadece ikiyüzlülüğe, değil, dogmaya da, metafiziğe de karşıydı, tamamen etik ve bilgi kuramı doğrultusunda yönlenmişti; ahlaki temele oturmuş bir kişilik idealinin temsilcisiydi. Dünya ile dindarlığın sofu bir biçimde birbirinden ayrılmasına kesinkes karşıydı. Daha çok dünyaya dönük bir inançlılığa, sağlıklı zevklere açıktı ve kültürü olumluyordu. Özellikle de Alman kültürünü; zira her fırsatta Luther’den izler taşıyan koyu bir nasyonalist olduğu ortaya çıkıyordu; kimse onun hakkında “esirikli bir balina” demekten, yani bir İtalyan gibi düşündüğünü, bunu öğrettiğini söylemekten daha fazla kızdıracak bir şey söylemezdi. Öfkeden kıpkırmızı kesilip, “Şeytan çarpsın, âmin!” diye söylenir, büyük tezahüratla karşılanırdı. </p>
			<p>Dogmalara karşı hümanist bir şüpheden değil de, bizim düşüncemizin güvenirliliğine karşı duyduğu dinî kuşkulardan kaynaklanan liberalizmi, onu vahiyle gelmiş sıkı bir inançtan da, Şeytan’la doğal olarak gerilimli bir yakınlık içinde bulunmaktan da uzak tutamıyordu. Onun, düşmanın varlığına kişisel olarak ne kadar inandığını irdeleyemem, irdelemek de istemem. Ama kendimce nerede teoloji varsa ve nerede böyle Ehrenfried Kumpf gibi hoş mizaçlı biriyle ilişki içindeyse – Şeytan’ın da resmin içine dahil olduğu, Tanrı’nın gerçekliğini tamamladığı iddiasında olduğuna kaniyim. Modern bir teoloğun, onu sembolik olarak kabul ettiğini söylemek kolay. Fakat kanımca, teoloji asla modern olamaz. Öyle olduğunu varsaysak da, sembolik denince, neden Cennet değil de Cehennem daha sembolik sayılıyor. Halk bunu hiçbir zaman böyle görmedi. Hatta Şeytan’ın kaba, edepsiz, alaycı kişiliği, ona yüce efendininkinden daha yakın gelir. Kumpf da kendi tarzında bir halk adamıydı. “Cehennem ve onun bataklığı”ndan söz ederken, bu kelimelerin <em>Helle</em> diye eski Almanca söylenişlerini kullanmayı sever, bu arkaik ifade biçimini biraz şakacı yeni Almanca <em>Hölle</em> demekten çok daha inandırıcı bulduğu için seçerdi. Bu nedenle de hiçbir zaman onun sembolik anlamda konuştuğu izlenimi uyanmazdı. Daha ziyade, eski güzel Almanca tabiriyle, “sarıp sarmalayıp cilalamadan” ifade ederdi. Hasmın kendisiyle ilgili olarak da durum aynıydı. Kumpf’ un bir bilgin olarak, bir bilimadamı olarak İncil inancına akılcı eleştiriler getirmek konusunda tavizkâr davranabileceğini belirtmiştim. En azından, bazen, afaki, entelektüel bir umursamazlık şeklinde ödünler verebilirdi. Ama esas olarak bu “yalancı”nın, bu “kötü düşman”ın özellikle mantık alanında mesai yaptığını düşünür, adını nadiren ağzına alır, alınca da hemen “<em>Si Diabolus non esset mendax et homicida</em>!”<a class="si-noteref epub-type_noteref" href="#f34" id="backref_34">34</a> sözlerini eklerdi. Bu zararı dokunanı doğrudan adıyla anmak istemez, adını ifrit, iblis diye, halk ağzı deyişlerle değiştirir, bozardı. Ama bu yarı ürkek, yarı şaka yollu kaçınmalar, değiştirmeler, sevse de, sevmese de onun gerçek olduğunu kabul ettiği anlamına geliyordu. Bunların dışında da ondan, Tanrı’nın hasmına karşı şahsi ve ruhsal tutumunu sertçe dile getiren Aziz Velten, “Klepperlin Usta” gibi, Bay “<em>Dicis-et-non-facis</em>”<a class="si-noteref epub-type_noteref" href="#f35" id="backref_35">35</a> ve “Kara Maskara” gibi bir sürü dikenli ve kullanımdan çıkmış tanımlamalara başvururdu.</p>
			<p>Adrian ile ben, Kumpf’u ziyarete gittiğimizde, aile çevresine davet edildik, karısı ve kırmızı yanaklı iki kızıyla da tanıştık. Kızların gür saçları o denli sıkı örülmüştü ki, kafalarının iki yanına dikilmiş gibiydi. Biz başlarımızı tabaklarımıza eğmişken kızlardan biri yemek duasını okudu. Daha sonra ev sahibimiz, Tanrı’ya, dünyaya, Kilise’ye, politikaya, üniversiteye, hatta sanat ve tiyatroya dair çokyönlü fikirlerini beyan etti; bu haliyle Luther’in sofra sohbetlerine öykündüğü gözden kaçmıyordu. Yemek ve içmekle ilgili konulara geniş yer vererek dünya zevklerinden, kültürden sağlıklı bir biçimde yararlanmaya karşı olmadığını kanıtlayacak örnekler sunmuş oluyordu. Bizi de birkaç kez ona katılmamız, Tanrı’nın nimetlerini, koyun budunu, Mosel şarabını tepmememiz konusunda uyardı. Tatlılarımızı yedikten sonra, korkulu bakışlarımız altında duvarda asılı gitarı eline aldı, masadan biraz uzaklaşıp bacak bacak üzerine attı, telleri tımbırdatarak kükrer gibi sesiyle şarkılar söylemeye başladı. “<em>Yolculuk Değirmencinin Neşesidir</em>”, “<em>Lützow’un Cesur Yaban Avı</em>”, “<em>Loreley</em>” ile “<em>Gaudeamus igitur</em>” gibi şarkılar... – “Kim ki sevmez şarabı, kadını ve şarkıyı, / Kalır ömür boyu kalın kafalı” şarkısına geçmişti ki, olanlar oldu. Bir anda gözlerimizin önünde tombul karısının beline sarılarak haykırmaya başladı. Etli işaretparmağıyla yemek odasının yemek masasın aydınlatan abajurun siperinden dolayı hiç ışık almayan karanlık bir köşesini işaret etti, “Bakın!” diye bağırdı. “İşte orada köşede duruyor. Kuş beyinli, kötü tohum, ağlamış suratlı, aksi ruh seni! Tanrı aşkına, biraz yemek yiyip şarkı söylememize dayanamadı. Katıksız kötülük! O yalancı, o hileli ateş oklarıyla bize bir şey yapamaz. Defol!” diye kükredi ve küçük bir ekmek parçası alıp karanlık köşeye fırlattı. Bu kavgadan sonra tekrar tellere asıldı ve şarkı söylemeye devam etti. “Kim ki neşe içinde düşer yollara...”</p>
			<p>Bütün bunlar epeyce korku vericiydi. Hocasına belli etmeye gururu izin vermese de Adrian’ın da bunu böyle hissettiğinden emindim. Nitekim bu Şeytan mücadelesinden sonra yolda öyle bir gülme nöbetine yakalandı ki, neden sonra, dikkatini başka yere çekecek şeylerden konuşarak ancak atlatabildi. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f30"><a class="si-backref" href="#backref_30">30</a><span class="si-text">. Makedonya, Stagiros’ta doğan Aristoteles’in lakabı. (Y.N.)</span></div>
				<div class="si-footnote html5_aside epub-type_footnote" id="f31"><a class="si-backref" href="#backref_31">31</a><span class="si-text">. (Eski Yun.) O böyle söyledi. Görüşünü nedenlerle temellendirmek yerine, <em>autòs épha</em> diyerek tartışmayı teslimiyetle sonlandıran Pythagorasçı formül. (Y.N.)</span></div>
				<div class="si-footnote html5_aside epub-type_footnote" id="f32"><a class="si-backref" href="#backref_32">32</a><span class="si-text">. Aziz Pavlus’un, Hıristiyanların peşine düşmek üzere Şam’a giderken yolda Hz. İsa’nın görüntüsüyle karşılaşınca tövbe etmesi ve din değiştirmesine gönderme. (Ç.N.)</span></div>
				<div class="si-footnote html5_aside epub-type_footnote" id="f33"><a class="si-backref" href="#backref_33">33</a><span class="si-text">. (Lat.) Düşünmek. (Y.N.)</span></div>
				<div class="si-footnote html5_aside epub-type_footnote" id="f34"><a class="si-backref" href="#backref_34">34</a><span class="si-text">. (Lat.) Bu Şeytan, yalancı ve katil olmasaydı. (Ç.N.)</span></div>
				<div class="si-footnote html5_aside epub-type_footnote" id="f35"><a class="si-backref" href="#backref_35">35</a><span class="si-text">. (Lat.) Söyler-ama-yapmaz. (Ç.N.)</span></div>
			</div>
  </body>
</html>