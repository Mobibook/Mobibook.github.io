<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter40">
<div class="chapter html5_article">
			<h1>XL</h1>
			<p>Beni, Freising’den aradı, kendi ifadesiyle bir ricada bulundu. (Sesi bastırılmış ve biraz tekdüzeydi, buna bakarak başının ağrıdığına karar verilebilirdi.) Gisella Pansiyonu’ndaki hanımlara bir ikramda bulunup Münih’i göstermek iyi olabilirdi. Güzelim kış havasının bunca davetkâr olduğu bir sırada çevreye bir gezi planlamış. Fikrin sahibinin kendisi olduğunu iddia etmiyormuş; fikir, Schwerdtfeger’den çıkmış. Kendi de uygun görmüş ve üzerinde düşünmüş. Füssen iyi olabilirmiş; Neu-Schwanstein’la birlikte. Ama daha iyisi belki de, Oberammergau olabilirmiş; oradan aşağıya kendisinin de pek sevdiği Linderhof Sarayı üzerinden Ettal Manastırı’na bir kızak turu, merak uyandırıcı, görmeye değer bir güzergâh olabilirmiş. Ben ne dermişim. </p>
			<p>Fikrimi dile getirdim, Ettal böyle bir gezi için iyi ve doğru bir seçimdi. </p>
			<p> “Tabii siz de gelmelisiniz,” dedi. “Karın ve sen. Bir cumartesi yaparız bunu. Bildiğim kadarıyla bu sömestr cumartesileri dersin yok – o zaman, yarından sonra sekiz gün içinde; eğer karlar erimezse. Schildknapp’a da söyledim. Böyle şeylere bayılır. Kızak turuna kayakla katılacak.” </p>
			<p>Her şeyi gayet isabetli buldum. </p>
			<p>Ancak bir şeyi anlamamı istediğini söyleyerek devam etti. Bu plan, dediği gibi, esas olarak Schwerdtfeger’ in fikriydi; ama ben Adrian’ın, bunun Gisella Pansiyonu’nda böyle anlaşılmasını istememesini anlayışla karşılamalıydım. Bu teklifi Rudolf’un değil –doğrudan olmasa da– kendisinin yapmış olduğu izlenimini uyandırmaya önem veriyordu. Acaba ben bir iyilik yapıp onun adına bu işi örgütler miymişim, şöyle ki, Pfeiffering’e yapacağım yeni ziyaretten önce, yani öbür gün, şehirde hanımlara uğrayıp onlara, ima şeklinde bile olsa, bir bakıma onun elçisiymişim gibi davranarak bu daveti iletebilir miydim? </p>
			<p>“Dostluk adına zahmet edip böyle bir iyilikte bulunursan çok makbule geçer,” diye bitirdi sözünü tuhaf bir katılıkla. </p>
			<p>Buna karşı sorulacak bazı sorularım vardı; ama bastırdım, isteğini yerine getireceğime söz vermekle yetindim. Üstelik hem onun hem de hepimizin adına böyle bir girişimden mutluluk duyduğumu söyledim. Duyuyordum da gerçekten. Bana açıkladığı maksadını gerçekleştirirken istekleri doğrultusunda işleri nasıl bir sıraya koymam gerektiğini sordum kendi kendime ciddiyetle. Seçtiği kızla bir araya gelebileceği bir fırsatı şansa bırakmak pek akıl kârı olmazdı. Koşullar şansa pek fazla yer bırakmıyordu. Özel olarak destek vermek ve inisiyatif kullanmak gerekiyordu. Bunu da ben sağlayacaktım. Bu fikir acaba gerçekten Schwerdtfeger’den mi çıkmıştı, yoksa Adrian, doğasına ve yaşam anlayışına pek uymayan, birdenbire arkadaşlıklar kurup kızak partileri filan düşünen bir âşık rolünden çekindiği için mi bunu böyle gösteriyordu? Doğrusu bunu ona pek yakıştıramadım, sorumluluğu kemancıya atacağına, bana işin doğrusunu söylemesini isterdim – ama bunun yanında şöyle bir soruyu da göz ardı edemezdim, acaba o cin fikirli platonik âşığın, aslında böyle bir girişimden bir çıkarı olabilir miydi? </p>
			<p>Sorular mı? Aslında tek bir sorum var. Adrian, onu görmek çabası içinde olduğunu Marie’nin bilmesini neden arzu etmiyordu – neden doğrudan ona bir telefon etmiyor, hatta Münih’e gidip hanımlarla konuşmuyor, teklifini onlara bizzat götürmüyordu. O zamanlar, sevgilisine –kıza böyle demek zorundayım– ilgisini dile getirmek için, ileride de kendi adına konuşacak birini göndermek niyetinde olduğunu, bir bakıma bunun alıştırması olarak böyle bir yola başvurduğunu bilmiyordum.</p>
			<p>Sözünü emanet ettiği ilk kişi bendim. Ben de bu görevi canla başla yerine getirdim. Marie’yi yakasız ekose bluzunun üzerine geçirdiği, ona çok yakışan beyaz çalışma önlüğü içinde işte o zaman gördüm. Kalın ahşaptan, eğimli, üzerine bir lamba vidalanmış olan çalışma masasından başını kaldırıp beni selamladı. Hanımların kaldığı kiralık küçük dairenin oturma odasında yirmi dakika kadar birlikte oturduk. İkisi de kendilerine gösterilen bu ilgiye şüphesiz ki duyarlı davrandılar; gezi planını sıcak bir şekilde kabul ettiler. Onlara sadece planı benim hazırlamadığımı söylemekle yetindim – sonra da dostum Leverkühn’e uğramak için yola çıkmak üzere olduğumu güya ağzımdan kaçırdım. Böyle şövalyece bir rehberlik olmasa, Münih’in o ünlü çevresini, Bavyera Alpleri’ni göremeyeceklerini söylediler. Yola çıkmak üzere buluşacağımız gün ve saati kararlaştırdık. Adrian’a mutluluk verici haberi iletebilirdim artık; ayrıntısıyla anlattım, bu arada Marie’nin çalışma önlüğü içinde çok hoş göründüğüne dair iltifatımı da araya sıkıştırdım. Bana –işittiğim kadarıyla– ironi içermeyen bir sözle teşekkür etti:</p>
			<p>“Görüyorsun ya, güvenilir dostları olmanın böyle yararları vardır.”</p>
			<p>Passionsdorf’a giden tren hattının büyük bölümü, Garmisch-Patenkirchen yoluyla aynıdır; sonuna doğru ayrılır, Waldshut ve Pfeifferring’den geçer. Adrian, varış noktamıza giden yolun tam yarısında kalıyordu; dolayısıyla sözleştiğimiz gün saat ona doğru Büyük Münih Garı’nda buluşanlar, Schwerdtfeger, Schildknapp, Parisli konuklar ile ben ve karımdan ibaretti. Şimdilik onsuz çıktığımız yolculuğun ilk saati boyunca düz ve don tutmuş arazide yol aldık. Süreyi kısaltan, karım Helen’in hazırladığı sandviçler ve yanında kırmızı Tirol şarabıyla yaptığımız kahvaltı ile Schildknapp’ın gayretle sergilemekten geri kalmadığı, bizi çok güldüren nükteleri oldu. “Knappi’ye şarap verin,” diyordu (adını İngilizceleştirerek kendine böyle derdi ve genel olarak da böyle anılırdı). “Knappi’ye bolca verin, pintilik etmeyin.” Yemek yerken doğal, gizlemeye çalışmadığı, latifelerle altını çizdiği yemek paylaşma merakı dayanılmaz derecede komikti. Bir yandan gözleri parlayarak dilli sandvici çiğnerken bir yandan da, “Oh, lezzetin muhteşem!” diye inliyordu. Bu arada latifelerinin birinci planda Matmazel Godeau’ya yönelik olduğu gözden kaçmıyordu. Godeau, hepimizin olduğu gibi kesinlikle onun da hoşuna gidiyordu. Üzerindeki zeytuni, kenarlarına kahverengi ince kürk şeritleriyle pervaz çevrilmiş kışlık kostümü içinde fevkalade hoş görünüyordu. Hislerime boyun eğerek –aslında birazdan neler olacağını da bilerek– onun o siyah gözlerini, gözlerinin, kirpiklerinin gölgesindeki kömür karası ama aydınlık ışıltılarına tekrar tekrar hayran kalıyordum. </p>
			<p>Adrian, Waldshut’ta, Münih’ten yola çıkmış bulunan grubumuzun coşkulu selamlamalarıyla karşılanarak trene binip aramıza karıştığı esnada tuhaf bir korkuya kapıldım – tabii bu korku kelimesi hissettiklerimin karşılığıysa. Her halükârda hislerimin arasına bir nebze de olsa korku karışmıştı. O anda ayırdına varmıştım; içinde bulunduğumuz kompartımanın dar alanında (ayrı bölüm değil, ikinci sınıf bir vagonun içinde etrafı açık bir bölümdü) siyah, mavi ve birbiriyle aynı renk ela gözler bir araya gelmişti; cazibeli ve mesafeli, kışkırtıcı ve umursamaz; bunların hepsi Adrian’ın gözlerinin önünde bir araya gelmişti ve gezi süresince, gün boyu birlikte olacaklardı. O da, bir bakıma bu takımyıldızın burcu içinde yerini alacak, belki de böylece bir kâhin gibi günün ardında saklı asıl anlamı, fikri öğrenecekti. </p>
			<p>Adrian’ın gelmesiyle birlikte doğal olarak, olması gerektiği gibi, dışarıdaki manzara önemli ölçüde hareketlenmeye başladı. Karlar altındaki dağlık alan tabii ki önceleri daha çok uzaklarda belirdi. Schildknapp kendini ortaya atmış, görebildiğimiz dorukları, dağ sıralarını isimleriyle tek tek sayıyordu. Bavyera Alpleri’nin yükseltileri uzaktan bakılınca kendi aralarında öyle muazzam büyüklükte farklılıklar göstermiyordu; fakat içlerine doğru ilerlerken o tertemiz kar örtüsünün altında cesur ve sert bir şekilde yükselen ormanlık yamaçları, boğazları ve açıklıklarıyla, hiç durmadan değişen görkemli kış manzaraları sergiliyordu. Bu arada hava kapalıydı, ayaz ve kar yağışı devam edecek, hava ancak akşama doğru açacak gibi görünüyordu. Buna rağmen dikkatimiz dışarıda akıp giden manzaralara yoğunlaşmıştı; hatta Marie’nin Zürich’te konser salonunda hep birlikte yaşadıkları o akşam ve keman konçertosuyla ilgili konuşması esnasında bile. Adrian, Schildknapp ile Schwerdtfeger’in arasında oturan Marie’nin karşına geçmişti; teyzecik ise Helene ve benimle hoşbeş ediyordu. Adrian’ın Marie’nin yüzüne, gözlerine bakarken yakışıksız bir duruma düşmemek için nasıl bir çaba harcadığını bariz biçimde görebiliyordum. Rudolf, mavi gözleriyle onun dalıp gidişlerini, düşünceli halini, kendisinden ağır ağır nasıl yüz çevirdiğini izliyordu. Adrian’ın kemancıyı kızın huzurunda böyle üzerine basa basa övmesinde, onu avutmak, ondan uzaklaşmasını telafi etmek ister gibi bir şeyler mi vardı yoksa? Kız, müziğin kendiyle ilgili yargısını tevazu içinde kendine saklıyordu; konu daha çok konserle ilgiliydi. Adrian, solistin yanında bulunmasının, onun yorumunu ustaca, mükemmel ve tek kelimeyle aşılamaz bir düzeyde bulduğunu dile getirmesi için bir engel oluşturmadığını belirtti – ayrıca buna, Rudi’nin genel olarak sanatında gelişme gösterdiğini ve gelecek vaat ettiğini ekledi. </p>
			<p>Övgülerin muhatabı, bunları dinleyemiyormuş gibi yaparak, “Yok, yok artık, daha neler!” diye haykırdı. “Neler söylüyorsun!” Üstadın fena halde abarttığını ileri sürdü ama zevkten yüzü kızarmıştı. Marie’nin önünde böyle öne çıkarılmış olmak hoşuna gitmişti kuşkusuz ve bütün bunları Adrian’ın ağzından duymaktan dolayı mutlu olduğu da açıktı; minnettarlığını Adrian’ın düşüncelerini ifade ediş biçimine hayranlık duyduğunu söyleyerek gösterdi. Godeau, <em>Vahiy</em>’den bazı bölümlerin Prag’da sahnelendiğini işitmiş, hakkında yazılanları okumuştu. Eser hakkında bilgi almak istedi. Adrian reddetti.</p>
			<p>“Bunu konuşmayalım,” dedi “Bu sofuca günahlardan söz etmeyelim!”</p>
			<p>Rudi, bundan etkilenmişti. </p>
			<p>“Sofuca günahlar!” diye coşkuyla tekrarladı. “Duydunuz mu? Nasıl konuşuyor! Kelimeleri nasıl kullanıyor! O muhteşem bir insan; o bizim üstadımız!”</p>
			<p>Bunları söylerken âdeti üzere elini Adrian’ın dizine bastırdı. Her zaman karşısındaki kişiye dokunmak, kolunu, dirseğini, omzunu tutmak, kavramak gereksinimi duyan insanlardandı. Bunu bana da yapardı, hatta kadınlara da; onlar da bundan pek hoşlanmazmış gibi görünmezdi.</p>
			<p>Küçük topluluğumuz Oberammergau’da, bu bakımlı kasabada, saçakları, balkonları oymalı, zengin çiftçi konutlarının, Havarilerin, Mesih’in, Meryem Ana’nın evlerinin arasında dolaşarak bir gezinti yaptı. Arkadaşlar Kalvarienberg’e tırmandıkları sırada ben, tanıdık bir ulaşım şirketi bulup bir kızak ısmarlamak üzere bir süreliğine ayrıldım. Onlarla öğle yemeği için, alttan ışıklandırılmış cam bir dans pistinin çevresinde küçük masalar dizili bir lokantada buluştum. Burası yabancıların bir araya geldikleri, kış oyunları sezonunda hıncahınç kalabalık olan bir mekân olmalıydı. Şimdi ise, bizim işimize gelecek şekilde neredeyse bomboştu. Dans pistinin etrafında, uzak masalarda iki grup daha oturuyordu. Biri, acı çeker gibi görünen bir adam ve din görevlisi kıyafetindeki bakıcı hemşiresi, diğeri ise kış sporları yapan bir sporcu kafilesiydi. Alçak bir podyumun üzerinde beş kişiden oluşan bir orkestra, konuklara salon parçaları çalıyor, sanatçılar sık sık uzun aralar vererek dinleniyorlardı; kimsenin de bundan şikâyeti olmuyordu. Sundukları aptal şeylerdi, onları da ağır aksak ve kötü çalıyorlardı. Sonunda Rudi Schwerdtfeger’in sabrı taştı, piliç ızgarasını bitirdikten sonra kafasına göre yıldızını parlatmaya karar verdi. Kemancının elinden kemanını kaptı ve doğaçlamaya başladı. Kemanı bir süre elinde evirip çevirip kökenini keşfettikten sonra işi büyüttü, bizimkilerin kahkahaları eşliğinde kendi konçertosunun kadans bölümünden ustalık gösterisi yapabileceği birkaç ölçü çaldı. Müzisyenlerin ağızları açık kaldı. Derken, piyaniste, kesinlikle burada yaptığı işten daha fazlasını düşlemiş olan bu yorgun bakışlı delikanlıya, Dvořák’ın <em>Humoresk</em>’inde kendisine eşlik edip edemeyeceğini sordu, sonra da ölçülü imkânlar sunabilen bu basit kemanla, dünya güzeli, hoş buluşlar, tatlı akışlar, süslü çift duraklar içeren bu parçayı öylesine şuh, öylesine parlak bir şekilde çaldı ki lokantadaki herkes alkışladı; biz, komşu masalar, şaşkına dönmüş müzisyenler hatta her iki garson. </p>
			<p>Bu aslında Schildknapp’ın bana kıskançlıkla fısıldadığı gibi alışılmış bir şakaydı; fakat dramatik ve çekiciydi; kısaca Schwerdtfeger üslubunda “nazik” bir latife. Orada düşündüğümüzden daha uzun bir süre oturduk. Sonunda kahvelerimiz ve Enzian şnapslarımızla bir tek biz kaldık. Cam pistte dans bile edildi; Schildknapp ve Schwerdtfeger hangi ritüele göredir Tanrı bilir, arada bir eş değiştirerek Frau Godeau ve benim iyi kalpli Helene’mle, biz seyredenlerin beğeni dolu bakışları altında dönüp durdular. İki atlı, genişçe, kürk örtülerle kaplı bir kızak dışarıda bekliyordu. Ben, arabacının yanında oturmayı tercih ettim, Schildknapp da heves ettiği gibi (arabacının getirdiği) kayaklarla gelmek isteyince diğer beş kişi aracın içinde rahatça yolculuk ettiler. Günün programının en şanslı bölümü bu oldu; tabii Rüdiger’in kahramanca fikrinin sonradan onu fena halde çarptığını saymazsak. Buz gibi rüzgâra karşı kayaklarla ilerlerken kasislerde savrulup karlara bulanınca, karnını üşütmüş, bütün gücünü alan bir ishalle günlerce yatağa bağlı kalmıştı. Ama bu talihsiz durum, sonradan ortaya çıkacaktı. Benim gibi, sıcacık, sarınmış sarmalanmış bir şekilde, buz gibi temiz havada, karda boğulmuş zil seslerinin eşliğinde kayıp gitmeyi tercih eden diğer herkes, durumun tadını çıkarıyordu. Arkamda Adrian’ın Marie’yle göz göze oturduğunu bilmek, merak, sevinç, kaygı ve içten dileklerle dolu bir kalp çarpıntısı yaratıyordu. </p>
			<p>II. Ludwig’in, rokoko tarzındaki saraycığı Linderhof, ormanın ve dağların ıssızlığında muazzam bir güzellik oluşturur. Onun o krallara özgü, insanlardan kaçmak arzusu bundan daha masalsı bir sığınak bulamazdı. Elbette dünyadan kaçan bu kişinin –krallığını ihya etme arzusunun ifadesi olan– dur durak bilmez inşaat merakının beğenisi, bölgenin büyüsünün yarattığı bütün hoş duygulara inat yine de bir utanç kaynağıydı. Orada durduk, kâhyanın rehberliğinde bu düşler evinin eşyalarla tıka basa dolu muhteşem mekânlarını, oturma salonunu, bu ruh hastasının, Hans von Bülow’a piyano çaldırıp Kainz’ın büyüleyici sesini dinleyerek Majesteleri’nin hayallerini gerçekleştirmekten başka bir şey yapmadığı odaları gezdik. Kraliyet saraylarının en büyük salonu, taht odası olur. Burada taht odası yoktu. Onun yerine, gündüzleri yaşanan mekânlara oranla çok büyük boyutlarda bir yatak odası vardı; içinde bulunan, görkemli bir şekilde tavana kadar yükselen, katafalk misali altın varaklı şamdanlarla çevrili sayvanlı yatak, abartılı eni yüzünden, boyu kısaymış izlenimi veriyordu. </p>
			<p>Gerektiği şekilde ilgi gösterip göstermelik olarak başlarımızı sallayıp hepsine bir göz attık ve hava açmaya yüz tuttuğunda, Benedikten Manastırı ve ona ait barok kilisesiyle mimari açıdan büyük bir üne sahip olan Ettal’e doğru gezimizi sürdürdük. Yol boyunca ve ondan sonra, Ettal’de kutsal yerlerin çapraz karşısında bulunan, iyi işletilen otelde yediğimiz akşam yemeği süresince konuşmaların sürekli bir kişinin, az önce yaşadığı eksantrik yerleri gördüğümüz “talihsiz” kralın etrafında döndüğünü hatırlıyorum. (Neden talihsiz olsun ki?) Tartışmaya, bir tek kiliseyi gezerken ara verildi. İhtilaf, Rudi Schwerdtfeger ile benim aramdaydı. Ben, Ludwig’in güya akıl hastası olduğu, devleti yönetmeye ehliyeti olmadığı gerekçesiyle tahttan indirilmesini, Rudi’yi fena halde hayrete düşürecek surette haksız bulduğumu, bunu cahilce bir zorbalık, ayrıca siyasi bir mesele ve başarılı bir manevra olarak niteledim. </p>
			<p>O ise, kralın, kendi ifadesiyle, “zırdeli” oluşunun sadece halkın değil, aynı zamanda burjuvazinin de yaygın görüşü olduğunu, psikiyatrlara ve tımarhanedeki bakıcılarına teslim edilip yerine akıl sağlığı yerinde bir kral naibinin getirilmesinin, ülke için kaçınılmaz bir gereksinim olduğunu savundu – ama bundan nasıl bir çelişki çıkacağını kavrayamıyordu. Bu durumlardaki alışkanlığı üzere, yani kendisine yabancı gelen bir bakış, bir görüşle karşı karşıya kaldığında her zaman yaptığı gibi, ben konuşurken dudaklarını öfkeyle sıkıp mavi gözlerini hızla bir sağ, bir sol gözüme dikiyordu. Şunu söylemeliyim ki, daha önce pek meşgul olmadığım bu konunun beni nasıl olup da böyle konuşkan bir hale getirdiğini, kendim bile şaşkınlıkla karşıladım. Meğerse hiç fark etmeksizin bu konuya dair özel bir görüş geliştirmişim. Deliliğin, küçük burjuvanın fazlaca kendi kafasına göre, tartışmalı ölçütler içinde kullandığı, oldukça değişken bir kavram olduğu şeklinde itiraz ettim. Bu insanlar makul saydıkları tavırlar için, hemen daha işin başından, kendilerine ve kendi basitliklerine çok yakın çizgiler içinde bir sınır koyarlar; bunu aşan her şey, onların gözünde deliliktir. Krallara has bir varoluş biçimi ise önce egemenliktir, kendisine bağlılık gerektirir, eleştirilere ve hesap vermeye tamamen kapalıdır; itibarının artmasıyla birlikte, zengin özel kişiler için de geçerli olduğu gibi, kendine özgü bir üslup geliştirmeye hak kazanır; fantastik meraklara sahip, aşırı gereksinimleri ya da tiksintileri olan, kimilerine yabancı gelecek tutkulara ve arzulara sahip bazı kişiler için krallık öyle bir oyun alanı açar ki, bunu gurura kapılıp sonuna kadar kullandıkları vakit kolayca delilik görüntüsü verirler. Böyle yüce mevkilerde bulunan hangi ölümlü, Ludwig’in yaptığı gibi, görkemli manzaranın böylesine nefis bir yerinde kendine altın değerinde bir kaçış yeri yaratmak arzusundan uzak kalabilir ki? Bu saraylar, insanlardan kaçma duygusunun krallara özgü anıtları olmalı her şeyden evvel. Türümüzün ortalama niteliklerine sahip olanlar, insanların, insanlardan kaçmasının genel olarak bir delilik belirtisiymiş gibi gösterilmesine izin vermemeli – bir kral için söz konusu olduğunda böyle bir korkuya neden izin verilsin ki?</p>
			<p>Ama görevlendirilen, okumuş ve bu işin erbabı altı deli doktoru krala “tam anlamıyla delidir” diye teşhis koymuşlar ve enterne edilmesini gerekli görmüşler!</p>
			<p>Bir takım itaatkâr bilginler vermişlerdir bu kararı; bu iş için görevlendirildikleri için; üstelik de Ludwig’i bir kez olsun görmeden, yöntemlerine uygun olarak “muayene” bile etmeden, onunla bir kelime bile konuşmadan. Aslına bakarsanız, bu küçük burjuvalar, onunla müzik ve şiir üzerine bir konuşma yapsalardı, belki de yine onun deli olduğuna hükmederlerdi. Ama deli olduğundan değil tabii, konuşmaları onların normlarına uymadığından. Kendilerini kurtarmak için onu yine bir psikiyatri hastası konumuna indirger, kapı kulpları sökülmüş, pencereleri demirli bir deniz kalesine kapatırlardı. Onun, buna tahammül edememiş olması, özgürlüğü ya da ölümü seçmesi, bu arada zindancıbaşı hekiminin de ölümüne sebebiyet vermiş olması, aslında onun vakar duygusunu kanıtlar; delilik teşhisinin doğruluğunu değil. Uğruna savaşmaya hazır olacak denli bağlı olan çevresinin tutumu da, ülke halkının<em> Kini</em> dediği kralcıklarına duydukları coşkulu sevgi de bunu gösteriyor. Bu çiftçiler, gece vakti onu öyle kürküne bürünmüş, önünde atlarıyla altın varaklı kızağına binmiş, meşalelerin ışığında dağlarda yapayalnız dolaşırken görseler, deli değil, mert ama yüreği hülyalı bir kral derlerdi; niyet ettiği gibi gölü yüzerek geçmeyi başarıp karşı kıyıya ulaşabilseydi, hekimlere karşı da, siyasilere karşı da dirgenleriyle, dövenleriyle savunurlardı onu. </p>
			<p>Ama onun savurganlık tutkusunun, hastalıklı ve uzun süre tahammül edilemeyecek boyutlarda olduğu kabul edilmelidir. Üstelik de yönetme konusundaki yetersizliği, yönetmeye pek de gönüllü olmadığına bağlanır. Kral olduğunun sadece hayalini kurmuş, bunu gerektiği gibi yerine getirmekten kaçınmıştır. Bir devlet böyle yaşayamazdı.</p>
			<p>Ah, bunların hepsi saçma Rudolf. Normal yapıda bir başbakan –kralı, kendisinin ve meslektaşlarının suratına tahammül etmek için fazla duyarlı olsa bile– federatif modern bir devleti pekâlâ yönetebilir. Kral, münzevi aşk ilişkilerinin keyfini çıkarmaya devam ediyor diye Bavyera yıkılmazdı; kralın savurganlığına gelince, bunlar hep boş laf, dalavere, bahane. Harcadığı para memlekette kalır, o masal binaları sayesinde duvarcılarla ve altın varakçılar zengin olurlardı. Üstelik de her iki dünyanın da romantizm merakını kurcalayan bu sarayları ziyaret edeceklerin giriş ücretleri, bu harcamaları katbekat fazlasıyla karşılardı. Delilikleri sağlam bir ticaret biçimine dönüştürme işine, bugün bizler bile katılmış olabilirdik. </p>
			<p>“Sizi anlamıyorum Rudolf,” diye çıkıştım. “Savunmalarıma hayret edip yanaklarınızı şişiriyorsunuz ama asıl hayret etmesi, anlayamaması gereken benim; sizin gibi bir sanatçı... Sanatçı derken kısaca yalnız sizi kastediyorum...” Neden hayret etmem gerektiğini açıklayacak kelimeleri arıyor ama bulamıyordum. Sözümün akışının bozan, sürekli, Adrian’ın yanında böyle konuşmanın bana düşmediği hissiydi. O konuşmalıydı – ama yine de bunu, benim yapmış olmam iyiydi, zira onun Schwerdtfeger’e hak verme olasılığından kaygı duyuyordum. Onun yerine, onun adına, onun gerçek ruhunu dile getirerek bunun önünü almalıydım; Marie Godeau da, benim savunmamı böyle yorumlamış görünüyor, beni, bugünü örgütlemek üzere kendisine elçi olarak gönderdiği kişiyi, onun sözcüsü olarak telakki ediyordu. Çünkü ben hararetlendikçe bana değil, ona bakıyordu – sanki beni değil, onu dinliyordu. Ben ısındıkça, Adrian’ın yüz hatlarında gitgide eğlenir gibi bir hal, benim vekâletimi kayıtsız şartsız onaylamaktan uzak, esrarengiz bir tebessüm beliriyordu. </p>
			<p>“Hakikat nedir?” dedi sonunda. Rüdiger Schildknapp hemen atıldı, hakikatin farklı yönleri olduğunu, bunun gibi bir olayda, işin tıbbi ve natüralist yönünün belki de çok önemli olmayabileceğini ama tümüyle de geçersiz sayılmaması gerektiğini söyledi. Natüralist hakikat anlayışında, sıradan gerçeğin, ilginç bir biçimde melankoliyle bütünleştiğini ekledi – bu bizim Rudolf’a yönelik bir ima değildi; o zaten hiçbir şekilde melankolik biri sayılmazdı.) Melankoli, bütün bir çağa, belirgin bir biçimde ruhsuz, kasvetli XIX. yüzyıla özgü bir nitelik olarak kabul edilebilirdi. Adrian güldü – şaşırdığı için değil tabii. Onun bulunduğu bir ortamda insan, etrafta dile getirilen bütün fikirlerin, düşüncelerin, bakış açılarının, hepsinin birden aslında ondan kaynaklandığını; ironiyle dinlerken, bunların dile getirilmesini ve temsil edilmesini ayrı ayrı insanların anlayışına bıraktığı gibi bir hisse kapılırdı. Genç XX. yüzyılda daha düzeyli ve daha aydınlık bir yaşam anlayışının yeşermesi umudu dile getirildi. Böyle olacağına dair emareler bulunup bulunmadığı konusu, kırık dökük sorularla irdelenmekteyken konuşma dağıldı ve herkes yoruldu. Aslında açık kış havasında geçirilmiş bu hareketli saatlerin verdiği bir yorgunluktu bu. Zaman çizelgesi de sözünü söylemişti; arabacı çağırıldı, kızak, bizi gökyüzünü kaplamış parlak yıldızların altında, peronunda Münih trenini bekleyeceğimiz küçük istasyona getirdi. </p>
			<p>Dönüş yolculuğu, uyuklamaya başlayan teyzeciğe saygıdan dolayı oldukça sessiz geçti. Schildknapp arada kısık bir sesle yeğenle konuşuyordu. Ben, Schwerdtfeger’le konuşarak hiçbir şeyden alınmamış olduğuna kanaat getirdim. Adrian ise Helene’ye gündelik konularla ilgili sorular sordu. Bütün beklentilerin aksine, beni içten içe sevindirecek şekilde Waldshut’ta inmedi; tren, Münih’e dönünceye kadar konuklarımızdan, Parisli hanımlardan ayrılmamakta, onlara evlerine kadar eşlik etmekte ısrar etti. Büyük garda hepimiz vedalaşıp kendi yollarımıza ayrıldık; o ise teyze ile yeğenini bir taksiyle Gisella Pansiyonu’na bıraktı – bu şövalyece bir davranıştı ve benim düşünceme göre günün son saatini o siyah gözlerle birlikte geçirmek istediği anlamına geliyordu. </p>
			<p>Nöbet tutmakta olan Kaschperl-Suso’ya yüksek titreşimli düdüğüyle geldiğini ta uzaklardan haber vereceği mütevazı inzivasına onu ancak o mutat 23.00 treni geri götürecekti. </p>
			</div>
  </body>
</html>