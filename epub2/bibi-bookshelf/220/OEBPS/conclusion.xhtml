<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_conclusion">
		<div class="chapter html5_article">
			<h1>Sonsöz</h1>
			<p>Yerine getirildi. Bu yaşlı adam, içinde yazdığı zamanların ve yazılarının konusunu oluşturan şeylerin korkularıyla beli bükülmüş, neredeyse kırılmış vaziyette, kararsız bir memnuniyet duygusuyla, hem anılarda kalan hem de yaşanmakta olan zamanların olaylarıyla dopdolu yılların tanığı olarak hayata geçirdiği, mesaisinin eseri olan kâğıtların yükselen öbeğini seyretmekte. Ben tabiat olarak bu iş için doğru adam, bu iş için doğmuş biri olmasam da, sevgiyle, sadakatle, tanıklığımla bu görevin üstesinden geldim. Bu işi başarmak için gerekli şeyler, özveri isteyen şeyler yerine getirildi – bununla yetinmeliyim.</p>
			<p>Bu anıları kâğıda geçirmeye, Adrian Leverkühn’ün yaşamöyküsünü yazmaya başlarken, hem yazarı bakımından hem de kahramanının sanatçı kişiliği bakımından bunların yayınlanması konusunda en küçük bir öngörüm yoktu. Ama şimdi, bir zamanlar, dünyanın bir bölümünü, hatta daha fazlasını ahtapot kollarıyla kuşatan devlet canavarının safahat âlemi kutlamaları sona erip de matadorları kendilerini doktorlarına zehirlettikten –sırf geriye bir şey kalmasın diye– üzerlerine benzin dökülüp yaktıktan sonra, derim ki, emrinizdeki bu eserimin yayımlanması düşünülebilir artık. Fakat Almanya, o zalimlerin iradesiyle temellerine kadar yıkıldı; öyle ki, kitap yayımlamak misali kültürel bir etkinliğe gücü yetecek gibi değil. Ben de bunun için bu sayfaları öyle ya da böyle Amerika’ya ulaştırmak için çareler ve yollar düşündüm; böylece İngilizce çevirisiyle önce oradaki insanların önüne konabilirdi. Ama bu, sonsuzluğa göçmüş dostumun ruhuna tam olarak uygun düşmez gibi geliyor. Bu düşünceme, bir de kitabımın konu olarak oradaki uygarlık âleminde bir yadırganacağı, özellikle de kökten Almanlığa özgü bölümlerinin İngilizceye çevrilmesinin imkânsız bir durum olarak ortaya çıkma olasılığı gibi bazı kaygılı öngörüler de eklendi.</p>
			<p>Öngördüğüm diğer bir konu, birkaç kelimeyle ifade etmek gerekirse, bu büyük kompozitörün yaşamı sona erip de hesabı verildikten, benim elyazılarımın altına bitiş çizgisi çekildikten sonra payıma düşecek olan boşluk duygusu. Sarf ettiğim çaba, o heyecan verici, içimi kemirip bitiren görev aşkıyla sürekli beni meşgul eden çalışmalarım, boş kalsaydım çok daha zor dayanılabileceğim yıllarımı geçirmeme yardımcı oldu; ileride bunun yerini tutacak bir faaliyet göremiyorum şimdilik. Doğrudur; on bir yıl önce öğretim görevimden uzaklaşmamın sebepleri, tarihin gök gürültüleri arasında kaybolup gitti. Almanya özgür artık; yok olmuş, kısıtlanmış bir ülkeye nereye kadar özgür denebilirse. Olabilir ki, okuldaki görevime geri dönmem için hiçbir engel kalmayacak yakında. Monsignore Hinterpförtner, bir vesileyle buna işaret etti. Beşerî Bilimler son sınıf öğrencilerinin gönlüne, yer altının pagan tanrılarına duyulan saygıyı, olimpik mantığın ve berraklığın oluşturduğu kült etiğini dinî inançlarla bağdaştıran bir kültür düşüncesini yerleştirebilir miyim yine? Korkarım, aradan geçen bu çılgın on yıl içinde benim dilimden, benim onların dilinden anladığımdan da daha az şey anlayacak bir kuşak yetişti. Korkarım, ülkemin gençliği, onların öğretmeni olabilmem için bana çok yabancılaştı – dahası, Almanya, bahtsız Almanya, bana yabancı, fena halde yabancı oldu; sırf şu nedenden; ben onu korkunç bir akıbetin beklediğinden emin olduğum için kendimi onun günahlarından uzak tuttum; kendimi yalnızlığıma gömdüm. Böyle davranmakta haklı mıydım diye sormamalı mıyım, kendi kendime? Ayrıca bir şey daha; gerçekten de öyle mi yaptım? Ben, acı verecek denli önemsediğim bir insana ölünceye kadar bağlı kaldım ve onun bana hiç aralıksız sevgi dolu kaygılar veren hayatını anlattım. Bana öyle geliyor ki, bu sadakatim, dehşet içinde memleketimin suçlarından kaçıyor olmamdandı belki de. </p>
			<p>Adrian’ı piyanonun başındayken yakalayan, tümüyle paralize eden şokun etkisiyle içine düştüğü, on iki saat süren baygınlığından ayılıp kendine geldiği andaki halini anlatmaya saygım engel oluyor. O kendine gelmedi; Adrian Leverkühn adlı kişiyle aslında hiç ilgisi olmayan içi yanıp bitmiş, sadece kılıfından ibaret kalmış kişiliğinin içinde bir yabancı olarak buldu kendini. “Demans” kelimesi, esasen kendi benliğinden sapmaktan, kendine yabancılaşmaktan başka bir anlama gelmez. </p>
			<p>Şu kadarını söyleyeyim, Pfeiffering’de kalması artık söz konusu olamazdı. Hastayı Doktor Kürbis’ten aldığımız yatıştırıcı ilaçlarla seyahate hazırlamak, Münih’e götürüp Doktor Von Hösslin’in, Nymphenburg’daki özel sinir tedavi merkezine yatırmak gibi zor bir görevi, Rüdiger Schildknapp ve ben üstlendik; Adrian orada üç ay kaldı. Bu deneyimli uzmanın ilk teşhisi, hiç tereddütsüz bir akıl hastalığının söz konusu olduğu yönündeydi; zamanla kötüleyebilirdi. Ancak ilerleme aşamasında ortaya çıkan bariz bazı arazlar, vakaya uygun bir tedavi sonunda hızla kaybolacak, ümit verici olmasa da, hasta daha sakin bir evreye girecekti. Bu bilgilerin yanı sıra, Schildknapp ile bana Buchel Çiftliği’ndeki Elsbeth Leverkühn’e haber vermekten şimdilik kaçınmamızı salık verdi. Oğlunun başına gelen felaketi öğrenir öğrenmez mutlaka koşup gelecekti; ileride bir sakinleşme durumu bekleniyorsa eğer, o zaman çocuğunu bu henüz tedavi görmemiş, sakinleşmemiş, dayanılmaz derecede sarsıcı halde görmesine engel olmak daha insanca bir tutum gibi görünüyordu. </p>
			<p>Çocuğunu! Zira yaşlı kadın –yıl güze dönerken– onu alıp birlikte Thüringen’deki yuvalarına, çocukluğunun geçtiği yerlere götürmek üzere Pfeiffering’e geldiği gün, Adrian Leverkühn’ün yaşamı bir süreden beri tuhaf bir biçimde o çocukluk günlerindeki haline benziyordu; bir çocuktan başka bir şey değildi artık – ergin değildi, erkekliğinin gururlu uçuşlarına dair hiçbir anısı kalmamıştı ya da çok karanlık, derinliklerde gizli, gömülü anılar olarak kalmıştı bunlar; bir zamanlar olduğu gibi annesinin önlüğüne asılan, annesinin de eski günlerde olduğu gibi bakması, kaşıkla beslemesi, “yaramazlık” yaptığında azarlaması gereken –ya da böyle bir hakka sahip olduğu– çaresiz bir çocuktu. Cüretle ve inatla kökenlerinden kopup dünya üzerinde baş döndürücü bir yay çizdikten sonra kırık bir şekilde ana kucağına dönen bir insan kadar tüyler ürpertici, dokunaklı ve acıklı bir şey düşünemiyorum. Hiç yanılmadığım bazı izlenimlerime dayanan kanaatim, annenin, yarattığı bütün sıkıntılara rağmen bu trajik eve dönüşü tümüyle memnuniyetsiz, tümüyle hoşnutsuz bir şekilde karşılamadığı yönünde. Bir annenin gözünde kahraman oğlunun İkaros uçuşları, büyüyüp onun korumasından çıkmış evladının sert erkek maceraları, “Ne işim var benim seninle be kadın!” sözlerini işiterek gizliden incindiği sertçe uzaklaştırılmalar, günahkârca ve anlaşılmaz yanılgılardan ibarettir aslında; yıkılmış, mahvolmuş “zavallı” sevgili çocuğunu, aklına, hiç kopmasaydı daha iyi olurdu, demekten başka bir şey getirmeksizin kucağına alır yeniden. </p>
			<p>Adrian’ın ruhsal karanlığının derinliklerinde, tükenmiş ruhuyla birlikte zihninin de el çektiğinde erişeceği huzurun o hüzünlü tadına kendini bırakmadan önce, gururundan arta kalan bir şeyler henüz hayattayken bu şefkatli aşağılanmaya karşı içgüdüsel bir isteksizlik duymuş olabileceğini düşünmek için nedenlerim var. Elsbeth Leverkühn’ün, rahatsızlığından haberli olduğunu ve gelmek üzere yola çıktığını açıkladığımız zaman intihara kalkışması, kısmen de olsa, bu güdüsel öfkenin ve annesinden kaçma dürtüsünün göstergesiydi. Bu olay şöyle gelişti:</p>
			<p>Dostum, pek seyrek, her seferinde ancak birkaç dakikalığına görebildiğim Hösslin Akıl Hastanesi’nde üç ay kadar tedavi olduktan sonra bir ölçüde sükûnet buldu – iyileşme demiyorum ama doktorunun sakin Pfeiffering’ de, özel bir bakım altında tutulmasına izin vereceği kadar huzura kavuştu. Bu durum, biraz da mali nedenlere bağlıydı. Böylece ona alışık olan eski çevresi yine bağrına bastı. Yalnız ilk başta onu oraya geri getiren hastabakıcıya tahammül etmek durumundaydılar. Ama Adrian’ın davranışlarına bakılırsa böyle bir gözetimden pekâlâ feragat edilebilirdi. Böylece bakımı tümüyle çiftlik sakinlerinin eline kaldı; özellikle de Gereon, ona yapılı bir gelin getirdikten, Clementine de Waldshut istasyon şefinin karısı olduktan sonra artık eski bölümde oturup dinlenmekten başka bir şey yapmayan Frau Schweigestill’in. Yıllardır kiracısı olan ve uzun zamandır ayrı bir oğul gibi kabul ettiği bu kişiye “insaniyet”ini tümüyle vakfedebilirdi artık. Adrian, ona kimseye olmadığı kadar güveniyordu. Çalışma odasında ya da evin arkasındaki bahçede onunla el ele oturmak, belli ki, en huzur verici durumdu. Pfeiffering’de yeniden ziyarete gittiğim ilk sefer onları böyle buldum. Oraya vardığımda bana çevrilen bakışında kızgın ve delice bir şeyler, içimi acıtan, kederli bir hoşnutsuzluk vardı; bilinci yerindeyken yanında bulunmuş bir kişiyi tanımış da, böyle bir şeyin hatırlatılmasından kaçınmak istiyormuş gibiydi. Yaşlı kadın, temkinli bir şekilde bana hoş bir sözle cevap vermesi için ikna etmeye çalışınca, yüzü daha da değişti, üstelik tehditkâr bir biçimde karardı ve bana yas içinde geri çekilmekten başka yapacak bir şey kalmadı. </p>
			<p>Annesine, ihtiyatla olup bitenleri aktaracak o nazik mektubun yazılma zamanı gelmişti. Daha fazla ertelemek, onun haklarını kısıtlamak anlamına gelirdi. Yola çıktığını bildirdiği telgraf bir gün bile gecikmedi. Söylediğim gibi, Adrian’a annesinin geleceğini haber verdiler, fakat onun, bunu anladığından pek emin değildiler. Bir saat kadar sonra, uyuduğunu sandıkları bir sırada, kimseye görünmeden evden kaçtı. Gereon ile yanaşmaları onu Klammerweier’de, üstündeki elbiseleri çıkarıp hızla derinleşen sulara boğazına kadar daldığı anda yakalayabildiler. Yanaşma, peşinden atlayıp kıyıya getirdiğinde suya gömülmek üzereydi. Çiftliğe geri getirdikleri esnada tekrar tekrar gölün soğukluğundan yakındı, her zaman yıkanıp yüzdüğü sularda boğulmanın pek kolay olmadığını ekledi. Oysa bu Klammerweiher’de hiç yapmadığı bir şeydi; yeniyetmeyken evinde, buranın muadili olan Kuhlmulde’de yüzerdi. </p>
			<p>Kesin sayılabilecek tahminime göre, bu başarısız kaçma denemesinin ardında mistik bir kurtuluş fikri vardı; eski teolojide, adını koyacak olursak, erken dönem Protestanlıkta iyi bilinen bir şeydi bu: Şeytan’a tapanlar, ruhlarını kurtarmak isterlerse eğer, “bedenlerini feda etmeli”ydiler. Muhtemelen Adrian, başka bazı şeylerin de yanı sıra bu düşünceyle hareket etmişti. Onun, bu eylemini sonuca ulaştırmasına engel olmak ne denli doğruydu, Tanrı bilir. Bu nedenle, cinnet ânında yapılan her şey engellenmemeli. Onun hayatını kurtarmayı görev edinmenin, bu olayda –oğlunu ölü değil ama böyle çocuklaşmış vaziyette bulmayı hiç tereddüt etmeksizin yeğleyen– annesi dışında kimseye faydası yoktu. </p>
			<p>Sonunda geldi; Jonathan Leverkühn’ün kahverengi gözlü, sımsıkı toplanmış beyaz saçlı dul karısı, yitik oğlunu alıp onu çocukluğuna geri götürmeye kararlı olarak geldi. Karşılaştıklarında Adrian uzun süre titreyerek “anne” ve “sen” diye hitap ettiği kadının göğsünde kaldı, ömür boyu şarkı söylemekten esirgediği hâlâ ahenkli sesiyle konuşan kadını “anne” ve “siz” diyerek kendinden uzak tuttu. Kuzey’e, Orta Almanya’ya doğru yaptıkları, şans eseri Adrian’ı Münih’ten tanıyan hastabakıcının eşlik ettiği seyahat esnasında, oğul pek anlaşılamayan bir nedenle öfkeye kapıldı ve kimsenin beklemediği bu sinir krizi yüzünden anne ayrı bir kompartımana geçmek, yolun yarısına yakın bir bölümünde hastayı bakıcısıyla baş başa bırakmak zorunda kaldı. </p>
			<p> Bu, bir kerelik bir olaydı. Benzeri bir şey bir daha hiç tekrarlanmadı. Daha Weissenfels’e varır varmaz, oğul, sevgi ve sevinç gösterileriyle annesine katıldı, eve kadar da adım adım onu izledi; sadece bir annenin yapabileceği şekilde tam bir özveriyle kendini onun bakımına vakfeden annesi için çok uysal bir çocuk oldu. Yıllardır aynı şekilde, gelin tarafından yönetilen Buchel’lerin evinde iki torun yetişmişti. Adrian, çocukken ağabeyiyle paylaştığı üst kattaki odaya yerleşti. Karaağacın yerine şimdi yine, dalları penceresine kadar uzanan ulu ıhlamur vardı; doğduğu mevsimde o olağanüstü çiçek kokularıyla “hoş geldin” işaretleri veriyordu sanki. Çiftlik halkının gönül rahatlığıyla bıraktıkları, bir zamanlar ahır bakıcısı kızın çıngıraklı sesiyle biz çocuklara kanon çalıştırdığı ağacın gölgesindeki yuvarlak sırada şekerleme yapıyordu sıklıkla. Bedensel olarak hareket etmesi konusuyla annesi ilgileniyordu; koluna giriyor, sakin, açık arazide birlikte yürüyüş yapıyordu. Annesi, karşılaştıkları kimselere elini uzatmasına engel olmuyordu; tokalaştığı kişilerle Frau Leverkühn birbirilerine bakıp anlayışla başlarını sallıyorlardı. </p>
			<p>Kendi adıma, bu değerli adamı tekrar görüşüm, 1935 yılına rastlar. Emekli olmuş, onun ellinci doğum gününü hüzünle kutlamak üzere Buchel Çiftliği’ne gelmiştim. Ihlamur çiçek açmıştı; o altında oturuyordu. İtiraf edeyim ki, elimde bir demet çiçek, annesinin yanında ona yaklaşırken dizlerim titriyordu. Boyu kısalmış gibi geldi; yana eğik duruşundan olmalı; yüzü incelmiş, kırsalın verdiği sağlıklı renge karşın acıyla aralanmış ağzıyla, yüzüme kaldırdığı, bakmayan gözleriyle bir<em> Ecce homo</em> siması gelmişti. Pfeiffering’de onu son gördüğünde beni tanımak istememişti. Şimdiyse, ihtiyar annesinin hatırlatmalarına rağmen, anılarıyla benim aramda hiçbir ilinti kuramıyordu. Günün önemine, orada bulunuşumun anlamına dair söylediklerimden de göründüğü kadarıyla bir şey anlamadı. Sadece çiçekler bir an için ilgisini çeker gibi oldu; sonra onlar da gözünden uzak öylece kaldı. </p>
			<p>1939’da onu bir kez daha gördüm. Polonya’nın işgalinden sonra, seksen yaşındaki annesinin tanık olduğu ölümünden bir yıl önce. Annesi, beni merdivenlerden yukarı çıkarıp odasına götürmüş, cesaret verici kelimelerle, “Gelin, çekinmeyin, sizi fark etmez,” diyerek içeriye girmişti. Bense mahcup, kapının eşiğinde kalmıştım. Odanın arka kısmında, bir zamanlar Adrian Leverkühn olan, ölümsüz yanı hâlâ bu isimle anılan kişi, bir şezlongda, ayakucu bana dönük, yüzünü görebileceğim şekilde, yünlü, hafif bir battaniyenin altında yatıyordu. Hassas biçimlerini her zaman beğenmiş olduğum solgun elleri, bir Ortaçağ mezar resmi gibi göğsünün üzerinde çaprazlanmıştı. Daha da kırlaşan sakalı, incelmiş yüzünü iyice uzatmış, El Greco’nun soylularına benzetmişti. Doğanın ne denli alaycı bir oyunuydu ki bu; ruhunun onu terk ettiği bir anda, görüntüsü olabilecek en ruhani tabloyu oluşturuyordu. Gözleri çukura kaçmıştı; kaşları daha da kalınlaşmıştı; altlarından anlatılamaz bir ciddiyetle, tehditkâr bir biçime araştırır gibi bir hayalet bakışı attı bana; sarsıldım; ama hemen bir saniye sonra bitap düştü, göz yuvarları yukarı doğru döndü, gözkapaklarının altında durmadan sağa sola hareket ederek kayboldu. Annesi, daha yakına gelmem için çağırısı yineledi ama ben uymadım ve gözyaşları içinde arkamı döndüm. </p>
			<p>1940 yılının 25 Ağustosu’nda Freising’deyken, hayatıma sevgi, merak, korku ve gurur dolu, çok önemli bir anlam kazandırmış olan yaşamından geriye kalanların da tükendiği haberini aldım. Oberweiler’in küçük mezarlığında, açık mezarının başında akrabaları dışında Jeanette Scheurl, Rüdiger Schildknapp, Kunigunde Rosenstiel ve Meta Nackedey, bir de tanınmayacak bir şekilde örtünmüş yabancı bir kadın vardı. Tabutun üzerine ilk toprak düşerken ortadan kayboldu.</p>
			<p>Almanya, telaştan kızarmış yanaklarıyla yabansı zaferlerinin doruklarında başı dönmüş sendelemekteydi o sıralar; bağlı kalmaya kararlı olduğu, kanıyla imzaladığı bir anlaşmadan aldığı güçle dünyayı ele geçirmeye hazırlanıyordu. Bugün ise, şeytanlarla kuşatılmış halde gözlerinden birini eliyle kapatmış, diğeri vahşete dikili, çaresizlikten çaresizliğe yuvarlanmakta. Uçurumun dibini ne zaman bulacak? İnanışa göre ümitsizliğin en son noktasında beliren ümit ışığını getirecek mucize ne zaman doğacak? Yalnız bir adam, ellerini kavuşturmuş dua etmekte: “Tanrım, dostumun ve vatanımın zavallı ruhlarına merhamet et!”</p>
			</div>
  </body>
</html>