<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="chapter html5_article">
			<h1>VIII</h1>
			<p>Wendell Kretzschmar o zamanlar henüz gençti, olsa olsa yirmili yaşlarının ikinci yarısını sürüyordu. Pennsylvania’da Alman asıllı Amerikalı bir ana babadan doğmuştu ve müzik öğrenimini, köklerinin olduğu ülkede sürdürüyordu. Erken bir yaştayken, büyük ebeveyninin ve ana babasının terk etmiş oldukları, uğraşı olan müzik sanatının köklerinin bulunduğu eski kıtaya geri dönmüştü. Gezgin bir hayatı vardı, bir yerde iki yıldan uzun süre kalmıyordu. Kaisersaschern’e orgcu olarak gelmişti – bu, diğer işleri gibi öncesi olan, arkası da gelecek bir aşamaydı; zira daha önce ülkenin küçük şehir tiyatrolarında orkestra şefi olarak çalışmıştı. Aynı zamanda bazı orkestra eserleri bestelemiş, yeni bir besteci olarak sivrilmişti. <em>Mermer Heykel</em> adlı opera eseri birkaç sahnede birden oynanmış ve içten bir kabul görmüştü. </p>
			<p>Dış görünüş itibarıyla silikmiş gibi bir izlenim veren, yuvarlak kafalı, küt bıyıklı, tıknaz bir adamdı; gülmeyi sever, kâh düşünceli kâh canlı bakışlı kahverengi gözleriyle Kaisersaschern’in düşün ve kültür hayatı açısından –eğer böyle bir hayat mevcut olsaydı– büyük bir kazanım sayılabilirdi. Org çalmayı iyi biliyor ve müthiş çalıyordu ama cemaat arasında bunu takdir edecek kişilerin sayısı, bir elin parmakları kadardı. Yine de, Michael Praetorius, Froberger, Buxtehude ve tabii Sebastian Bach’ın org müziklerinden, Händel ile Haydn’ın en parlak dönemlerinden ilginç eserlerin yer aldığı öğle sonrası giriş serbest olan kilise konserlerine oldukça büyük bir kalabalık geliyordu; Adrian ile ben de bunlara düzenli olarak katılırdık. Buna karşılık, Kamu Yararına Etkinlikler Birliği salonunda sezon boyunca aralıksız sürdürdüğü, piyano başına geçip örnekleyerek sehpa üzerindeki tahtaya tebeşirle çizerek yaptığı açıklamalarla bütünleştirdiği konferansları, en azından dışarıdan bakılınca tam anlamıyla birer falsolu vuruştu. Bunların başarısızlığı her şeyden önce, halkımızın konferanslara hiç ilgi duymamasından geliyordu. İkinci sebep, konferanslarının pek popüler olmayan, daha ziyade biraz lüks kaçacak konular içermesiydi. Üçüncü olarak da, konuşmacının kekemeliğinin, dinlemeyi, sarp kayalıklar üzerinde heyecanlı bir yolculuğa çevirmesi, kısmen korkutan, kısmen güldüren ve aklını vermeye çalışanların dikkatini tümüyle dağıtıp onları, sadece gelecek engebeli takılma noktasını endişe içinde bekler duruma getiren bir nitelik taşımasıydı. </p>
			<p>Başına gelen, çok ağır, emsal olarak gösterilebilecek bir türden kekemelikti – bu trajik bir durumdu; çünkü kendisi, bilgilendirici konuşmalarıyla fevkalade yararlı olabilecek, çok geniş, çok ağır bir düşünce zenginliğine sahip adamlardandı. Gemisinin, uzun mesafeler boyunca, engelliliğini yok sayıp unutturmak istercesine, hızla, dans ederek ilerlediği de olurdu; ama bazen, herkesin haklı olarak tetikte beklediği çarpışma ânı hiç şaşmadan gelir, zavallı adam işkence içinde, kıpkırmızı kesilmiş bir suratla öylece kalakalırdı. Onu engelleyen tıslamalı bir ses ise, yanlara doğru gerilmiş ağzıyla buhar püskürten bir lokomotif misali durakalırdı. Eğer bir dudak sesinde takılmışsa, bu kez de yanaklarını şişirir, dudaklarından hızla ateş eden bir makineli tüfek gibi kısa, sessiz patlamalar gelirdi. Bazen gayet basit bir biçimde soluğu tıkanır, düzensizleşirdi; o zaman da, karaya vurmuş balık gibi ağzını huni şeklinde uzatıp nefes almaya çalışır – yaşaran gözleriyle bir yandan da gülümserdi. Gerçi kendisi meseleyi hafife alır gibi görünürdü; fakat bu tavrı, herkes için geçerli sayılabilecek bir mazeret değildi, dolayısıyla konferanslardan imtina edenlere kızmak da pek doğru olmazdı. Yine de bizim, annem babam, Adrian’ın amcası, genç Cimabue, Adrian ile ikimiz dışında, aralarında, seçkin aile kızlarının devam ettiği okulunun, konuşmacının tutukluk anlarında kıkırtılarını esirgemeyen birkaç öğrencisinin de bulunduğu yarım düzine kadar dinleyicinin, bir anlamda cesaret göstererek salona hayat kattığımız olurdu. </p>
			<p>Wendell Kretzschmar, giriş ücretleriyle asla karşılanamayacak olan salon ve aydınlatma giderlerini kendi cebinden ödemeye hazırdı ama babamla Nikolaus Leverkühn, daha baştan, bu açığı cemiyetin kapatması ya da belki daha ziyade, konferansların kamu yararına olduğu gerekçesiyle salon kirasından feragat edilmesi koşulunu getirmişlerdi. Bu dostane bir kayırmaydı; zira toplum, ele alınan çok özel konular nedeniyle dışarıda kaldığı için “toplum yararı” gerekçesi tartışma götürürdü. Kretzschmar için, o İngilizceye kayan lehçesiyle baştan beri defalarca belirttiği gibi, başkalarının değil, kendi ilgi alanları önemliydi; yani bunlara ilgi çekmek önemliydi. Eğer bir kişi konusuyla kökten ilgiliyse, bunu başarabilirdi; başkalarını buna çekmek, onlarda daha önce hiç bilmedikleri bir konuya dair ilgi uyandırmak, bunu onlara aşılamak, hiç tanımadıkları bir merak yaratmak, önceden sahip oldukları ilgilere hizmet etmekten daha değerliydi. </p>
			<p>Toplumun, ona bu teoriyi kanıtlaması için hiç şans tanımamış olması bir kayıptı ve bu, eskimiş salonun esneyen tenhalığında, numaralı koltuklarımızda onun dizinin dibinde oturan bizim gibi az sayıda kişi, bunun kanıtıydı. Zira daha önce ilgimizi çekeceği hiç aklımıza gelmeyen şeylerle bizi kendine öylesine bağlıyordu ki, o korkunç kekelemesi bile sonunda onun coşkusunun, heyecan ve merak uyandıran bir tezahürü gibi geliyordu. Felaket anları gelip çattığında onu yüreklendirmek üzere çoğunlukla hep birlikte başlarımızı sallıyorduk; beylerden biri onaylayıcı ve sakinleştirici bir şekilde, “ya, ya”, “öyledir” ya da “mühim değil” diyordu; bunun üzerine, özür diler mahiyette mutlu bir gülümseme eşliğinde tutukluk çözülüyor, konuşmanın huzursuz akışı bir süre daha devam ediyordu. </p>
			<p>Ne hakkında konuştuğuna gelince; adam, bütün bir saat boyunca Beethoven’ın, piyano sonat <em>Opus 111</em>’e neden üçüncü bir bölüm eklemediği konusunda konuşabilirdi – elbette üzerinde durulması gereken bir konudur bu. Ancak “Kamu Yararına Etkinlik” olarak Kaisersaschern’deki <em>Eisenbahn</em> gazetesinde yayımlanacak olsa, akla bunun halkta ne ölçüde bir merak uyandıracağı sorusu gelebilir. Kesinlikle kimse <em>Opus 111</em>’in neden sadece iki bölümden oluştuğunu öğrenmeye meraklı değildir. Oysa konuşma esnasında orada olan bizler, söz konusu sonattan o güne kadar hiç haberdar olmadığımız halde, kesinlikle fevkalade ufuk açıcı bir akşam geçirmiştik. Bu toplantı sayesinde, üstelik de Kretzschmar, kuyruklu piyanoya izin verilmediği için orada bulunan oldukça altsınıftan, sesleri biraz pürüzlü bir duvar piyanosunda mükemmelen çalıp dinlettikten sonra, sonatı çok yakından tanımıştık. Bu arada bize, onun ve Beethoven’ın diğer iki sonatının yazıldığı yaşam koşullarını anlatmış, ruhsal yapısını çok etkileyici bir şekilde analiz etmiş, birinci bölümle ilişkili olması gereken üçüncü bölümden neden imtina ettiğini üstadın kendi ağzından yürek dağlayıcı bir nükteyle aktarmıştı. Üstat, yardımcısının sorusu üzerine, buna vakti olmadığı, onun için ikinci bölümü biraz uzattığı yanıtını vermişti. Vakti yokmuş! Bunu sükûnet içinde böyle açıklamış. Soruyu soran, bu cevapta saklı küçümsemeyi belli ki fark etmemiş. Oysa böyle bir soru, küçümsemeyi hak ediyordu. Bundan sonra konuşmacımız, Beethoven’ın 1820 yılı civarında işitme duyusunun tümüyle yitirdiğini, kendi eserlerinin seslendirişini yönetemez hale gelince gitgide daha büyük bir yalnızlığa düştüğünü anlattı. O zamanlar, yıllardır piyasaya altına imza attığı, önemli bir eseri çıkmadığı için bu ünlü bestecinin yaratıcı gücünü tümüyle tükettiği büyük işler için yetersiz kaldığı, bu yüzden yaşlı Haydn gibi İskoç şarkıları yazdığı dedikoduları gitgide yayılmaya başlamıştı. Sonbaharın sonuna doğru, yazı geçirdiği Möding’den Viyana’ya döndüğünde üstat oturmuş, başını nota kâğıdından kaldırmaksızın, bir seferde piyano için üç eser yazmış. Böylece hamisi Dük Brunswick’e zihinsel durumunun iyi olduğunu göstererek onu rahatlatmış. Kretzschmar, üstadın bundan sonra kendi içinde bir bütün oluşturan, entelektüel düzeyi kolay kolay anlaşılamayan bir eser olarak <em>Do Minör Sonat</em>’ı yazdığını, bununla zamanının eleştirmenlerine ve dostlarına estetik açıdan çetin bir ceviz sunmuş olduğunu anlattı. Dostlarının ve hayranlarının bu saygıdeğer adamın zirvesinde bulunduğu olgunluk döneminde yarattığı senfoniyi, piyano sonatını, klasik yaylı çalgılar dörtlüsünü pek anlayamadıklarını, kalp kırıklığı içinde, çözülme, yabancılaşma, çok daha önemlisi, vatanından, huzur içinde olmak duygusundan uzaklaşma sürecinde yazılmış bu son dönem eserlerindeki üstün düzeyi kabul etmediklerini, onlara her zaman geçerli eğilimlerden bir sapma olarak bakıp ince eleyip sık dokur değerlendirmelerle, aşırı ölçüde titiz bir müzik bilimselliği içinde yaklaştıklarını anlattı. Bunu, sonatın ikinci bölümünü oluşturan “<em>arietta</em>” teması gibi sade bir malzemeyle yapılmış o muhteşem varyasyonla uygulamalı olarak örnekledi. Bu bölümde yüzlerce açmazla, ritmik karşıtlıklarla örülmüş, yüzlerce âlemin içinden geçen temanın, kendini nasıl aştığını ve nihayet, insanın öbür dünya ya da soyut diyerek kendini kaybedeceği baş döndürücü yüksekliklere nasıl eriştiğini. – Beethoven’ın sanatçılığı da aynı şekilde kendini aşmıştı. Kuşaktan kuşağa aktarılan bilindik vadilerden çıkmış, peşinde insanların korku dolu bakışları, tümüyle kendine ait bir dünyaya yükselmişti. – İşitme duyusunu yitirdikten sonra duyusal olarak da yalıtılmış benliğiyle ruhlar âleminin yalnız prensi olarak acıklı bir biçimde mutlak bir yalnızlığa mahkûm olmuş, bunun yarattığı yadırgatıcı duygu, en iyi niyetli çağdaşlarını bile sarmış, ondan gelen ürkütücü iletilere ancak kısa süreli ve istisnai olarak kulak vermişlerdi. </p>
			<p>“Buraya kadar mesele yok,” dedi Kretzschmar. Ancak her şeyin yolunda olması bazı koşullara bağlıydı ve bunlar yetersizdi. Zira sınırsız bir öznelliğin sadece kişiselliğe, karşılığında radikal armonik bir ifade aşkının polifonik nesnelliğe bağlanabileceği düşüncesiyle bize armonik öznellik ile polifonik nesnellik arasındaki farkı belletmeye çalışıyordu – ve bu denklem, bu çelişki, Beethoven’ın geç dönem ustalık eserleriyle hiç mi hiç bağdaşmıyordu. Gerçekten de Beethoven, orta döneminde son zamanlarına göre çok daha –kişiselmiş dememek için– sübjektivistti, diyelim. Kendini ifade ederken müzikte bolca bulunan geleneksel, biçimsel ve basmakalıp her şeyi tüketip onları kendi öznel dinamiklerinde eritmek eğilimindeydi. Beethoven’ın geç dönem yapıtlarında, örneğin son beş piyano sonatında, geleneksele olan tavrı, tek kereye özgü halleriyle, biçimsel dilinin görkemiyle, baştan sona farklıydı. Çok daha hoşgörülü, çok daha esnekti. Olgunluk döneminde, geleneksel şeylere öznel yaklaşımıyla dokunup biçimlerini değiştirmediği, onları sadelikleri içinde ya da gösterişsiz halleriyle bıraktığına sık sık rastlanır. Bu kendine güvenir hali, her türden kişisel cesaretin yaratabileceğinden daha haşmetli bir ürkütücülüğe sahiptir. Bu eserlerde öznel ile geleneksel olan, yeni bir ilişki içindedir, dedi konuşmacı; ölümüne bir ilişki içinde... </p>
			<p>Bu kelimede, yani “ölüm” kelimesinde Kretzschmar, şiddetle kekelemeye başladı. İlk harfinde sımsıkı takılı kaldı, sakinleşip de ne demek istediğini belli edecek olan ikinci sesli harf gelinceye kadar diliyle damağı bir tür makineli tüfek ateşi açmış, üstçenesiyle altçenesi birlikte titreşime geçmiş gibi oldu. Ancak kelimenin ne olduğu anlaşılınca her zaman olduğu gibi onu rahatlatmak üzere babacan ve yardıma hazır bir şekilde lafı ağzından almak konu olmadı. Sözünü kendisi tamamlamak zorunda kaldı; öyle de yaptı. “Büyüklük ve ölüm kavramı yan yana gelince, geleneksele eğilimli bir nesnellik ortaya çıkar,” diye açıkladı; bu durum, kendine güvenmek açısından, en baskın öznelliği bile geride bırakırdı. Çünkü bu noktada tam bir kişisellik, doruğuna varmış olan geleneği daha da yücelmiş olur, efsanevi ve kolektif alana azametle ve bir hayalet gibi girerek kendini aşardı. </p>
			<p>Bunları anlayıp anlamadığımızı sormadı. Biz de kendi kendimize sormadık. Bize meselenin, onu işitmek olduğunu söyledi, biz de bu görüşe katıldık. Özel olarak üzerinde durduğu piyano sonatı <em>Opus 111</em>’in, anlatılanların ışığında değerlendirmek gerektiğini söyleyerek devam etti. Derken küçük piyanonun başına oturup bestenin tümünü, birinci ve o muhteşem ikinci bölümü, ezberden çaldı. Çalarken sürekli bağıra çağıra yorumlarını katıyordu araya. Dikkatimizi çekmek üzere bir yandan çalıyor, bir yandan heyecanla ve gösterişli bir şekilde birlikte söylüyordu. Her şey, bütünüyle çok çarpıcı biraz da komik denebilecek, küçük dinleyici kitlesinin tekrarlarına neşeyle katıldığı bir gösteriye dönüşmüştü. Tuşlara vuruşu güçlüydü; forte pasajları oldukça sert çalıyor, araya girerek yaptığı açıklamaların anlaşılması için avaz avaz bağırıyor, çaldıklarının vokal olarak da altını çizmek için en yüksek perdeden söylüyordu. Ağzıyla, elleriyle çalmakta olduğu müziği taklit ediyordu. Müzik cümlelerinin kuvvetli başlangıç vurgularını “bum, bum – vum”, “vum – şrum, şrum” diye belirginleştiriyordu; parçanın, o darmadağın fırtınalı göklerini arada bir narin ışık pırıltılarıyla aydınlatan pasajlarını, melodik bir hoşlukla berrak bir sesle söylüyordu. Nihayet ellerini dizlerinin üzerine koydu, bir an dinlendi ve, “İşte şimdi geliyor,” diyerek varyasyon bölümüne geçti, “<em>adagio molto, semplice e cantabile</em>”. </p>
			<p>Eserde o sakin masumiyeti içinde serüvenlere ve kader oyunlarına hiç de uygun değilmiş gibi görünen <em>arietta</em> teması, hemen plana girer; birinci yarının sonunda kısa, duygulu bir çığlığa benzer şekilde öne çıkan tek bir motife indirgenecek, on altı ölçüde anlatır kendini – sadece üç nota, bir sekizlik, bir onaltılık ve bir noktalı çeyrek. Örneğin, “mavi-gök “ ya da “acı-aşk” ya da “el-ve-da” ya da “bir zaman” ya da “ça-yır-lar” sözlerinden başka hiçbir şey daha iyi vurgulayamaz bunu. Hepsi bu. Bu yumuşacık ifadeyle, bu hüzünlü ve sakin biçimlemeyle, ritim, armoni ve kontrpuan örgüsüyle, üstadın bu motifi nasıl kutsadığını, nasıl lanetlediğini, hangi karanlıklara, hangi parlak ışıklara, içinde soğuğun ve sıcağın, huzurla gerginliğin birbirine karıştığı hangi kristal dünyalara, nasıl fırlattığı, nasıl yükselttiği, belki, çok yüce, harikulade, yadırgatıcı ve abartılı, olağanüstü, diyerek nitelendirilebilir ama asla tam olarak tanımlanamaz; çünkü böyle bir şeyin adı konamaz. Kretzschmar, tuşların üzerinde uçuşan parmaklarıyla bunları, bütün bu muazzam değişimleri bize çalıyor, bir yandan da yüksek sesle söylüyordu. “Dim dada!” diye bağırarak araya giriyor, “Zincirleme trillere dikkat!” diye haykırıyordu. “Şu süslemelere, şu kadanslara bakın! Gelenekselin nasıl da geride bırakıldığını duyuyor musunuz? Burada müziğin dili artık boş kalıplardan arınmakla kalmıyor. – Boş kalıpların görünürdeki öznel egemenlikleri kırılıyor, sanatmış gibi görünen şeyler kırılıyor – görüntüde sanat olan şeyler! – Sonuçta sanat, sanatmış gibi görüneni daima yok eder. Dim – dada! Lütfen dinleyin. Bakın burada ezgi nasıl da aralıksız bir şekilde akorların ağırlığı altında kalıyor. Durağan ve tekdüze bir hal alıyor. – İki kere <em>re</em>, üç kere <em>re</em> – peş peşe. Akorlar yapıyor bunu. Dim – dada! Lütfen dikkatinizi verin, bakın burada neler oluyor.”</p>
			<p> Onun bağırtısı ile bu çok karmaşık müziği bir arada dinlemek son derce zordu. Hepimiz büyük bir gayretle öne eğilmiş, ellerimizi dizlerimizin arasına sıkıştırmış, bir ellerine, bir ağzının içine bakıyorduk. Bölümün karakteristik özelliği pes notalarla tizler arasındaki açıklık, sağ elle sol el arasındaki uzaklıktı. Bir an geliyordu, en uzak açıklık noktasında zavallı motif, yalnız ve terk edilmiş, ağzı baş döndürücü bir şekilde açılmış bir uçurumun kenarında sendeler gibi oluyordu – Sallantıda bir yücelme süreci. Hemen peşinden kötü bir şeyin olabileceğine dair müthiş bir korkuyla birlikte bir büzülme, bir ufalma durumu geliyordu. Ama sona ermeden önce daha çok şeyler olacaktı. Biterken, bitme sürecindeyken, o yumuşaklığın, o iyiliğin içinden, hiç beklenmedik ve çok etkileyici bir şekilde müthiş bir infial, bir inat, bir hırs ve düş gücü kendini gösterecekti. Bu çok görmüş geçirmiş motif, veda ederken bizzat vedanın kendisine, bir seslenişe, bir el sallamaya dönüşüyordu; <em>re-sol-sol</em> küçücük bir değişikliğe uğruyor, melodik bir uzantı kazanıyor, başına gelen bir <em>do</em>’dan sonra, <em>re</em>’nin önüne bir <em>do</em> diyez geliyor, bu suretle artık “mavi-gök” ya da “ça-yır-lar” olmaktan çıkıyor, “sen - ey mavi - gök ” ya da “ye-şil ça-yır-lar”, “el-ve-da sa-na” olarak vurgulanıyordu; araya <em>do</em> diyezin girmesi, dünyanın en dokunaklı, en avutucu, en hüzünlü, en barıştırıcı edimi oluyordu. Bu sanki saçlara, yanaklara değen, sevgiyle dolu hüzünlü bir okşayış, gözlerde sessiz ve derin son bir bakıştı. Acı verici bir biçimde, büyük bir güçle insanlaştırılmaya çalışılan bir şeyi kutsuyor, onu bir veda olarak, ebedi bir veda olarak öylesine bir yumuşaklıkla dinleyicinin kalbine bırakıyordu ki, insanın gözleri doluyordu. Eser, “Acı-yı u-nut” biçiminde, “Tan-rı u-lu-dur”, “Her-şey bir düş-tü”, şeklinde sona eriyor, hızlı, sert üçlemelerle, başka herhangi bir parçaya da ait olabilecek bir final dönemecine doğru koşuyordu. </p>
			<p>Kretzschmar, bundan sonra küçük piyanodan kalkıp konuşma kürsüsüne geri dönmedi. Döner taburesinde yüzü bize dönük olarak, bizim gibi öne eğilmiş, elleri dizlerinin arasında oturup kalmıştı. “Beethoven’ın <em>Opus 111</em> için neden üçüncü bir bölüm yazmadı” konulu konferansını, birkaç kelimeyle tamamladı. Bu soruyu yanıtlayabilmek için parçayı dinlememiz gerektiğini söyledi. Üçüncü bir bölüme gerek var mı? Böyle bir vedadan sonra yeniden bir yükselişe, bu ayrılıştan sonra yeniden kavuşmaya gerek var mı? Mümkün değil! Olan olmuştu. Sonat, bu müthiş ikinci bölümle kendini sona erdirmişti, bir daha asla dönmemek üzere. Kaldı ki “sonat” derken, sadece bu <em>Do Minör Sonat</em>’ı kastetmiyordu; tüm olarak sonatın, tür olarak eskilerden kalan bir müzik biçimi olarak yazgısını tamamladığını, hedefine ulaştığını, bundan ileri bir yere varamayacağını, kendini ortadan kaldırdığını, bitirdiğini, veda ettiğini söyledi. <em>Do</em> diyezle melodik bağlamda rahatlayan <em>re-sol-sol</em> motifinin el sallayışı, bu anlamda parçanın kendisi gibi sonat türüne de bir vedaydı. </p>
			<p>Böyle diyerek Kretzschmar zayıf da olsa ısrarlı bir alkış eşliğinde çıkıp gitti; biz de bu yeni öğrendiklerimizin ağırlığıyla düşünceli bir şekilde oradan ayrıldık. Çok kişi bu durumlarda âdet olduğu üzere paltolarını şapkalarını alırken, binadan çıkarken akşamın etkisi altında dalgın dalgın ikinci bölümün temasını oluşturan motifi kendi doğallığı ve veda ettiği biçimiyle mırıldanıyordu. Konukların dağıldığı küçük şehrin uzak sokaklarında gecenin sessizliği içinde, “El-ve-da el-ve-da sa-na”, “Tan-rı u-lu-dur” vurguları uzun süre yankılar halinde çınlayıp durdu. </p>
			<p>Kekeme dostumuzdan Beethoven dinlediğimiz son sefer bu olmadı. Kısa bir süre sonra, yine ondan söz etti. Bu kez, “Beethoven ve Füg” başlığı altında... Bu temayı da gayet net hatırlıyorum. Duyurusu gözümün önündedir hâlâ. Şehrin diğer sakinlerinin neden “Kamu Yararına” salonunun önünde hayati tehlike arz eden bir izdiham yaratacak kadar etkilenmediklerini de gayet iyi anlıyorum. Bizim küçük grubumuz o akşam da büyük bir zevk almış ve kazançlı çıkmıştı. Bu kimselere benzemeyen “cesur adam”ın çekemeyenleriyle muhaliflerinin, Beethoven’ın füg yazamayacağını iddia ettiklerini öğrendik. “Bunu yapamaz bir kere,” diyorlardı. Bunu söylerken de, ne anlama geleceğini biliyorlardı; bu saygıdeğer müzik biçimi, o zamanlar pek muteber bir konumdaydı. Füg konusunda müzik divanından onay alarak yeterliliğini kanıtlamadıkça hiçbir kompozitör, eser ısmarlayan egemenler ve zamanın büyük adamları katında kabul görmezdi. Prens Esterhazy, bu ustalık sanatının önde gelen bir hayranıydı. Beethoven’ın kendisi için bestelediği <em>Do Majör Missa’</em>da kompozitörün füg denemelerinin başarısız girişimler olarak kalması, toplumsal açıdan nezaketsizlik, sanatsal açıdansa, bağışlanmaz bir hata olarak görüldü. <em>İsa Zeytinlik Dağı</em>’nda oratoryosunda ise tam yeri geldiği halde füg çalışması yetersiz kalmıştı. <em>Opus 59, 3 Numaralı Yaylı Çalgılar Dörtlüsü</em>’ndeki füg denemesi de, bu büyük adamın kötü bir kontrpuancı olduğuna ilişkin iddiaları çürütmeye yetmedi. – <em>Eroica Senfonisi</em>’nin “Matem Marşı” bölümü ve <em>La Majör Senfonisi’</em>nin <em>allegretto</em> bölümü, müzik dünyasının yetkililerinin iddialarını güçlendirmeye yaradı. Derken, <em>Re Majör Çello Sonat</em>’ının <em>allegro fugato</em> bölümü geldi! “Dinleyiciler çığlıklar atarak yumruk sallayarak büyük tepki vermiş,” diye anlattı Kretzschmar. Eserin tümü hakkında anlaşılmaz, dinlenemez demeye varacak sözlerle bağırıp çağırmışlar. Ama asıl önemlisi –modülasyonların aşırı abartılı olması sonucu– yirmi ölçü süresince, skandal boyutunda bir karmaşanın egemen olduğunu söylemişler; sonra da bu adamın, bu çetin üslupta yetersiz olduğuna ilişkin dosyalar sükûnet içinde rafa kaldırılmış. </p>
			<p>Burada aktardıklarıma bir ara vererek dikkatinizi bir noktaya çekmek isterim; konuşmacı öyle birtakım durumlardan, öyle sanat ilişkilerinden söz ediyordu ki, bunlar bizim görüş ufuklarımıza pek sığmıyor, ikide bir de takılıp tehlikeye düşen konuşmasıyla, bu alanın sınırlarında gezinen gölgeler şeklinde kalıyordu. Öyle ki onun sözünü kesmeyi denemiyorduk bile, piyanoyla yaptığı açıklayıcı gösterilerle dışında, konuşmasını, anlatılan masalları anlamadıkları halde dinleyen, düş güçleri karanlık bir biçimde harekete geçen, bu arada ince zekâlarıyla bunlardan kendine özgü, düşsel boyutta beslenen ve etkilenen çocuklar misali, izliyorduk. “Füg”, “kontrpuan”, “<em>Eroica</em>”, “fazla abartılı modülasyonlar sonucu oluşan karmaşa”, “çetin üslup”... Aslında bunların hepsi bizim için bir masal dünyasına ait gibiydi. Ama tıpkı çocukların anlamadıkları, aslında pek de tanışık olmadıkları şeyleri, en yakın, en kavranabilir, en kendilerine uygun olan şeylerden daha büyük bir zevkle dinledikleri gibi, biz de gözlerimizi aça aça öyle severek dinliyorduk. İnanır mısınız bilmem ama öğrenmenin en yoğun, en gururlandırıcı, en yüreklendirici türü, ileriye doğru kademe atlayanıdır. Bilinen alanların çok ötelerine sıçrayan türü... Bir pedagog olarak böyle konuşmamalıyım ama biliyorum ki gençlik de bunu daha çok tercih ediyor; ben, atlanan, arada kalan bölümlerin kendiliğinden dolduğu kanaatindeyim. </p>
			<p>Beethoven, dinlediklerimize göre füg yazamaz diye nam salmıştı. Ama bu karalama, gerçekle ne ölçüde örtüşüyordu. Besbelli, bestecinin bunu çürütmek için bazı çabaları olmuştu. Daha sonraki piyano müziklerine pek çok kez fügler yerleştirmişti; hatta üç seslilerinden... Hem <em>Hammerklavier Sonat’</em>ına, hem de <em>La Bemol Majör</em> olanına... Bir seferinde, “bazı esnekliklerle açık” diye bir açıklama yaparak tosladığı kurallara pekâlâ da hâkim olduğunu göstermek istemişti. Onları neden ihmal ettiğine gelince, mükemmelcilikten mi, yoksa baş edemediği için mi, tartışmalı bir konu olarak kalmış. Aynı şekilde bu eklemlemelerin katı anlamda füg tanımını hak edip etmediği de tartışılırmış. Ziyadesiyle sonat ağırlıklı anlatımı üzerinde fazla durulmuş, aynı zamanda fazla armonik, akorlara dayalı bir karaktere sahip gibi görünen bu esere, yaratıcısını, kontrpuana yeterince hâkim olmadığı iddiasından kurtaracak fazla bir şey ekleyip eklemediği de... Bunun ardından gelen, <em>Opus 124 Uvertür</em>’deki büyük füg olsun, <em>Missa Solemnis’</em>in<em> Gloria </em>ve<em> Credo</em> bölümündeki haşmetli füglerle olsun, büyük savaşçı meleklere karşı bu savaşta belini kıra kıra elbette yengisini kanıtlamış. </p>
			<p>Kretzschmar, bize savaşın kutsal ağırlığına, bu savaşa girmiş yaratıcıya dair ürkütücü bir hikâye anlatarak müthiş, silinmez izler bırakacak bir tablo çizmişti. 1819’ un yaz ortaları olmalı, Beethoven, Mödling’deki Hafner Evi’nde, <em>Missa</em> üzerinde çalışıyormuş. Her bir bölüm düşündüğünden daha uzun sürdüğü için tamamlanma tarihine, yani ertesi yılın Mart ayına Arşidük Rudolf’un Olmütz Başpiskoposu olacağı güne yetişmesinin mümkün olamayacağını düşünerek endişe ediyormuş. O sıralar, bir gün öğleden sonra meslektaşı olan dostu ziyaretine gelmişler, daha kapıdan girerken olup biten korkunç şeyleri öğrenmişler. Meğer o sabah üstadın iki hizmetçisi de erkenden kalkıp kaçmışlar. Çünkü önceki gece saat bire doğru, bütün evi uykusundan uyandıran müthiş bir sahne cereyan etmiş. Beyefendi akşam, gece yarısına kadar <em>Credo</em> üzerinde çalışmış, <em>Credo’</em>nun füg bölümü üzerinde; ocağın üstündeki yemeği filan düşünecek hali yokmuş... Hizmetçi kızlar, üstadı boş yere yemeğe bekledikten sonra nihayet doğaya yenilip uyuya kalmışlar. Üstat saat on iki ile bir arası yemek isteyip kızların uyumuş, yemeklerin de kavrulup kömüre dönmüş olduğunu görünce gecenin o saatinde müthiş bir öfkeye kapılmış sesinin ne denli yüksek çıktığını duymadan, “Bir saatçik olsun bekleyemediniz mi?” diye ha bire esip gürlemiş. Kalpleri kırılan kızlar, beş-altı saat kadar dayandıktan sonra, sabah karanlığında gaddar efendilerini kendi başına bırakıp gitmişler. Öğleye yiyecek yemeği yokmuş ve bir önceki günün öğle yemeğinden beri de bir şey yememişmiş. Odasında oturmuş <em>Credo </em>üzerinde çalışıyormuş. <em>Credo </em>ve fügü üzerinde... Hayranları, kapalı kapının ardından onun nasıl çalıştığına kulak misafiri olmuşlar. Sağır adam, şarkı söylüyor, uluyor, tepiniyormuş – o kadar ürkünç, o kadar etkileyiciymiş ki, dinleyenlerin kanı donuyormuş. Büyük bir korkuya kapılarak uzaklaşmaya çalıştıkları esnada kapı açılmış, Beethoven eşikte duruyormuş. Ne müthiş bir manzara! En korkuncundan. Perişan bir kılık içinde, yüzünün hatları korku verecek şekilde gerilmiş, sanki orada değilmiş gibi boş gözlerle, sorgular gibi dik dik onlara bakıyormuş. Gören de onu sanki kontrpuanın şeytansı hayaletleriyle bir ölüm kalım savaşından çıkmış sanırmış. Önce tutarsız bir şeyler söyleyerek ter ter tepinmiş, sonra ev işleriyle ilgili olarak herkesin onu aç bırakıp gittiğinden yakınıp sızlanmaya başlamış. Teskin etmeye çalışmışlar; biri giyinmesine yardım etmiş, diğeri yatıştırmak için yemek ısmarlamak üzere lokantaya koşturmuş... <em>Missa </em>ise ancak üç yıl sonra tamamlanabilmiş. </p>
			<p>Onu dinlememiştik; sadece hakkında anlatılanları biliyorduk. Ama tanımadığımız bir büyük adama dair bir şeyler öğrenmenin de eğitici olduğunu kim inkâr edebilir ki? Tabii bu, ondan nasıl söz edildiğine de bağlı. Wendell Kretzschmar’ın konferansından çıkıp eve giderken <em>Missa</em>’yı dinlemiş gibi bir hisse kapılmıştık. Bunda, sabaha kadar çalışmış, aç kalmış üstadın, kapının eşiğindeki duruşunun zihinlerimize yerleşmiş hayalinin de payı vardı. </p>
			<p>Daha sonra söz edeceği son beş eserinden biri olan, <em>Missa</em>’nın tamamlanmasından dört yıl sonra icra edilen altı bölümlük <em>Monstrum aller Quartet Musik</em> hakkında da bir şey bilmiyorduk. Nikolaus Leverkühn’ün evinde çalınması çok zordu. Yine de Kretzschmar’ın ondan söz edişini dinlemiştik, yürek çarpıntıları içinde. Bu eserin bugün gördüğü saygı ile zamanında çağdaşlarının, en sevenlerinin, ona severek inananlarının bile, besteciyi düşürdüğü kederli ya da belki öfkeli çaresizliğin verdiği azap arasındaki çelişki nedeniyle belli belirsiz duygulanmıştık. Kretzschmar’ın bu konferans vesileyle bu eserden söz etmesinin önde gelen sebebi, özel olarak finalindeki füg bölümü olmasa da, eserin yarattığı düş kırıklığıydı. Zamanının sağlıklı kulakları için dinlemesi tüyleri diken diken eden, bestecinin sağır kulaklarının sessizliğinde, sadece tahayyül ederek cüretle bestelediği müthiş bir parçaymış. Baştan aşağı karmakarışık, tümüyle birbirinden farklı biçimlemelerin, düzensiz birbirine geçişlerin, birbiriyle çarpışan enstrüman seslerinin şeytani uyumsuzluğuyla Babil Kulesi misali bu karmaşayı tamamladıklarında, icra edenlerin bile, ne kendilerinden emin olabildikleri ne de eserin tümünü kavrayabildikleri, vahşi bir arbedeymiş. Konuşmacımız, bestecinin duyusal engelliliğin, zihnî cüretini artırdığını, bunun, geleceğin güzellik duygusuna öncülük etmesini çarpıcı bir durum olarak diye tanımladı. Fakat bu gibi işlerin entrikalardan tümüyle uzak kalamayacağını ileri sürdü. Eğer yayımcının ısrarı üzerine bu final bölümü eserden çıkarılıp da, yerine serbest stilde yazılmış bir final konulmasaymış, bizler bugün bu parçada bulduğumuzu varsaydığımız parlak ve çok hoşumuza giden formu algılayamazmışız. “O, cesur davranmak istemişti,” diye açıkladı konuşmacı. Bu eserle fügün, bir tür nefret ve zorbalıkla hırpalandığının hissedildiğini, bazılarına göre, büyük adamın bu sanat biçimiyle zor ve sorunlu ilişkisinin, daha büyük biriyle, Johann Sebastian Bach’la olan ilişkisini ya da ilişkisizliğini yansıttığını ileri sürdü. Bach o dönemlerde belleklerinden tümüyle silinmişmiş, Viyana’da özellikle, Protestan müziği hakkında bir şey işitmek istenmiyormuş. Beethoven’ın indinde Händel, kralların kralıymış. Cherubini’ye karşı büyük sempatisi varmış, sağır olmadan önce <em>Medea</em> uvertürünü dinlemeye doyamazmış. Bach’a ait elinde pek az şey varmış. Birkaç motet, <em>Das wohltemperierte Klavier, </em>bir <em>toccata</em> ve tek ciltte toplanmış birkaç eser daha. Bu cildin içinde, yabancı bir elyazısıyla yazılmış bir pusula varmış. Üzerinde, “Müzikten anlayan birinin müzik bilgisini ölçmek için onun Bach’ın eserlerini nasıl değerlendirdiğini öğrenmekten daha iyi bir yol yoktur,” diye yazıyormuş. Kitabın sahibi, tekstin her iki yanına en kalın nota kalemiyle koskocaman birer soru işareti çizmiş. </p>
			<p>Bütün bunlar, çok ilginçti ama aynı zamanda biraz çelişkiliydi. Çünkü eğer Bach o zamanlar daha iyi tanınsaydı, Beethoven’ın sanatının, çağdaşları tarafından anlaşılmasının yolu daha açık olacaktı. Ancak, meselenin aslı şöyleydi. Füg, ruhu itibarıyla, müziğin ayin müziği olduğu zamanlara aitti ve Beethoven o zamanlara uzak duruyordu; o, bu sanatın kült olmaktan çıkıp kültür olarak özgürleştiği, müziğin daha dünyevi dönemlerinin ustasıydı. Ancak bu, muhtemelen sadece geçici ve asla nihai olmayan bir özgürleşme süreciydi. XIX. yüzyılın konser salonları için yazılan missalar, Bruckner’in senfonileri, Brahms’ın dinî müzikleri, özellikle Wagner’in <em>Parsifal</em>’i, kültle olan eski bağların hemen hiç gevşememiş olduğunu açıkça ortaya koyuyordu. Beethoven’la ilgili olarak, o da, <em>Missa Solemnis</em>’in Berlinli bir koro tarafından yorumlanmasını istemiş, koronun şefine, eserin, baştan sona pekâlâ da,<em> a capella</em> söylenebileceğini yazmış. İçindeki bir bölümün, <em>Kyrie</em> bölümünün zaten enstrüman eşliği gerektirmeyecek şekilde yazılmış olduğunu, kendi açısından bu stilin tek gerçek Kilise stili olduğunu kabul etmek gerektiğini eklemiş. Bu arada Palestrina stili ya da Luther’in müzikal açıdan ideal bulduğu Frankoflamanlara özgü kontrpuan çoksesli vokal stilini mi düşünmüştü; Josquin des Prés’yi mi, yoksa Venedik Okulu’nun kurucusu Adrian Willaert’ı mı, belli değil. Her halükârda onun bu sözlerinden özgürleşmiş müziğin külte bağlantılı olan kökenlerine dönmek için duyduğu, silinmez sıla özlemi okunuyordu. Bu çok dinamik ve duygulu adamın, füg sanatı için verdiği muazzam mücadele, zamanın müzik dünyasına sayıca egemen olan, tutkuların ötesinde, diz çöküp çok boyutlu evreni yaratan Tanrı’ya övgüde bulunan, sıkı ve çok soyut, sanat dolu ve serinkanlı kompozisyon formu uğrunaydı </p>
			<p>Kretzschmar’ın “Beethoven ve Füg” konusunda söyledikleri bunlardı. Eve dönerken üzerinde konuşmak için, bize önemli bir konu vermişti – bir bölümü hızla uçup giden, bir bölümü fena halde aklımıza takılan, ruhlarımıza nüfuz eden bu konuşma, bize aynı zamanda, yeni, yabancı ve yüce şeylere dair suskunluk içinde birlikte düşünmek için de konu oluşturmuştu. Biz, diye konuşuyorum ama kastettiğim sadece Adrian’la ikimiziz. Benim neyi dinlediğim, ne kadarını anladığım tümüyle önemsiz. Wendell Kretzschmar’ın konferanslarından bu kadar derinlemesine söz etmememin esas nedeni, bütün bunların arkadaşımı duygulandırmış ve etkilemiş olduğunu bilmenin, bunu fark etmenin, okur açısından önemli olmasıdır. </p>
			<p>Böyle şeyler anlatmakta inat etmesine, hatta belki zorlayıcı olmasına rağmen Kretzschmar, zeki bir adamdı. Sözlerinin, Adrian Leverkühn gibi çok yetenekli bir delikanlının üzerindeki merak uyandırıcı ve düşündürücü etkisinden de bu anlaşılabilir. Eve dönerken ve ertesi gün okul bahçesinde, onu etkileyen şeyin esas olarak Kretzschmar’ın kült ve kültür dönemleri arasında yaptığı ayırım ve sanatın sekülerleşmesinin, yani ibadetten ayrılmasının, sadece yüzeysel ve geçici bir durum olduğuna ilişkin sözleri olduğu anlaşıldı. Lise öğrencisi, konuşmacının dile getirmediği ama ipuçlarını verdiği, sanatın, ayin niteliğindeki her şeyden uzaklaşması, törensel havalarla kati bir surette ilgisinin kalmamasından, Beethoven’ın kapı eşiğindeki korkutucu görüntüsünde somutlaşan tutkulu heyecanların baskısından tümüyle kurtulması, bu ruh halinin kalıcı bir kadere dönüşmemesi, müziğin özgürleşerek her şeyden bağımsız tamamen kişisel ve kültür açısından sadece kendi amaçlarına hizmet etmesi düşüncesinden etkilenmiş görünüyordu. Genç adama bakın siz! Sanat alanında henüz uygulamalı ve gerçek anlamda bir deneyimi olmadığı halde, sanatın, ileride bugünkü rolünden farklı olarak yeniden, belki eskiden olduğu gibi Kilise’ye değil ama soylu bir kuruma hizmet edecek daha mütevazı, daha mutlu bir konuma gelmesi üzerine çokbilmiş lakırdılarla fikir yürütüyordu. Bunun ne olması gerektiği konusunda bir şey söyleyemiyordu. Ama Kretzschmar’ın konuşmalarından, kültür kavramının tarihsel gelişim içinde geçici bir olgu olduğu, ileride yeni bazı şeylere dönüşebileceği, ille de geleceği kapsaması gerekmediği yollu çıkarsamalarda bulunuyordu. </p>
			<p> “Ama kültürün karşıtı barbarlıktır,” diyerek karşı çıktım ona. </p>
			<p>“İzninle,” diye cevap verdi. “Elimizdeki verili düşünce sistemine göre barbarlık, kültürün karşıtı olabilir; ama bu düşünce sisteminin dışında, kültürün karşıtı, başka bir şey de olabilir ya da hiç karşıtı olmayabilir.” </p>
			<p>Luca Cimabue’ya öykünerek, “Santa Maria!” diyerek istavroz çıkardım. Kısa bir kahkaha attı.</p>
			<p> Bir başka sefer, “Bir kültür çağı olarak, çağımızda kültürden biraz fazla söz ediliyor gibi geliyor bana,” diye bir ifade kullandı. “Sence de öyle değil mi? Kültür sahibi olunan diğer çağlarda bu kelimeyi kullanıyorlar mıydı, ağızlarına alıyorlar mıydı, bilmek isterdim. Bu adı verdiğimiz kavramın en önemli ölçütü, naiflik, ayırdında olmamak, kendiliğindenmiş gibi görünmek olmalı. Bizim eksiğimiz işte bu naiflik; onun eksikliği, denebilir ki bizi kültürle, hem de seçkin kültürle hem de tümüyle bağdaşabilecek, çok renkli bir barbarlıktan uzaklaştırıyor. Demek istediğim şu ki, bulunduğumuz aşama, uygarlık aşaması, kuşkusuz, övgüye değer bir durum. Ancak yeniden kültür sahibi olabilmemiz için, çok daha barbar olmamız gerektiği de şüphe götürmez. Teknoloji ile konfordan söz açarak kültürden <em>bahsetmiş</em> oluyoruz. Ama ona sahip değiliz. Homofonik melodik müziği, eskinin, kontrpuan kullanılmış çoksesli müziğin aksine, müzikal bir uygarlaşma aşaması olarak kabul etmeme engel olabilir misin?”</p>
			<p>Bana takıldığı, beni kızdırdığı bu tür konuşmalar içinde pek çok şey sadece tekrarlardan ibaretti. Ancak, kavradığı konuları kendine mal edip tekrarlarken, sadece onlara çocukça bağlı kalmaktan kaynaklanmasa da, biraz gülünç bir tarzı vardı. Kretzschmar’ın, üzerinde hararetle fikir yürüttüğü, ya da tartışmalarımız içinde birlikte fikir yürüttüğümüz, kuşkusuz daha büyük bir ilgiyi hak eden konuşmalarından biri de, “Müzik ve Göz” başlığını taşıyordu. Başlığından da anlaşılacağı gibi, konuşmacı, sanatının görme duyusuna da hitap eden yanından söz etmişti. Müziğin, notaya alınmak suretiyle yazıldığını, ses hareketlerini yaklaşık olarak ifade eden çizgi ve noktalarla aktaran bu kayıtlar üzerinde eski <em>neuma</em>’lardan<a class="si-noteref epub-type_noteref" href="#f22" id="backref_22">22</a> bu yana, her zaman, gitgide artan bir özenle çalışıldığını anlattı. Bu sefer örneklemeleri son derece eğlenceliydi. Bizi de bir anlamda sanatçının çırağı, ressamın fırça temizleyicisi gibi bir yere koyup müzikle aramızda bir sırdaşlık hissi yarattığı için biraz da ruhumuzu okşayan bir nitelik kazandı. Müzisyen jargonunda bazı terimlerin sanıldığı gibi hep akustikten kaynaklanmadığını, görünüşlerinden, nota biçimlerinden kaynaklandığını anlattı. Örneğin, boyunları çifter kirişlerle bağlı yarım notaların gözlüğe benzemesinden dolayı, kırık davul baslarına <em>occhiali</em>, yani “gözlüklü bas” dendiğini ya da eşit intervallerin merdiven basamağı misali birbirini izlediği basit ezgi bölümlerine kestirmeden “kunduracı yaması” adı verildiğini tahtaya çizerek gösterdi. Notaya alınmış müziğin göze nasıl göründüğünü söz ediyordu ve anlayan birisi için bu resimlerin kompozisyonun ruhu ve değeri hakkında kesin bir fikir edinebileceğini ifade etti. Kendi başına da böyle bir şey gelmiş; ziyaretine gelen bir arkadaşı, çalışma masasının üzerindeki acemice bir çalışmayı daha kapıdan içeriye girerken görüp, “Tanrı aşkına, bu ne biçim bir süprüntü böyle!” diye haykırmış. – Öte yandan Mozart’ın bir partisyonunun görsel olarak resminin, anlayan bir göze nasıl büyüleyici bir zevk verebileceğini anlattı. Bunların netliği, düzeni, enstrüman gruplarının o güzel dağılımı, melodik çizginin zekice dönüşümlerle dolu yönetimi... “Sesleri hiç duymamış olan sağır biri bile bu güzel görüntülerden zevk alır!” diye haykırdı. “<em>To hear with eyes belongs to love’s fine wit</em>,”<a class="si-noteref epub-type_noteref" href="#f23" id="backref_23">23</a> diyerek Shakespeare sonelerinin birinden bir alıntı yaptı ve bestecilerin her zaman, bölümlerin notalarının arasına kulağa hitap etmekten çok okumayı bilen gözler için bir şeyler gizlediklerini ileri sürdü. Polifonik stili benimsemiş Frankoflaman ustalar, vokal ağırlıklı sayısız eserlerinde partileri kontrpuan bakımından öyle şekillendirmişler ki, tersten okunan her ses, diğerinin aynısı oluyormuş. Bunun duyma duyusuyla pek ilgisi olmadığını, işin erbabının gözlerine hitap eden bu espriyi pek az kişinin salt duymakla fark edebileceğine dair bahse girebilirdi. Orlando di Lasso, <em>Kana’nın Düğünü</em>’nde, gözleriyle duymaktan daha iyi hesaplanacağını düşünerek altı su testisi için altı ses kullanmış. Joachim von Burck da<em> Yuhanna’nın Çilesi</em>’nde İsa’ya tokat atan uşaklardan birincisine (<em>der Diener einer</em>) tek, onu izleyen “onunla birlikte diğer ikisi”<em> (Mit ihm zween andere) </em>dizesinde<em> zween </em>kelimesine iki nota düşüyormuş. </p>
			<p>Müzikte ara sıra karşılaşılan, böyle kulaktan çok göze hitap eden, pisagorik, kulaktan çok göz için düşünülmüş, kulakla algılanmayan, kulağı bir biçimde aldatan birkaç latife örneği daha verdi. Son tahlilde bunların bu sanat türünün içinde bulunan, bir tür gizli softalık eğilimine varacak bir anlamsızlık, bir ters anlamlılık olduğu sonucunu çıkardı. Aslında biçim ile içeriğin hiçbir sanatta olmadığı kadar iç içe geçmesi, bir bakıma bir bütün olması müziğin, bütün sanatların en zekicesi olduğunu gösteriyordu. Müzik “kulağa seslenir” denir; ama bu ancak bazı koşullara bağlı olarak işitme duyusunun diğer organları temsil ederek zekânın aracısı ve algılama organı olması koşuluyla doğru sayılabilirdi. İşitilecek nitelikte olmayı hiçbir şekilde ciddiye almadan, hatta bunu reddederek de müzik yapılabilirdi; J.B. Bach’ın<a class="si-noteref epub-type_noteref" href="#f24" id="backref_24">24</a> Büyük Frederik’in tematik fikri üzerine çalıştığı <em>Altı Ses İçin Kanon</em>’u bunun örneğiydi. Ne insan sesiyle ne de herhangi bir çalgıyla, hiçbir duyuyla algılanamayan ama yine de, iyi kötü müzik, tamamen soyut bir müzik olmuştu bu. “Belki de,” dedi Kretzschmar, “müziğin içten içe en derinden istediği şey, ne dinlenmek ne görülmek ne de hissedilmektir; bilakis, eğer mümkün olsaydı, duyuların ötesinde, hatta yüreğin ötesinde, sadece zihinsel olarak algılanıp takdir edilebilmektir. Yalnızca duyular dünyasına bağlı kalırsa, yaptığı işten hoşlanmaksızın, şehvetin yumuşak kollarını bir delinin boynuna dolayıp en güçlü, en büyüleyici biçimde onun duyularını uyandırma peşindeki Kundry<a class="si-noteref epub-type_noteref" href="#f25" id="backref_25">25</a> durumuna düşer.” Müziğin duyusal olarak en görkemli ve anlamlı biçimde gerçekleştirildiği ortam orkestra müziğiydi. Zira onunla kulaktan başlayarak bütün duyuları uyarabiliyor, tınıların zevk ülkesindeki renkleri ve kokularını insanı mest edecek şekilde içinde eritebiliyordu. Burada büyücü kadın kılığına girmiş bir tövbekâr olabiliyordu. Ama bir çalgı vardı ki, yani müziğin gerçekleştirilebildiği bir alet; onunla müzik kulağa seslense bile, yarı duyusal, neredeyse soyut biçimde; bu nedenle de, müziğin entelektüel doğasına uygun, kendine özgü bir şekilde işitilebiliyordu. Bu da piyanoydu. O gece son olarak bunun üzerinde durdu, hem de oldukça ilginç bir biçimde. “Berlioz gibi istikrarlı bir enstrüman müzisyeninin bir enstrüman hakkında kötü konuşması beklenemez,” dedi. Ona göre, piyanoda bir ses, ne sürdürülebilirdi ne de tam olarak sönüp kaybolması mümkün olabilirdi. Bu durum, orkestra yorumlarında acı bir şekilde eksikliğini hissettirirdi. Piyano soyutlama anlamında her şeyi eşitliyordu. Orkestra için yaratılmış eserin esası buna dayandığı için piyanoda çalındıklarında, çoğunlukla diğer çalgıların müziğinden geriye pek bir şey kalmıyordu. Daha önce kendi gerçeklikleri içinde algıladığımız şeylerden geriye sadece anıları kalıyordu. Bu soyutlamanın yine de soylu bir yanı vardı. Bu da müziğin kendi ruhunun soyluluğu demek oluyordu; piyano dinleyen, sadece piyano için yazılmış müziğe kulak veren bir kimse, duyularının aracılığına gerek kalmadan ya da onların pek az katkısıyla salt zihin gücüyle müziği aynı anda hem dinleyebilir hem de görebilirdi. Kretzschmar’ın söylediğine göre bir orkestra kahramanı olan ve kitleleri etkilemeyi bilen, müziğin teatral yanına vâkıf bir kişi olarak Richard Wagner, yaşlılığında, <em>Hammerklaviersonat</em>’ı yeniden dinlediğinde, heyecandan kendinden geçmiş, “var olmanın hakiki zenginliği” ile (bu onun tanımıymış) galeyana gelmiş ve Saksonya dilinde haykırmış: “Böyle bir şey piyano için sadece tasavvur edilebilir. Kitleler önünde çalmak, anlamsız!” Böyle sıradışı bir çalgı sihirbazından piyano ve piyano müziği için ne büyük bir övgü! Böyle bir övgü, onun mizacının dramatik yönünü oluşturan, disiplinli olmak ile hayata düşkünlük arasındaki çelişki açısından çok tipik sayılır. – Evet, bugünlük, bu enstrüman hakkında bu kadarı yeterli; ötesi uzmanlık işi olduğundan, kimseyi ilgilendirmez. Kimileri solist gözüyle bakıp virtüözlüğünü kanıtlayabileceği bir araç olarak değerlendirebilir ama bu noktada fazla katı davranırsa, piyanoyu istismar etmiş olur. Piyanoya doğru gözle bakmak gerek. Piyano kendi ruhuyla müziğin doğrudan ve en yakın temsilcisidir onun için öğrenilmelidir. Ama piyano dersi tümüyle, ne öncesi ne sonrasıyla, özel bir beceri kazanmak mahiyetinde olmamalıdır. Burada öğrenilecek olan şey...</p>
			<p>Bu noktada küçük grubumuzdan bir ses yükseldi. “Müzik!” Zira konuşmacı, bu son sözcüğü, telaffuz etmek için epeyce çabalayıp durduğu halde bir türlü çıkaramamış, “m” harfinde takılıp kalmıştı. </p>
			<p>“Elbette!” dedi rahatlayarak, bir yudum su içti ve çıkıp gitti.</p>
			<p>Onu bir kez daha sahneye çıkaracağım için beni bağışlayın. Wendell Kretzschmar’ın verdiği bir dördüncü bir konferans var ki, kendimi bir yana bıraksam da, Adrian üzerinde daha öncekilerin hiçbirinin bu denli derin bir etki bırakmamış olması nedeniyle atlayamayacağım. </p>
			<p>Başlığını tam olarak hatırlamıyorum. “Müziğin Temel Kavramları” ya da “Müzik ve Temelleri” ya da “Müzikal Temeller” ya da başka bir şey olabilir. Her halükârda konu, “temel” kavramıydı. Bütün sanatlar gibi, müziğin de, yüzyıllar içinde çok karmaşık, zengin ve incelikli tarihsel gelişiminde en ilkel halinin, başlangıcının, doğuşunun önemli bir rolü vardı; müzik hiçbir zaman, ilk başlangıç aşamasına inançla saygılı kalmaktan, bunu hep ciddiyet içinde hatırlamaktan vazgeçmemiş, kısacası temel unsurlarını hep kutsamıştı. “Bununla mecaz anlamında kendi kozmik öğelerini kutsamış oluyor,” dedi Kretzschmar; zira o unsurlar, dünyanın ilk ve en eski yapı taşlarıyla bir paralellik içindedir. Bu, paralellikten yakın geçmişte yararlanan kişi, filozofça düşünen bir müzik adamı olmuştu – söz ettiği kişi yine Wagner’di – <em>Nibelungen’in Yüzüğü</em> adlı kozmogonik yaratılış efsanesinde müziğin temel unsurlarını dünyanınkilerle örtüştürmüştü. Ona göre, her şeyin başlangıcının kendi müziği vardı. Başlangıcın müziği, müziğin de başlangıcıydı. <em>Mi </em>bemol majör üçlü akoru, Rhein Nehri’nin derinlikleri, yedi basit akor, Tanrıların kalelerini inşa ettikleri eski devasa kayalardı. Fevkalade seçkin bir üslup içinde müziği nesnelerle ilişkilendirmiş, nesnelerin kendini müzikle ifade etmesini sağlamış, dünyanın efsanesini müziğin efsanesiyle bir arada vermişti; gerçek müzisyen Beethoven ve Bach’ın sanatlarında dile getirdikleri bazı temel esinlenmelerle karşılaştırıldığında, örneğin Bach’ın <em>Çello Süiti</em>’nin prelüdüne göre biraz fazla akılcı da olsa, çok muhteşem, ağır anlamlı, ince düşünülmüş bir eşleştirme yaratmıştı sonuçta. O da basit üçlü akorlar üzerinde kurulmuş <em>mi</em> bemol majör bir parça olarak en yakın benzer dizilerde, gamlarda dolaşır ve çellonun sesi daha baştan, en basit, en temel, en sade gerçekliğin masumiyetini sorunsuzca, ifade eder, diyebiliriz. Bu doğal arılığı, bu ilk ve tek kerelik vakıayı algılayabilmek için (konuşmacı burada sözlerinin inanılırlığını sağlamak üzere piyanodan yararlanıyordu) kişinin kalbinin “tertemiz olmuş”<a class="si-noteref epub-type_noteref" href="#f26" id="backref_26">26</a> sözüyle Tanrı’nın huzuruna kabul edilmek için şart koşulduğu gibi tertemiz, tümüyle boş ve hazır olması gerekiyordu – Orgda ya da piyanoda üçlü akorları, basit bir şekilde art arda dizerek eğlenmeyi seven Anton Bruckner’i hatırlattı. “Basit üçlü akorların böyle dizilmesinden daha içtenlikli, daha muhteşem bir şey olabilir mi?” diye haykırmış. “Bu ruhun yıkanıp arınması gibi bir şey değil mi?” Kretzschmar’a göre bu söz de, müziğin kendi temellerine geri dönmek arzusu, kendi başlangıcına, doğuş aşamasına hayranlık duymasının konusunda, üzerinde durulması gereken bir kanıttı. </p>
			<p>Sözlerine devam etti. Müziğin kültür öncesi hallerine, şarkı söylemenin birkaç ton üzerine kurulu bir uluma olduğu dönemlere girdi. Normları olmayan seslerin kaosundan nota sistemlerinin doğuşunu, Hıristiyanlığın ilk bin yılında Doğu müziğinde tümüyle teksesliliğin egemenliğini sürdürdüğünü, armoniyle eğitilmiş, işittiği her sese ister istemez bir armoni bağlamaya alışmış kulaklarımızın, tasavvur bile edemeyeceği bu tek anlamlılık, tekseslilik döneminde, armoniye ne ihtiyaç duyulduğunu ne de bunu yapmaya muktedir olunduğunu anlattı. Ayrıca, o eski zamanlarda yapılan müzik, periyodik vuruşlara bağlı olarak biçimlenen ritimden de tümüyle uzakmış; eski nota yazıları, bu tür bağlayıcı unsurların kesin olarak umursanmadığını gösteriyormuş. Müzik yapmak daha çok serbestçe icra edilen, bir doğaçlama niteliğini taşır görünüyormuş. Eğer müziğe dikkatli bir gözle bakarsak, şimdilerde eriştiği gelişim aşamasında, o zamanki durumuna geri dönmek konusundaki gizli arzusunu fark edebilirmişiz. “Evet,” diye bağırdı konuşmacı. Her an yeniden başlamaya, sürüp gelen kültür tarihine dair yüzyıllar boyunca edindiği bilgilerin tümünden arınıp kendini yeniden keşfetmeye, kendini hiç yoktan yeniden yaratmaya muktedir olmak bu tuhaf sanatın doğasında var. Geçmişindeki başlangıç aşamasında olduğu gibi yine o ilkel evrelerinden geçip kestirmeden, gelişmişliğinin doruk noktalarının da ötesinde, dünyanın onu duyamayacağı bir yerde, tek başına, eşsiz güzelliklerin harikulade yüceliklerine erişebilir. Derken, bize aktardığı bu görüşler çerçevesinde biraz uçuk ve düşündürücü bir hikâye anlattı. </p>
			<p>XVIII. yüzyılın ortalarında, vatanı Pennsylvania da kendi ritüellerine göre yeniden takdis olan sekter dindarlardan oluşan bir Alman cemaati ortaya çıkmış. Önderleri, dinen en saygın üyeleri, bekâr yaşarmış ve bu nedenle “Yalnız Biraderler ve Hemşireler” adıyla onurlandırılmışlar. Çoğunluğu, ibret olacak saflıkta, Tanrı’ya adanmış, çalışkan, katı kurallara bağlı, perhiz, feragat ve ceza üzerine kurulu bir hayatla evliymiş. İki yeri mesken tutmuşlar. Biri Lancaster County’de Ephrata diye bir yeri, diğeri, Franklin County’de Snowhill denilen bölgeyi. Hepsi çobanları, ruhani pederleri, mezhebin kurucusu olan Beissel adlı büyük başkanlarına saygı beslermiş. Ruhani bir önder, insanlara hükmedecek biri için gerekli olan, Tanrı’ya karşı içtenlikli teslimiyet gibi, nitelikleri doğuştan taşıyor, bunları tutkulu bir dindarlıkla sıkı sıkıya bağlı bir enerjiyle birleştiriyormuş. </p>
			<p>Johann Conrad Beissel, Pfalz’da Eberbach’lı, çok yoksul bir ana babadan doğmuş, erkenden yetim kalmış. Fırıncılık zanaatını öğrenmiş, gezici zanaat çırağı olarak Pietistlerin<a class="si-noteref epub-type_noteref" href="#f27" id="backref_27">27</a> ve Baptist Biraderlerin müritleriyle ilişkiler kurmuş; bu onu, içinde uyuklayan serbest bir Tanrı inancına, farklı bir gerçekliğe hizmet etme arzusunu uyandırmış. Katolik kilisesine göre sapkınlık sayılabilecek tehlikeli bir âlemin sınırlarına doğru yaklaştığını hisseden otuz yaşındaki adam, eski dünyanın hoşgörüsüzlüğünden kurtulmaya karar verip Amerika’ya göçmüş. Orada Germantown, Conestoga gibi değişik yerlerde bir süre dokumacılık işlerinde çalışmış. Daha sonra dinî duygularının yeniden uyanmasıyla içinden gelen çağrıya uymuş, vahşi bir bölgede, münzevi olarak tamamen yalnız, yoksul ve Tanrı’ya dönük bir hayat sürmeye başlamış. Ama nasıl olmuşsa olmuş, insanlardan kaçan bu kaçak, insanlara yönelik bir görev üstlenmiş. İnzivası içinde, kendini hayranlarından oluşan bir takipçiler ve taklitçiler sürüsüyle kuşatılmış bulmuş. Dünyadan kurtulayım derken, farkına bile varmadan göz açıp kapayıncaya kadar, kendini “Yedinci Günün Baptistleri” adlı başlı başına bir tarikata dönüşecek olan bir cemaatin başında bulmuş; sahip olduğu bilgilerle asla lider olmak gibi bir çabası yokken, arzusu ve amacı hilafına, kendini kayıtsız koşulsuz bu göreve adamış. </p>
			<p>Beissel hiçbir zaman kayda değer bir eğitim almamış ama bu uyanık adam, kendi kendini eğitmeyi başarmış. Ruhu mistik duygulara ve fikirlere açık olduğu için liderlik görevini esas olarak yazar ve şair olarak sürdürmüş, kendisine bağlı kişilerin ruhlarını beslemiş. Kaleminden dökülen didaktik nesirler ve dinî ilahiler bir nehir olup biraderlerle hemşirelerin sessiz saatlerinde Tanrı’ya dualarını biçimlendiriyormuş. Üslubu, abartılı, şifrelerle, eğretilemelerle, karanlık göndermelerle, bazı yerleri bir tür erotik simgelerle doluymuş. Şabat üzerine <em>Mystyrion Anomalias</em> adlı risalesi ile 99 adet özlü sözden oluşan “Mistik ve Çok Gizli Özlü Sözler” adlı bir derlemesi, işin başlangıcını oluşturmuş. Bunun hemen ardından bazı koral Avrupa ezgiler gibi söylenen, “İlahî Aşk ve Övgü Nameleri”, “Yakup’un Kavga ve Şövalyelik Meydanı”, “Zionsberg’in Dumanlı Tepesi” diye yayımlanan bir takım ilahiler gelmiş. Bu nispeten küçük derlemeler birkaç yıl sonra çoğalmış, düzeltilmiş, “Hıristiyan Kilisesinin Yalnız ve Terk Edilmiş Küçük Güvercininin Şarkısı” gibi sevimli ve hüzünlü bir başlık altında toplanmıştı. Defalarca basılmış, tarikata yeni mensuplar, evli, bekâr erkekler ve daha çok da, kadınlar katıldıkça, genişlemiş, eserin aslı da adı da değiştirilerek birdenbire “Cennet’in Mucizeler Oyunu” denmişti. Aralarında dize sayısı oldukça kabarık olanları da bulunan yedi yüz yetmişten fazla ilahi içeriyordu. </p>
			<p>Şarkılar, söylensin diye yazılmıştı ama notaları eksikti. Eski ezgilere yeni metinler oluşturulmuş ve cemaat tarafından yıllarca böyle kullanılmıştı. Derken Johann Conrad Beissel’e yeni bir vahiy ve musibet musallat olmuş, şair ve peygamber ruhu onu bu kez de besteciliğe sürüklemiş. </p>
			<p>Kısa bir süreden beri Herr Ludwig adında bir genç, müzik asistanı olarak Ephrata’da müzik eğitimi veriyormuş; Beissel de, onun müzik derslerine dinleyici olarak katılmaktan hoşlanıyormuş. Müziğin, ruhsal dünyasının gelişmesine ve zenginleşmesine, genç Herr Ludwig’in tasavvur bile edemeyeceği kadar çok imkân sunduğunu keşfetmiş olmalı ki, bu tuhaf adam hızla kararını vermiş, ellilerinin sonuna doğru, pek genç sayılmayacak yaşta olmasına karşın, kolları sıvamış, kendine özgü, kendi özel amaçları için yararlanabileceği bir müzik kuramı üzerinde çalışmaya başlamış. Şarkı öğretmenini karıştırmayıp işi sıkıca kendi eline almış – öylesine başarılı olmuş ki müziği, kısa sürede yerleşme yerindeki dinsel yaşamın en önemli öğesi haline getirmiş.</p>
			<p>Avrupa’dan gelen koral ezgiler ona kendi koyunlarını gütmek için çok zorlama, çok karmaşık ve yapay geliyormuş; yeni ve daha iyi bir şeyler yapmak ve ortaya öyle bir müzik koymak istiyormuş ki, onların ruhlarının sadeliğine daha iyi hitap etsin, onları, icra ettiklerinde, kendi yalın olgunluklarına eriştirsin. Cesurca bir acele içinde akılcı ve yararlı bir ezgi öğretisinde karar kılmış. Ses dizisi içinde “efendiler” ve “uşaklar” olmasını buyurmuş. Üçlü akorun, mevcut bütün gamların merkezi olmasına karar vermiş. Bu akora ait sesleri “efendiler”, dizinin diğer seslerini ise uşaklar olarak belirlemiş; metnin vurgulanması gereken heceleri efendiler, vurgulanmayanlar ise uşaklar olarak gösterilecekmiş. </p>
			<p>Armoniyle ilgili olarak da kestirme bir yola başvurmuş. Olabilecek bütün gamlar için akor tabloları hazırlamış; bunlardan yararlanarak artık herkes kendi ezgisini kolayca dört ya da beş sesli olarak yazabilecekmiş. Böylece cemaat arasında gerçek bir beste tutkusu ortaya çıkmış. Gösterilen bu kolaylıkla kısa süre içinde, kadın olsun erkek olsun, Yedinci Gün Baptistleri arasında üstatlarını örnek alarak beste yapmayan kimse kalmamış. </p>
			<p>Kuramın bir bölümünü ritim oluşturuyormuş. Bunu da halletmek üstada kalmış. Bunu da büyük bir başarıyla gerçekleştirmiş. Beste yaparken kelimelerin vurgularını izliyor, basit bir şekilde, vurgulu heceleri uzun notalarla, vurgusuz olanları ise kısalarla gösteriyormuş. Nota değerleri arasında sabit bir ilişki kurmayı aklına getirmemiş, bu da ölçülendirmelerine önemli bir esneklik sağlamış. Zamanında müziğin tümünde vuruşların aynı zaman aralıklarıyla tekrarlandığını, öyle yazıldığını ya bilmiyor ya da bunu kendisine sorun etmiyormuş. Bu bilgisizlik ya da umursamazlık, her şeyden çok işine yarıyormuş; zira özellikle düzyazı üzerine yaptığı bestelerde ritmin bu değişkenliği müthiş etkileyici sonuçlar veriyormuş. </p>
			<p>Bu adam, müzik tarlasının toprağını işlerken de, diğer bütün amaçlarının peşinde gösterdiği gibi sebat gösteriyormuş. Kuramla ilgili bütün fikirlerini bir araya toplamış ve “Küçük Güvercin” kitabına önsöz olarak eklemiş. Aralıksız bir çalışmayla “Dumanlı Tepe” içindeki bütün manzumeleri, bazılarını ikişer-üçer kez, notaya dökmüş, kendisinin bir zamanlar yazmış olduğu ilahilerin tümünü, öğrencilerine ait olanlardan da bir bölümünü bestelemiş. Bununla da yetinmemiş, tekstleri doğrudan doğruya İncil’de alınma bir dizi kapsamlı koro eseri yazmış. Sanki kutsal edebiyatın tümünü kendi reçetesine uygun olarak müzikleyecek gibiymiş. Aslında böyle bir fikri göze alabilecek gibi bir adammış; bunu yapamayışının nedeni, zamanının büyük bölümünü yarattıklarının yorumlanmasına, konferanslara ve şarkı öğretimine ayırmasıymış. Burada da mümkün olduğunca en fevkaladesini hedefliyormuş.</p>
			<p>“Ephrata müziği, kendi dünyasının dışında kabul görmek için çok alışılmadık, şaşılacak derecede kendine özgü, bir müziktir,” dedi Kretzschmar. Bu yüzden de, Yedinci Gün Alman Baptistleri tarikatı, önemini kaybedince unutulmuş. Ama uzun yıllar boyunca, biraz da efsane gibi bir anı olarak varlığını sürdürmüş. Bu müziğin bu kadar kendine özgü ve etkileyici olması konusunda yaklaşık olarak bir şeyler söylenebilirmiş. Korodan yükselen sesler, zarif çalgı müziğine benziyormuş ve dinleyende göksel bir sevecenlik ve inançlılık duygusu uyandırıyormuş. Tamamı ince erkek sesleriyle söyleniyor, şarkıcılar, ne ağızlarını açıyor ne de dudaklarını oynatıyorlarmış; bu da şaşılası bir akustik etki yaratıyormuş. Tını böylece dua salonunun tavanına kadar yükselmiyor, sesler, insanların alıştığı, bilindik kilise müziğine hiç benzemeyen bir biçimde yukarıdan aşağıya iniyormuş, ahalinin başları üzerinde meleklere özgü bir biçimde dalgalanır gibi geliyormuş. </p>
			<p>Bu şarkı söyleme stili, 1830’lu yıllarda Ephrata’da çoktandır kullanımdan çıkmış. Buna karşılık, tarikatın diğer kolunun bulunduğu Franklin County’de Snowhill’de o sıralar hâlâ korunuyormuş. Beissel’in Ephrata’da kendi yetiştirdiği korolara göre yankısı biraz daha güçsüz kalsa da, bu müziği dinleyen biri, ömür boyu unutamazmış. Kretzschmar’ın anlattığına göre, babası gençliğinde bu şarkıları sık sık dinlemek olanağını bulmuş. Yaşlılığında etrafındakilere anlatırken gözleri yaşarmadan duramazmış. Bir zamanlar Snowhill yakınlarında bir yaz geçirmekteymiş. Bir cuma akşamı şabat başlayacağı sırada kulak misafiri olmak niyetiyle atla bu inançlı halkın ibadethanesinin önüne kadar gitmiş. Ama sonrasında her cuma, akşamları, güneş inmeye başladığı sıralarda dayanılmaz bir özlemle, atını eyerleyip millerle yol kat ederek dinlemeye gider olmuş. Yaşlı Kretzschmar’ın ifadesine göre, daha önce İngiliz, Fransız, İtalyan operalarına da gitmiş; ama oralardaki müzik, daha ziyade kulak içinmiş; Beissel’ in müziği ise ruhun derinliklerine inen bir tınıymış, Cennet’in tadına bakmak gibi bir şey dense çok değil, az gelirmiş. </p>
			<p>“Müzik büyük bir sanat,” diye bitirdi konuşmacı sözlerini. “Zamanın ötesinde, kendi ulu yolunda ilerlerken, aynı zamanda böyle kısa, tuhaf bir tarih oluşturarak yitip gitmiş tarikatları, kendine özgü bir şekilde kutsamış oluyor.”</p>
			<p>Bu konferanstan sonra Adrian’la eve dönüşümüzü dün gibi hatırlıyorum. Birbirimizle pek fazla bir şey konuşmasak da uzun süre ayrılamadık. Ben ona amcasının evinin önüne kadar eşlik ettim, o da bana eczanenin önüne karar. Sonra tekrar ben, onu Parochial Caddesi’ne götürdüm. Bunu sık sık yapardık zaten. İkimiz de bu kenarda köşede kalmış diktatör Beissel’in eğlenceli işlerinden keyif almıştık. Onun müzik reformunu düşünürken, Terentius’un “mantık içinde budalaca davranmak” sözünü hatırlamış, bunun ne denli yerinde bir saptama olduğu konusunda fikir birliğine varmıştık. Ama Adrian’ın bu tuhaf tipe yaklaşımı, benimkinden belirgin bir biçimde farklıydı ve bu beni, konunun kendisinden daha da çok ilgilendiriyordu. Benden farklı olarak o, işi şakaya almanın sağladığı rahatlıkla, saygı göstermekten kendini kurtarıyor, bir şey söylememek hakkını koruyordu. Araya bir mesafe koyuyor, gülüşünün içinde iyi niyetli bir kabullenmeyi, koşullu da olsa bir onaylamayı, kısmen hayranlık duyma, kısmen hafife alma olasılıklarını içinde saklı tutuyordu. Konunun kendisinden çok kendi kişisel serbestisi adına benimsediği bu alaycı tavırlı mesafe koyma iddiası, benim için çok alışılmış bir durumdu; bana her zaman onun o müthiş kibrinin ifadesi gibi gelirdi. O zamanlar Adrian gibi genç bir insan için, bana hak verilecektir ki, bu tutumu biraz korkutucu, biraz cüretkâr, onun ruh sağlığı açsından biraz endişe verici görünürdü. Bu, daha sade bir akıl yapısına sahip olan bir arkadaş için çok etkileyici bir şeydi elbette. Onu seviyorsam, kibrini de seviyordum. Belki de onu bu yüzden seviyordum. Hayatım boyunca kalbimde ona karşı beslediğim endişe dolu sevginin temelinde hep bu kibir vardı. </p>
			<p>Sokak fenerlerini örten kış sisi içinde, ellerimiz paltolarımızın cebinde evlerimiz arasında yürürken, “Benim o sevimli, garip adamımı rahat bırak,” dedi. “Hiç olmazsa bir düzen duygusu varmış. Budalaca olsa da düzen, düzensizlikten evladır.”</p>
			<p>“Böyle saçma bir düzen dayatmasını, böyle çocukça bir akılcılığı, efendiler, uşaklar, diye bir icadı savunmak konusunda ciddi olamazsın,” dedim. “Her vurgulu heceye üç sesli bir akorun düştüğü Beissel ilahilerinin kulağa nasıl geleceğini bir düşün!” </p>
			<p>“Herhalde duygulu olmaz,” diye cevap verdi. “Tersine, katı, kurallı olur; ben de bunu tercih ederim. Senin, her türlü kuralın üzerinde tuttuğun yaratıcılığa da, ‘uşak’ seslerin özgürce kullanılmasına büyük bir fırsat tanınmış olur; bununla avunabilirsin.” </p>
			<p>Bu söze güleceği tuttu. Yürürken öne doğru eğildi ve ıslak kaldırıma doğru bir kahkaha attı. </p>
			<p>“Komik, çok komik!” dedi. “Ama bana hak ver; kural, her tür kural, serinletici bir etkiye sahiptir. Müziğin kendine özgü bir ahır sıcaklığı, inek sıcaklığı gibi, öyle bir sıcaklığı var ki, bir kuralın serinletmesine ihtiyaç duyuyor. Hep bunu bekliyor.” </p>
			<p>“Bunda doğruluk payı olabilir,” dedim. “Ama bizim Beissel, sonuç itibarıyla çok başarılı bir örnek oluşturmuyor. Onun ezgilerinin katılığını, o düzenlenmemiş, hislere bırakılmış ritminin dengeleyebileceğini unutuyorsun. Sonra bir de kendi şarkı söyleme stilini icat etmiş – meleksi incelikte seslerin tavana yükselirken oradan aşağıya dalgalanması son derece etkileyici olmalı. Titizce serinletmelerinin bertaraf ettiği bütün o inek sıcaklığını da böylece geri vermiş olmalı.” </p>
			<p>“‘Keşişçe’ demek istedi Kretzschmar,” diye karşılık verdi. “Keşişçe bir soğutma. Bu noktada Peder Beissel çok sahici biriydi. Müzik, algılanabilmek için her zaman dinî tövbekârlık gibi bir şeyler talep etmiştir. Eski Flamanlar, en karmaşık sanat eserlerini Tanrı’nın onuruna yaratmışlar. Bunlar her yönden katı mı katı, saçma ve salt hesap kitap işleri olmuş. Sonra da bu tövbekâr ibadetlerini şarkıya dökmüşler. İnsan sesinin tınlayan nefesine aktarmışlar. Bu da düşünülebilecek en yüksek ahır sıcaklığında bir ses malzemesidir...”</p>
			<p>“Emin misin?”</p>
			<p>“Nasıl emin olmam, ahırın sesi inorganik bir çalgı sesiyle asla karşılaştırılamaz. İnsan sesi, soyut bir şey olmalı – ya da istersen insan soyut bir şey olmalı, diyelim. Ama bu tür bir soyutluk; bir bakıma soyunmuş bedenin soyutluğu gibi – neredeyse utanç verici bir şey!”</p>
			<p>Sarsılmış bir halde sustum. Düşüncelerim beni gerilere, ortak hayatımızın, onun hayatının gerilerine götürdü.</p>
			<p>“Al işte, senin müziğin budur!” dedi. (İfade biçimine öfkelenmiştim; müziği bana mal ediyordu; sanki onun değil, benim meselemmiş gibi gösteriyordu.) “İşte görüyorsun. O hep böyleydi. Katı kuralcılığı ya da senin biçimsel etik dediğin şey, sesin tınısının o büyüleyici gerçekliğinin özrü anlamına gelmeli.”</p>
			<p>Bir an için kendimi ondan yaşça daha büyük, daha olgun bir konumda hissettim.</p>
			<p>“Müzik gibi, hayatın bir armağanını, onun varlığındaki zenginliğin işareti olan çelişkili yanlarını böyle hafife almamak gerek,” diye yanıt verdim Tanrı’nın armağanına dememek için. “Onu sevmek gerek.” </p>
			<p>“En güçlü duygulanım, sence sevgi midir?”</p>
			<p>“Sen daha güçlüsünü biliyor musun?” </p>
			<p>“Evet. İlgi, merak...”</p>
			<p>“Bununla kastettiğin, hayvansal sıcaklığı eksiltilmiş bir sevgi olmalı.”</p>
			<p>“Bu tespitte uzlaşalım!” diyerek güldü. “İyi geceler!”</p>
			<p>O esnada Leverkühn’ün evine varmıştık; içeriye girmek üzere kapıyı açtı. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f22"><a class="si-backref" href="#backref_22">22</a><span class="si-text">. (Yun.) Müzik notalamasının ilk türlerinden biri. Hıristiyan dinsel müziğinde, basit Ortaçağ <em>kontrapuntal </em>çok sesliliğinde ve bazı dindışı tek sesli müziklerde kullanılmıştır. (Y.N.)</span></div>
				<div class="si-footnote html5_aside epub-type_footnote" id="f23"><a class="si-backref" href="#backref_23">23</a><span class="si-text">. (İng.) Aşkın sırrına ermişler bilir gözleriyle duymayı. (Shakespeare’in “23. Sone”sinden) (Y.N.)</span></div>
				<div class="si-footnote html5_aside epub-type_footnote" id="f24"><a class="si-backref" href="#backref_24">24</a><span class="si-text">. Johann Bernhard Bach (1676-1749). Johann Sebastian Bach’ın kuzeni olan Alman besteci. (Y.N.)</span></div>
				<div class="si-footnote html5_aside epub-type_footnote" id="f25"><a class="si-backref" href="#backref_25">25</a><span class="si-text">. <em>Parsifal</em>’de Klingsor’un kölesi. (Ç.N.)</span></div>
				<div class="si-footnote html5_aside epub-type_footnote" id="f26"><a class="si-backref" href="#backref_26">26</a><span class="si-text">. Yeni Ahit, “Luka” 11:25. (Y.N.)</span></div>
				<div class="si-footnote html5_aside epub-type_footnote" id="f27"><a class="si-backref" href="#backref_27">27</a><span class="si-text">. XVIII. yüzyılda Alman Lutherciliği içinde doğan dinsel reform hareketi Pietizmin mensubu.</span></div>
			</div>
  </body>
</html>