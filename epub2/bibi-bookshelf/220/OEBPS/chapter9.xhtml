<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="chapter html5_article">
			<h1>IX</h1>
			<p>Geriye dönüp bakasım gelmiyor, bir önceki bölümün başına koyduğum numara ile şimdiki arasına kaç sayfa yığdığımı saymaya çekiniyorum. Bir talihsizlik –gerçekten de hiç beklenmedik bir talihsizlik– oldu ama bu yüzden yakınmanın ve bahanelere sığınmanın anlamı yok. Kretzschmar’ın her bir konferansına bu kadar önemli bir yer ayırmaktan imtina etmenin mümkün ve yerinde olup olmayacağı şeklindeki vicdani bir soru sorulacak olsa buna, hayır, derim. Bir eserin, her bir unsurunun kendine göre bir ağırlığı vardır, eserin bütünlüğü açısından belli ölçülerde önem atfedilmelidir; bu ağırlık ve bu önem derecesi ayrı ayrı bölümleri değil, (benim referans gösterdiğim şekliyle) konferansların bütününü kapsamaktadır. </p>
			<p>Bunlara neden bu böyle bir önem yüklüyorum? Bunları bu kadar derinlemesine aktarmaya, kendimi neden bu kadar mecbur hissediyorum? Bunun sebebini ilk kez dile getirmiyorum. Çok basit, Adrian, zekâsını harekete geçiren bu şeyleri ilk kez dinlediğinde, içdünyası altüst olarak etkilenmiş. Hayal gücüne öyle bir malzeme sunulmuştu ki, buna gıda ya da uyarı denebilirdi; aslında ikisi de aynı kapıya çıkar; dolayısıyla okuru buna tanık etmek kaçınılmazdı. Zira hakkında yazı yazılan bir kişinin, öğrenciykenki konumuna, dinleyip öğrenirken ki durumuna daha yakından bakmaksızın, onun hayata ve sanata sezgileriyle, el yordamıyla başlamakta olduğu zamanlara geri dönmeksizin, yaşamöyküsü yazılamaz, entelektüel açıdan yapılanması tasvir edilemez. Bilhassa müzikle ilgili olarak arzum ve gayretim, okurun, müziği tümüyle sonsuza göçmüş olan dostumun gözleriyle görmesi, müzikle onunla aynı duyarlıkla ilişki içine girmesi. Bunun için de onun öğretmeninin konuşmaları küçümsenmeyecek, vazgeçilmez bir araç olarak göründü gözüme. </p>
			<p>Bunun için de şaka yollu belirtmeliyim ki, o canavarca konferans bölümlerinde sıçramalar, atlamalar yaparken, yazar Lawrence Stern’ün kurmaca kadın dinleyicisine davrandığı gibi davrandım; aradaki sohbetlerde zaman zaman dikkatinin dağıldığını itiraf eden kadın dinleyicisini, epik bilgilerindeki noksanları tamamlamak üzere sık sık önceki bölümlere geri gönderen yazarın yöntemine başvurdum. Kadın, bilgilerini tamamlandıktan sonra öyküdeki topluluğa geri döner ve neşeli bir selamla karşılanır. </p>
			<p>Bu nereden aklıma geldi; çünkü o zamanlar ben Giessen Üniversitesi’ne giderken Adrian lisedeydi. Wendell Kretzschmar’ın etkisiyle, beşerî bilimler müfredatının dışında kalan İngilizceyle özel olarak ilgileniyor, Sterne’ün yazılarını, özellikle de orgcunun yakınan tanıdığı, tutkulu bir hayranı olduğu Shakespeare’in eserlerini büyük bir zevkle okuyordu. Shakespeare ile Beethoven, onun ruhunun semalarında, diğerlerinin tümünü gölgede bırakan ikiz yıldızlardı. Öğrencisine bu iki devin yaratma ilkeleri ve yöntemlerinin ilginç benzerliklerini ve uyuşan noktaları anlatmayı çok seviyordu – bu, kekemenin, arkadaşım üzerindeki eğitici etkilerinin piyano dersinden çok öte olduğunun bir göstergesiydi. Piyano öğretmeni olarak ona, çocuklar için hazırlanmış başlangıç ilkelerini göstermesi gerekirken, bunlarla aynı anda, yanı sıra da denebilir, onun önemli konularla tanışmasını sağlıyor, dünya edebiyatının kapılarını açıyor, ilgisini uyandıracak bazı ipuçları vererek Rus, İngiliz, Fransız romanının muazzam dünyasına çekiyor, Shelley ve Keat’in, Hölderlin ve Novalis’in şiirleriyle ilgilenmeye yönlendiriyor, ona okuması için Manzoni, Goethe, Schopenauer ve Meister Eckhart veriyordu. Adrian mektuplarında ve yüksekokulun tatilleri sırasında eve geldiğimde söyleşilerimizde beni bu kazanımlarına ortak ediyordu. Ne kadar hızlı, ne kadar kolay öğrendiğini yakından bilsem de, bu erken bilgilenmelerin onun genç yapısına fazla ağır gelmesinden endişe ettiğimi saklamak istemem. Kuşkusuz bütün bu öğrendiklerinin, yakında gireceği, elbette hiç önemsemeksizin söz ettiği mezuniyet sınavları için ciddi katkıları oluyordu. Sıklıkla solgun görünüyordu ve bu solgunluk babasından miras kalan eden migrenin ağrılı baskılarını artırdığı günlerle sınırlı kalmıyordu. Gözle görülür şekilde yetersiz uyuyordu; zira okumak için gece saatlerinden yararlanıyordu. Kretzschmar’a endişelerimi açmaktan kaçınmadım ve onun da benim gibi, Adrian’ın, entelektüel bakımdan ilerlemek için teşvik edilmek yerine biraz yavaşlatılması gereken bir doğaya sahip olduğunu düşünüp düşünmediğini sordum. Ama müzisyen, her ne kadar yaşça benden çok büyük olsa da sabırsız, öğrenmeye aç, kendini kollamayan delikanlının tarafını tuttu. Kendisi, bedenine ve beden sağlığına dikkat etmeyi –korkak dememek için– basit düşünceli bir davranış olarak değerlendiren katı idealist bir adamdı. </p>
			<p>“Evet, sevgili dostum,” dedi. (Tartışmayı olumsuz etkileyen konuşma engellerini bir kenarda bırakacağım.) “Eğer sağlıktan yanaysanız, sağlığın zekâ ve sanatla pek ilgisi yoktur. Hatta bunlarla belli bir çelişki içinde de olabilir. Zaten biri, diğerini pek umursamaz. Ben, onu hayatı boyunca zamanın ilerisine geçirecek, erken başlatılmış okumalara karşı uyaracak aile hekimi amca olarak bulunmuyorum burada. Ayrıca henüz yeterince olgun olmadıklarını yetenekli gençlerin kafasına kakmayı, her iki kelimede bir, ‘Bu sana göre bir şey değil,’ demeyi son derece yakışıksız ve kaba buluyorum. Buna kendisi karar vermeli. Nasıl üstesinden geleceğini kendisi deneyip görmeli. Onun bu eski moda Alman piyasa yumurtasının kabuğunu kırıp dışarıya çıkmak için sabırsızlanması da pekâlâ anlaşılabilir bir şey.”</p>
			<p>Ağzımın payını almıştım; Kaisersaschern de öyle. Öfkelenmiştim; çünkü benim bakış açım, bir doktor amca bakış açısı değildi elbette. Ayrıca gayet iyi görüyor ve anlıyordum ki Kretzschmar, piyano öğretmeni olarak özel bir tekniğin çalıştırıcısı olmakla yetinmiyordu; verdiği eğitimin amacı olan müzik, onun gözünde, eğer diğer alanlarla, biçimle, düşünceyle, kültürle bir bütünlük içinde olmazsa, insani bakımdan körelmeye mahkûm bir beceri olarak kalırdı.</p>
			<p>Adrian’dan dinlediğime göre, katedralin oradaki işyeri eski evde Kretzschmar’la piyano derslerinin yarısı, felsefe ve şiirle geçiyordu. Onunla okulda görüşebildiğim zamanlarda, buna rağmen müzikte nasıl ilerlediğini, adım adım, harfiyen izleyebildim. Klavye ve ses dizileriyle kendi çabaları sayesinde edindiği aşinalık, elbette ilk adımlarını hızlandırmıştı. Kendi çapında temrinlerinde titizdi; fakat bildiğim kadarıyla, bunların hiçbirinin bir piyano okulunda yeri yoktu. Kretzschmar, ona basit besteli koraller, Palestrina’dan, sırf akorlardan oluşan, içlerinde bazı armonik yükselişler ve inişler bulunan, piyanoda çalınınca kulağa şaşılası bir şekilde çok hoş gelen dört sesli mezmurlar çaldırıyordu. Kısa bir süre sonra, bunları Bach’tan küçük prelütler, fügler, yine Bach’tan iki sesli küçük parçalar, Mozart’tan <em>Sonata facile</em>, Scarlatti’den tek bölümlü sonatlar izledi. Bunların dışında üşenmiyor, onun için küçük parçalar, marşlar, danslar besteliyordu. Bir kısmı tek başına, bir kısmı ise dört elle çalınmak üzere. Bunlarda müziğin asıl ağırlığı, ikinci partideydi. Öğrenci için olan birinci parti daha basit tutulmuştu. Bu suretle öğrencinin, kendi bulunduğu aşamadan teknik olarak daha yüksek bir düzeydeki yoruma katılmasını ve olayın bütününden mutluluk duymasını sağlıyordu. </p>
			<p>Hepsi bir yana, bunda prenslerin eğitimine uygun düşen bir şeyler vardı. Arkadaşımla konuşurken bunu dile getirip takıldığımı hatırlıyorum; kendine özgü tavrıyla, duymazdan gelir gibi başını hızla arkaya atıp güldüğünü de unutmadım. Çocuklara göre tasarlanmış aşamaların, bu alana geç giren öğrencisinin zihin gelişimine genel olarak pek uygun olmadığını hesaplayarak tercih ettiği öğretme yönteminden dolayı, öğretmenine minnettardı elbette. Kretzschmar’ın da duruma pek itirazı yoktu. Zekâ fışkıran bu delikanlının müzikte de aceleci davranması, titiz bir eğiticinin kafa karıştırıcı bularak cezalandıracağı türden şeyler yapması, bilakis, işine geliyordu. Daha notaları öğrenir öğrenmez yazmaya, kâğıt üzerinde akorlarla denemeler yapmaya başlamıştı. O sıralar geliştirdiği, sürekli müzik problemleri kurup satranç ödevleri çözer gibi çözme tutkusu, teknik zorluklar üzerinde böylesine yoğun bir şekilde düşünüp zorlanmayı beste yapmak sanması gibi bir tehlikenin yakın olduğu endişesi veriyordu. Olabildiğince dar bir alanda kromatik dizinin bütün seslerini içeren akorlar oluşturmak, üstelik bu arada bu akorları kromatik olarak kaydırmaksızın bağlarken ortaya sert sonuçlar çıkmaması için saatlerce uğraşıyordu. Ya da kendini çok sert disonanslar oluşturmaya, bunun için çözülmeler icat etmeye veriyordu. Ama akor, bu kadar zıt, birbiriyle hiç ilgisi olmayan sesleri bir arada içerince, bu acı seslerin her biri, büyülü bir ayna gibi birbirine en uzak notalar ve tonalitelerle ilişkiler kuruluyordu. </p>
			<p>Günün birinde bu acemi çocuk, Kretzschmar’ın temel armoni dersinde onu memnun etmek üzere, kendi başına bir ikili kontrpuan keşfinde bulundu. Şöyle denebilir; ona ikisi de hem üst hem alt ses olabilen, yani birbiriyle yer değiştirebilecek nitelikte iki ses verdi. “Üçlüsünü de bulduysan eğer, lütfen kendine sakla,” dedi Kretzschmar. “Senin aceleciliğinden bıktım.”</p>
			<p>O da ondan sonra pek çok şeyi kendine sakladı. Boş zamanlarındaki düşüntülerine sadece beni tanık etti – en çok da üzerinde derinleştiği konular, birlik, birbiriyle değiştirilebilirlik, aynı notanın yatay ve dikey kimlik sorunlarına... Kısa süre sonra, sesleri birbiri üzerine konulabilen, simultane biçimde karmaşık armoniler içinde birleştirilebilen melodik çizgiler bulacak ya da tam tersine yatay melodik çizgilere açılabilen, çok notadan oluşmuş akorlar yaratacak denli inanılmaz bir olgunluğa erişti benim gözümde. </p>
			<p>Okulun bahçesinde, Yunanca ile trigonometri derslerinin arasındaki dinlenme saatinde, cilalanmış tuğla duvarın çıkıntısına yaslanmış, bana bu tılsımlı eğlencesinden söz ediyordu. Aralıkların akorlara, yatayın dikeye, ardaşığın armoniye dönüşebilmesi onu her şeyden çok ilgilendiriyordu. Armoni en önemlisiydi on göre. Zira alt ve üst tonlarıyla birlikte sesin kendisi bir akordu zaten. Skala, yani dizi de tınının düzeyde çözümlenmesiydi. </p>
			<p>“Ama birkaç notadan oluşan akor için durum farklı. Akor devam etmek ister. Devam ettirirsen, bir diğerine aktarırsan, onu oluşturan her öğe, sese dönüşür. Ya da daha doğrusu, her bir notası, akorun oluştuğu andan itibaren, yatay gelişme için düşünülmüş seslere... ‘Ses,’ gayet doğru bir kelime; çünkü müziğin çok uzun zamandan beri terennüm edildiğini hatırlatıyor – önce tek sesle, sonra çoksesle; akor da, çoksesli şarkının bir sonucu; yani kontrpuanın, yani bağımsız seslerin bir ölçüye kadar ve değişen beğeni kuralları göz önünde tutularak üst üste örülmesi. Bence, notaların akorlar halinde birleşmesinde, insan sesinin hareketinden başka bir şey görmemeli ve akor oluşturan ton olarak insan sesine değer vermeli – akora fazla önem vermemeli, aksine, vokal bir akışa yön vererek, yani polifonik olarak kendini kanıtlamadıkça öznel ve keyfi bir şey olarak küçümsenmeli. Akor, armonik olarak keyif verici bir şey değildir. Bilakis kendi içinde bir çoksesliliktir. Onu oluşturan, seslerdir. İddia ediyorum ki, bundan daha da önemlisi, akorun polifonik karakteri ne kadar uyumsuzsa, o kadar belirgindir. Çokseslilik açısından ne denli saygın olduğunun ölçütü disonansıdır. Bir akor ne kadar uyumsuz tınlarsa, ne kadar birbirine ters düşen ve ayrı biçimlerde etkisi olan notalardan oluşursa, o kadar çokseslidir, eşzamanlı olarak birlikte tınlayan her nota, bütüncül tınının damgasını o kadar daha iyi taşır.”</p>
			<p>Uzun süre esprili bir umutsuzluk içinde başımı sallayarak süzdüm onu. </p>
			<p>“İyileşebilirsin,” dedim nihayet.</p>
			<p>“Ben mi?” dedi kendine özgü hareketiyle başını çevirerek. “Ben müzikten söz ediyorum, kendimden değil – arada biraz fark var.”</p>
			<p>Aradaki bu farka çok önem veriyordu; müzikten yabancı bir güçmüş gibi söz ediyordu. Tuhaf ama ona, kişisel olarak ilgilendirmeyen bir olguymuş gibi, eleştirel, mesafeli ve sanki biraz tepeden bakarmış gibi konuşuyordu. Ama konuşuyordu; şimdi konuşmak için benim henüz onunla aynı okulda olduğum zamanlara göre çok daha fazla konusu vardı. Üniversite yıllarımın onunla birlikte geçirdiğim ilk yarıyıl tatillerine, müzikle ilgili deneyimleri, dünya müzik literatürüne dair bilgisi hızla ilerlemiş, bildikleri ile yapabildikleri arasındaki fark da elbette açılmıştı. Kendisinin de altını çizdiği bu fark, apaçık bir hal almıştı. Çünkü piyanist olarak iki küçük sonatla, Schumann’ın <em>Kinderszenen</em> ve Beethoven’ın <em>Opus 49</em>’uyla uğraşır, çalışkan bir müzik öğrencisi olarak koral temaları, temayı akorların ortasına gelecek şekilde armonize etmeye çalışırken, büyük bir hızla, hatta aşırıya kaçarak ve fena halde yüklenerek dağınık ama her biri üzerine sağlam bir fikir edinecek şekilde, Klasik öncesi, Klasik, Romantik ve geç dönem Romantik, modern dönemlerle üstelik sadece Alman değil İtalyan, Fransız, Slav bestecilerin eserleriyle de ilgileniyordu. Elbette bütün bunlara kendisi de fazlasıyla tutkun olan, ama aynı zamanda Adrian gibi notalarla yaratılmış her şey için yanıp tutuşan, dinlemeyi bilen bir öğrenciyi müziğin, stiller, ulusal karakterler, geleneksel değerler, kişisel heyecanlar, güzellik fikrinin gösterdiği tarihsel ve bireysel değişimlerden yana o çok zengin dünyasına götürmeye can atan Kretzschmar aracılığıyla. Kretzschmar, ona her şeyi piyanoda çalarak gösteriyordu. Bütün ders saatleri, üstelik de hiçbir şeyi umursamadan uzatılmış ders saatleri, Kretzschmar’ın delikanlıya bir şeyleri çalarak göstermesiyle akıp gidiyordu. Birinden diğerine, yüzüncüden bininciye geçiyor, çalarken tıpkı “Kamu Yararı”na konferanslarından bildiğimiz gibi –daha bağlayıcısı, daha nüfuz edicisi, daha öğreticisi düşünülemeyecek bir şekilde– bağırarak üzerine konuşarak, bilgi vererek, karakterize ederek çalıyordu... </p>
			<p>Bir Kaisersaschern sakini olarak müzik dinleme olanaklarının son derece kıt olduğuna işaret etmem gerekmez. Eğer Nikolaus Leverkühn’lerdeki oda müziği yapılan eğlence saatlerini ve katedraldeki org konserlerini saymazsak, pratikte buna pek başka şansımız yoktu. Çünkü bir virtüözün ya da şefiyle birlikte seyahat eden yabancı bir orkestranın yolunu şaşırıp küçük şehrimize gelmesi, çok nadir bir durumdu. İşte bu noktada Kretzschmar ortaya çıkmış, sadece yüzeysel, sadece değinmek suretiyle de olsa, arkadaşımın kısmen bilincinde olmadığı, kısmen de itiraf etmediği eğitim ihtiyacını fazlasıyla karşılamıştı; hem de onun müzik dünyasına olan genç iştahını da aşan, dev bir dalga diyebileceğim şekilde. Ardından, inkâr ve uzaklaşma yılları geldi; çok daha uygun fırsatlar sunmasına karşın müzikle daha az ilgilendiği yıllar...</p>
			<p>Süreç, pek tabii ki, öğretmeninin ona Clementi’nin, Mozart’ın ve Haydn’ın eserleriyle sonat yapısını göstermesiyle başlamıştı; çok geçmeden sıra orkestra sonatlarına ve senfonilere geldi. Öğretmen, kaşları çatık, ağzı açık seyreden dinleyicisine müzikal yaratının bu çok zengin, kendini ruh ve anlam olarak çok katmanlı biçimde ifade eden türün farklı dönemlere ve kişilere ait örneklerini sadece piyanoyla, soyutlayarak gösteriyordu. Brahms’ın, Bruckner’in, Schubert’in, Robert Schumann’ın ve aralarında Çaykovski, Borodin ve Rimski-Korsakov’un, Antonín Dvořák, Berlioz, César Franck ve Chabrier gibi yenilerin ve en yenilerin orkestra eserlerinden örnekler veriyor, bu arada yüksek sesli açıklamalarıyla sürekli onun düş gücüne sesleniyor, piyanonun gölgesinde her şeyi orkestra olarak gözlerinde canlandırmasını sağlıyordu. “Çello-<em>Kantilen</em>!” diye sesleniyordu. “Bunu uzatılmış olarak düşünün! Fagot-Solo! Flüt süslemelerini yapıyor! Timbal vuruşları! Bunlar trombonlar. Şurada kemanlar giriyor! Partisyonu okuyun! Küçük trompetlerin fanfarı! Burasını atlıyorum çünkü sadece iki elim var!”</p>
			<p>Bu iki eliyle ne mümkünse yapıyordu. İçinden gelen bir müzikaliteyle, karga gibi ötse de çatallaşsa da tahammül edilebilir ve sürükleyici sesiyle, heyecan verecek kadar doğru bir biçimde ifade ederek katılıyordu çaldıklarına. Bazen oradan oraya atlıyor, bazen art arda getirerek konudan konuya geçiyordu. Kafasında sonsuz şey vardı; ama asıl önemli tutkusu, karşılaştırmalar yapmak, ilişkiler bulup çıkarmak, etkileşimleri kanıtlamak, kültürün birbiriyle iç içe geçmiş ilintilerini bulup açığa çıkarmaktı. Bu ona mutluluk veriyordu. Saatler boyu öğrencisinin, Fransızların Rusları, İtalyanların Almanları, Almanların Fransızları nasıl etkilediğini anlamasını sağlamaya çalışıyordu. Ona Gounod’nun, Schumann’dan, César Frank’ın, Liszt’ten, aldıklarını, Debussy’nin nasıl Mussorgski’ye yaslandığını ve D’Indy ile Chabrier’nin nerede Wagnerleştiğini dinletiyordu. Sadece çağdaş olmanın bile Çaykovski ile Brahms gibi apayrı mizaçlara sahip kişilerin arasında karşılıklı ilişkiler kurmaya yettiğini göstermek de bu ders muhabbetlerine konu olabiliyordu. Ona birinin eserinden, pekâlâ diğerinin eserine ait olabilecek yerler gösteriyordu. Çok saygı beslediği Brahms’ın müziğindeki eski kilise ses dizilerinden alınmış arkaik, katı unsurları ve bunların onun elinde nasıl olup da hüzünlü bir zenginliğin ve koskoca bir karanlığın araçlarına dönüştüğünü örnekliyordu. Öğrencisine, romantiğin bu türünde, hissedilebilir şekilde Bach’a yönelerek insan sesi ağırlıklı anlayışın, modüle edilmiş renklere, renkli eksen değişmelerine karşı çıktığını, onları geriye ittiğini açıklıyordu. Ama burada yine de, aslında eski vokal çoksesliliğe ait olan değerler ve araçlar, esas olarak sadece teksesli çalgısal armoniye aktarılıyor, armonik, çalgısal müzik açısından pek haklı sayılmayacak bir iddiayla onun alanında sayılıyordu. Çokseslilik, kontrpuan araçları, sürekli bas sistemiyle orta seslere akor şeklinde eşlik eder görünerek onlara saygınlık kazandırmak amacıyla kullanılıyordu. Seslerin gerçek bağımsızlığı, gerçek çokseslilik bu değildi. Vokal dönemine ait kontrpuan sanatını eserlerine aktardığı düşünülse de, Bach’ta da bu yoktu. Ancak o, doğuştan bir armoni ustasıydı; başka bir şey değil, Yeni armonik modülasyon sanatının olmazsa olmazı olan “iyi düzenlenmiş klavye” kullanan bir adam olarak da böyleydi. Onun armonik kontrpuanının eski vokal çokseslilikle temelde Händel’in <em>al fresco</em> akorları gibi bir ilişkisi yoktu. </p>
			<p>Adrian’ın kulak verdiği konuşmalar artık bu tür konulardı. </p>
			<p>“Bach’ın sorunu, ‘Armonize ederek anlamlı bir çokseslilik nasıl sağlanır?’ sorusuydu,” dedi. “Daha yenilerde soru başka türlü sorulmuş. Daha çok, ‘Çokseslilik görünümü verecek bir armoni nasıl sağlanır?’ denilmiş. İlginçtir; burada bir vicdan rahatsızlığı var gibi görünüyor – teksesli müziğin çokseslilik karşısındaki vicdan azabı.”</p>
			<p>Bu kadar çok şey dinleyip heyecanla partisyon okumaya heveslendiğini, bunların bir kısmını hocasından, bir kısmını da şehir kütüphanesinden ödünç aldığını söylememe gerek yok. Ona sık sık bu tür incelemeler yaparken ya da yazılı çalgılama çalışmaları başındayken rastlıyordum. Tek tek orkestra çalgılarının türlerine, kökenlerine ait bilgiler de bu derslere dahil oldu. (Bir çalgı tüccarının yetiştirdiği bir oğul olarak bu konuda daha fazla bilgi edinmeye pek ihtiyacı yoktu.) Kretzschmar, ona kısa klasik müzik parçalarının, Schubert’ten ve Beethoven’dan solo piyano bölümlerinin orkestra için düzenlenmesi üzerine ödevler vermeye başladı. Ayrıca <em>lied</em>’lerin piyano eşliği için çalgılamasını istedi. Bu alıştırma çalışmalarında yetersiz ve tonal olarak başarısız kaldığı noktaları gösteriyor, düzeltiyordu. Adrian’ın piyanoda oldukça kuru bir şekilde çalınmış bir Schubert prelüdünden başlayarak, ardından Schumann, Robert Franz, Brahms, Hugo Wolf ve Mahler gibi Alman sanat <em>lied</em>’lerinin şanlı kültürüyle, bu kültürün eşsiz ulusal başarılarıyla tanışması işte o zamana rastlar. Muhteşem bir karşılaşma! Buna tanık olmaktan, buna katılmaktan dolayı çok mutluydum. Schumann’ın <em>Mehtaplı Gece</em> gibi bir inci, bir mucize niteliğindeki eseri, onun ikinci eşliğindeki sevimli duyarlılık; aynı ustanın Eichendorff’tan yaptığı diğer besteler; örneğin ruhları tehdit eden bütün romantik tehlikelere karşı son derece ahlaki bir uyarı anlamındaki, “Kolla kendini! Uyanık ve şen kal!” dizesiyle biten parçası; bir hazine, bir isabetli vuruş; tıpkı Adrian’ın, hepsinin içinde, vezinden yana en zengin olanı diyerek bana altını çizerek övdüğü, Mendelssohn gibi bir müzisyene ilhamı veren “Şarkının Kanatları”nda gibi – bunlar son derece verimli konuşma zeminleriydi. Arkadaşım, <em>lied</em> bestecisi olarak Brahms’ta her şeyden çok, kendine özgü titizliğini, İncil metinleri üzerine oturttuğu <em>Dört Ciddi Şarkı</em>’da ortaya koyduğu yeni üslubu, özellikle de, “Ey ölüm, ne kadar da acısın”daki dinî güzelliği her şeyin üzerinde tutuyordu. Schubert’in her zaman alacakaranlık, ölümün gölgesi düşmüş dehasını, bir bakıma tam olarak tanımlanmayan ama kaçınılmaz bir yalnızlık derdini en derin şekliyle ifade edişini özel bir ilgiyle keşfetmişti. Tıpkı, Lübeck’li ozan Schmidt’in son derece serbest “Dağlardan Gelirim” dizelerinde ya da <em>Kış Yolculuğu</em>’ndan, o yürek paralayıcı, “Neden kaçayım ki öbür yolcuların yolundan” dizeleriyle başlayıp, </p>
			
			<p class="stanza">
				<span>Bir şey yapmadım ki ben</span>
				<span>İnsanları ürküten.</span>
			</p>
			
			<p class="margin no-indent">diye devam eden şarkıda olduğu gibi.</p>
			<p>Bu dizeleri ve devamını melodik vurgularını belirterek kendi kendine söylerken, gözlerinin yaşlarla dolduğunu görüp unutamayacağım bir şaşkınlığa düşmüştüm.</p>
			
			<p class="stanza">
				<span>Ne delice bir arzudur ki,</span>
				<span>Çöllere sürükler beni.</span>
			</p>
			
			<p class="margin">Çalgılama düzenlemelerinde, müzik dinleme deneyimlerinin yetersizliğinden kaynaklanan bazı eksiklikleri vardı elbette. Kretzschmar, bunun için yardıma hazırdı. Aziz Mikâil Yortusu ve Noel tatillerinde, amcasının izniyle onu yakın şehirlerdeki önemli operalara ve konserlere götürdü. Merseburg’a, Erfurt’a, hatta Weimar’a... Böylelikle orada sadece özetlerinden tanıdığı, partisyonlarını okuduğu eserlerin seslendirilerek yorumlanmasına tanık oluyordu. <em>Sihirli Flüt’</em>ün çocuksu, gösterişli, içeriği, <em>Figaro</em>’nun tehlikeli zarafeti, Weber’in öne çıkan ünüyle, müzikli oyunu <em>Der Freischütz</em>’teki bas klarnetlerin şeytansı havası, Hans Heiling’in <em>Uçan Hollandalı’</em>daki birbirine benzer karakterlerin acılı ve ıssız dışlanmışlığı ve nihayet <em>Fidelio</em>’da, son sahneden önce çalınan büyük <em>do </em>majör uvertürde dile gelen yüce insanlık ve kardeşlik duyguları ruhuna doldu. Görünen o ki, bu onu, gençliğinin duyarlılığı içinde her şeyden çok etkiledi ve meşgul etti. Şehir dışında geçen o akşamdan sonra <em>3 Numaralı Uvertür</em>’ün notalarını günlerce yanında taşıdı ve nerede olursa olsun, okudu. </p>
			<p>“Sevgili dostum,” dedi. “Bunu tespit eden ilk kişi ben değilim herhalde ama bu, mükemmel bir müzik parçası! Klasik – evet, hiçbir yönüyle inceltilmeye çalışılmamış ama yine de çok büyük. Bununla bir eser rafine ise büyük olur diye büyük konuşmak istemiyorum, rafine olduğu <em>için</em> büyük olan eserler de vardır; ama esas olarak bu eser, bize çok daha yakın, daha tanıdık. Söyle bana, büyük deyince ne anlıyorsun? Bence büyüklüğün içinde, göz göze gelince huzursuz eden bir şey var. Onunla öylece karşı karşıya kalmak, bir anlamda bir cesaret sınavı – onun bakışına dayanılır mı? Dayanılmaz; olsa olsa ona yapışıp kalınır. Şu sizin müziğinizde kendine özgü bir şeyler olduğu noktasına gitgide daha çok yaklaştığımı itiraf edeyim. Çok yüksek bir azmin ifadesi var –soyut değil ama cismi yok, arı, berrak, havada bir enerji–  Dünyada böyle bir şey nerede var? Biz Almanlar, felsefeden ‘kendinde’ diye bir deyim almışız, metafizik bir şeyler yüklemeksizin her yerde kullanıyoruz. Ama işte görüyorsun, bu müzik denilen şey, aslında enerji. Enerjinin ta kendisi; yalnız fikir olarak da değil, gerçek olarak. Şunu düşün diyorum sana; bu neredeyse Tanrı’nın tanımı. <em>Imitatio Dei</em> – nasıl olup da yasaklanmadığına şaşıyorum. Belki de yasaktır. Bu en azından düşünülebilir  – yani ‘düşünülmeye değer’ demek istiyorum. Bak, vakıalardan, hareketli hadiselerden oluşan enerjik, değişken, gerilim dolu bir dizi; salt zamanın içinde, zamanın parçalara ayrılmasıyla, zamanın içinin dolmasıyla, zamanın düzenlenmesiyle oluşuyor, dıştan tekrarlanan trompet sesleriyle somut olaya dönüşüyor. Her şey son derece soylu ve büyük düşünerek yapılmış. En ‘güzel’ yerlerinde bile zekice ve akıllıca. Ne köpürme ne şaşaa ne de koloratur olarak fazla heyecanlı; ama işte, anlatılamayacak denli usta işi. Bütün bunlar nasıl bir araya getirilmiş, nasıl ortaya konmuş, nasıl olup da bir temaya yüklenmiş, bir temaya bırakılmış, çözülmüş ama çözülürken yeni bir şeyleri hazırlamış, figürün tümüyle verimli olması sağlanmış; öyle ki boş ya da durgun bir tek yer kalmamış, ritim her şeyi nasıl da tüy gibi sarmış, bir yükselişi başlatırken her yönden gelen akışları sürükleyerek kabarmış, kükreyen bir zaferle patlamış, hem de ‘kendinde’ zaferin ta kendisi olarak – güzel demek istemiyorum. Güzellik kelimesi bana hep biraz değersiz bir şey ifade eder. Aptal suratlıdır; insanlar onu telaffuz ederken kendilerini şehvetli ve tembel hissederler. Ama ‘iyi’ diyebilirim. Aşırı ölçüde ‘iyi’, daha iyi olamazdı, daha iyisi belki de olmamalı...”</p>
			<p>Böyle konuşuyordu. Aydınca bir özdenetim ile hafiften ateşli bir tavrın karışımı olan bu konuşma tarzı, üzerimde tarif edilemez, dokunaklı bir etki bırakıyordu. Dokunaklıydı, çünkü heyecanının kendisi farkına varıyor, buna kızıyor, kızınca istemeden hâlâ oğlan çocuk gevrekliğindeki sesinin çatladığını hissediyor, o zaman da kızararak başını çeviriyordu. </p>
			<p>Müzik konusunda bilgi edinmek, faal olarak müziğe katılmak, hayatına çok güçlü itici bir güç olarak girmişti; ama bu süreç bir zaman sonra, en azından görünürde, tamamen bir durma noktasına gelecekti.</p>
			</div>
  </body>
</html>