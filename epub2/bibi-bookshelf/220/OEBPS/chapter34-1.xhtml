<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter34-1">
<div class="chapter html5_article">
			<h1>XXXIV</h1>
			<p>Sağlığının en dibe vurduğu dönemlerde Leverkühn, ıstıraplarını sadece “küçük deniz bakiresi”nin bıçak acılarıyla karşılaştırmakla kalmamıştı; konuşmalarımız esnasında şaşılacak kadar kesin bir canlılıkla başka bir tablo daha çizmişti; birkaç ay sonra 1919 ilkbaharında, hastalığın baskısı adeta mucize eseri azaldığı, küllerinden doğan Anka kuşu misali zihni müthiş bir özgürlüğe, hayret verici bir güce, engelleyemediği –ki o da engellenemez dememek için– her halükârda, durdurulamaz, peşinden sürükleyen, neredeyse soluk aldırmayan bir üretkenliğe eriştiği esnada bunu hatırladım – bu tablo bence her iki durumun yani depresif ve coşkulu durumların, içsel olarak birbirinden tam anlamıyla kopuk olmadığını, bilakis birinin diğerini hazırladığını, bir bakıma, birinin diğerinin içinde mevcut olduğunu gösteriyordu – böyle olunca da, sonradan patlak veren sağlıklı ve yaratıcı dönem, bir rahatlama zamanı değil, kendi tarzında, yeni bir felaket, acılı bir sürükleniş, bir zorlanma, kaderin yeni bir sillesi oluyordu... Of, kötü yazıyorum! Her şeyi birden anlatma hırsım cümlelerimden taşıyor, onları asıl belirtmeleri gereken fikirlerden uzaklaştırıyor, dağıtıyor ve bazı şeylerin gözden kaçmasına yol açıyor. Eleştiri sözlerini, okurun ağzından almakla iyi ediyorum. Çünkü düşüncelerimi telaş içinde aceleye getirme ve kendimi kaybetme halim, anlatmakta olduğum zamanları hatırlamaktan, otoriter Alman devletinin çöküşünden sonraki zamanları; çöküşün etkilerini derinlemesine hissettirdiği, her şeyin sanki sistemli bir şekilde laçkalaştığı, düşüncelerimi de burgacına çektiği, yerleşmiş dünya görüşümü sindirmesi hiç de kolay olmayacak yeni gelişmelere boğduğu zamanlara dönmekten ileri geliyor. Sadece XIX. yüzyılı kapsamakla kalmayan, Ortaçağ’ın sonuna, skolastik bağların çözülmesine, bireyin özgürleşmesine, hürriyetin doğuşuna kadar uzanan, kendimi düşünsel olarak gerçek anlamıyla vatanımda hissettiğim bir dönem, kısacası, medeni hümanizm çağı sona eriyordu – bu, artık vadenin dolduğuna, hayatın mutasyona uğradığına, dünyanın, henüz adı konmamış yeni bir burca gireceğine dair bir histi. Kulak kesilerek beklenen bu his, savaşın sona ermesinin bir neticesi değildi, henüz başlangıcındayken, yeni yüzyılın on dördüncü yılındayken doğmuştu; benim gibilerin daha o zamanlar yaşadıkları sarsıntının ve kaderlerine dair endişelerinin temelinde yatıyordu. Ortaya çıkan yenilginin, bu hisleri doruğa tırmandırmasında şaşılacak bir şey yoktu; Almanya gibi yenik düşmüş bir ülkenin ağır çoğunluğunun haletiruhiyesinde, kazandıkları zaferden dolayı daha istikrarlı davranmaları muhtemel olan galip halkların ortalama ruh durumundan farklı olarak böyle bir duygunun egemen olmasına şaşmamalı. Onlar savaşı kesinlikle bizim gibi derinlemesine etkileri olan, belirleyici bir tarihî dönüm noktası olarak görmüyorlardı; savaş onlar için talihli bir biçimde sonuçlanmış bir arızaydı ve sona ermesiyle birlikte hayat yeniden çıktığı rayına geri dönecekti. Bu yüzden onları kıskanıyordum; en çok da bu zafer aracılığıyla vatandaşlarının havsalasında, göstermelik bile olsa haklılık kazanan ve onay gören Fransa’yı, onun, zafer aracılığıyla kazandığı, klasik rasyonel tutumu içindeki korunmuşluk duygusunu. Ben de olsam, elbette, Rhein’ın öteki kıyısında kendimi daha iyi, buraya göre daha çok evimdeymiş gibi hissederdim. Dediğim gibi, burada dünya görüşümü çok fazla yenilik, rahatsız edici, ürkütücü, vicdanen ters düştüğüm pek çok şey istila etmekteydi – bu noktada Schlaginhaufen’lerin salonunda tanıştığım, Sixtus Kridwiss diye birinin Schwabing’deki evinde, tutarsız tartışmalarla geçirdiğimiz akşamları hatırlıyorum. Bunlara yeniden döneceğim; şimdilik şu kadarını söyleyeyim ki, onun evindeki buluşmaların ve salt sorumluluk duygusuyla sık sık katıldığım o danışma toplantılarının bana az katkısı olmamıştır. Bu esnada, en yakın arkadaşımın, büyük bir heyecanla, aynı zamanda sık sık dehşete kapıldığım bir ruh hali içinde, cesur ve kehanet dolu yaklaşımları açısından o akşamlarda dile gelen görüş ve düşüncelerden geri kalmayan, onları sanatsal bir düzlemde adeta doğrulayan ve hayata geçiren bir eserin doğuşuna tanık oluyordum. Hemen eklemeliyim ki, bütün bunların yanı sıra hocalık mesleğimin gereklerini yerine getirmeyi sürdürmek, bir yandan da evimin babası olarak görevlerimi ihmal etmemek zorundaydım; o zamanlar payıma düşen bu aşırı yüklenmenin, kaloriden yana yetersiz beslenmeyle birlikte ciddi kilo kaybına yol açmasını açıklar sanırım. </p>
			<p>Bunu elbette okurun dikkatini, bu hatırat içinde geri planda bir yeri olan kendi naçiz kişiliğime yöneltmek amacıyla değil, gidişatın o hızlı, tehlikeli akışını daha iyi tarif etmek amacıyla anlatıyorum. Paylaşma telaşım içinde arada bir fikir sıçramaları yaptığım izlenimini uyandırdığım için üzüntülerimi daha önce ifade etmiştim. Aslında bu yanıltıcı bir izlenim; zira yaptığım sıçramalara rağmen fikrî zemine gayetle bağlıyım. Adrian’ın o zamanlar küçük denizkızı benzetmesinin dışında, çok ıstırap veren sancılarını anlatmak için yaptığı, o çok etkileyici ve çok şey anlatan kıyaslamasını anlatmayı unutmuş değilim. </p>
			<p>“Nasıl bir hisse kapılıyorum biliyor musun?” demişti bana o zamanlar. “Adeta kızgın yağ kazanındaki şehit Yuhanna gibiyim. Neredeyse aynen öyle tasavvur edebilirsin. Çilekeş bir inançlı olarak kazanın içinde oturuyorum, durumu yakından seyretmekte olan majesteleri imparatorun gözleri önünde –İmparator Neron, bilirsin sırtında İtalyan dibasıyla görkemli bir sultan– gayretli birinin elindeki körükle ha bire parlattığı odun ateşi keyifle çıtırdamakta. Cellat yamaklarından biri kispeti ve uçuşan peleriniyle, içinde edebimle oturmakta olduğum kaynar yağı uzun saplı bir kepçeyle enseme dökmekte. Usta işi kızartma yapar gibi yağlıyorlar beni; bir cehennem kızartması ki görmeğe değer. Sen de davetlisin; bariyerlerin ardında, meraklı, ciddi seyircilerin arasına karışabilirsin; ileri gelenler, davetli halk; kiminin başı sarıklı, kimininkinde şapka, eski Alman cüppeleri içinde. Namuslu kent halkının –baltalı kargılar taşıyan muhafızların koruması sayesinde– maneviyatları oldukça yüksek... Birbirlerine cehennem kızartmasının başına gelenleri gösteriyor. Düşünceli bir biçimde iki parmaklarını yanaklarına, ikisini de burunlarının altında dayamışlar. Yağlı göbekli biri, ‘Tanrı hepimizi korusun!’ demek ister gibi elini kaldırmış. Kadınların yüzünde safça bir huşu... Görüyor musun? Hepimiz omuz omuza, sımsıkı bir aradayız. Sahne hıncahınç dolu; bir tek boşluk kalmasın diye Herr Neron’un köpeği bile gelmiş. Bir<em> pincher</em>, suratı biraz öfkeli gibi. Arka planda kuleleri, sivri çıkıntıları ve üçgen çatılarıyla Kaisersaschern...”</p>
			<p>Aslında tabii ki Nürnberg’di bu. Zira bana aynen, peri kızı bedeninin balık kuyruğuna eklemlenişini tasvir ettiği kadar canlı bir şekilde anlattığı yer, orasıydı. O daha betimlemesinin sonuna gelmeden anlamıştım; Dürer’in <em>Mahşer</em> başlıklı ağaç baskı dizisinin ilk yaprağıydı bu. O zamanlar bana tuhaf bir biçimde zorlama görünen ve yine de içimde belli sezgiler uyandıran bu benzetmeyi nasıl hatırlamam? Adrian’ın ileriye dönük niyetlerini, üzerinde çalıştığı eseri, eserin onu nasıl zorladığını, acılar içinde, yenik düşmüş bir haldeyken, gücünün kuvvetinin geri gelişini nasıl unuturum? Bir sanatçının depresif ile yüksek yaratıcı hallerinin; hastalıklı ve sağlıklı durumlarının birbirinden asla kesin çizgilerle ayrılamayacağını söylerken haksız mıymışım? Hastalık halindeyken, sağlıklı unsurların hastalığın himayesinde faaliyet halinde kalabildiğini, hastalık unsurlarının dehayı harekete geçirerek kişiyi sağlıklı bir duruma getirebildiğini söylerken haksız mıymışım? Bu başka türlü olamaz; bana endişe ve korku veren ama aynı zamanda içimi gururla dolduran bu dostluğa müteşekkirim. Deha, hastayken alttan alta edinilen, hastalık sayesinde kazanılan yaşama direncinin yaratıcı nitelik kazanmış bir biçimidir. </p>
			<p><em>Vahiy</em> oratoryosu fikrinin gelişme süreci, Adrian’ın gizliden gizliye onunla meşgul olmaya başlaması, görünüşe bakılırsa, hayatiyetinin tümüyle tükendiği zamanlara dayanıyordu; onu birkaç ay içinde kâğıda geçirirken ki hırsına ve süratine bakarak o içinde bulunduğu sefil durumun, doğasının kendini içine kapattığı, bizim sağlıklı hayatımızdan acıklı bir biçimde kopmuş, kimsenin işitemeyeceği, kimsenin kuşkulanmayacağı, genelde kimsenin, uğruna maceraya atılıp rahatını tehlikeye atmayacağı bir gizlilik içinde, aşağıdaki dünyadan çalınmış, oradan getirip gün ışığına çıkarmak istediği şeylerin tasarımlarını yaptığı, onları geliştirdiği bir tür sürgün ve sığınma yeri olduğu kanaatine varmışımdır. Ne tasarladığını, bunun adım adım, ziyaretten ziyarete önümde nasıl açıldığını belirtmiştim. Yazıyor, eskizler yapıyor, bir şeyler biriktiriyor, etüt ediyor ve birbiriyle birleştiriyordu; bunlar benden gizli kalamazdı; fark ettikçe içtenlikle memnuniyet duyuyordum. Ön yoklamalarım, haftalar boyunca açıklanması doğru olmayan bir sırrı kâh oyun oynar gibi kâh ürkek ve öfkeli bir biçimde arkasına saklandığı suskunluk ve savunma duvarına çarptı; kaşlarını çatıp, “Tecessüsü bir tarafa bırak, yüreğini ferah tut!” ya da, “Sevgili dostum, sen her zaman her şeyi yeteri kadar önceden öğrenirsin zaten,” diyordu kahkahalarla. Ya da daha açık ve daha net bir itirafta bulunuyordu: “Evet, teoloji virüsünü kanından uzaklaştırmak o kadar da kolay değil anlaşılan; hiç fark ettirmeden bir yerlerden ansızın nüksediyor. Burada ruhani nitelikte, korkunç, insanlık dışı bir şeyler mayalanmakta.” Bu işaret, onun okuduklarını gözlemlerken vardığım tahminleri doğruluyordu. Çalışma masasının üzerinde tuhaf, eski bir kitap bulmuştum. Yunanca teksti IV. yüzyıla ait Havari Aziz Pavlus’un vizyonunun XIII. yüzyıldan kalma Fransızca manzum çevirisi. Bunun nereden çıktığını sorduğumda, şöyle cevap verdi:</p>
			<p>“Rosenstiel buldu bana. Onun, benim için bulup buluşturduğu tek meraklı şey de bu değil. Becerikli bir kadın! Benim ‘düşmüş’ diye nitelediğim insanlara önem verdiğim, gözünden kaçmamış; yani ‘Cehennem’e inmiş’ dediklerime. Bu, Pavlus ile Vergilius’un <em>Aeneas</em>’ı gibi birbirine çok aykırıymış görünen kişilikler arasında bir yakınlık kurulmasını sağlıyor. Dante’nin onlara, sırf düşmüş oldukları için, ‘kardeş ikili’ dediğini hatırlıyor musun?”</p>
			<p>Hatırlıyordum. “Ama maalesef,” dedim, “hemşire hanım sana bunu okuyamaz.”</p>
			<p>“Hayır,” diyerek güldü. “Bu eski Fransızcayı okumak için kendi gözlerimi kullanacağım.”</p>
			<p>Gözlerinin üzerindeki ve diplerindeki sancıların baskısı nedeniyle okuyamadığı sıralarda Clementine Schweigestill sık sık ona kitap okumak, hem de dost canlısı bir köylü kızın ağzına yakışmayacak çok garip şeyler okumak zorunda kalmıştı; ben de bir kez bu iyi kalpli çocuğu, Adrian’ın çalışma odasında, Bernheim koltuğunda uzanmış adama, çalışma masasının önündeki sırtı dimdik Savonarola koltuğuna oturmuş yürekler acısı bir şekilde zorlanarak ilkokul tonlamasıyla, muhtemelen yine o marifetli Rosenstiel sayesinde eve gelmiş, sayfaları küf lekeli bir ciltten Metchild von Magdeburg’un yapmacıklı bir Yüksek Almancayla yazılmış uçuk maceralarını okurken bulmuştum. Usulca köşedeki sıraya ilişmiş, bir süre, hayretler içinde bu uysalca sürdürülen, alışılmadık ve uçuk konulu beceriksiz okumalara kulak vermiştim. </p>
			<p>O zaman öğrenmiştim ki, bu sık sık oluyordu. Ela gözlü kız, dinsel bir ölçülülüğün izlerini taşıyan, zeytuni yünlüden, yakası kapalı, sık dizilmiş metal düğmeli, beline oturmuş, sivri uçları; ayaklarına kadar uzanan bol büzgülü etekliğine dayanan, genç gövdesini tümüyle bastıran ceketiyle, tek süsü, yakasının altından görünen eski gümüş sikkelerden bir kolye olan, kırsal, cinsellikten uzak kıyafeti içinde oturup hasta bir adam için dua eden okullu kız ifadesiyle, papaz efendinin asla ilgilenmeyeceği türden, Hıristiyanlığın erken dönemlerine ve Ortaçağ’a ait vizyon literatürü ile ahiretle ilgili saptırmaları okuyordu. Anne Schweigestill, ev işlerine de yardımcı olan kızına arada bir kapıdan başını uzatıp şöyle bir bakıyor, sonra, ikisine de takdirle ve nezaketle başını sallayıp geri çekiliyordu. Bazen de, bir on dakikalığına dinlemek üzere kapının yanında bir iskemleye oturuyor, ardından tekrar usulca ortadan kayboluyordu. Clementine, Mechthild’in hayaller âleminden, o değilse Hildegard von Bingen’den bir şeyler, o da olmazsa, bilge keşiş Beda Venerabilis’in <em>Historia Ecclesiastica gentis Anglorum</em> adlı eserinin Almancasını okuyordu; bu, büyük bölümü, Keltlere ait ahiret fantezileriyle ve İrlanda Anglosakson Hıristiyanlığının en erken zamanlarından aktarılmış vizyon deneyimleriyle dolu bir eserdi. Patmoslu Yuhanna’nın Vahyi’nin benzerlikleri açısından salt zengin bir örnek teşkil ettiği, Avrupa’nın kuzeyinden Dante üzerinde de bariz etkileri görülen Papalığın koro şefi Gregor’un diyaloglarına ve Monte Cassino keşişi Alberich’in vizyonu gibi aynı türdeki İtalyan kaynaklarına varıncaya kadar hepsi de ilahî adaletten bahseden, psikolojik olarak ebediyen cezalandırılmış olma korkusunu körükleyen, Hıristiyanlık öncesi ve Erken Hıristiyanlık dönemine ait Eskatologyalar hakkındaki tüm bu vecdi yazmalar – bu literatür, bence, sürekli tekrarlanan olağanüstü yoğunlukta motifleri bir kuşaktan kuşağa aktarma ortamıydı ki, Adrian da eserinin havasına girebilmek için işte böyle bir âleme dalmıştı. Bütün bu unsurları, acımasız görevinin gereği olarak bir odakta biriktiriyordu, ileride bunları sanatsal bir sentez içinde etkileyici bir biçimde birleştirecek, bu vahiy aynasını yakın gelecekte neler olacağını görüp de anlasın diye insanlığın gözlerinin önüne serecekti.</p>
			<p>“Akıbet geliyor, geliyor akıbet, belirdi üzerinde; geliyor, bak. Başlıyor ve üzerine çöküyor, sen ey bu yurdun sakini.” Leverkühn, metninde bu sözleri, tanıklara ve anlatıcıya vermişti; yabancı armonilere dayalı olarak hayalet gibi ilerleyen, tam dörtlü ve eksik beşli yürüyüşlerle oluşturulmuş dingin bir melodi içinde söyletiyordu. Ardından bu ezgi yerini dörder sesli iki koronun birbiriyle karşılıklı olarak unutulmaz bir biçimde tekrarladıkları cesur ve arkaik konuşmalara bırakıyordu – bu sözler, kesinlikle “Yuhanna’nın Vahyi”nden değildi; başka bir katmandan, Babil sürgününün kehanetlerinden, Hezekiel’in hikâyeleri ve ağıtlarından geliyordu; ayrıca Patmoslunun Neron zamanından kalma gizemli mektuplarıyla da tuhaf bir ilinti içindeydiler. Albrecht Dürer’in ağaç baskılarından birine konu aldığı “Kitap’ın yutulması” motifi de şikâyetlerin, ahuvahların yazılı olduğu kitabın (ya da “mektup”un), onu yiyen inançlı birinin ağzına bal kadar tatlı gelmesine varıncaya kadar aynı şekilde kelimesi kelimesine Hezekiel’den alınmıştı. Yine aynı şekilde en eski büyük fahişe, hayvana binen kadını canlandırırken de Nürnberg’li sanatçı, Venedikli bir saraylının yanında getirdiği portre çalışmasına dayanan ve göze çok aşina gelen tasvirlerinden net biçimde Hezekiel’in kitabından yararlanmıştı. Vecde gelmeye teşne kimseler için bir bakıma kesinlik kazanmış hikâyeler ve yaşantılar aktaran apokaliptik bir kültür gerçekten de mevcuttur – bütün bunlar, psikolojik açıdan ilginç bir görünüm oluşturuyor; birileri, önceleri heyecan vermiş şeyler için sonradan yanıp tutuşuyor; özgün olmayan, bir yerlerden ödünç alınmış şablonlara bayılıyor. Bütün bunlar birer vakıa. Ancak ben bunları Leverkühn’ün benzersiz koro çalışmasının, tekst bakımından “Yuhanna’nın Vahyi” ile sınırlı kalmadığını, şöyle diyelim, sözünü ettiğim gibi, geleceği gören başka kişileri de eserine kattığını, yaratısının yeni, kendine özgü, bir anlamda mahşere dair bütün bilgilerin bir toplamı olduğunu saptamış olmak bağlamında belirtiyorum. <em>Apocalipsis cum figuris</em>, Dürer’e saygı anlamını taşıyor; her iki eserin de ortak yanı, görsel gerçeklikleri; mekânın fantastik ince ayrıntılarla yoğun biçimde dolu oluşu, ikisinin de bunu adeta grafik titizliğiyle vurgulamaları. Ancak Adrian’ınkisi, Nürnberg’li sanatçının on beş illüstrasyondan oluşan devasa freskini bir izlek içinde işlemekten uzaktı. Fakat yine de gizem dolu belgenin, Dürer’e de ilham vermiş olan pek çok sözü, o muazzam sanatsal tınılarda yerini buluyordu; ancak Adrian, koroların, resitatiflerin, aryaların müzikal olanaklarından yararlanarak mezmurların kasvetli bölümlerine, mesela o içe işleyen, “Zira ruhum elemlerle dolu ve hayatım Cehennem’e çok yakın” dizesine, ayrıca apokriflerin o çok manidar korku tasvirlerine, uyarılarına daha da fazla yer vermişti; dahası, Yeremya’nın bugün için anlatılamayacak ölçüde cazip ağıt bölümlerine, kendini öteki dünyaya açma, hesap verme gününün yaklaşmasına, cehennem yolculuğuna hazırlanmaya, öteki dünya tasavvurlarına dair genel izlenimlere katkıda bulunan, Antikçağ’dan ve Hıristiyanlıktan Dante’ye uzanan gelişme çizgisinde, hatta daha da eskilerden, Şamanlıktan kalma aşamalara varıncaya dek hayalî olarak üzerinde çalışılmış ne varsa her şeyi katmıştı kompozisyonuna. Leverkühn’ün müzikli resmi, Dante’nin şiirinden<a class="si-noteref epub-type_noteref" href="#f168" id="backref_168">168</a> çok şey taşıyordu içinde. Fakat en fazla, içinden vücutların fışkırdığı, meleklerin batışın davullarını çaldığı, Karun’un gemisinden yüklerin boşaltıldığı, ölülerin dirildiği, azizlerin dua ettikleri, Şeytan figürlerinin yılan kuşaklı Minos’un<a class="si-noteref epub-type_noteref" href="#f169" id="backref_169">169</a> işaretini bekledikleri; o lanetli şişkonun, çukurun sırıtık oğulları tarafından kucaklanıp taşındığı, sürüklendiği, gözünün birini eliyle kapatmış, diğeriyle endişe içinde bu ebedi uğursuzluğa bakarak iğrenç bir şekilde oradan ayrılışını ama az ötesinde, yüce inayetin, iki günahkâr ruhu düşüşten selamete yükseltişini gösteren, kısacası, kıyamet gününe dair grupların ve sahnelerin bulunduğu o kalabalık duvar resminden esinlenmişti.</p>
			<p>Benim gibi bir kültür adamının, ürkütecek kadar yakınında bulunduğu bir eseri anlatmaya çalışırken onu mevcut ve bilindik kültür anıtlarıyla mukayese etmesini mazur görün. Bunun, ondan söz ederken ihtiyaç duyduğum huzuru bulmama bugün bile yardımı dokunuyor; tıpkı doğuşuna korku, şaşkınlık, sıkıntı içinde katkım olmaktan dolayı gururlandığım zamanlarda da olduğu gibi ihtiyaç duyduğum huzuru bulmama – bu, eserin yaratıcısına duyduğum sevgi dolu sadakatten ileri gelen, ama aslında ruhsal gücümü aşan, öyle ki, neredeyse titremeler içinde sarsıldığım bir deneyimdi. Başlangıçta gösterdiği gizleme ve savunma belirtilerinden sonra, çok geçmeden çocukluk arkadaşına, yaptıklarına, üzerinde uğraştığı işlere bir göz atmanın yolunu açtı; öyle ki Pfeiffering’e her gidişimde –tabii ki olabildiğinde sık uğruyordum, neredeyse her cumartesi, pazar– oluşmakta olan eserin yeni partisyonlarını dinliyordum. Gösterdiği gelişme ve çalışmasının kapsamı, her gidişimde daha da inanılmaz bir boyuta ulaşıyordu; öyle ki, bu işin zihinsel ve teknik karmaşıklığı göz önünde bulundurulursa, benim gibi katı kurallara riayet eden, medeni ölçülere uygun olarak saptanmış bir çalışma temposuna alışmış biri için dudak uçuklatacak, bet beniz attıracak bir durumdu bu. Evet, itiraf ediyorum, kimilerine safça gelse de, benim bu eser karşısındaki kapıldığım korku, tümüyle onun oluşumunun o tekinsiz süratinden kaynaklanıyordu, demek istiyorum; dört buçuk ay gibi bir zaman içinde, mekanik olarak yazılması, sadece <em>kopyalanması</em> için gerekli olabilecek bir sürede, eserin neredeyse tümü tamamlanmıştı. </p>
			<p>Açıkça görülüyordu, o da itiraf ediyordu ki, o sıralar çok yüksek bir gerilim içinde yaşıyordu; asla mutluluk vermeyen, onu köşeye kıstıran, kovalayan, köle eden bir teslimiyet içindeydi baştan sona; sanki ansızın karşısına çıkmış bir problemle, bir kompozisyon ödeviyle karşı karşıyaydı; bir süredir takılıp kalmış olduğu bu problem birdenbire, vahiy gelmişçesine çözülüyor ve kafasına doluşan, huzurunu kaçıran fikirler, kalemiyle onlara yetişmeye zaman bırakmıyor, onu köleye çeviriyordu. Sağlığı hâlâ kırılgan bir durumda olduğu halde, günde on saat çalışıyor, kısa bir öğle tatili veriyor, arada bir dışarıda Zionsberg’te, Klammermulde kıyısında biraz yürüyordu – telaş içinde yapılan gezintilerdi bunlar ve dinlenmekten çok kaçma girişimlerine benziyordu; huzursuzluğunun farklı bir şekilde tezahür ettiği, aceleci, adımlarının hemen ardından, yeniden duraksamalı adımların gelişinden anlaşılıyordu. Onunla birlikte geçirdiğim bazı cumartesi akşamları kendine hâkim olmakta ne denli zorlandığını, sohbet esnasında sıradan ya da özel konularda konuşmaya çalıştığında ruhsal yorgunluğuyla güçlükle baş edebildiğini görüyordum. Rahatça uzanmışken ansızın doğrulduğunu, bakışlarının donuklaştığını, dudaklarının aralandığını, yanaklarının hiç hoşuma gitmeyecek şekilde birden kızardığını fark ediyordum. Ne demek oluyordu bu? Bunlar ona o anda gelen melodik esinler miydi, vahiyler mi, ne demeli bilmiyorum. Adını bile duymak istemediğim güçler, söyleyeceklerini acaba bu yollarla mı söylüyorlardı – <em>Vahiy</em>’le ilgili eserinin dolup taştığı güçlü görsel temalar zihnine böyle mi doğuyordu? Akabinde hemen soğukkanlı bir ustalıkla dizginliyor, sonra da sıraya dizip kompozisyonunun yapı taşları olarak mı kullanıyordu bunları? Onun, mırıltı halinde, “Konuş, devam et! Konuş ne olur devam et,” diye söylenerek masasına gittiğini, orkestra eskizlerinin tomarını açtığını, ortaya saçılan yapraklardan birini alttan şiddetle çekip çıkardığını, yüzünde adlandırmaya kalkışmayacağım ama bence akıllı ve güzel yüzünün şeklini bozan karışık ifadelerle, belki de mahşerin dört atlısından kaçarken tökezleyen, düşen, atların ayakları altında ezilen insanlığın dehşet ve korku dolu korosuna baktığını gördüm; iğrenç, müstehzi bir şekilde meleyip duran fagota verilmiş olan “<em>Kuşların Acıyla Haykırışı</em>”nı notaya alıyordu ya da karşılıklı okunan antifonal<a class="si-noteref epub-type_noteref" href="#f170" id="backref_170">170</a> tarzda bir ilahi ekliyordu; tıpkı daha ilk işittiğimde kalbime derinden dokunan, Yeremya’nın sözleri için yazılmış sert koral füg gibi:</p>
			
			<p class="stanza">
				<span>Hayatta kalan nasıl olur da küfreder? </span>
				<span>Herkes önce kendi günahına küfretmeli!</span>
				<span>Gelin kendimize bir bakalım, kendimizi tartalım</span>
				<span>Ve Tanrı’ya yönelelim.</span>
				<span>(...)</span>
				<span>Bizler, bizler günaha girdik</span>
				<span>İtaatkâr olmadık;</span>
				<span>Onun için esirgememekte haklısın; </span>
				<span>Gazabını yağdırdın</span>
				<span>Zulmettin, acımadan boğdun bizi.</span>
				<span>(...)</span>
				<span>Pisliğe, çirkefe döndürdün</span>
				<span>Halklar arasında bizi.</span>
			</p>
			
			<p class="margin">Bu parçaya füg dedim; füg gibi de geliyor; ancak tema sadakatle tekrarlanmıyor, bütününün gelişmesine bağlı olarak o da gelişiyor; öyle ki, sanatçı için özel olarak tasarlanmış ve kesinlikle <em>ad absurdum</em>’a<a class="si-noteref epub-type_noteref" href="#f171" id="backref_171">171</a> varan bir stilin içinde eriyor –Bach öncesi dönemin <em>canzone</em> ve<em> ricercar </em>parçalarında olduğu gibi–, füg temasının her zaman net olarak tanımlanmadığı ve ona bağlı kalınmadığı arkaik füg formlarına göndermeler yapıyordu. </p>
			<p>Oraya, buraya iyice baktı, nota kalemini eline aldı, tekrar bıraktı, “Tamam, yarın devam ederim,” diye mırıldandı ve alnı daha da kızarmış olarak bana döndü. Fakat bu “yarın” sözünü tutmayacağını biliyor ve bundan korkuyordum. Benden ayrıldıktan sonra, yeniden işe koyulacak, sohbet sırasında beklenmedik şekilde aklına gelen şeyleri tamamlayacaktı – sonra da yetinmek zorunda olduğu kısa uykusunu derinleştirmek üzere iki uyku hapı alacak, gün ağarırken yeniden başlayacaktı.</p>
			
			<p class="stanza">
				<span>Haydi, santur, haydi arp!</span>
				<span>Yarın erkenden kalkacağım.</span>
			</p>
			
			<p class="margin no-indent">dizelerini tekrarlıyordu; zira kutsandığı ya da maruz kaldığı bu esinlenme durumunun kendisinden, zamanından önce geri alınmasından korkuyordu. Gerçekten de bütün gücünü tüketen, kefaret niteliğinde romantik bir müzik olmaktan çok uzak, teolojik olumsuzluklar içeren, bunların o acımasız yapısının tümünü hiç sektirmeden pekiştirdiği eserinin bitmesine kısa bir süre kala, çoksesli, metal nefeslilerin umarsız bir biçime açılmış uçurumlara düştüğü izlenimini uyandıran, bence en aşırı uçlara aşırı ölçülerde de yaklaşan tınılarıyla bitecek olan bölümü tamamlamadan önce, eski ağrılarıyla bulantılarının nüksettiği üç hafta sürecek bir döneme girdi. O dönemi, hem de onun kendi kelimeleriyle hatırlarım, “Beste mi, o da ne demek, nasıl yapılır,” diyecek bir hale gelmişti. Bu da geçti. 1919 Ağustosu’nun başında yeniden çalışmaya başladı. Sıcak, güneşli günlerle dolu ay bitmeden her şey tamamlanmıştı. Eserin oluşum süresi olarak hesapladığım dört buçuk ay, bu tükenme aralığını da kapsıyor. O süreyi ve tamamlama çalışmalarını da katarsak, <em>Vahiy’</em>in eskiz şeklinde yazılması şaşılacak şekilde sadece altı ay sürmüştü.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f168"><a class="si-backref" href="#backref_168">168</a><span class="si-text">. Dante, <em>İlahi Komedya</em>, “Cehennem”. (Y.N.)</span></div>
				<div class="si-footnote html5_aside epub-type_footnote" id="f169"><a class="si-backref" href="#backref_169">169</a><span class="si-text">. Yunan mitolojisinde Zeus ile Europa’nın oğlu. Girit’in efsanevi hükümdarı. (Y.N.)</span></div>
				<div class="si-footnote html5_aside epub-type_footnote" id="f170"><a class="si-backref" href="#backref_170">170</a><span class="si-text">. (Yun.) <em>Anthiphonia</em>. Değişik kültürlerin halk müziğinde, Musevi, Hıristiyan ayinlerinde çok eskilerden beri kullanılan bir ilahi söyleyiş biçimi. (Ç.N.)</span></div>
				<div class="si-footnote html5_aside epub-type_footnote" id="f171"><a class="si-backref" href="#backref_171">171</a><span class="si-text">. (Lat.) Saçma, uygunsuz, manasız. (Y.N.)</span></div>
			</div>
  </body>
</html>