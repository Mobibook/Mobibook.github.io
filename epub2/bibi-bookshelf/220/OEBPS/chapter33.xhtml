<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter33">
<div class="chapter html5_article">
			<h1>XXXIII</h1>
			<p>Hakkında yazmakta olduğum zamanlar, biz Almanlar için devletin yıkıldığı, kapitülasyonların, tükenmişliğin getirdiği ayaklanmaların baş gösterdiği, çaresizlik içinde yabancıların eline düşmüş olduğumuz zamanlar. Şimdi, <em>içinde</em> yazmakta olduğum zamanlardan, kucağımda vatanımın felaketi, karnım berbat bir şekilde şişmiş vaziyette, sessizce köşeme çekilip anılarımı kâğıda dökmekte olduğum bu zamanlardan geriye bakıp kıyaslayacak olursam, o zamanki yenilgi, olsa olsa kısır kalmış bir girişimin doğal sonucu olarak bir bakıma tahammül edilebilir nitelikte bir talihsizlikmiş gibi görünüyor gözüme. Şu anda bizi bekleyen, vaktiyle Sodom ve Gomorra’nın başına çöken ceza mahkemesi süreci benzeri, o birinci sefer, her şeye rağmen yol açmamış olduğumuz türden bir felaketin yanında utanç verici herhangi bir sonuç, çok daha farklı, çok daha normal bir şey olarak kalır her zaman için. </p>
			<p>Çoktandır engellenemez bir şekilde yaklaşmakta olduğuna artık kimsenin en küçük bir şüphesi kaldığını sanmıyorum. Monsignore Hinterpförtner ve ben ürkünç bir biçimde ve üstelik –Tanrım sen yardım et!– gizliden gizliye belirmekte olan şeylerin ayırdına varma noktasında uzun süredir yalnız değildik. Bunların suskunluk içinde geçiştirilmesi, ayrıca, başlı başına uğursuz bir olguydu. Gözleri körleşmiş büyük kitlelerin arasında durumu bilen tek tük kişinin de ağızlarının mühürlü kalması daha da tekinsiz bir şeydi – bana öyle geliyor ki korku, aslında herkesin bildiği hakikati, insanın kendinden bile saklamaya kalkıştığı ya da diğerlerinin korkulu bakışlarından okuduğu halde kendini susmaya mahkûm hissettiği anda tam anlamıyla olgunlaşmış olur. </p>
			<p>Günbegün sadakatle, heyecan içinde sürdürdüğüm biyografi yazma vazifemi layıkıyla yerine getirmeye, mahrem ve kişisel konulara biçim vermeye çalışırken, bu süre içinde dışarıda olup bitenleri oluruna bırakmış, fazla ilgilenmemiştim. Uzun süredir ihtimal dahilinde görülen Fransa’nın istilası gerçekleşmişti – hem de kusursuz önlemler alınarak hazırlanmış birinci sınıf, hatta olağanüstü düzeyde teknik bir askerî harekâtla. Harekâtın nerede gerçekleşeceğinden emin olmadığımız, beklenmedik noktalardan başka bazı saldırılar da gelebileceği olasılığı söz konusu olduğu için düşmanı engelleyebilecek savunma güçlerimizi, kıyının belli bir bölgesinde toplamaya cesaret edememiştik. Bu, gereksiz ve felaketle sonuçlanacak bir tereddüttü. Sorun, buydu işte. Kıyıya çıkan birlikler, tanklar, zırhlılar ve her tür araç gereç, çok geçmeden bizim yeniden denize dökebileceğimiz ölçüyü aştı. Limanını, Alman mühendislik dehasının temelli kullanılamaz hale getirdiğine inanmamız gereken Cherbourg, kuvvetlere komuta eden generalin ve amiralin Führer’e gönderdikleri kahramanca telgraflara göre teslim olmuştu; ihtilaf konusu olan Norman şehri Caën’de günlerdir çatışmalar sürüp gidiyordu – kaygılarımız doğru çıkarsa, Fransa’nın başkentine giden yolları açacak bir çatışma olabilirdi bu. Yeni düzende Avrupa’nın lunaparkı ve eğlence merkezi olarak düşünülen, şimdilerdeyse devlet polisimiz ile Fransız işbirlikçilerinin ittifakına korkusuzca başkaldıran ele avuca gelmez Paris’e... </p>
			<p>Evet, ben içime kapanıp çalışmalarımı sürdürmekte olduğum esnada, farkına varamadığım ne çok şey olmuştu! O inanılmaz Normandiya Çıkarması’nın üzerinden fazla bir zaman geçmemişti ki, Führer tarafından büyük bir sevinçle Batı savaş tiyatrosunun sahnesine misilleme mahiyetinde yeni savaş silahı süreceğimizin müjdesi verildi tekrar tekrar. Robot bir bomba; hayrete şayan bir savaş aracı; ancak kutsal bir gereksinimin yaratıcı bir dehaya esinleyebileceği gibi bir şey – bu kanatlı, insansız yıkım elçileri Fransız kıyılarından salıverilip Güney İngiltere üzerinde patlayarak inecek, her şey yolunda giderse eğer, kısa sürede düşmanın korkulu rüyasına dönüşecekti. Böyle silahlara, kim karşı koyabilirdi ki? Kader, işgali havadan engellemek ve sonra da durdurmak için gerekli önlemlerin zamanında yetişmesine izin vermedi. Bu arada, laf aramızda, Roma ile Floransa yolunun yarısındaki Perugia’nın alındığını okuduk. Fısıltı haberlerine göre, Appenin Yarımadası’nın tümünden çıkmak gibi bir stratejik planımız vardı – muhtemelen birlikleri, askerlerimizin asla gitmeyi arzu etmedikleri Doğu’daki yorucu savunmamız için serbest bırakmak arzu ediliyordu. Orada Vitebsk üzerinden gelen bir Rus saldırı dalgası Minsk’i tehdit ediyordu. Fısıltı gazetelerimize göre, bu Beyaz Rus başkentinin düşmesi halinde, Doğu’da da tutunmamız mümkün olamazdı.</p>
			<p>Tutunamamak! Ruhum, bunu aklına bile getirme! Bizim müthiş, aşırı ölçüde, kesinlikle benzersiz bir şekilde yüklendiğimiz barajların –çoktandır yıkılmaya yüz tutmuş barajların– yıkıldığını, yıkıldığında çevremizdeki halkların tümünde yarattığımız ölçülemez nefretin karşısında tutunamamanın ne demek olduğunu düşünmeye asla kalkışmamalısın! Gerçi şehirlerimizin havadan tahrip edilmesiyle birlikte Almanya da çoktandır savaşın gösteri alanına dönüşmüştü; yine de bunun gerçekten böyle olduğu havsalaya sığmaz, kabul edilemez bir düşünceydi; bizim propagandamızın, düşmanı topraklarımıza, kutsal Alman topraklarına zinhar zarar vermemesi, gaddar zorbalıklara başvurmaması için <em>uyarmak</em> gibi kendine has bir tarzı vardır... Kutsal Alman toprağı! Sanki ondan geriye kutsal bir şey kalmış, sanki sınır tanımaz hak ihlalleriyle kutsallığını çoktandır fazlasıyla yitirmemiş, sanki yalnız ahlaken değil, fiilen de yüce divanda yargılanacak değilmiş gibi. Olan olmuştu! Artık ümit edilecek, istenecek, arzu edilecek bir şey kalmamıştı. Anglosaksonları barışa davet etmek için Sarmat<a class="si-noteref epub-type_noteref" href="#f165" id="backref_165">165</a> akınlarına karşı savaşı tek başına sürdürmeyi teklif etmek, şartsız teslim olmaya karşı bazı taleplerde bulunmak, yani pazarlık etmek, üstelik de kiminle? İnsanın gözlerini devirmesine neden olacak bir saçmalıktan başka bir şey değildi bu; idama mahkûm olduğunu, yok olması gerektiğini görünüşe bakılırsa bugün bile anlamayan, idrak edemeyen, dünya için tahammül edilemez olan bizi, Almanya’yı, Reich’ı, –daha da ileri gidip diyeceğim ki– Almanlığı, Alman olan ne var ne yok her şeyi dünya için tahammül edilemez kılmış, lanetli bir rejimin talebiydi bu. </p>
			<p>Biyografi çalışmamın bugünlerdeki arka planı işte böyleydi. Sanırım okura bu noktada yine başka bir özet yapmalıyım. Doğrudan doğruya hikâyemin arka planıyla ilgili olarak hikâyemin geçtiği zamanı bu bölümün başında “yabancıların eline düşmek” ibaresiyle tanımlamıştım. Yıkıldığımız, teslim olduğumuz o günlerde “yabancıların eline düşmek korkunç bir şey” cümlesini ve onun gerçekliğini sık sık hatırlıyor, acısını yaşıyordum. Zira dünya görüşümün Katolik gelenekten devraldığı evrensel tona rağmen, bir Alman erkeği olarak, ulusumun nevi şahsına münhasır bir ulus olduğuna dair güçlü bir duyguya sahibimdir. Bu, benim ülkemin kendine özgü, karakteristik hayatta kalma biçimidir; idealidir; tabiri caizse insanımın diğer insanlardan kesin olarak ayrıldığı husus, işte budur; başka ülkelerin de, bazı farklılıklar gösterse bile kuşkusuz aynı derecede değerli bazı tercihleri vardır; fakat Almanya, dışa karşı saygınlığını ancak dik duran bir devleti muhafaza etmek kaydıyla devam ettirebilir. Bu yeni durum, ortaya çıkan bu kesin, dehşetengiz askerî yenilgi her şeyden önce dili bakımından bile yabancı olduğu, sırf yabancı olduğu için kendisine hayrı dokunmayacak bir ideolojiye teslim olmak, bu idealin yıkılması anlamına geliyordu; fiziksel olarak da bu idealin yalan olduğu anlamına. Fransızlar, bir önceki sefer yenik düştüklerinde bu dehşet verici durumu yaşamışlardı. Birliklerimiz Paris’e girerken müzakerecileri, kazananların şartlarını yumuşatmak düşüncesiyle, tezahürat için titizlikle bir övgü ünlemi seçmişlerdi; <em>la gloire</em><a class="si-noteref epub-type_noteref" href="#f166" id="backref_166">166</a>; Alman devlet adamı ise onlara <em>gloire</em> sözünün karşılığının kelime haznemizde bulunmadığını söylemişti. 1870’te olmuştu bu olay; Fransız Parlamentosu’nda korkuyla, seslerini alçaltarak konuşmuşlardı bunu. Kavram dünyası <em>gloire</em> kelimesine yabancı bir hasma yenik düşmüş olmanın ne anlama gelebileceğini anlamaya çalışıyorlardı korku içinde. </p>
			<p>Sıklıkla düşünmüşümdür; dört yıl boyunca “görüş birliğinde olan”ların savaş propagandası olarak itiraz ettikleri erdemli Jakoben-Püriten jargon, zaferin geçerli dili haline gelmişti. Aynı şekilde, kapitülasyonları, galiplerin mevcut yönetme el çektirmelerini, yenik düşmüş ve bu durumdan kendi kendilerine kurtulamayacak olan ülkenin yönetimini tercihen kendilerinin, kendi anlayışlarına uygun olarak teslim almalarını, dediğim dedik bir anlaşmanın pek uzağına düşmediğinin tasdiki olarak görüyordum. Bu tür duyguları Fransa, kırk sekiz yıl önce yaşamıştı; şimdi de biz tanışıyorduk. Ancak bu kez böyle bir anlaşmadan vazgeçilmişti. Yenik düşen tarafın herhangi bir şekilde kendi başının çaresine bakabileceği varsayılıyordu; dışarıdan müdahaleye, sadece eski otoritenin ayrılmasından doğan boşluğun yarattığı vakumu dolduracak devrimin, galiplerin burjuva düzenini de tehlikeye düşürecek kadar ileri gitmemesi amacıyla başvurulacaktı. 1918’de, silah bırakma sonrası Batılı güçlerin uyguladıkları abluka, Almanya’da devrimi denetlemeye, burjuva demokratik rayında tutmaya, yozlaşıp Rus proleter devrimine dönüşmesini engellemeye yarayacaktı. Zaferle taçlanan burjuva emperyalizmi, “anarşi” konusunda uyarmaktan, işçi, asker ve benzeri kuruluşların danışmanlarıyla yapılacak her türlü pazarlığa kararlı bir şekilde karşı çıkacağına, sadece istikrarlı bir Almanya’yla barış yapılacağına, ancak böyle bir Almanya’nın yiyecek lokması olacağına ilişkin hatırlatmalarda bulunmaktan bıkmıyordu. Hükümet olarak başımızda bulunanlar, bu babaca yönetime baş eğiyor, ulusal meclisle birlikte proleter diktaya karşı duruyor, tahıl sevkiyatıyla ilgili bile olsa Sovyetler’in tekliflerini uysal bir şekilde geri çeviriyordu. Kendi menfaatim açısından değil ama şunu eklemek zorundayım; ölçülü bir adam ve bir kültür çocuğu olarak, radikal bir devrime ve altsınıfın diktasına karşı, korku duymam doğaldı; çünkü bulunduğum yerden baktığımda onda anarşiden ve mafya hâkimiyetinden, kısaca kültür yıkıcılığından başka bir şey göremiyordum. Fakat büyük sermeyenin parayla tuttuğu, aslına hiç de ait olmadıkları Avrupa uygarlığının iki kurtarıcısının, Almanların ve İtalyanların birlikte Floransa ofislerine yürüdüklerine, birinin diğerine bu muhteşem sanat zenginliklerinin, eğer Tanrı, onların üstün gelmesine razı olmasaydı, Bolşeviklerin saldırısıyla yıkılıp döküleceğinden dem vurduğuna dair tuhaf anekdotu hatırlayınca mafya egemenliği konusunda kafamdaki kavramlar yeniden biçimleniyor; altsınıfların egemenliği, şimdi kıyas etmek imkânını bulduğum kadarıyla benim gibi bir Alman vatandaşına, o pisliğin egemenliğine oranla, daha ideal bir durum olarak görünüyor. Bildiğim kadarıyla Bolşevizm asla sanat eserlerini tahrip etmemişti. Bu, daha çok kendimizi ondan korumamız gerektiğini iddia edenlerin görev alanına giriyordu. Alt tabaka dediklerinin uzak durduğu mafya egemenliğinin, entelektüel varlıkları tahrip etme hırsına, bu satırların kahramanı olan Leverkühn’ün eserleri de kurban gitmedi mi? Onların zaferleri ve dünyayı kendi iğrenç takdirlerine göre biçimlendirmeye kalkışan tarihî diktatörlükleri, onun eserlerini hayatta kalmaktan, ölümsüz olmaktan mahrum etmedi mi? </p>
			<p>Yirmi altı yıl önceydi, burjuva hatiplerinin ve kendini “devrimin çocuğu” olarak adlandıranların erdem üzerine o kendinden menkul laf salataları üzerine yüreğimde beslediğim nefret, daha da güçlenmişti; çünkü onların düzenin bozulacağı korkusuyla istemediği şeyleri, ben ister hale gelmiştim. Yenik düşmüş ülkemin, ıstırap kardeşi olan Rusya’ya dayanışmasına, bu arada bu yoldaşlığın getireceği sosyal bazı karışıklıkları hesaba katmaya, göze almaya hazırdım. Rus Devrimi, beni etkilemişti; ilkelerinin tarihsel açıdan, ayağını ensemize bastırmış olan kuvvetlerin ilkelerinden daha üstün olduğu, şüphe götürmezdi. </p>
			<p>O günden sonra tarih bana, Doğu’nun devrimiyle yeniden yakın bir ittifak kurarak bizi yenmiş olanlara başka bir gözle bakmayı öğretti. Gerçekten de burjuva demokrasisinin belli katmanları, bugün için benim “pisliğin egemenliği” diye adlandırdıklarımla, çıkarlarını korumak uğruna ittifak yapacak kadar olgunlaşmış görünüyordu, hâlâ da öyle görünüyorlar. Buna rağmen bana, hümanizma çocuğu olan benim gibilere benzeyen, öyle bir egemenliğin insanlığa dayatılabilecek en son şey olduğunu gören, buna karşı dünyalarını bir ölüm kalım savaşı için harekete geçiren liderler de çıktı. Bu adamlara ne kadar şükredilse az; Batı ülkelerinin demokrasisinin, zaman zaman ortaya çıkan tutukluğuna rağmen, doğasıyla, bütün üstün nitelikleriyle, kurumlarıyla, özgürlük kavramıyla, insanlığın ilerlemesi yolunda elzem olan yeni şeyler için, toplumun mükemmelleşmesi, düzelmesi, gençleşmesi için gerekli koşulları sağlamaya ve yaşamsal olarak daha hakça koşullar sunmaya esas olarak doğuştan elverişli olduğu kanıtlandı. </p>
			<p>Bunları geçelim. Burada biyografik olarak hatırlatmak istediğim şey, yaklaşan yenilgiyle birlikte bunca zamandır yaşama biçimimiz ve alışkanlığımız olan askerî, monarşik devletin otoritesini yitirme sürecinin ilerlemesi, yıkılması, yönetimden feragat etmesi; devam eden kıtlık, kendini idame etme koşullarının bozulması sonucu ortaya çıkan sistemli gevşeme, spekülatif özgürlükler, burjuvanın bağımsızlaşmak yolunda acıklı ve hak etmediği bir şekilde yetki kazanması, bunca zamandır disiplinle sürdürülen devlet kurumlarının dağılması ve rekabet içindeki kamplar arasında sahipsiz kalmış kullar... Bu pek de hoşa gidecek bir manzara değil. Münih’te o zamanlar hayat bulan, otel salonlarında faaliyet yürüten, pasif ve gözlemci bir üye olarak katıldığım “Zihin Emekçileri Danışma Kurulu” gibi kuruluşların toplantılarında edindiğim izlenimlerimi tanımlamaya kalkışacak olursam, “utanç verici” ibaresinden kaçınamam. Eğer bir roman anlatıcısı olsaydım, okuruma, “Devrim ve İnsan Sevgisi” konusunda, son derece eğlenceli ve de gamzeli bir biçimde konuşan seçkin edebiyatçı, pek latif bir yazarın serbest, fazlaca serbest, karışık ve karmaşık, çok sıradışı bir şekilde konuştuğu oturumu, bu tür durumlarda bir anda ortaya çıkıp tartışmaya kilitlenen tipleri, soytarıları, manyakları, hortlakları ve kötücül entrikacıları, köşe bucak filozoflarını –diyebilirim ki, eziyet verecek şekilde belleğime kazınmış– bu umarsız ve çaresiz danışma toplantısını görsel olarak tasvir etmek isterdim. Burada insan sevgisi lehine ve aleyhine, subaylar lehine ve aleyhine, halk lehine ve aleyhine konuşmalar yapıldı. Küçük bir kız çocuğu çıkıp bir şiir okudu, “Sevgili vatandaşlarım, baylar bayanlar!” diye bir hitapla başlayan bütün gece sürebilecek olan bir yazıyı okumaya kalkışan kurşuni üniformalı biri güçlükle susturuldu; kötü bir aday, kendisinden önce konuşanların birçoğunu, olumlu tek bir düşünce bile zikretmeksizin acımasız bir biçimde yargılamaya girişti ve bu böylece sürüp gitti. Konuşmaların arasına zorbaca girmeye kalkışan dinleyicilerin tavrı çocukça ve kabaydı, yönetim yetersiz, hava korkunç ve netice sıfırdı. İnsanlar, bu durumdan şikâyetçi olan başkaları da var mıdır, diye etraflarına bakınıyorlardı; sonunda, tramvay seferlerinin saatler önce bitirildiği kış gecesinde tek tük, muhtemelen anlamsız silah seslerinin yankılandığı sokağa çıkabildiklerine sevindiler. </p>
			<p>Bu izlenimlerimi naklettiğim Leverkühn, o aralar çok ıstırap çekiyordu – adeta kor gibi bir kerpetenle, insanı aşağılar nitelikte burulmalar şeklinde tezahür eden, doğrudan doğruya hayati tehlike arz etmeyen ama insanı dibe vurduran bir hastalıktan mustaripti; öyle ki, kendini bir günden diğerine güçlükle sürüyordu. En katı diyetlerle bile durdurulamayan çok şiddetli baş ağrılarıyla ortaya çıkan bir mide bulantısıydı bu; günlerce sürüyor, birkaç güne kalmadan tekrarlıyordu; boş midesiyle saatlerce hatta günlerce kusuyordu. İnsan onuruna yakışmayan, inleten, küçük düşüren, nöbet geçtikten sonra ışığa karşı büyük bir hassasiyet ve bitkinlikle sona eren gerçek bir sefalet! Bu hastalığın, dönemin acı verici yaşantılarından, ülkenin yenik düşmüş olmasından ve ona eşlik eden kötü koşullardan kaynaklanabilecek ruhsal sebeplere bağlı olması söz konusu değildi. Bu şehirden uzak, kırsal manastır havalı inzivasında gazete okumadığı için olayların pek azı ona ulaşıyordu; olup bitenlerden sadece bakıcısı Frau Else Schweigestill’in soğukkanlılıkla aktardıkları kadarıyla haberdar oluyordu. Olacakları önceden kestirebilen biri olarak bunlar, onun üzerinde bir şok etkisi yaratmaktan uzaktı; çok uzun süredir beklenen şeylerin tecelli etmesi olarak görüyor, omuz silkmeye bile değer bulmuyordu. Benim bu, musibetten nasihat çıkarma girişimlerimi de, savaşın ta başındayken bulunduğum o malum kehanetlerden daha fazla önemsemiyordu – oysa ben, onun o zamanlar verdiği soğuk ve inançsız cevabı hatırlıyordum: “Tanrı gayretlerinizi kutsasın!”</p>
			<p>Yine de, onun sağlığının bozulmasını kolay kolay vatanın felaketiyle ilişkilendirmek ne denli imkânsız olursa olsun, aralarında nesnel bir ilişki, sembolik bir paralellik kurmak geliyordu içimden; bunların eşzamanlı olması gerçeğinden hareketle varmış olabileceğim bu kanaati, onun dışsal konulara olan aşılmaz uzaklığı yüzünden içime atıyor, ona karşı ima yollu bile olsa dillendirmekten kaçınıyordum. </p>
			<p>Adrian hekim istemiyordu; zira ıstırabının aslında bildiği bir şey olduğunu, babasından geçen migreninin akut bir şekilde tırmandığını düşünmek istiyordu. Bu konuda ısrarcı davranarak Waldshut’taki yerel hekimi, bir zamanlar Bayreuth’lu genç kıza doğumu sırasında yardımcı olan Doktor Kürbis’i getiren, yine Frau Schweigestill oldu. Bu iyi kalpli adam, migren üzerinde pek durmadı; zira bu aşırı baş ağrıları migren vakalarında rastlandığı gibi tek taraflı değildi, her iki gözünün üzerinde oyulur gibi bir sancıyla ortaya çıkmasına bakarak, bir başka rahatsızlığın yan etkisi olarak değerlendirilmeliydi. Teşhisi, ihtiyatla da olsa, bir mide ülseri ya da benzeri bir şey yönündeydi; hastasını zaman zaman kanamalar olabileceğine dair uyardı; ama kanama olmadı. Bunun üzerine ağızdan alınacak bir cehennem taşı<a class="si-noteref epub-type_noteref" href="#f167" id="backref_167">167</a>, eriyiği yazdı. Bunun da bir yararı olmayınca günde iki kez yüksek dozda kinin verilmesi yoluna gitti; bu bir süreliğine gerçekten de rahatlattı. Ama iki haftalık bir aralıktan sonra şiddetli bir deniz tutmasına çok benzeyen krizler iki tam gün sürecek şekilde tekrarlayınca Herr Kürbis’in bu tanısı da sallantıya düştü ya da belki bir başka anlamda, kesinlik kazandı. Arkadaşımın hastalığını, kesin olarak kronik bir mide ülseri sonucu, midenin sağ tarafa doğru ciddi bir şekilde büyümesine, buradaki kan birikmesinin sonucunda beyne yeterince kan gitmemesine bağladı. Bu kez Karlsbad madensuyu ile gıdaların olabildiğince küçük miktarlarda alınmasını öngören bir diyet yazdı. Öyle ki mönüde neredeyse sadece yumuşak ete yer vardı, sıvıları, çorbaları, hatta sebze ve unlu gıdaları, ekmeği yasaklıyordu. Bunun, Adrian’ın bünyesinin aşırı ölçüde asit üretmesine karşı da yararı olacaktı. Kürbis bunu, en azından kısmen asabi nedenlere bağlama eğilimi gösteriyordu; bu noktada, tanısal varsayımlarında ilk kez merkezî sistem, yani dolaylı olarak beyin bir rol oynamaya başlamış oluyordu. Mide büyümesi tedavi olduğu halde baş ağrıları ve bulantılar geçmeyince hastalık belirtilerini daha çok beyne bağlamaya başladı gitgide – hastanın ısrarla ışıktan korunmak istemesi bu düşüncesini destekliyordu. Güneşli öğle önceleri sinirlerini karanlığı deli gibi özleyecek, iyi gelen bir ilaçmış gibi algılayacak kadar yorgun düşürdüğü için günün yarısını yatakta olmasa da, sıkıca karartılmış odasında geçiriyordu. Bazı günler ben de, güpegündüz, dışarıdan gelen ışığın duvarlara ancak soluk bir şekilde yansıyacağı kadar karartılmış, ancak uzun bir alışma süresinden sonra mobilyaların köşelerinin seçilebildiği o başrahip çalışma odasında onunla konuşarak saatler geçiriyordum. </p>
			<p>O sıralar buz torbalarından, sabahları başına soğuk su dökmek gibi gündelik tedavi yöntemlerinden yararlanılıyordu. Bunlar öncekilere göre daha iyi sonuç verse de geçici önlemlerdi ve yatıştırıcı etkilerine bakarak gerçek bir iyileşmeden söz edilemezdi. Ürkütücü durum ortadan kalkmamıştı, nöbetler aralıklarla tekrarlıyordu. Hasta, baş ağrısı ile gözlerinin üzerindeki basınç sürekli olmasa, bu duruma katlanmaya razı olduğunu söylüyordu. Vücudunu tepeden tırnağa kaplayan, konuşma organlarını da etkiler görünen bu felci andırır, tarifi güç his, kendi farkında olsa da olmasa da bazen konuşması takılmaya başlıyor, dudaklarını güçlükle oynatabildiği için kelimeleri yeterince net telaffuz edemiyordu. Ben, onun bu duruma pek aldırmadığını düşünüyorum; zira bu nedenle konuşmaktan pek kaçınmıyordu; bir yandan da zaman zaman onun bu engelli durumunu kullandığı izlenimine kapılıyordum; böyle rüyada konuşuyormuş gibi tam olarak şekillenmemiş, yarı anlaşılır bir şekilde konuşmayı, paylaştığı şeylerin niteliğine daha uygun bulur gibiydi. Andersen masallarından o çok sevdiği, hayran olduğu denizkızını da bu şekilde anlattı bana; o sevdalı kız çocuğun, kara gözlü bir prensin aşkı uğruna –kendi gözleri “derin denizler kadar maviydi”– balık kuyruğu yerine insan bacaklarına, belki de insanlar gibi ölümsüz bir ruha kavuşmak için başvurmaya cesaret ettiği deniz cadısının, sürükleyen akıntıların, yosun ormanlarının ötesindeki ürkünç âlemini gerçekten fevkalade güzel tasvir etti. Bu suskun güzelin beyaz bacakları üzerinde attığı her adımda tahammül etmeye razı olduğu bıçak gibi keskin sancılar ile kendi çektiği sürekli acılar arasında bir benzerlik kuruyordu; ondan, “derin acıların ortağı kız kardeşim” diye söz ediyor, onun davranışlarına, onun azmine, onun iki ayaklı insan dünyasına olan duygu dolu özlemine bir tür aşinalıkla, gerçekçi ve ince nükteli bir biçimde yaklaşıyordu. </p>
			<p>“Her şey, denizin dibini bulan mermer heykel hikâyesiyle başladı,” dedi. “Kız muhtemelen Thorwaldsen’li bu delikanlıdan haddinden fazla hoşlanmış. Büyükannesi işi, küçük kızın mavi kumlara gül kırmızısı gözyaşları dökmesine varmadan önce almalıymış aslında elinden. Başlangıçta fazlaca müsamaha göstermiş olmalı ki, kızın gözünde aşırı derecede büyüttüğü yukarıdaki dünyaya karşı, ölümsüz bir ruha karşı duyduğu özlem artık dizginlenemez bir hale gelmiş. Ölümsüz bir ruh mu? Ne gereği var ki? Budalaca bir arzu! Küçük kızın doğasının gerektirdiği gibi, öldükten sonra denizin üzerinde yüzen köpüklere dönüşeceğini bilmek çok daha huzur verici olmalı. Doğru dürüst bir su perisi olsa, onun yaptığı gibi kaderini onun aptallığına bağlamak yerine, kıymetini bilmeyen, gözünün önünde başkasıyla evlenen bu boş kafalı prensi, sarayının merdivenlerinden aşağıya, suya doğru çeker, şefkatle boğardı. Prens muhtemelen doğuştan gelen bu balık kuyruğuyla, sızlayan insan bacaklarıyla olduğundan daha tutkulu bir şekilde âşık olurdu ona...”</p>
			<p>Ancak şakacıktan olabilecek bir nesnellik içinde kaşlarını çatmış, isteksizce kıpırdayan dudaklarıyla yarı anlaşılır bir şekilde denizkızının iki bacaklı insana göre estetik üstünlüklerinden, belden aşağısı parlak pullarla kaplı, esnek, yüzmesini kolaylaştırmak üzere yaratılmış balık kuyruğunun kadın vücuduna kattığı hatların güzelliğinden dem vuruyordu. Mitolojideki insan vücuduyla hayvan vücudu bileşimlerinin canavarımsı niteliğini görmezden geliyor, burada mitolojik kurgusal bir kavram söz konusu olduğunu kabul etmezmiş gibi görünüyordu. Denizkızının sanki mükemmel, üstün nitelikli organik bir gerçekliği, güzelliği ve gerekliliği vardı; küçük deniz bakiresinin kendine –kimsenin takdir etmeyeceği– bacaklar satın aldıktan sonra düştüğü o zavallı, acıma duygusu uyandıran, yenik düşmüş haline bakılırsa ortaya böyle bir durum çıkıyordu. Denizkızları doğanın bir parçasıydı; doğa onlara borçlu kalmıştı – tabii eğer borçlu kalmış denebilir <em>ise</em>; kendi buna inanmıyor, böyle olmadığını bildiğini iddia ediyordu vesaire...</p>
			<p>Onun, üzerindeki baskıyı hafifletmeye çalıştığı gözle görünür bir ruh hali içinde, karanlık bir muziplikle sürdürdüğü, her zaman olduğu gibi sessiz bir hayranlıkla, yüreğimde biraz endişeyle dinlediğim, benim de nükteli cevaplar verdiğim konuşmaları ya da mırıldanmaları hâlâ işitir gibiyim. Doktor Kürbis’in o sıralar görevi gereği yaptığı teklifi bu baskı nedeniyle reddetmiş olmasını takdir ediyordum. Doktor daha yetkin bir hekime danışmayı salık vermiş ya da öngörmüştü; oysa Adrian bundan kaçınmış, bunu işitmek bile istememişti. Önce, Herr Kürbis’e güveninin tam olduğunu, sonra da, iyi kötü kendi kendine, kendi gücü ve doğasıyla bu illetten kurtulacağına inandığını söyledi. Bana da öyle geliyordu. Belki bir çevre değişikliği yapmak, bir kaplıcaya gitmek iyi gelebilirdi; benim ikna etmek üzere önceden bir konuşma yapmama gerek kalmaksızın doktor, böyle bir öneride bulundu. Ancak o kararlı bir biçimde seçmiş olduğu, eviyle, avlusuyla, kilise kulesi, gölü ve tepesiyle, eskilerden kalma rahip çalışma odasıyla, kadife kaplı koltuğuyla bu yere öylesine bağlıydı ki, bütün bunları, tabldotları, promenatları, müzikle tedavileriyle bir kaplıca ortamı işkencesiyle dört haftalığına bile olsa, değişmenin düşüncesine bile izin veremezdi. Hepsinden önemlisi, Frau Schweigestill’e duyduğu saygıydı; dışarıda bulacağı sıradan herhangi bir bakımı tercih ederek onu incitmek istemiyordu – burada bu anlayışlı, rahat ortamda, anlayışlı anne şefkati içinde kendini fevkalade kollanmış hissediyordu. Gerçekten de sormak gerekti; onun yanında bulduklarını başka nerede bulabilirdi ki? Hele de doktorun son tavsiyelerine uygun olarak her dört saatte bir yemek getirilmesini; saat sekizde, yumurta, kakao ve peksimet, on ikide küçük bir biftek ya da kotlet, saat dörtte çorba et ve biraz sebze, saat sekizde de soğumuş kızartma ve çay veriliyordu. Bu rejim ona iyi gelmiş, büyük öğünlerin yol açtığı hazım ateşini engellemişti. </p>
			<p>Nackedey ile Kunigunde Rosenstiel, dönüşümlü olarak Pfeiferring’de boy gösteriyorlardı. Çiçeklerle, konservelerle, nane şekerli drajelerle ya da kıtlık çekilen ne varsa, onlarla. Her gelişlerinde buyur edilmiyorlar, hatta hastanın yanına nadiren alınıyorlardı; ama bu duruma ikisi de şaşırmıyordu. Kunigunde, reddedildiği durumları o çok temiz, çok mağrur Almancasıyla kaleme aldığı fevkalade düzenlenmiş, mektuplarıyla telafi ediyordu. Nackedey ise tabii ki böyle bir teselliden mahrumdu. </p>
			<p>Adrian’la aynı renk gözlere sahip Rüdiger Schildknapp’ın arkadaşımın yanında bulunduğunu öğrendiğimde hoşnutluk duyuyordum. Onun varlığı, sükûnet ve neşe verici bir etki yaratıyordu – keşke daha sık gidebilseydi. Adrian’ın hastalığı, Rüdiger’in iyilik yapmasına engel oluşturabilecek ciddi durumlardan biri sayılırdı – bildiğimiz üzere o, kendisine acilen ihtiyaç duyulduğu anlarda kaçar, kendisini esirger. Özür dilemekten, denebilir ki, kendine has bu ruhsal durumu mümkün olduğunca makul sebeplere dayandırmaktan da geri durmaz. Ekmeğini edebiyattan çıkarmaya, çevirmenlik külfetine katlanmaya mahkûm olduğu için gerçekten de zor geçiniyordu; üstelik kötü beslenme koşulları yüzünden kendi sağlığı da bozuktu. Sık sık ishale yakalanıyor, Pfeiffering’e her gelişinde –seyrek geldiği için her seferinde– karnına flanel bir bel kuşağı, bazen de boğazına kauçuk kaplı, nemli bir sargı sarmış oluyordu – bu durum acıklı bir güldürüye, onun Anglosakson şakalarına kaynak oluşturuyor, bedenin çektiği eziyetleri alaya almak, gülme konusu yapma rahatlığına sahip olan Adrian da, Rüdiger’in yanına kimseyle olmadığı kadar eğleniyordu. </p>
			<p>Frau Rodde’de de tahmin edileceği gibi zaman zaman burjuva mobilyalarıyla tıklım tıkış sığınağından çıkıp kendisini göremese de, Frau Schweigestill’den Adrian’ın sağlığı konusunda bilgi almak için karşıya geçiyordu. Eğer Adrian onu buyur etmişse ya da bir şekilde dışarıda buluşmuşlarsa, ön dişlerindeki boşlukları dudaklarıyla örtmek için ağzı kapalı gülümseyerek ona kızlarını anlatıyordu. Alnındaki saçlarıyla olduğu gibi, dişleriyle de insanlardan kaçmasını gerektirecek sorunları vardı. Anlattığına göre Clarissa, sanat mesleğini çok seviyordu; seyircinin soğukluğu da, eleştirmenlerin kusur bulması da, hatta tadını çıkara çıkara oynamakta kararlı olduğu bir solo sahnede kulisten, “Tempo! Tempo!” diye haykıran yönetmenin acımasız küstahlığı da, onun sanatını icra ederken duyduğu mutluluğun eksilmesine yetmiyordu. Celle’de mesleğe yeni başlayanlar için geçerli olan anlaşmasının süresi dolmuş, ondan sonraki anlaşma da onu daha yukarı bir konuma getirmemişti. Uzaklarda, Doğu Prusya’da Elbing’de âşık saf kız rolleri oynuyordu; ama Batı bölgelerine, Karlsruhe ya da Stuttgart sahnelerine sıçrama ihtimalinin netice itibarıyla pek uzak sayılmadığı Porzheim’a geçiş yapma beklentisi vardı. Bu yolda önemli olan, taşraya takılıp kalmak değil, zamanı geçmeden büyük bir devlet tiyatrosuna ya da entelektüel ağırlığı olan özel bir başkent sahnesine kapak atmaktı. Clarissa, kendini kabul ettirmeyi umuyordu. Fakat mektuplarından, özellikle de kız kardeşine yazdığı mektuplardan anlaşılan, başarılarının çoğu, daha çok kişisel, yani sanatsal kimliği yönünden ziyade, erotik yeteneğine bağlıydı. Peşine düşen ve göğüs germek zorunda kaldığı çok kişi vardı; bunları alaycı bir soğukluk içinde geri çevirmek enerjisinin büyük bir bölümünü alıyordu. Annesine doğrudan yazamasa da Ines’e, zengin, kendini iyi korunmuş, kır saçlı bir mağaza sahibinin onu sevgilisi olarak görmek istediğini haber vermişti; onu ev, araba ve elbiselerle hoş tutmaya söz veriyordu – böylece o, “Tempo! Tempo!” diye haykıran utanmaz rejisörü susturabilir, eleştirmenlerin de fikrini değiştirebilirdi. Ama hayatını bu tür temellere dayandırmak için fazla gururluydu. Onun için esas olan, şahsı değil, şahsiyetiydi; zaten büyük tüccarın da işleri bozulmuş, Clarissa, mücadelesine bıraktığı yerden yeniden başlamak üzere Elbing’e dönmüştü. </p>
			<p>Münih’teki kızı Institoris’le ilgili olarak daha az ayrıntı anlatıyordu. Onun hayatı, yüzeysel bir bakışla daha az hareketli, daha az cüretli, daha normal, daha güvenliydi – belli ki Frau Rodde de yüzeysel bakmak istiyordu; bu da demek oluyordu ki, Ines’in evliliğini mesutmuş gibi görüyor, gösteriyordu; bu çok rahatlatıcı bir bakıştı. O sıralar ikizler dünyaya gelmişti; Frau Rodde, olaydan ve arada bir ideal ölçülerde döşeli çocuk odalarında ziyaret ettiği üç şımarık tavşan kardeşten, pamuk prenseslerden saf duygularla söz etmişti. Büyük kızının evinin idaresini kötü koşullara boyun eğmeksizin, kusursuz bir şekilde sürdürmesiyle altını çizerek ve gururla övünüyordu. Mısır’daki sağır sultanın bile duyduğu, Schwerdtfeger’le ilgili hikâyeyi gerçekten bilmiyor muydu, yoksa bilmiyormuş gibi mi davranıyordu; bunu tefrik etmek mümkün değildi. Adrian, okurun da bildiği gibi bu meselenin içindeydi. Hatta bir gün Rudolf, bunu ona itiraf etmişti – şaşılası bir gelişme!</p>
			<p>Kemancı, arkadaşımızın hastalığı akut haldeyken çok paylaşıcı, sadık ve güvenilir biri olarak ortaya çıkmış, bu durumu, adeta kendi yardımseverliğini ve Adrian’ın teveccühüne ne kadar önem verdiğini göstermek için bir fırsat olarak değerlendirmişti – dahası, benim kanaatime göre, şahsi cazibesiyle beslenen o yılmaz sokulganlığını seferber etmiş, böylece Adrian’ın bu acılı, aciz, kendi deyişiyle, naçar durumundan yararlanarak onun o kırılgan, oldukça ciddi sebeplere bağlı olan kırıcı, acıtıcı, gurur inciten ya da gerçek anlamda duygularını yaralayan –ne olduğunu Tanrı bilir– soğuk ve alaycı reddedişlerini aşmak istemişti. Söz, Rudolf’un flörtöz tabiatına gelince – bunun üzerine nasıl konuşulması gerektiği konusunda her zaman bir kelime fazla söylemek gibi bir tehlike vardır; fakat bir kelimesi bile eksik kalmamalıdır. Kendi payıma, bu adamın mizacında, ifadelerinde, o gülen, güzelim mavi gözlerinde yansımalarını gördüğümü düşündüğüm mutlak saflıkta, çocuksu ama cin gibi bir şeytanlık saklıdır. </p>
			<p>Bu kadarı yeter; dediğim gibi, Schwerdtfeger, Adrian’ın hastalığıyla yakından ilgileniyordu. Frau Schweigestill’den sık sık durumu hakkında telefonla bilgi alıyor, biraz dayanabilir, biraz dikkatini verebilir hale geldiği zamanlarda ziyaret etmeyi ihmal etmiyordu. Kısa süre sonra Adrian’ın iyileşmeye yüz tuttuğu günlerden birinde gelmesine izin verilince, onunla tekrar görüşebilmiş olmaktan dolayı olağanüstü bir sevinç gösterisinde bulundu ve ziyaretinin hemen başında Adrian’a iki kez “sen” diye hitap etti; fakat beriki buna katılmayınca üçüncü keresinde düzeltti, küçük adını kullanarak “siz” demekle yetindi. Adrian da ona bir bakıma gönlünü almak üzere deneme mahiyetinde, arada bir, küçük adının kısaltılmış şekliyle değil, tam olarak “Rudolf” diye hitap etmeye çalışsa da çok geçmeden vazgeçti. Yine de, yakın zamanlarda kazandığı başarılar dolayısıyla kemancıyı kutladı. Nürnberg’de bir konser vermiş, Bach’ın (sadece keman için) <em>Re Majör Partita</em>’sını büyük bir başarıyla yorumlayarak seyirciler üzerinde ve basında takdir uyandırmıştı. Bunun neticesi olarak Münih akademi konserlerinin birinde Odeon’da solist olarak sahneye çıkmış, temiz, yumuşak ve teknik açıdan mükemmel Tartini yorumu olağanüstü beğenilmişti. Onun o küçük tonu kabul görmüştü; müziğiyle ve kişiliğiyle bu açığı kapatabiliyordu. Zapfenstösser Orkestrası’nın başkemancısı kendisini eğitime vakfetmek üzere çekilince, gençliğine rağmen bu makama yükseldi –olduğundan, hatta onu ilk tanıdığım zamanlardan bile daha genç gösteriyordu–; evet, gençliğine rağmen böyle bir yükseliş, bence önünde durulmaz bir gelişmeydi.</p>
			<p>Rudi, bütün bunlarla birlikte, özel hayatındaki malum durumlar –samimiyetle açıkladığı Ines Institoris’le olan ilişkisi– nedeniyle eziklik hissediyordu. Adrian’la onun karartılmış odasında birbirilerini göremedikleri ya da sadece gölgelerini gördükleri odada geçen, göz göze demenin pek doğru olmayacağı bu konuşma, bu itiraf, Schwerdtfeger’i kuşkusuz biraz yüreklendirmiş, biraz da rahatlatmıştı. 1919 yılının olağanüstü aydınlık, güneşli, mavi gökyüzünün ve karların ışıldadığı bir Ocak günüydü; Adrian, Rudolf’un gelişinden, onunla açık havada selamlaşmasından hemen sonra o denli şiddetli bir baş ağrısına yakalandı ki, konuğundan daha önce denemiş, iyi geldiği bilinen koruyucu karanlığını hiç olmazsa bir süreliğine kendisiyle paylaşmasını rica etmek zorunda kaldı. Başlangıçta oturmakta oldukları Nike Salonu’ndan panjurları ve perdeleri ışığa karşı sımsıkı kapalı olduğunu bildiğim başrahip çalışma odasına geçtiler. Gözlerini önce kapkaranlık bir geceye açtılar, ardından mobilyaların bulunduğu yerleri el yordamıyla ayırt etmeye başladılar, sonra da dışarıdan güçlükle sızan ışığın duvarlardaki güçsüz yansımasını fark ettiler. Adrian, oturduğu kadife koltuktan, konuğunu karanlığa mahkûm ettiği için defalarca özür diledi; oysa Savonarola koltuğunu yazı masasının önüne çekmiş olan Schwerdtfeger, halinden gayet memnundu. Alçak sesle konuşuyorlardı; hem Adrian’ın durumu öyle gerektirdiği için hem de insan karanlıkta ister istemez sesini kıstığı için. Karanlık, gece hali belli bir suskunluğa yol açsa, konuşmayı bitirse de, Schwerdtfeger’in Dresden medeniliği ve toplum terbiyesi, lafa ara vermeye katlanamazdı. Karanlıkta, karşısındakinin tepkilerinden emin olamayacağı halde konuşmasını inatla akıcı bir şekilde sürdürerek bu ölü noktaları aştı. Lafı siyasi hayatın serüvenlerinin, Reich’in başkentindeki mücadelelerin üzerinde döndürüp dolaştırdılar bir süre; sonra da en son müzik olaylarından konuşmaya başladılar. Rudolf, tertemiz bir şekilde Falla’nın <em>İspanyol Bahçelerinde Geceler</em>’i ile Debussy’nin <em>Flüt, Keman ve Arp İçin Sonat</em>’ından bölümler çaldı ıslıkla. <em>Aşkın Çabası Boşuna</em>’dan <em>bourrée</em>’yi gayet doğru tonlarda seslendirdi, hemen ardından da, Adrian’ın hoşuna gidip gitmediğine pek aldırmadan kukla oyunu <em>Günahkâr Desiseye Dair</em>’den ağlayan dişi köpek temasını çaldı. Sonunda içini çekerek hiç ıslık çalma havasında olmadığını, aslında yüreğinde bir ağırlık hissettiğini, ağırlık değilse bile, öfkeli, köşeye kıstırılmış, sabırsız ve çaresiz bir halde, endişeler içinde olduğunu, yani sonuçta yine de ağırlık hissettiğini söyledi. Neden mi? Buna cevap vermek tabii ki kolay değildi ve aslında bu tam olarak doğru da sayılmazdı. Her halükârda dostlar arasında sırlara saygılı davranma kuralı pek fazla önem taşımasa bile, kavalyelik, kadın meselelerini kendine saklamayı gerektirirdi, o da buna harfiyen uyardı; yani boşboğazın teki değildi. Fakat sıradan bir kavalye de sayılmazdı; ona bu gözle bakmak yanıltıcı olurdu – yüzeysel bir eyyamcı, bir zampara olarak değerlendirilmek onun açısından bir kâbus demekti. O bir insandı, bir sanatçıydı; bu durumda da kavalyelik ketumluğuna pek metelik veremezdi – bu bağlamda hiçbir şeye metelik veresi yoktu zaten. Hem şu konuşmakta olduğu kişi de dünya âlemin bildiği şeyi mutlaka biliyor olmalıydı. Kısacası, konu Ines Rodde, daha doğrusu Institoris’le ilgiliydi ve onunla olan ilişkisiyle; elinden bir şey gelmiyordu. “Elimden gelen bir şey yok, Adrian, inan – inanın bana! Ben onu baştan çıkarmadım, o beni çıkardı. Kısa boylu Institoris’i boynuzlamak konusunda –bu aptal deyimi kullanmak da onun işi, benim değil– yapacak bir şey yoktu. Bir kadın boğuluyormuşçasına size sarılsa ve ille de sizin sevgilisi olmanızı istese ne yapardınız? Ceketinizi bırakıp kaçar mıydınız?” Hayır, bu yapılamaz; burada kurtuluşunuz yok; üstelik de, kadının ölesiye ihtiraslı bir hali varsa, güzel olduğunu da varsayarsak, kaçamayacağınız kavalyelik kuralları işlemeye başlar. Ancak kendi de ölesiye tutkulu bir adamdı; gergin ve çoğunlukla hüzünlü bir sanatçıydı; bir ilkbahar çiçeği, bir güneş çocuğu ya da her ne sanıyorlarsa öyle bir şey değildi. Ines, onunla ilgili çok şey tahayyül ediyordu, hem de tamamen yanlış şeyler; bütün bunlar çok çarpık bir ilişkiye yol açmıştı; böyle bir ilişki, başlı başına çarpık olduğu yetmezmiş gibi, beraberinde sürekli aptal durumlar, her bakımdan dikkatli olmak zorunluluğunu da getiriyordu. Ines, her yönüyle işin daha kolay bir biçimde üstesinden geliyordu. Basit bir sebepten dolayı; zira o tutkulu bir biçimde âşıktı – kendiyse, onun yanlış hayallere kapıldığını söyleyebilecek bir durumdaydı. Bir bakıma şanssızdı; çünkü âşık değildi. “Ona hiç âşık olmadım, bunu açıkça belirtirim; ona karşı daima ağabeyce, dostça duygular beslemiştim. Onunla böyle bir duruma gelmiş olmam, onun böyle sımsıkı sarıldığı, böyle budalaca bir ilişkiye sürüklenmiş olmamız, benim açımdan bakıldığında sadece bir kavalyelik görevi gereğidir.” Ayrıca samimiyet içinde şunu da belirtmesi gerekiyordu ki tutku, özellikle erkeğin sadece kavalyelik gereklerini yerine getirmekle yetindiği durumlarda kadın tarafından gelen ümitsiz bir tutku, acıklı, hatta küçük düşürücü bir hal alıyordu. Burada mülkiyet ilişkisi tersine dönüyor, beraberinde aşkta pek de istenmeyecek bir durum olan kadının ağır basmasını getiriyordu. Şunu söylemeliydi ki Ines, onun şahsını, onun bedenini kullanıyordu; aslında, doğru kurulmuş bir ilişkide erkeğin kadını kullandığı gibi – buna bir de hastalıklı ve zorlayıcı bir kıskançlık eklenmişti – üstelik de tamamen yersiz ve haksız bir sahiplenme duygusuyla. “Yersiz ve haksız,” diyordu, zira artık kadından usanmıştı; ondan ve onun kuşatmasından... İçinde saklı karşıt kişiliği, bu koşullarda kendisinden daha üstün, daha üstün tutulan bir adamın yakınında, ona ait bir ortamda, onunla böyle bir ilişki içinde bulunmanın nasıl olup da mutluluk verebileceğini tasavvur edemiyordu. Onu çoğu zaman yanlış yargılıyorlardı. O, bir kadınla birlikte olmaktan ziyade, bir erkekle daha ciddi, daha yüceltici, daha zenginleştirici sohbetler yapabilmeyi yeğlerdi; evet kendini daha net olarak tanımlamak gerekirse, kesinlikle denenmişti ki onun platonik bir mizaca sahip olduğunu söylemek en doğrusuydu. </p>
			<p>Sanki az önce söylediklerini örnek vererek açıklamak ister gibi sözü birdenbire o pek istediği keman konçertosuna getirdi Rudi; Adrian, onun için bestelemeliydi; bu, ona tıpatıp oturan bir beste olmalı, mümkünse temsil haklarını da tümüyle kendisine bırakmalıydı; bu onun hayaliydi! “Size ihtiyacım var Adrian; yükselmem, olgunlaşmam, iyileşmem için, bir bakıma başka hikâyelerden de arınmam için! Sözüme güvenin, hiçbir zaman bir şeye karşı bu denli ciddi bir ihtiyaç duymamıştım. Benim sizden dilediğim bu konçerto, ihtiyaç duyduğum şeylerin, en yoğun, diyebilirim ki en sembolik ifadesi olacak. Siz olağanüstü bir şey yaparsınız, Delius’tan da, Prokofyev’den de çok daha iyisini – görülmemiş derecede sade, şarkı söyler gibi bir ana temayla açılır, kadanstan sonra tema tekrar girer – klasik bir keman konçertosunun en güzel ânı, solo akrobasisinden sonra başlangıçtaki ilk temanın yeniden girdiği andır. Ancak siz bunu böyle yapmak zorunda değilsiniz; siz hiç kadans koymayabilirsiniz. Bu köhnemiş bir şey. Geleneksel olan her şeyi yıkabilirsiniz hatta bölümlere ayırmayı bile – bölüm filan da olmayabilir, isterseniz, <em>allegro molto</em> ortaya gelebilir, ritimle jonklör gibi oynar, sadece sizin yapabileceğiniz gibi şeytani bir tril çıkarırsınız. İsterseniz, <em>adagio</em> bölümü sona kalır; tecelli gibi – her şey tümüyle, geleneklerin ne denli dışına çıkarsa o kadar iyi olur; sizi temin ederim, insanların gözleri dışarı uğrar. Onu öylesine özümsemek isterim ki, uykumda bile çalabileyim, onun her notasını bir anne gibi korur gözetirim; çünkü ben onun annesi olurdum, siz ise babası –o, ikimizin çocuğu gibi olurdu, platonik bir çocuk– evet, bizim konçertomuz; bu, benim platonik kavramından anladığım her şeyin tam anlamıyla gerçekleşmesi demek olur.”</p>
			<p>Schwerdtfeger’in o zaman söyledikleri bunlardı. Bu sayfalar içinde ondan olumlu bir şekilde söz ettim; bugün de yeniden gözden geçirirken, biraz da trajik akıbetinin etkisiyle ona karşı şefkatle yaklaşıyorum. Ancak okurum, onu yaradılışını tarif ederken hakkında sarf ettiğim “cin gibi saflık” ya da “çocuksu şeytanlık” gibi vurgulayıcı bazı ifadeleri şimdi daha iyi anlayacaktır. Adrian’ın yerinde olsam –tabii ki onun yerine kendimi koymak anlamsız– Rudolf’un dile getirdiği bazı şeylere müsamaha göstermezdim. Bu kesinlikle onun, karanlığı istismar etmesi anlamına geliyordu. Sadece Ines’le ilişkisini açarken sık sık fazla ileri gittiğinden dolayı değil – başka bir yönden de haddini aşmıştı. Karanlığın verdiği iğfal etme cesaretinden istifade ederek affedilmez ve hince ileri gitmişti, demek istiyorum; bu arada, iğfal etme kavramı da yerini gayet iyi bulmuş gibi görünüyor; zira böyle küstahça bir samimiyetin, yalnızlığa, yalnız olana saldırısı, bundan daha iyi ifade edilemez. </p>
			<p>Hakikaten de Rudi Schwerdtfeger’in Adrian Leverkühn’le ilişkisine bu ad verilebilir. Saldırı, yıllar öncesinden başlamıştı ve hüzünlü bir şekilde de olsa başarıya ulaşması engellenemezdi. Zaman içinde, kur yapan kişinin mahvına sebep olsa da münzevinin, böyle kur yapan birine karşı ne denli korumasız olduğu ortaya çıkacaktı. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f165"><a class="si-backref" href="#backref_165">165</a><span class="si-text">. MÖ VI-IV. yüzyıllar arasında Orta Asya’dan göç ederek Roma’ya dek ulaşan İran kökenli halk. (Y.N.)</span></div>
				<div class="si-footnote html5_aside epub-type_footnote" id="f166"><a class="si-backref" href="#backref_166">166</a><span class="si-text">. (Fr.) Şan, şöhret. (Y.N.)</span></div>
				<div class="si-footnote html5_aside epub-type_footnote" id="f167"><a class="si-backref" href="#backref_167">167</a><span class="si-text">. Gümüş nitrat. (Deriyi kararttığı için bu adı almıştır.) (Y.N.)</span></div>
			</div>
  </body>
</html>