<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter28">
<div class="chapter html5_article">
			<h1>XXVIII</h1>
			<p>Schweigestill’lerin kiracısının tümüyle Kaschperl-Suso bekçiliğindeki manastır yalnızlığına gömülmediğini, nadiren ve biraz çekinerek de olsa, şehirli çevrelerle ilişkisini sürdürdüğünü söylemiştim. Saat 11’deki tren seferine bağlı olarak erken ayrılmak zorunda oluşunu herkesin bilmesi işine geliyor, onu rahatlatıyordu. Ramberg Caddesi’ndeki Rodde’lerde buluşuyorduk; onların çevresinden Knöterich’lerle, Doktor Kranich, Zink ve Spengler’le oldukça dostane bir ilişkiye girdiğim kemancı ve ıslıkçı Schwerdtfeger’le; ayrıca Schlaginhaufen’lerde, hatta Schildknapp’ın yayımcısı Fürsten Caddesi’nde Radbruch ile ve yine Rüdiger’in bizi götürdüğü kâğıt sanayicisi, Rheinland kökenli Bullinger’in zarif <em>belétage</em> dairesinde; son olarak da karnaval zamanı, bütün bu buluşma yerlerinden tanıdık çevrelerin birbiriyle karşılaştığı, buluştuğu renkli bir şekilde birbirine kaynaştığı Schwabing sanatçı şenliklerinde bir araya geliyorduk.</p>
			<p>Rodde’lerin, aynı şekilde Schlaginhaufen’lerin sütunlu salonlarında benim <em>viola d’amore</em> çalmamdan hoşlanırlardı; bu, bilimadamı, akademisyenler çevresi içinde, onların isteği üzerine, konuşmalar arasında, fazla baskın olmayan, toplantılara nezaket çerçevesinde sunduğum pek mütevazı sosyal bir katkıydı yalnızca. Ramberg Caddesi’nde  beni bunun için yüreklendiren, astımlı Doktor Kranich ile Baptist Spengler olmuştu; bunlardan ilki, nümizmatlığa ve antikalara olan meraklı yüzünden (düzgün telaffuzu, sarih konuşma tarzıyla benimle viyola ailesinin tarihteki biçimlerinden konuşurdu), diğeri ise, güncel olmayan, gündemden düşmüş her konuya duyduğu sempatiyle nedeniyle... O evde bulunduğum zamanlarda yine de Konrad Knöterich’in burnundan soluyarak çellosunu dinletme hırsına ve Schwerdtfeger’in dinleyici kitlesinin pek hoşlandığı, o insanı saran keman çalışına hakkını verip öncelik tanımak durumundaydım. Ama Plausig doğumlu Frau Schlaginhaufen’in kendisinin ve Schwabing aksanlı, çok ağır işiten kocasının etraflarına toplanan bir başka seçkin çevrenin, sadece hoşlandığım için sürdürdüğüm bu uğraşa karşı gösterdiği canlı ilginin gururumu çok okşadığını saklamayacağım. Brienner Caddesi’ne neredeyse her gidişimde topluluğu XVII. yüzyıldan bir <em>chaconne</em><a class="si-noteref epub-type_noteref" href="#f145" id="backref_145">145</a> ya da bir <em>saraband</em><a class="si-noteref epub-type_noteref" href="#f146" id="backref_146">146</a>, XVIII. yüzyıldan bir “<em>Plaisir d’amour</em>”<a class="si-noteref epub-type_noteref" href="#f147" id="backref_147">147</a> ile eğlendirmem yahut da onlara Händel’in arkadaşı Ariosti’den ya da Haydn’ın <em>viola di bardone </em>için yazdığı, <em>viola d’amore</em>’la da pekâlâ çalınabilen bir parçasını yorumlamam için çalgımı birlikte getirmemi tembih ederlerdi. </p>
			<p>Bu yüreklendirmeler sadece Jeanette Scheurl’dan değil, çalgı aletlerine ve eski müziklere olan merakı Kranich gibi bilgisinden ve antika düşkünlüğünden değil, sadece muhafazakârlığından kaynaklanan genel müdür Ekselans von Riedesel’den de gelirdi. Arada büyük bir fark olduğu aşikâr. Bir zamanlar süvari albayı olan bu saray adamı şimdiki mevkiine sadece ve sadece birazcık piyano çaldığı bilindiği için atanmıştı. Soylu olmanın ve biraz piyano çalmanın genel müdür olmaya yettiği zamanlar bilmem kaç yüzyıl geride kalmış gibi geliyor! Eski ve tarihî ne varsa yeni zamanlara, devrimci nitelikteki her şeye karşı savunulması gereken birer kale gibi görürdü Baron Riedesel’e; aslında pek de fazla bir şey bilmediği halde bu yönde hep feodal bir polemiğe girerdi. Oysa tradisyona vâkıf olmaksızın yeniyi ve genç olanı anlamak mümkün değildir, tarihsel bir zorunluk olarak ortaya çıkan yeniye kendini kapatmak, eskiye duyulan sevginin de sahte ve kısır kalmasına yol açar. Riedesel, baleyi de öyle değerlendiriyor ve sırf “zarif” olduğu için savunuyordu. “Zarif” kelimesi onun dilinde modern ve devrimci olana karşı muhafazakâr ve polemikçi bir slogandı. Temsilcileri Çaykovski, Ravel ve Stravinsky olan Rus ve Fransız balelerinin sanatsal geleneğinden haberi bile yoktu; son olarak adı geçen bu Rus müzisyenin sonraları klasik baleye dair dile getirdiği, ölçülü bir planlamanın uçucu duygular, düzenin rastlantısallık üzerindeki zaferinin, güzellik ve düzen arasında böyle bilinçli bir alışveriş modelinin sanatın paradigması olduğu gibi fikirlere dair hiçbir şey bilmiyordu. Onun aklınca bale, localarında oturup çirkin ve sorunlu şeyleri ayıplayan, “ideal”in peşindeki saray erkânı ile parterde edebiyle oturan kentsoyluların gözlerinin önünde uçuşan tül etekler, tütüler, <em>point</em>’ler, parmak uçlarında yürümeler, “zarif” bir biçimde başın üzerinde halkalanan kollardı. </p>
			<p>Schlaginhaufen’lerde daha çok Wagner yorumlanırdı; çünkü yapılı bir kadın olan dramatik soprano Tanja Orlando ile şişmanca, dar pantolonlu, madenî sesli, kahraman tiplerin tenoru Harald Kjoejelund sık sık onların konuğu olurlardı. Ama Herr von Riedesel, biraz gürültülü ve şiddetli olsa da, Saray Tiyatrosu’nun onlarsız ayakta kalamayacağı Wagner eserlerini, iyi kötü feodal “zarafet” anlayışının içine dahil etmişti; reddedebileceği türden daha yeni, daha aşkın bir şeyler ortaya çıktıkça Wagner’e karşı gittikçe daha canı yürekten bir saygı besliyordu. O hale gelmişti ki Ekselansları işi, şancılara kuyruklu piyanoda eşlik etmeye kadar vardırmıştı; piyanodaki mahareti böyle bir icra için yeterli olmasa da, şancıların özenli yorumlarını birkaç kez tehlikeye atmış olsa da, bu hoşa gidiyordu. Konser sanatçısı Kjoejelund, Siegfried’in o sonu gelmez ve oldukça sıkıcı nalbant şarkılarını paralarken salonun narin dekorasyon parçalarının, vazoların, cam süs eşyaların titreşime geçip şıngırdamasından pek hazzetmiyordum; ama itiraf edeyim ki, Orlanda’nın o zamanlar destansı kadın sesinin yarattığı etkiye zor karşı durabiliyordum. Kadın, ihtişamıyla, ses tellerinin gücüyle, dramatik vurguları vermekteki becerisiyle hayallerimizdeki soylu ruhlu kadını büyük bir başarıyla canlandırıyordu. Bu gösterilerden, örneğin Isolde’nin, “Kadın, aşkı bilmez misin sen?” diye başlayan aryasının sonunda, kendinden geçer gibi söylediği, “Gülerek söndürmekten çekinmezdim meşaleyi hayatımım ışığı olsa bile,” derken kolunu sert bir şekilde aşağı indirip teatral bir hareketle vurgulamasının, ardından kopan alkış tufanı karşısında muzafferane gülümseyen bu kadının önünde gözlerim dolarak diz çökmeme ramak kalmıştı. Bu kez ona, Adrian eşlik etmişti; piyano taburesinden kalkıp da gözleri bana takıldığında, ağlama raddesine gelecek kadar etkilenmiş olduğumu fark etmiş, o da gülümsemişti. </p>
			<p>Bu tür izlenimler içindeyken topluluğun sanatsal eğlencesine şahsen de bir katkıda bulunabilmek fikri hoşuma gidiyordu. Dolayısıyla bunun ardından Ekselans von Riedesel’in, uzun bacaklı zarif ev sahibesinin de desteğiyle, Güney Alman aksanlı ama subaylara özgü sivri konuşma tarzıyla kısa süre önce yedi telli kemanımla dinlettiğim Milandre’nin<a class="si-noteref epub-type_noteref" href="#f148" id="backref_148">148</a> <em>andante</em> ile <em>menuet</em>’ini tekrarlamam için ısrar etmesi beni duygulandırmıştı. İnsanoğlu ne kadar da zayıf... Ona minnettar kalmıştım; onun o kıvırcık sarı sakalıyla, tıraşlı tombul yanaklarıyla, altında monoklü ışıldayan beyaz kaşlarıyla iflah olmaz utanmazlığı gözlerinden okunan sığ ve boş, ablak aristokrat suratına duyduğum nefreti tümüyle unutmuştum. Adrian için de, çok iyi biliyordum ki, bu şövalye her tür değerlendirmenin ötesindeydi; her tür nefretin, horgörünün, her tür sarakanın ötesindeydi; omuz silkmeye bile değmezdi; aslında ben de onunla aynı duyguları paylaşıyordum. Ama beni böyle Wagner gibi ünlü bir devrimcinin baskının ardından topluluğu biraz “zarif” bir şeylerle dinlendirmek gibi ikram niteliğinde bir işe davet ettiği anda, ona karşı iyi davranmaktan başka bir şey gelmezdi elimden. </p>
			<p>Çok tuhaf, kısmen can sıkıcı kısmen de komik olan şey, Riedesel’in tutuculuğunun başka türden bir tutuculukla çakışmasıydı; burada “hâlâ aynı şey” olduğu kadar, bir “bir daha aynı şey” düşüncesi söz konusuydu; yani devrimin ardından gelen karşı devrim tutuculuğunun yerine ters yönden, kentsoylu liberal değer yargılarının öncesinden değil, sonrasından gelen bir muhalefet anlayışı söz konusuydu. 1913’te “zamanın ruhu”, eski ve basit anlamdaki tutuculuğu hem destekleyen hem de şaşırtan bu çakışmaya gitgide daha fazla imkân tanıyordu. Frau Schlaginhaufen’in iddialı ve olabildiğince renkli simaları bir araya getiren salonunda da bu türden bir fırsata yer vardı; hem de yüksek düzeyde soylu, zihnen çok ileri, büyüleyici çirkinlikte, mayalanmaya hazır bir yabancı cisim rolünü gözüpek bir şekilde, kötü niyetli bir zevkle oynayan serbest bilimadamı Doktor Chaim Breisacher’in şahsında... Ev sahibesi, onun Pfalz ağzına çalan koyu diyalektli hazırcevaplığını, kadınları mahcup bir coşkunluk içinde ellerini başlarının üzerine kaldırarak alkışlama noktasına getiren şaşırtıcılıklarına çok önem veriyordu. Onunla ilgili olarak bu çevrelerde tutunmasının sebebinin, bir edebiyatçılar meclisinde muhtemelen bu kadar yankı uyandırmayacak olan fikirlerinin, bu kibar ve sade ortamda sırf züppelikten dolayı hayranlık yaratması oluğu söylenebilir. Zerre kadar hoşlanmıyordum ondan, onda hep entelektüel bir entrikacı tipi görüyordum. Bilemediğim nedenlerden dolayı aramızda, Breisacher üzerine hiçbir görüş alışverişi geçmemiş olmasına rağmen, onun Adrian’a da itici geldiğinden şüphem yoktu. Fakat en son entelektüel gelişmeler hakkında burnunun iyi koku aldığını görmezden gelemem. Bunlardan bazılarına ilk olarak onun şahsında ve her şeyden evvel o salondaki konuşmalarında vâkıf oldum. </p>
			<p>Çokyönlü biriydi; her konuda, her şeyden konuşabiliyordu. Fikirleri kültüre karşıydı; kültür tarihinin tamamında bir çöküş süreci dışında bir şey görmeyen türden bir kültür felsefesi vardı. Kullandığı kelime haznesi içinde en aşağıladığı kelime, “tekâmül”dü; bunu öyle silip geçer bir tavırla telaffuz ediyordu ki, ilerlemeye yönelik bu tutucu alaycılığı, onun bu topluluk içinde bir salon adamı olarak yerini almasının haklılığını açıklayan bir işaret gibi algılanıyordu. Bir esprisi vardı belki ama resim sanatındaki gelişmelerle, örneğin ilkel yüzeysel anlayışın perspektifli tasvirlere dönüşmesiyle alay etmek gibi pek sempatik olmayan bir espriydi bu. Perspektif öncesi sanat anlayışının, perspektif denen göz aldatmacasını reddetmesini bir bakıma yetersizlik, çaresizlik hatta solcu bir primitivizm olarak değerlendiren kimseleri, acıyarak omuz silkenleri, kendini beğenmiş zamane küstahlığının birer doruğu olarak niteliyordu. Reddetmek, kaçınmak, küçümsemek, yeteneksizlik ve bilgisizlik anlamına gelmezdi, entelektüel bir eksikliğin işareti de sayılmazdı. Sanki sanatın en alt, en temel ilkesi hayal değildi, sanki sanat sadece soylu beğenilere göre bir şey olmaktan ibaretti de, başka şeylere kulağı tıkalıydı... Bazı şeylere kulak tıkayabilmek, buna muktedir olmak bilgeliğe çok daha yakındı, hatta daha çok bilgeliğin bir parçası sayılabilirdi; ama yazık ki buna artık pek rastlanmıyordu; böyle amiyane bir şımarıklığın adı da ilerleme olmuştu. </p>
			<p>Plausig doğumlu ev sahibinin salonunun müdavimleri, bu görüşlere bir şekilde yakınlık duyuyorlardı ama bana kalırsa Breisacher’in bu fikirleri savunacak en doğru kişi, kendilerinin bunları alkışlayacak en doğru kişiler olmadıklarını da sezinliyorlardı. </p>
			<p>Müzikte de, benzer bir şekilde ilerleme olarak görülen tekseslilikten çoksesliliğe, armoniye geçişin, barbarlığın benimsenmesi anlamına geldiğini söyledi. </p>
			<p>“Bu demek oluyor ki... Affedersiniz... Barbarlık mı dediniz?” diye öttü barbarlığı saygınlığına hafiften halel getirse de, muhafazakârlığın bir türü sayan von Riedesel. </p>
			<p>“Tamamen, Ekselansları. Çoksesli müziğin kökenleri, yani beşli ya da dörtlü akorlardan oluşan seslerin kökenleri, müzik medeniyetinin merkezinden, güzel insan sesinin ve onun kültünün vatanı olan Roma’dan çok uzaktadır; kaba gırtlaklı Kuzey’e dayanır; bu, kaba gırtlaklı olmanın bir bakıma telafisi anlamına geliyor olmalı. İngiltere’de ve Fransa’da, aslında üçlü akoru ilk kez armoniye sokan vahşi Britanya’dadır. Seçkin gelişme dedikleri karmaşıklaşma, yani ilerleme dedikleri şey, aslında barbarlığın ürünü. Bunu övmek mi gerekir, takdirlerinize sunarım...”</p>
			<p>Kendini muhafazakâr olarak tanımlayıp onların düzeyine koymakla, Ekselanslarını ve topluluğun tümünü köşeye kıstırdığı aşikârdı. Elbette aralarından hiçbirinin, uzunca bir süre ne düşüneceğini kestirememesi pek hoşuna gitmedi. Tabii çoksesli vokal müzik, ilerlemeci barbarlığın bu icadı, armoni ve akor ilkelerine ve bunun yanında son iki yüzyıldır tekâmül eden çalgısal müziğe olan tarihsel geçişle birlikte muhafazakâr korumacılığın nesnesi olmuştu. Bu çöküş, büyük ve tek gerçek sanat olan kontrpuanın, sayıların bu kutsal, şükür ki, duygu istismarı ve asi dinamiklerle hiç ilgisi bulunmayan serinkanlı oyununun çöküşüydü. Bu çöküşe Goethe’nin haklı olarak armonici dediği Eisenach’lı Bach da tam göbeğinden katılmıştı. Her notaya birden fazla anlam yükleyip anarmonik olarak birbiriyle karıştırmaya, yani yeni bir armonik modülasyon romantikliğine yol açan tampere piyanonun mucidi olması, Weimar’lı çokbilmişin verdiği o katı ada layık olmasını gerektirmezdi. Armonik kontrpuan mı? Böyle bir şey olamaz. Bu ne kuş olur ne deve. Farklı seslerin birbiri içinde tınlamasıyla algılanan eski ve hakiki polifoninin, armonik akorlar içinde yumuşatılması, gevşetilmesi, anlam değiştirmesi, daha XVI. yüzyılda başlamıştır. Palestrina gibi adamlar, her iki Gabrieli ve bizim aslan Orlando di Lasso, tam da burada utanç verici bir biçimde buna katkıda bulunmuşlardır. Bu beyler, bizi vokal polifoni sanatı kavramına insan olarak çok yaklaştırmıştır. Evet, o yüzden de bu stilin ustaları olarak anılırlar. Ama bu sadece onların büyük ölçüde salt akorlara bağlı kompozisyonları tercih etmelerinden ve polifonik tarza soğuk bakmalarından, konsonans ve disonans bağlamında armonik akorlara olan acınası saygılarıyla onu yumuşatmalarından kaynaklanır. </p>
			<p>Bu öfkeli konuşmalar esnasında herkes hayranlık ve neşe içinde diz çöktüğü esnada Adrian’ın gözlerine baktım; ama o bakışlarını benden kaçırdı. Riedesel’e gelince, o hepten bir kafa karışıklığına kurban gitmişti. </p>
			<p>“Pardon,” dedi, “izninizle... Bach, Palestrina...”</p>
			<p>Bu isimler onun gözünde muhafazakâr otoritenin nur halesi anlamına geliyordu. Şimdi de modernist dışlamalara muhatap oluyorlardı. Bu duruma sinirlenmişti – aynı zamanda o kadar etkilenmişti ki, monoklünü bile gözünden çıkarmış, böylece yüzü, zekâ pırıltılarını tümüyle kaybetmişti. Breisacher’in sıkıcı kültür eleştirileri gelip de Eski Ahit’e dayanınca, şahsi kökenlerinin geldiği Yahudi kavmine ya da halkına, dinlerinin tarihine yöneldiğinde bu noktada fevkalade şüpheli, hatta insanı çileden çıkaracak ve yanı sıra kötü niyetli bir muhafazakârlık gösterdiğinde kendisini kötü hissetti. Ona bakılırsa çöküş, aptallaşma, eski ve hakiki değerlere bağlılığın ortadan kalkması, kimsenin hayal edemeyeceği kadar erken, o denli önemli bir noktada gerçekleşmişti. Sadece şunu söyleyebilirim ki, hepsi bütünüyle son derece komikti. Ona bakılırsa, bütün Hıristiyan evlatları için saygıdeğer olan Davud Peygamber ve Süleyman Peygamber gibi İncil kişilikleri, göklerdeki sevgili Tanrı’dan gelen sıkıcı vaazlarıyla peygamberler, hepsi, geç gelmiş bir teolojinin eski, unutulmuş temsilcileriydi ve hakiki İbrani Elohim Yahve halkının gerçekliği hakkında fikirleri olmayan kimselerdi; vakti zamanında gerçek halkının bu ulusal Tanrı’ya hizmet ettiği ya da daha ziyade onu cismen var olmaya zorlayan ritüellerine, çok eski zamanlara dair bilinmez şeyler gözüyle bakıyorlardı. Özellikle de “bilge” Süleyman konusunda çok sert ve kötü konuştu. Öyle ki beyler, dişlerinin arasından ıslık çaldılar, hanımlardansa bir hayret çığlığı yükseldi.</p>
			<p> “Pardon!” dedi Riedesel. “Ben, en hafif tabiriyle... Bütün yüceliğiyle Süleyman Peygamber... Nasıl böyle konuşursunuz...”</p>
			<p>“Hayır, Ekselansları, böyle konuşmamalıyım,” diye karşılık verdi Breisacher. “Adam, erotik zevklerle aklını bozmuş bir estetti. Dinî açıdan ilerlemeci bir budalaydı; bu, onun dönemine egemen olan kavim tanrısı kültünün körelmesi bakımından tipiktir. O, halkın metafizik kudretinin soyut, Cennet’te vaaz veren, bütün insanlığa mal olan bir Tanrı’ya, kavim dininin, bütün âlemin dinine dönüşmesinin bir sembolüdür. Bunun kanıtı olarak onun ilk tapınağın tamamlanmasından sonra yaptığı, ‘Tanrı, yeryüzünde insanların arasında yaşayabilir mi?’ diye sorduğu, infial uyandıran konuşmaya bakmamız yeter. Sanki İsrail’in yegâne görevi, Tanrı’ya bir ev, bir barınak kurmak, onun varlığının kalıcı olmasını sağlamak değilmiş gibi. Oysa Süleyman Peygamber, ‘Sen göklere bile sığmazsın, kaldı ki benim yaptırdığım bu eve sığasın!’ diye nutuk atmaktan utanmıyor. Bunlar hepsi boş laf; sonun başlangıcı; Tanrı’yı Cennet’e hapsedip sürekli Cennet’teki Tanrı üzerine şarkı söyleyen mezmur şairlerinin yozlaşmış Tanrı tasavvurlarının başlangıcı; oysa <em>Pentateukhos</em><a class="si-noteref epub-type_noteref" href="#f149" id="backref_149">149</a>, Cennet’i Tanrı’nın mekânı olarak tanımaz. Orada <em>Elohim </em>ateşten bir sütun içinde halkın önünden gider, orada halk arasında yaşayıp halk arasında dolaşarak kendi <em>kurban sofrası</em> olsun ister – haydi, sonradan türemiş ince ve insani nitelikli ‘sunak’ kelimesini kullanmayalım. Bir mezmur şairinin Tanrı’ya, ‘Ben sığır eti yer, keçi kanı içerim, değil mi?’ diye sordurmasını mümkün görebilir miyiz? Böyle bir şeyi Tanrı’nın ağzına yakıştırmak olacak şey değil; <em>Yahve</em>’nin gıdası olarak kurbanı, net bir biçimde ‘ekmek’ olarak tanımlamak, küstah bir aydınlanmanın, Tevrat’ın yüzüne vurduğu bir darbedir bu. Bu, meselenin sadece bir aşaması; ama bilge Süleyman’ın söylemlerinden itibaren, iddiaya göre, Ortaçağ’ın en büyük hahamı, aslında bir Aristoteles benzeri olan İbn Meymun<a class="si-noteref epub-type_noteref" href="#f150" id="backref_150">150</a>, kurbanı, Tanrı’nın halkın pagan güdülerine verdiği bir taviz olarak açıklamaya kadar vardırır işi. Ha, ha! Oysa et ve yağdan oluşan, Tanrı’nın bir zamanlar tuzlayıp acı baharat katarak yediği, ona vücut veren kurban, mezmur yazarlarına göre sadece bir ‘sembol’müş”; (Dr. Breisacher’in bu sözü tarif edilemez bir aşağılamayla telaffuz edişini hâlâ işitir gibiyim) “artık hayvan kesilip kurban edilmiyor, onun yerine inanması güç ama şükran ve tevazu sunuluyor. ‘Kim şükranlarını sunarsa, beni sayıyor,’ demek. Bir başka sefer, ‘Tanrı’ya verilecek kurban, tövbekâr bir ruh’ oluyor. Kısacası, halk, kan ve dinî hakikatler, bunlar çoktandır yok oldu. Yerine geçen insani, sade suya bir çorba...”</p>
			<p>Bütün bunlar Breisacher’in ağır muhafazakâr teşhisleri için deneme mahiyetinde sayılabilir. Tiksindirici olduğu kadar eğlenceliydi de. Evrensel soyut ritüel yerine reel kültle uğraşmaktan kendini alamıyordu. Bunun için de, “her şeye kadir”, “ebediyen var olan” kavim Tanrısı’nı, sihirli bir teknikmiş gibi, dinamiklerin cismen tehlikeli olabileceği, hatalar ve yanlış anlamalar sonucu kolayca kazalara, ölümcül feci kısa devrelere yol açabilecek bir manipülasyonmuş gibi gösteriyordu. Harun’un oğulları “yabancı” bir ateş yaktıkları için ölmüşlerdi. Bu, teknik bir şanssızlık olayıydı; hatadan doğan bir sonuçtu. Usa adlı bir başkası, taşınma sırasında bilmeden arabadan düşecek gibi olan, antlaşma çekmecesi dedikleri sandığı havada yakalamış, o anda düşüp ölmüştü. Bu da yine transandantal dinamik bir güç boşalmasıydı; ihmalkârlık neticesinde meydana gelmişti; hem de çok fazla arp çalan, sandığı, Tevrat’ta gayet iyi açıklanmış olan talimata uygun olarak tahtırevanla taşıtmak yerine Filistin usulü arabayla nakleden Davud Peygamber’in ihmalkârlığı neticesinde... Davud da en az Süleyman gibi kökenlerine yabancı, hoyratlaşmış demeyelim de, aptallaştırmış biriydi. Bir nüfus sayımının getirebileceği tehlikeleri kabul etmemişti; böyle bir işe kalkışarak büyük bir biyolojik darbeye, halkın metafizik güçlerinin pekâlâ önceden kestirilebilecek tepkisi olacak bir salgına, bir kıyıma sebep olmuştu; zira hakiki anlamda bir halk, dinamik bütünün, böyle mekanik kayıtlara dökülmesine, sayılar verilerek her biri aynı türden birimlere bölmesine tahammül göstermezdi. </p>
			<p>Hanımlardan birinin söze katılarak nüfus sayımının böyle bir günah olduğunu bilmediğimi söylemesi, Breisacher’in hoşuna gitti.</p>
			<p>“Günah mı?” diye karşılık verdi abartılı bir soru sesiyle. Hayır, gerçek bir halkın gerçek dininde inandırıcı olmayan “günah” ve “vebal” gibi sadece etik bir sebep sonuç ilişkisine dayanan böyle teolojik kavramlara rastlanmazdı. Burada konu, hata ve iş kazalarıydı. Din ile etiği bir araya getiren tek şey, ikincisinin birincisini çöküşüne yol açması olabilirdi. Ahlaki olan her şey, ritüelin “tamamen dinî” bir şekilde yanlış anlaşılmasıydı. “Salt dinî” şeyler kadar Tanrı’nın terk ettiği başka bir şey var mıydı? Bunlar sadece kişiliksiz dünya dinlerinde kalmıştır; “dua”, <em>sit venia verbo</em>, bir dilenmeye, bir rahmet beklemeye dönüştü. “Ah, sen efendim!” ve “Merhamet et Tanrım”; “yardım et”, “ver”, “ne olursun”... Sözümona dua...</p>
			<p>“Pardon!” dedi Riedesel bu kez gerçek bir kararlılıkla. “Hepsi kabul ama, ‘Miğferini çıkar ve dua et’ emri bana her zaman...”</p>
			<p>“Dua,” diye tamamladı sözünü Doktor Breisacher acımasızca. “Dua çok enerjik, çok aktif ve güçlü bir şeyin, Tanrı’nın zorlamasıyla edilen yemininin, rasyonalizmin etkisiyle çok sulandırılmış yeni bir biçimdir.”</p>
			<p>Baronun hali gerçekten içime dokundu. Nazik muhafazakârlığının, ürkütecek kadar zekice bir şekilde radikal bir korumacılıktan söz eden bir atacının kibarca değil, devrimci bir tavırla, güçlü kozlarla öne atılması neticesinde yenik düşmesi, bu arada, şaka gibi gelse de, onun her türden liberalizmden daha da yıkıcı görünen tavrının, hâlâ övülesi bir muhafazakâr cazibeye sahip olması karşısında aklı iyice karışmıştı – bunun gece uykusunu kaçıracağını tahmin ediyordum ama pek de acıdığımı söyleyemem. Bu arada Breisacher’in konuşmalarında hiçbir şey yerli yerinde değildi. Kolayca karşı çıkılabilir, kurbanın spiritüel olarak küçümsendiğini peygamberlerden önce Tevrat’ın kendisinde de görmenin mümkün olduğuna işaret edilebilirdi. Örneğin Musa, kurbanı doğrudan önemsiz bir şey olarak açıklamış, bütün ağırlığı Tanrı’ya karşı itaatkâr olmaya, emirlerine uymaya vermişti. Daha ince, duyarlıklı insanlara bunu duymak ters gelebilirdi; belleklerinde kalmış aksi yöndeki mantıksal veya tarihsel hatıralarını, böyle üzerinde çalışılıp geliştirilmiş bir düşünce sistemiyle yıkmak doğru olmayabilirdi. Din dışı olan bu şeylerle o aslında dine saygı gösteriyordu. Günümüzde de gayet iyi görülüyor ki, konuya böyle esirgemeci ve saygılı, fazlaca yüce gönüllükle yaklaşmak uygarlığımızın bir hatasıdır – çünkü karşı tarafta apaçık bir küstahlık ve kararlı bir hoşgörüsüzlük egemendir. </p>
			<p> Bütün bunları, yazılarımın ta başlangıcında Yahudi dostluğumdan söz ederken, bu ırkın bazı kötü örneklerinin benim de yoluma çıkmış olduğu, serbest bilimadamı Breisacher’in adının kalemimden kaçtığı esnada da düşünmüştüm. Avangardın gericilikle çakışacağı yeni zamanlara, çözümün çetrefilli durumlarda gizli olduğu geleceğe karşı kulağı keskin Yahudi ruhuna kızmak mümkün mü? Her halükârda ben, bu “yeni dünya”nın iyi niyetimden dolayı daha önce hiç fark etmediğim hümanizm karşıtı yanını ilk olarak Schlaginhaufen’lerde, işte bu Breisacher vasıtasıyla sezinlemiş oluyordum.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f145"><a class="si-backref" href="#backref_145">145</a><span class="si-text">. (Fr.) Kökeni XVI. yüzyıla uzanan bir İspanyol halk dansı. (Y.N.)</span></div>
				<div class="si-footnote html5_aside epub-type_footnote" id="f146"><a class="si-backref" href="#backref_146">146</a><span class="si-text">. (İsp.) 1600’lerde İspanya’da önce dans olarak ortaya çıkan sonra bir müzik formuna adını veren müzik. (Y.N.)</span></div>
				<div class="si-footnote html5_aside epub-type_footnote" id="f147"><a class="si-backref" href="#backref_147">147</a><span class="si-text">. (Fr.) Aşkın Hazları. XVIII. yüzyılda sevilen bir şarkı. (Y.N.)</span></div>
				<div class="si-footnote html5_aside epub-type_footnote" id="f148"><a class="si-backref" href="#backref_148">148</a><span class="si-text">. Louis-Toussaint Milandre. XVII. yüzyılda yaşamış Fransız kompozitör, <em>viola d’amore</em> yöntemleri yazarı. (Y.N.)</span></div>
				<div class="si-footnote html5_aside epub-type_footnote" id="f149"><a class="si-backref" href="#backref_149">149</a><span class="si-text">. (Yun.) Tora. Tevrat’ın Hz. Musa’ya vahyedildiğine inanılan ilk beş kitabından oluşan birinci bölümü. (Ç.N.)</span></div>
				<div class="si-footnote html5_aside epub-type_footnote" id="f150"><a class="si-backref" href="#backref_150">150</a><span class="si-text">. 1135-1204 yılları arasında yaşamış olan Endülüslü Yahudi filozof. (Y.N.)</span></div>
			</div>
  </body>
</html>