<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter41">
<div class="chapter html5_article">
			<h1>XLI</h1>
			<p>Benim katılımcı okurlarım ve dostlarım – devam ediyorum. Almanya, üzerine felaket çökmüş durumda, şehirlerimizin enkazında cesetleri kemirmekten semirmiş fareler barınmakta; Rus toplarının gümbürtüsü Berlin’e yaklaşmakta, Anglosaksonların Rhein’ı geçmeleri çocuk oyuncağı; bunu bu hale düşmanınkiyle birleşerek bizim kendi irademiz getirmiş görünüyor. Son yaklaşmakta, son geliyor; son başladı artık; sen, bu ülkenin sakini, son başına çökmekte artık – ama ben devam edeceğim. Anlattığım, bana unutulmaz gibi gelen o geziden sadece iki gün sonra Rudolf ile Schwerdtfeger arasında cereyan edenleri, nasıl cereyan ettiğini aktaracağım – bunları biliyorum; bilemeyeceğime, orada bulunmadığım için bilemeyeceğime dair istenirse on kere itiraz edilsin, biliyorum. Doğru, ben orada değildim. Ama bugün için manen orada bulunduğum bir vakıadır; çünkü eğer insanın başından bir hikâye geçmişse ve o insan, şimdi burada benim yaptığım gibi o olayları yeniden yaşıyorsa, bu müthiş yakınlık, olayın en gizli aşamalarını bile, sanki görgü tanığıymış, kulak misafiriymiş gibi bilmeye olanak verir.</p>
			<p>Adrian, Macaristan seyahatine birlikte gittiği arkadaşını telefonla yanına, Pfeiffering’e davet etti. Onunla konuşması gereken acil bir durum olduğunu, mümkün olduğu kadar çabuk gelmesini rica etti. Rudolf hemen gitti. Telefon görüşmesi sabah onda gerçekleşmişti – bu, Adrian’ın çalıştığı zamanlar için başlı başına bir tuhaf bir durumdu – öğleden sonra saat dörtte kemancı oradaydı. Üstelik de akşam Zapfenstösser Orkestrası’nın dizi konserlerinden birinde çalacaktı. Adrian, bunu hiç aklına getirmemişti.</p>
			<p>“Emrettin geldim,” dedi Rudolf. “Neler oluyor?”</p>
			<p>“Hemen söyleyeceğim,” diye karşılık verdi Adrian. “Geldin ya, bu her şeyden önemli. Seni gördüğüme seviniyorum; hem de her zamankinden çok. Bunu aklından çıkarma!”</p>
			<p>“Bu bana söyleyeceğin her şeye, altın bir arka plan oluşturuyor,” diye karşılık verdi Rudolf şaşırtıcı ve hoş bir deyimle.</p>
			<p>Adrian bir gezintiye çıkmayı önerdi, yürürken daha rahat konuşuluyordu. Schwerdtfeger memnuniyetle katıldı ama yazık ki fazla vakti yoktu, işine yetişebilmek için 14.00 trenine yetişmek üzere tekrar istasyonda olmalıydı. Adrian elini alnına vurarak düşüncesizlik ettiği için özür diledi. Ama onu dinledikten sonra belki de anlayış gösterecekti. </p>
			<p>Karlar çözülmeye başlamıştı. Kenarlara kürenmiş yığınlar erimeye, akmaya başlamış, yollar çamurlanmıştı. Arkadaşlar galoşlarını giydiler. Adrian devetüyü, kemerli paltosunu üzerine aldığı esnada Rudolf henüz kısa kürk ceketini çıkartmamıştı bile. Klammerweiher Gölü’nün kıyısına doğru yürüdüler. Adrian o günkü konser programını sordu. <em>Piéce de résistance</em> olarak yine Brahms’ın <em>Bir Numaralı</em>’sını mı çalacaksınız? Yoksa yine <em>10. Senfoni</em>’yi mi? “Buna sevinmelisin, <em>adagio</em> bölümünde okşayıcı şeyler söyleyebilirsin.” Sonra da daha çocukken piyano başında Brahms hakkında bir şeyler öğrenmeden çok önce, onun o çok romantik korno temasının son bölümüyle neredeyse tıpatıp benzeri bir motif tasarlamış olduğunu anlattı; gerçi on altılığın peşinden noktalı sekizliğin geldiği ritim oyununu bilmiyordu ama ezgi olarak hemen hemen aynı ruhtaydı. </p>
			<p>“İlginç,” dedi Schwerdtfeger. </p>
			<p>Pekiyi, ya cumartesi günkü gezi? Eğlenmiş miydi? O da diğer katılanlar gibi mi düşünüyordu?</p>
			<p>“Daha güzel olamazdı,” diye açıkladı fikrini Rudolf. Herkesin o günü mutlu bir anı olarak saklayacağından emindi; Schildknapp dışında; kendine fazla yüklenmişti ve şimdi hasta yatıyordu. “Kadınların bulunduğu ortamlarda her zaman fazla hırslı olur o zaten.” Ayrıca Rudolf’ un ona acımasına pek gerek yoktu çünkü Rüdiger oldukça kaba davranmıştı kendisine. </p>
			<p>“Senin şakadan anladığını biliyor.”</p>
			<p>“Anlarım da... Ama Serenus’un, krala duyduğu sadakatle beni köşeye sıkıştırdığı sırada bana o kadar da takılması gerekmezdi.” </p>
			<p>“O bir öğretmendir: Onun öğretmesine ve düzeltmelerine izin vermek gerekir.”</p>
			<p>“Evet, kırmızı mürekkeple. Şu anda her ikisi de hiç umurumda değil – buradayım ve senin bana söyleyeceklerin var.”</p>
			<p>“Doğru. Geziden konuşurken aslında konuya girmiş olduk; senin bana büyük iyiliğinin dokunabileceği konuya.”</p>
			<p>“İyilik mi? Pekâlâ?”</p>
			<p>“Söyle bana, Marie Godeau hakkında ne düşünüyorsun?”</p>
			<p>“Godeau mu? O herkesin hoşlanacağı biri. Eminim sen de hoşlanıyorsundur, değil mi?”</p>
			<p>“Hoşlanmak, doğru kelime değil. Sana itiraf edeyim ki, Zürich’ten beri beni çok meşgul ediyor. Ona rastlamış olmayı, sadece hayatımda bir geçici bir dönem olarak kabul etmek, bana zor geliyor. Yakında gidecek; buna izin vermek, onu bir daha görememek düşüncesi benim için dayanılmaz. Onu hep görmek istiyorum, onu görmek zorunda olduğumu, her zaman etrafımda olması gerektiği hissine kapılıyorum.”</p>
			<p>Schwerdtfeger durakaldı ve o böyle konuşurken önce bir gözüne, sonra diğerinde baktı. </p>
			<p>“Sahi mi?” dedi yeniden yürümeye koyulurken ve başını eğdi. </p>
			<p>“İşte böyle,” diye doğruladı Adrian. “Eminim sana karşı duyduğum bu güvenden dolayı rahatsız olmazsın. Bunun nedeni, samimiyetine güvenmemdir.” </p>
			<p>“Bana güvenebilirsin!” diye mırıldandı Rudolf.</p>
			<p>Adrian yeniden söze girdi. “Bunların hepsine insanî bir gözle bak! Kırkıma merdiven dayadım. Dostum olarak ömrümün geri kalanını da bu inzivada geçirmemi ister misin? Diyorum ki beni bir insan olarak bir şeylerden yoksun kalmaktan, bir şeyleri kaçırmaktan, bir şeylere geç kalmaktan korkan, sıcak bir yuvaya, kelimenin tam anlamıyla bir hayat arkadaşına, kısaca, şefkate ve insani bir ortama gereksinim duyan bir insan olarak düşün – bu ortamı sadece keyfim için değil, kendi rahatım için değil, her şeyden önce çalışma azmim ve gücüm için gelecekte vereceğim eserlerin içeriğine daha insanî, daha iyi, daha yüce bir şeyler katmayı vaat ettiği için istediğimi...” </p>
			<p>Schwerdtfeger birkaç adım boyunca suskun kaldı. Sonra da sıkkın bir şekilde konuşmaya başladı. </p>
			<p>“Dört kere ‘insan’ ve ‘insanî’ kelimelerini kullandın. Saydım. Açıksözlülüğüne karşı açıksözlü davranacağım... Sen bu kelimeyi kullandığın, kendinle ilgili olarak kullandığın vakit içim burkuluyor. Senin ağzında öylesine inanılmaz derecede yakışıksız ve – evet, utanç verici bir hal alıyor. Bunu söylediğim için beni affet. Sorarım. Yaptığın müzik buraya kadar insanlık dışı değil miydi? O zaman demek ki, büyüklüğünü aslında insanlık dışı olmasına borçlu. O zaman şu basit yorumumu bağışla ama senden, insanca esinlenmiş bir eser istemezdim.”</p>
			<p>“İstemez misin? Asla istemez misin? Oysa böyle bir eseri, insanların önünde çalmış bulunuyorsun; hem de üç kez. Sana ithaf edilmesini, kendin istemedin mi? Biliyorum niyetin bana karşı gaddarca şeyler söylemek değil. Ama bana insaniyetsiz olduğumu, insanlığın benimle bağdaşmadığını söylemeyi gaddarca bulmuyor musun? Gaddarca ve düşüncesizce – gaddarlık zaten her zaman düşüncesizlikten ileri gelir. Benim insanlıkla bir ilişkim olmadığını, olamayacağını söyleyen kişiye bak; bana şaşılası bir sabırla insancıllık aşılamaya çalışan, beni ‘sen’ diye konuşmaya razı eden, hayatımda ilk kez insanca bir sıcaklık bulduğum kişi.”</p>
			<p>“O, geçici bir çözüm yolu olmuş olmalı.”</p>
			<p>“Öyle olsa bile, ne çıkar, insancıllığa alıştırma niteliği taşısa da, bir ilk adım olsa da değerinden ne kaybederdi? Hayatımda bir kişi vardı; diyebilirim ki, yılmaz azmiyle neredeyse ölümü yendi; içimdeki insanca yanı özgürlüğe kavuşturdu, bana mutluluğu öğretti. Bunu kimse bilmeyecek, hiçbir yaşamöyküsüne yazılmayacak. Ama bu yine de onun değerini düşürür mü, onun gizliden hak ettiği saygınlığını azaltır mı?”</p>
			<p>“Meseleleri, ruhumu okşayacak biçimde benim lehime çevirmeyi iyi biliyorsun.”</p>
			<p>“Çevirmiyorum. Oldukları gibi ortaya koyuyorum.”</p>
			<p>“Aslında konu benimle değil, Marie Godeau’yla ilgili. Söylediğin gibi onu her zaman görmeyi, hep etrafında olmasını istiyorsan, onunla evlenmen gerek.”</p>
			<p>“Arzum da, ümidim de bu.”</p>
			<p>“Vay! Peki bu fikrinden onun haberi var mı?”</p>
			<p>“Korkarım, hayır. Korkarım hislerimi ve arzularımı ona anlatmanın yollarını bilmiyorum – özellikle de başkalarının önünde kur yapmak, âşık rolü oynamak beni biraz utandırıyor.”</p>
			<p>“Neden ziyaretine gitmiyorsun?” </p>
			<p>“Çünkü doğrudan itiraflarda bulunmak, teklifte bulunmak bana göre işler değil. Bunun, beceriksizliğim yüzünden olduğu muhtemelen onun da pek gözünden kaçmıyor. Halen onun gözünde sadece ilginç bir münzeviyim. Fazla aceleci davranmakla onun şaşkınlığa düşürmekten –bunun neticesinde– ret cevabı alma olasılığından korkuyorum.”</p>
			<p>“Neden yazmıyorsun?” </p>
			<p>“Yazmıyorum, çünkü bu suretle onu daha ziyade mahcup bir duruma düşüreceğimi düşünüyorum. Bana cevap yazmak gereğini duyacak ama onun bir kalem erbabı olup olmadığını bilmiyorum. Hayır, cevabını verecek olursa beni incitmemek için kim bilir ne zahmetlere katlanacak. Beni incitmemek uğruna gireceği zahmetler de bana ayrıca acı verecek. Böyle bir mektuplaşmanın soyutluğu da ürkütüyor beni – öyle geliyor ki bu, mutluluğumu tehlikeye atar. Marie’yi yalnız başına kişisel etkilerden uzak –şöyle diyebilirim, kişisel baskı unsurlarının bulunmadığı bir ortamda– kendine yazılmış bir şeyi yazıyla cevaplamaya çalışırken düşünmek istemiyorum. Görüyorsun işte, onu doğrudan da, posta yoluyla da olsa baskına uğratmış gibi olmaktan çekiniyorum.”</p>
			<p>“Başka hangi yol kalıyor sence?”</p>
			<p>“Dedim ya sana, böyle zor bir durumda bana büyük iyilikte bulunabilirsin diye. Ona, seni göndermeyi düşünüyorum.”</p>
			<p>“Beni mi?”</p>
			<p>“Seni Rudi. Sana ne kadar anlamsızmış gibi görünürse görünsün, bana bu iyiliği yapar mısın? – Sana söylemeye çalıştığım şu ki –yapacağın iyiliği gelecek kuşaklar bilmeyebilir ya da belki öğrenirler–, ruhumun selameti uğruna, benimle hayat arasında tercümanlık yapıp sözcülüğümü üstlenir, saadetim için aracı olur musun? Bu bana ait bir fikir, bir esin, tıpkı beste yaparken olduğu gibi. Her zaman için böyle buluşların tümüyle yeni sayılmayacağı var sayılır. Ama notaya döküldüğünde baştan sona yeni bir şey olduğu ortaya çıkar. Şimdi burada, bu durumda, bu bağlamda ve bu ışıkta ortaya çıkacak şey yine de yeni sayılır; hayatta ilk kez, özgün ve benzersiz.”</p>
			<p>“Yeni olup olmadığı, kaygı duyduğum en son şey. Bu söylediğin, beni şaşkına çevirmek için yeterince yeni zaten. Seni doğru anlamışsam, Marie’ye kur yapacağım, senin adına ondan elini vermesini isteyeceğim, öyle mi?”</p>
			<p>“Doğru anlamışsın – sen beni yanlış anlayamazdın zaten. Beni bu denli kolay anlaman, konunun doğal olduğunu gösteriyor.”</p>
			<p>“Öyle mi buluyorsun? – Peki, neden Serenus’unu yollamıyorsun?”</p>
			<p>“Benim Serenus’umla dalga geçmek mi istiyorsun sen. Aşk elçisi olarak Serenus’umu tahayyül etmek, belli ki eğlendiriyor seni. Az önce kız bir karara varırken gözden uzak kalmaması gereken kişisel izlenimlerden söz ettik. Kızın öyle ciddi görünümlü bir talibe değil, senin sözlerine kulak vereceğini düşünmemde şaşacak bir şey yok.”</p>
			<p>“Şaka yapmak niyetinde değilim Adri; hayatında ve gelecek kuşaklar için bana nasıl bir rol biçtiğini görmek, bir yanıyla elbette şımartıyor beni; Zeitblom’u şunun için sordum; çünkü o senin, benden çok daha eski dostun.”</p>
			<p>“Evet, biraz daha eski.”</p>
			<p>“Pekâlâ, biraz daha eski, diyelim. Ama böyle olmasının bile işi kolaylaştıracağına, onu bu göreve daha layık kılacağına inanmıyor musun?”</p>
			<p>“Dinle, onu bir tarafa bırakalım istersen. Onun, benim gözümde böyle aşk ilişkileriyle pek ilgisi yok. Güvenip açıldığım kişi, artık her şeyi bilen, daha önce denildiği gibi, kalbimin kitabının en gizli sayfalarını açtığım kişi sensin. Ona açılırken, kitabın sayfalarını onun da okumasını sağla, ona benden söz et, hakkımda iyi konuş, ona karşı beslediğim duyguları, hayata dair arzularımın bunlardan ibaret olduğunu ihtiyatla hissettir. Onu o güzel üslubunla sakin ve güler yüzlü bir şekilde ayart – beni sevip sevemeyeceğini öğren. Yaparsın değil mi? Ondan dolu dolu bir ‘evet’ getirmek zorunda değilsin, unutma. Görevinin sonunda uyandıracağın küçük bir umut bile yetecektir bana. Hayatını benimle paylaşma fikri, ona tümden ters, kabul edilemez bir fikir olarak görünmüyorsa eğer – o zaman benim sıram gelecek, ondan sonra ben gidip onunla ve teyzesiyle görüşeceğim.”</p>
			<p>Rohmbühel’i sollarına almış, arkasındaki ladin korusuna girmişlerdi; dallardan sular damlıyordu. Sonra da köyün kıyısındaki, onları geri götürecek yola saptılar. Rastladıkları birkaç çiftçiyle köylü, Schweigestill’lerin yıllanmış konuğunu adıyla selamladılar. Bir sürelik suskunluktan sonra Rudolf yeniden başladı söze:</p>
			<p>“Orada, senin hakkında iyi konuşmanın bana zor gelmeyeceğine inanabilirsin. Bu, senin onun önünde benden iyi söz etmenden daha kolay. Ama sana karşı açıkyürekli davranacağım – senin bana karşı davrandığın kadar açık. Bana Marie Godeau hakkında ne düşündüğümü sorduğunda, cevabım hemen hazırdı. Herkes ondan hoşlanır diye. İtiraf ederim ki o cevapta duyduğundan daha öte algılanacak bir şeyler vardı. Bana eski usul şairaneliklerle ifade ettiğin gibi içinde, kalbinin sayfalarını okutmaktan söz etmeseydin eğer, sana asla itiraf etmeyecektim.”</p>
			<p>“İtirafını hakikaten merakla beklediğimi görüyorsun.”</p>
			<p>“Aslında bunu sana söyledim. Kızcağıza –sen bu lafı sevmezsin– yani Marie’ye karşı ben de ilgisiz değilim – ve ilgisiz değilim derken, tam olarak ifade etmiş sayılmam. Kız, kadın olarak karşıma çıkanların bence en güzeli, en sevmeye değeri. Daha Zürich’te –keman çalarken– senin eserini çalmıştım, sıcak ve etkileyici bir şekilde bana bunu yaptıran oydu, beni büyülemişti. Ve burada – biliyorsun, geziyi ben teklif etmiştim o arada, bunu sen bilmiyorsun ama onu ziyaret de ettim. Onunla ve Isabeau teyzeyle Gisella Pansiyonu’nda çay içtik, son derece hoş vakit geçirdik. Tekrar ediyorum Adri, sırf bugünkü konuşmamız, birbirimize karşı açıkyürekliliğimiz hatırına açtım bunu sana.”</p>
			<p>Leverkühn bir es verdi. Sonra da kendine has ve çok değişik anlamlarla titreyen bir sesle, “Hayır,” dedi. “Bunu bilmiyordum. Ne senin hislerinden haberim vardı ne de çay içtiğinizden. Anlaşılan gülünç bir biçimde senin de etten kemikten yapıldığını, hoşluğun ve güzelliğin cazibesine karşı amyantlara sarılarak korunmuş olmadığını unutmuşum. Demek onu seviyorsun. Ya da ona âşıksın, diyelim. Peki ama bir şey sormama izin ver. Amaçlarımız çakışıyor mu, sen de ondan karın olmasını isteyecek misin?”</p>
			<p>Schwerdtfeger durumu tartar gibiydi. </p>
			<p>“Hayır, bunu şimdilik düşünmüyorum,” dedi.</p>
			<p>“Düşünmüyorsun demek? Onu öylece baştan çıkarmayı mı düşünüyorsun sadece?”</p>
			<p>“Ne biçim konuşuyorsun Adrian! Böyle konuşma! Hayır, öyle bir şey de düşünmüyorum ben.”</p>
			<p>“Şimdi, izninle sana şunu söyleyeyim, itirafın, senin açıkyürekli, takdire şayan itirafın, isteğimden caymaktan çok, ona daha da sıkı sarılmamı sağladı.”</p>
			<p>“Ne anlama geliyor bu?”</p>
			<p>“Değişik anlamlara... Seni bu aşk hizmeti için seçtim, çünkü sen Serenus Zeitblom’dan daha çok bu işlerin adamısın. Çünkü sende öyle bir şeyler var ki, bunlar onda yok; bunları arzularım ve umutlarım için yararlı buluyorum. Bu kesin. Bir bakıma, benim duygularımı paylaşıyorsun; fakat söylediğine bakılırsa, niyetlerimi değil. Kendi duygularınla konuşacaksın onunla – fakat benim adıma ve benim niyetlerim doğrultusunda. Talip olmak, ona kur yapmak için daha uygun, daha çok isteyeceğim başka kimseyi bulamazdım.”</p>
			<p>“Meseleyi bu ışıkta görüyorsan...”</p>
			<p>“Sadece bu ışıkta gördüğümü sanma. Ben bu meseleye bir fedakârlık olayı olarak da bakıyorum; sen de öyle bakmamı istersin aslında. Ayrıca öyle olmasını istemelisin de. Bunu bütün gücünle istemelisin bunu. Çünkü bu sen bu fedakârlığı fedakârlık olarak telakki edersen eğer, fedakârlıkta bulunursun da. Hayatımda oynadığın bu rolün ruhuna uygun olarak benim insanca yanımı kurtarmak uğruna yerine getirmiş olacaksın bu iyiliği; bu dünya için bir sır olarak kalacak; ya da belki de kalmayacak. Kabul ediyor musun?”</p>
			<p>“Evet. Şimdi gideceğim ve senin için elimden geleni yapacağım,” diye cevap verdi Rudolf.</p>
			<p>Adrian, “Ayrılırken bu konuda el sıkışacağız,” dedi.</p>
			<p>Bu arada eve varmışlardı; Schwerdtfeger’in hâlâ Nike Salonu’nda dostuyla bir şeyler atıştıracak kadar vakti vardı. Gereon, Schwerdtfeger için arabayı hazırlamıştı; Rudolf’un zahmet etmesine gerek olmadığına dair bütün ricalarına karşın Adrian, onu istasyona uğurlamak üzere sert minderli arabaya yerleşmişti bile. </p>
			<p>“Yok, gerekir, bu sefer ziyadesiyle gerekir,” diye açıkladı durumu. </p>
			<p>Tren, Pfeiffering’de durmak üzere yavaşladı ve istasyona girdi. Açık pencereden tokalaştılar. </p>
			<p>“Başka sözüm yok,” dedi Adrian. “İyi davran ona. Güzel davran.”</p>
			<p>Arkasını dönmeden önce elini kaldırdı. Ağır ağır uzaklaşan trendeki dostunu bir daha hiç görmeyecekti. Sadece bir mektup alacaktı ondan; bütün soruları cevapsız bırakan bir mektup. </p>
			</div>
  </body>
</html>