<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter27">
<div class="chapter html5_article">
			<h1>XXVII</h1>
			<p>Fagotçu Griepenkerl, <em>Aşkın Çabası Boşuna</em>’nın partisyonlarının yazılmasında çok kayda değer katkılarda bulundu. Tekrar bir araya geldiğimizde Adrian’ın ilk sözleri, eserin neredeyse tümüyle hatasız bir şekilde kopyalandığı ve kendisinin bundan sevinç duyduğu olmuştu. Adamın, bu titiz çalışmanın ortasında kendisine gönderdiği bir mektubu da gösterdi. Mektupta, entelektüel bir biçimde konuya ilgili olarak sorumluluk yüklü bir ilgiyle gösterdiği gayreti dile getiriyordu adam; müellifine eserin cesaretli yaklaşımıyla, fikirlerinin yeniliğiyle soluğunu kestiğini, bunu nasıl anlatacağını bilemediğini yazıyordu. Eserin ince, ritmik, çokyönlü yapısına, kullandığı orkestrasyon tekniğiyle karmaşık ses dokusunu son derece anlaşılabilir kılmasına, her şeyden evvel mevcut temanın çok katmanlı çeşitlemeler içinde ifade edilmesinde gösterdiği kompozitör yaratıcılığına hayranlık duymaktan kendini alamıyordu: Örneğin Rosaline figürünün ya da daha ziyade Biron’un ona karşı beslediği ümitsiz duyguları ifade ettiği güzel ama biraz da komik müzik, kapanış perdesindeki üç bölümlü <em>bourrée</em>’nin<a class="si-noteref epub-type_noteref" href="#f138" id="backref_138">138</a> orta bölümü, bu eski Fransız dansının esprili bir biçimde canlandırılması, olağanüstü zekice ve tam anlamıyla kıvrak, diye nitelenebilirdi. Bu <em>bourrée</em>’nin, toplum hayatının modası geçmiş oldukça arkaik tipik bir öğesi olarak eserin serbest, aşırı serbest, isyankâr, tonal bağları tanımayan “modern” bölümleriyle çekici ama aynı zamanda meydan okur nitelikte bir zıtlık oluşturduğunu yazıyordu; partisyonun bu bölümlerinin, yadırgatıcı ve muhalif ataklıklarıyla dinleyicileri tutucu ve ciddi bölümlerden daha çok yakalayabileceğinden korktuğunu eklemişti. Bu notalarda sık sık insanın kanını donduran, sanatsaldan çok felsefi bir spekülasyon seziliyordu. Müzikal olarak gerçekleşemeyecek, işitilmekten çok okunmak üzere yazılmış görünen bir nota mozaiği – vesaire...</p>
			<p>Güldük.</p>
			<p>“Dinlemek lafını duymayagöreyim aklıma şu geliyor,” dedi Adrian. “Kanımca bir şeyin bir kez dinlenmiş olması tümüyle yeterlidir; bu da kompozitörün onu düşündüğü andır.” </p>
			<p>Bir süre sonra ekledi:</p>
			<p>“Acaba insanlar da onun işittiklerini mi işitiyorlar. Beste yapmak, bir melekler korosunu, Zapfenstösser Orkestrası’na infaz edilmeye götürmektir. Ben zaten şu melekler korosunu da fevkalade spekülatif buluyorum.”</p>
			<p>Kendi adıma, Griepenkerl’in eserin arkaik ve modern öğeleri arasında bu denli büyük bir ayırım görmesine hak vermedim, “Bunlar birbirinin içine geçiyor ve birbirine nüfuz ediyor,” dedim. Kabul etti ama bitmiş bir iş üzerine fikir yürütmeye pek yanaşmadı; bu konuyu kapatmış, daha fazla ilgilenmeksizin geride bırakmış gibi görünüyordu. Eseri ne yapacağımız, kime gönderip kime göstereceğimiz konusundaki değerlendirmeleri bana bıraktı. Partisyonu, Wendell Kretzschmar’ın okuması fikrine aklı yattı. Kekemenin halen görevde bulunduğu Lübeck’e gönderdi. Kretzschmar, operayı savaş çıktıktan bir yıl sonra, benim de biraz katkımın olduğu Almanca versiyonuyla, temsil sırasında tıpkı altı yıl önce Münih’te Debussy’nin <em>Pelléas et Mélisande</em>’ının prömiyerinde olduğu gibi, seyircilerin üçte ikisinin salonu terk ettiği bir başarıyla sahneye koydu. Sadece iki kez tekrarlandı ve eser bir süreliğine Trave kıyısındaki bu Hansa Birliği kentinden dışarıya çıkamadı. Yerel eleştiriler amatör seyircilerle ağız birliği içinde, Kretzschmar’ın sahiplendiği bu “kırıp geçiren” müzikle alay ediyordu. Sadece Lübeck Borsen-Kurier çevresinden yaşlı, o zamandan bu yana çoktan ölmüş olası gereken Jimmerthal adlı bir müzik profesörü, ileride zamanın düzelteceği bir yargı hatası yapıldığından söz ediyor, çılgın, eski Frenkçe sözlerle operanın derin müziğiyle geleceğe kalacak bir eser olduğunu, müellifinin başkalarıyla alay edecek denli ilahî zekâya sahip bir insan olduğunu açıklıyordu. Daha önce hiç işitmediğim, okumadığım, daha sonra da hiçbir yerde karşılaşmadığım bu dokunaklı ifadeler, üzerimde kendine özgü bir etki bıraktı. Bu ifadeleri kullanan bu sevimli ama bilge ihtiyarı hiç unutmadım. Sanırım arkasından gelenler silik ve duyarsız eleştirmen arkadaşlarına karşın, böyle bir şeye kefil olmasını, onun hanesine kaydedeceklerdir. </p>
			<p>Freising’e geldiğim sırada Adrian, Almanca ve yabancı dilde daha çok da İngilizce birkaç <em>lied</em> ve şarkı üzerinde çalışıyordu. İlk olarak William Blake’e yönelmiş, bu çok sevdiği yazarın “Silent, Silent Night” (Sessiz, Sessiz, Gece) adlı o çok farklı şiirini bestelemişti. Her kıtası kafiyeli üç dizeden oluşuyordu, son üçlüğü ise son derece yadırgatıcıydı:</p>
			
			<p class="stanza italic">
				<span>But an honest joy</span>
				<span>Does itself destroy</span>
				<span>For a harlot coy.<a class="si-noteref epub-type_noteref" href="#f139" id="backref_139">139</a></span>
			</p>

			<p class="margin">Bu gizemli, çarpıcı dizelere kompozitör, eserin bütününde geçerli müzik diline oranla çok daha basit armoniler yazmıştı. Ama bu, en cüretli disonanslardan daha “sahte”, daha paramparça, daha tekinsiz bir etki yaratıyor, üçlü akorun aslında nasıl canavarlaşabileceğini hissettiriyordu. Piyano ve ses için yazılmıştı. Buna karşılık Adrian, Keats’ın sekiz kıtalık “<em>Ode to a Nightingale</em>” (Bülbüle) ve ondan daha kısa olan “<em>Ode on Melancholy</em>” (Melankoliye) adlı iki ilahisinde eşlik bağlamında yaylılar dörtlüsü kullanmıştı; bunlarda “eşlik” denen kavram, kökenini ve eriştiği noktayı katbekat geride bırakıp aşıyordu. Zira işin gerçeği, varyasyonların burada olağanüstü sanatkârane bir biçim almasıydı; sesin ve dört enstrümanın tek bir notası bile temanın dışında kalmıyordu. Sesler hiç aralıksız bir biçimde birbirine sımsıkı bağlanıyordu, öyle ki, burada melodi ve eşlik arasında bir ilişkiden değil, bütün ciddiyetiyle sürekli birbiriyle yer değiştiren ana ve yan seslerden söz edilebilirdi ancak. </p>
			<p>Bunlar harikulade parçalardı – bugüne kadar yazıldıkları dil yüzünden bir bakıma dilsiz kalmışlardı. Bana güldürecek kadar ilginç gelen şey, bestecinin, “<em>Nightingale</em>”de, güneyin tatlı hayatının şairin ruhunda uyandırdığı özleme karşı yaklaşımı oldu; “<em>Immortal Bird</em>” şarkısında kullandığı derin ifadeler – “<em>The wearines, the fever, and the fret / Here, where men sit and hear each other groan.</em>”<a class="si-noteref epub-type_noteref" href="#f140" id="backref_140">140</a> Oysa Adrian, İtalya’dayken güneşli bir dünyanın her şeyi unutturan tesellileri için asla yürekten bir şükran duymamıştı güne karşı. Müzikal açıdan bestenin en değerli ve sanatkârane yanı kuşkusuz, sonunda, rüyanın silinip yok olduğu yerdi: </p>
			
			<p class="stanza italic">
				<span>Adieu! The fancy cannot cheat so well</span>
				<span>As she is fame’d to do, deceiving elf.</span>
				<span>Adieu! Adieu! Thy plaintive anthem fades</span>
				<span>(...)</span>
				<span>Fled is that music: – Do I wake or sleep?<a class="si-noteref epub-type_noteref" href="#f141" id="backref_141">141</a></span>
			</p>
			
			<p class="margin">Bu dizelerin, bu övgülerin, değerli bir vazoyu andıran güzelliklerini taçlandırmak üzere müziğe aktarma hevesi uyandırmasını anlayabilirim insanda; ama bu onları daha da mükemmelleştirmek amacıyla olamaz – zira onlar zaten mükemmel – olsa olsa vakur, hüzünlü hoşluklarını daha güçlü bir şekilde vurgulamak, onlara derinlik kazandırmak için olabilir; ayrıntılarının sözlerle uçup giden değerli anlarına biraz daha fazla kalıcılık sağlamak için... “<em>Melancholy</em>”nin üçüncü kıtasında geçen “<em>sovran shrine</em>” ifadesinde olduğu gibi, zevkin tapınağında, örtülü bir hüznün içinde –kimselerin göremediği, ancak cesur dilin, zevkin üzüm tanesini zarif damağında ezmesi gibi– anlara sızmış görsellik öylesine olağanüstüdür ki, elbette müziğe söyleyecek pek az şey bırakır. </p>
			<p>Bunları ağırlaştırarak, uzatarak terennüm etmekle zarar verileceği düşünülebilir. İyi bir şarkı oluşturabilecek bir şiirin, mutlaka çok iyi bir şiir olması gerekmediğini çoğu kez duymuşumdur. Müzik, daha çok vasat bir şeyleri güzelleştirmek için kullanılmalıdır, denir. Keza virtüözlük mertebesinde bir oyunculuk da, kötü oyunlarda daha iyi ortaya çıkar. Ama Adrian’ın sanat anlayışı, ışığını karanlıkta parlatmak için fazla kibirli ve eleştireldi. Bir müzisyen olarak yükleneceği göreve karşı büyük saygı duyması gerekiyordu. Bir yaratıcı olarak kendini vermiş olduğu Alman şiirinden de, Keats’in liriği türünden bir entelektüel derinliği olmasa da, yine en seçkin örnekleri seçmişti. Burada edebî seçkinliğin yerini daha anıtsal, dinî, ilahî biçiminde kasidelerin yüce ve baş döndürücü dokunaklılığı alıyordu; bu, dualarıyla, Tanrı’ya ve onun şefaatine yönelik tasvirleriyle müziğe yunan asaletine dayanan İngiliz eserlerinden daha fazla imkân veriyor, ona daha güven verici bir biçimde yardımcı oluyordu. </p>
			<p>Bunlardan biri, Klopstock’un <em>Die Frühlingsfeier </em>(Bahar Şenliği) adlı <em>od</em>’uydu<a class="si-noteref epub-type_noteref" href="#f142" id="backref_142">142</a>. “<em>Tropfen am Eimer</em>” (Kovadaki Su Damlası) ünlü şarkıyı Leverkühn, metninde önemsiz bazı kısaltmalar yaparak bariton, org ve yaylı çalgılar orkestrası için bestelemişti – çok etkileyici bir eser olmuş, Birinci Dünya Savaşı esnasında ve ondan sonraki birkaç yıl içinde birçok Alman müzik merkezinde, ayrıca İsviçre’de azınlığın heyecanlı desteğiyle ve elbette, sanattan anlamayanların tepkilerine rağmen yeni müziğe yakınlık duyan şeflerce icra edilmişti; bunun, yirmili yıllarda arkadaşımın ismi ve ezoterik şöhreti etrafında bir aura oluşmasına katkısı olmuştu. Yalnız şunu belirtmeliyim –sürpriz olmasa da– ucuz etkileme araçlarından uzak durması sayesinde dinî duyguların yükelişi daha saf, daha inandırıcı bir etki yaratıyordu; bundan çok etkilenmiştim. (Metnin gerektirdiği yerlerde bile arp sesi kullanmamış, Tanrı’nın gürlemesini ifade etmek için kös seslerine başvurmamıştı.) Eskimiş ses ressamlığı yöntemiyle elde edilmiş güzelliklerden de, <em>od</em>’ların görkemli gerçeklerinden de daha yakın gelmişti yüreğime; kara bulutların kasvetle ve ağırlıkla ilerleyişi, gök gürlemesinin iki kez, “<em>Yehova</em>!” diye haykırışı, “yıkılmış ormandan yükselen duman” (bu muhteşem bir yerdi), kapanışta orgun tiz tuşlarıyla yaylıların seslerinin o pırıltılı kucaklaşması, Tanrı’nın fırtınayla değil de sessiz bir hışırtıyla gelmesi ve bu hışırtıyla, “Barışın yayının bükülüşü...” – Fakat ben, o zamanlar eserin ruhunun gerçek anlamını, içinde gizli çaresizliği ve beklentileri içinde, yüce güçten rahmet dileme endişesini kavrayamamıştım. Keşke o zamanlar, okurlarımın da artık tanıdığı, kopya ettiğim o belgeden, taş salonda geçen o ikili konuşmadan haberim olsaydı. O zaman, “<em>Ode on Melancholy</em>”de geçtiği gibi, “<em>a partner in your sorrow’s mysteries</em>”<a class="si-noteref epub-type_noteref" href="#f143" id="backref_143">143</a> diye seslenebilirdim ona; sırf çocukluk yıllarımıza uzanan, aslında ne olduğuna dair gerçek bilgilere dayanmasa da, onun ruhunun selameti için duyduğum endişelerimden aldığım hakla... <em>Bahar Şenliği</em> bestesinin aslında kefaret ödemek amacıyla Tanrı’ya sunulan bir kurban olduğunu çok sonra öğrenecektim; ürpertiler içinde yürüttüğüm tahmine göre bu eser, ona görünmekte ısrarlı olan ziyaretçisinin tehdidi altında yaratılmış bir <em>attritio cordis, </em>yani yüreğinde Tanrı korkusunun uyanması amacıyla yazılmış bir eserdi. </p>
			<p>Klopfstock’un bu eserine dayanan yaratısının arka planındaki kişisel ve ruhsal nedenleri bir başka bakımdan daha anlayamamıştım tam olarak. Oysa o sıralar onunla yaptığım konuşmalarla ya da daha ziyade onun, heyecanla, son derece önemle benim merakıma da, tarzıma da, bilimsel anlayışıma da uzak bazı çalışma ve araştırmalarından bahsettiği konuşmalarıyla bir bağlantı kurmam gerekirdi. Doğa ve kozmos konusunda bilgilerini genişlettiğinden bahsederken bana, babasını ve onun elementlerin bilgisine vakıf olma merakını hatırlatıyordu. </p>
			<p><em>Bahar Şenliği</em>’nin bestecisinin gözünde, şairinin ifadeleri pek de yerini bulmuyordu; O, “kendini alemin bütün okyanuslarına atmak” yerine sadece “kovada su damlası”nın, yani “dünyanın etrafında gezinip dua etmekle” yetinmiyordu. Astrofizik biliminin ölçmeye çalıştığı, ölçülemez şeylere dalmıştı; insan zihninin kavrayamayacağı, ölçülere, sayılara, büyüklüklere ulaşmak, kendini kuramsal ve soyut, anlamsız dememek için, duyularla tümüyle algılanamayan şeylerin içinde kaybetmek istiyordu. Bu arada, bu “damla” etrafında gezinmenin çok da aykırı düşmediğini unutmamalıyım. Damla, çoğunlukla sudur, denizler sudan oluşur, yaratılışın başlangıcında, her şeye kadir Tanrı’nın elinden akmış, damlamıştır. Her şey onun hakkındaki keşiflerle ve onun karanlık gizemleriyle başlamıştır; denizin, o güneş ışıklarının girmediği derinliklerinin mucizelerinin, oradaki hayatın tehlikelerinin, Adrian’ın bana anlattıklarının hemen başında geldiğini belirtmeliyim – üstelik de tuhaf, şaşılası, beni hem eğlendirecek hem de şaşırtacak bir şekilde, her şey kendi gözlemiymiş, şahsen tanık olmuş gibi bir üslupla anlatıyordu. </p>
			<p>Elbette bunları sadece okumuştu. Kendine bu konuda kitaplar edinmiş, düş gücünü bunlarla beslemişti; ama konuyla fazla ilgilenmekten mi, resimlerin fazla etkisinde kalmış olmaktan mı ya da ruh halinden mi, bilinmez, oralara bizzat inmiş gibi anlatıyordu; hem de Bermuda Adaları’nın bölgesinde, St. Georg Adası’nın birkaç deniz mili doğusunda. Deniz dibinin doğal fantezilerini ona bir refakatçi göstermişti. Capercailzie adında Amerikalı bir bilimadamı olarak takdim etmişti onu. Birlikte bir derinlik rekoru kırmışlardı.</p>
			<p> Bu sohbeti çok canlı bir şekilde hatırlıyorum. Pfeiffering’de geçirdiğim bir hafta sonu, Clementine Schweigestill’in piyanolu büyük salonda hazırladığı basit bir akşam yemeğinden sonra katılmıştım. Ciddi giyimli kızcağız, nezaket gösterip çalışma odasına da yarım litrelik toprak testi birası getirmişti; orada oturmuş, hafif, hoş içimli Zechbauer sigarlarımızı tüttürüyorduk. Suso’nun, köpeğin, yani Kaschperl’in zincirlerinin çözüldüğü, hayvanın avluda serbestçe dolaştığı saatlerdi. </p>
			<p>O esnada Adrian, bana eğlence olsun diye, son derece ilginç bir biçimde Mr. Capercailzie ile küre şeklinde, içi yüz yirmi santim çapında, stratosfer balonları gibi donatılmış bir sualtı teknesine bindiklerini, refakat gemisinin vincinin onları denizin çok derinlerine daldırdığını anlatmaya başladı. Ona bu deneyimi yaptıran, ilk seferi olmadığı için daha serinkanlı davranan hocası ya da rehberi için olmasa da, kendisi için bunlar, heyecanlı olmanın da ötesinde bir şeymiş – iki ton ağırlığındaki ortası oyuk kürenin içi pek rahat sayılmazmış. Buna karşılık içindeyken mutlak bir güven içinde olduklarını hissetmek bunu telafi ediyormuş. Tümüyle su geçirmez, basınca dayanıklı, bol miktarda oksijen yedeği, telefonu, yüksek akım ışıldakları, her yönü görebilen kuvars pencereleri varmış. Üç saatten fazla bir süre su yüzeyinin altında kalmışlar; sessizliği ve müthiş çılgın yabancılığıyla bizimkinden ne denli farklı olduğunu kesin bir biçimde kanıtlayan o dünyaya ait görüntüler, manzaralar karşısında zamanın nasıl geçtiğini bilememişler. </p>
			<p>Sonuç olarak sabahın dokuzunda geminin iki yüz kiloluk zırhlı kapısının arkalarından kapanması, gemiden aşağıya süzülüp suya dalışları ilginç, insanın kalbini hoplatacak bir anmış. Önceleri etrafları kristal gibi berrak, güneş ışınlarıyla aydınlanmış bir suyla çevriliymiş. Ama yukarıdan “bizim kovadaki damlamız”ın içine düşen bu aydınlık ancak 57 metreye kadar erişebiliyor, ondan sonra her şey bitiyormuş. Daha doğrusu yeni, hiç ilgisiz ve yaşadığımız dünyayla benzeşmeyen bir dünya başlıyormuş. Adrian, rehberiyle birlikte bu dünyaya, bu derinliğin on dört katına, yaklaşık 2500 fit kadar aşağıya inmiş, orada yarım saat kadar kalmış; bunun her ânında barınaklarının üzerinde 500<span class="space"/>000 tonluk bir basınç bulunduğu hiç aklından çıkmamış. Oraya doğru inerlerken su yavaş yavaş gri bir renk almış – karanlığın hâlâ cesur ışıklarla karıştığı bir renk... Işığın karanlığa nüfuz etmekten kolay kolay vazgeçesi yokmuş, onun varlığı ve iradesi, aydınlatmakmış. Sonuna kadar direniyor, yorgun düştükçe, geri kaldıkça öncekinden daha canlı olarak sürdürüyormuş varlığını; yolcular kuvars pencerelerinden tarifi zor bir lacivert görüyorlarmış; olsa olsa berrak gökyüzünün lodos eserken ufuktaki ıssızlığına benzetilebilirmiş bu renk. Derinlik göstergesinin 765 metrenin 750’sini göstermesinden çok önce, etrafı tam bir siyahlık, ezelden beri en ufak bir gün ışığı girmemiş, <em>interstellar</em> boşluğun karanlığı kaplamış; ebedi sessizliğinde bakire gece; gece o an için yukarıdaki dünyadan getirilmiş, kozmik kökenli olmayan, hoyrat, yapay bir ışıkla aydınlanmaya, görünür olmaya katlanmak zorunda kalmış. </p>
			<p>Adrian burada, görülmemişin, görülemeyecek olanın, görülür olmaya hiç hazırlıklı olmayan bir şeylerin göz önüne serilmesinin uyandırdığı tecessüsün, bunun neticesi, sırlara gereken saygıyı göstermeme durumunun, bir bakıma günah işler gibi olma duygusunun, kişiye aklının yettiği kadar ileri gitmeye izin veren bilim tutkusuyla bile bastırılamadığından söz etti. Aşikâr olan bir şey vardı, o da buradaki doğanın inanılmaz, kısmen korkunç, kısmen gülünç, eksantrik yanlarının, biçimlerinin, görünümlerinin, yukarıdakilerle hiçbir benzerliğinin bulunmamasıydı; başka bir gezegene ait gibiydiler; gözlerden saklı olmanın, ısrarla, ebediyen karanlığa gömülü kalmanın yarattığı birer eser gibiydiler. Mars’a ya da daha iyisi, Merkür’ün ezelden beri güneş görmemiş yarısına insanlara ait bir uzay aracı inse, yaklaşacak cisimler üzerinde Capercailzie’nin dalgıç küresinin, buranın, aşağının sakinleri üzerinde şimdi yarattığından daha çarpıcı bir etki uyandıramazdı. Derinliklerin karanlık yaratıklarının, konukların evini kuşatırken gösterdikleri halka özgü tecessüs tarif edilemezdi. – Tarif edilemeyecek bir başka şey de, kaygan biçimleriyle, gizemli organik maskeleriyle, avcı ağızları, utanmaz dişleri, yukarı dikili teleskop gözleriyle, şaşı bakışlarıyla omurgaları ve yüzgeç ayaklarıyla iki metreye varan uzunluklarıyla <em>papernautilis’</em>lerin<em> silberbeil </em>balıklarının, omurgalı ve perde ayaklıların, kürenin pencerelerinin önünden şaşkınlık içinde yıldırım hızıyla kayışlarıydı. İradesizce akıntılarla sürüklenen yumuşak dokulu dokunaçlı canavarlar, <em>siphonophora’</em>lar, polipler, <em>skypho</em> medüzleri bile heyecandan kasılıp titrer gibiydi. </p>
			<p>Derinliklerin yerlileri, bu ışıklar saçan konuğu, kendilerinin abartılı bir türdeşi olduğunu sanmış olabilirlerdi; zira bunların çoğu, kendi güçleriyle ışık üretebiliyordu. Adrian’ın anlattığına göre, karşılarında son derece tuhaf bir gösterinin başlaması için konukların kendi dinamo ışıklarını söndürmeleri yeterliymiş. Zira denizin karanlıkları, çemberler çizen, oradan oraya gezinen balıkların kendi aldatıcı ışıklarla göz alabildiğine aydınlanıyormuş. Balıkların çoğu bu konuda çok yetenekliymiş; öyle ki, bazılarının bütün gövdeleri ışıldıyormuş; diğerleri ise özel olarak bir ışık organına, bir elektrik fenerine sahipmiş, bununla muhtemelen ebedi gecede yollarını aydınlatmakla kalmıyor, avlarını ayartıyor ya da aşk işaretleri veriyorlarmış. Bazı büyük balıklar öyle yoğun beyaz bir ışık salıyorlarmış ki, seyredenlerin gözleri kamaşıyormuş. Bazılarının boru şeklinde öne çıkan sopa gibi gözleri, muhtemelen en zayıf uyarı ya da ayartı ışığını olabildiğince uzaktan fark edebilmelerini sağlıyormuş. </p>
			<p>Bunları anlatan muhabirimiz, derinlerde yaşayan türlerin, hiç olmazsa en bilinmeyenlerinden bazılarını yakalayıp yukarı çıkarmanın akla bile getirilemeyeceğinden, bunun imkânsız olduğundan yakınıyordu. Bunu yapabilmek için, her şeyden önce onların yukarı taşınırken bedenlerinin alışık olduğu muazzam atmosfer basıncını koruyabilecek bir düzenek gerekliydi – gemilerinin ve onların etrafında ürkütücü bir biçimde kendini hissettiren basıncın aynısını... Onlar bunu, kendi dokularında ve vücut boşluklarında bulunan aynı derecede yüksek bir iç basınçla sağlıyorlardı; bu basıncın azalması durumunda patlayabilirlerdi. Bu, deniz aracıyla karşılaşan bazılarının başına gelmişti; gördükleri çok büyük, ten renginde, oldukça soylu biçimli bir su perisi, gemiyle sadece hafif bir çarpma neticesinde bin parçaya bölünmüştü. </p>
			<p>Adrian, sigar eşliğinde anlatmaya bu minvalde devam ediyordu; gerçekten de o gemiyle aşağıya inmiş, her şeyi görmüş havasındaydı – yüzünde yarım bir tebessüm, o denli tutarlı bir biçimde anlatıyordu ki, onu gülerek, hayranlıkla, biraz da şaşkınlıkla dinlemekten kendimi alamıyordum. Tebessümünde biraz da, anlattıklarına karşı takındığım tavrı hissetmiş de, buna takılıp eğlenir gibi bir ifade vardı; zira benim doğanın aldatmacalarına, gizemli yanlarına karşı, doğanın kendisini bile reddetmeye varacak denli ilgisiz olduğumu, bunların yerine dilbilim ve beşerîyat tutkunu olduğumu biliyordu. Belli ki bütün bunları bilmesine rağmen, bu akşam beni kendi öğrendiklerine, kendi yaptığı keşiflere ya da insanların bulunmadığı alanlarda edindiği deneyimlere katmak, bu suretle beni de kendisiyle birlikte sürükleyerek “dünyaların okyanusları”na açılmak niyetindeydi.</p>
			<p>Bu aşamaya geçişimiz, öncesinden yaptığı tasvirlerle kolaylaşmıştı. Denizin derinliklerindeki hayatın tuhaf, yabancı, gezegenimize ait değilmiş gibi görünmesi, bağlantıyı kurmak için önemli bir adım oluşturuyordu. İkinci bir adım da, Klopstock’un, o hayranlık dolu tevazuu içinde, herhangi bir şeyin, geniş bir bakış açısından bakıldığında, ikincil, kenarda köşede kalmış, önemsiz, neredeyse gözle görünmez, küçücük bir konumda olabileceğini dile getiren “kovada bir su damlası” deyimi olmuştu. Sadece dünyanın değil, gezegen sisteminin, yani yedi uydusuyla Güneş sisteminin bile, ait olduğu Samanyolu girdabında, diğer milyonlarcası bir yana “bizim” kendi Samanyolumuzda bile lafının bile olmayacağıydı... “Bizim” kelimesi, bağlı olduğu “devasa” kavrama belli bir yakınlık niteliği yüklüyordu. Bu suretle gülünç denebilecek bir şekilde, yurt kavramının anlamını esnetmiş, evrenin mütevazı, güven içindeki yurttaşları olduğumuz hissine kapılmamızı sağlamış oluyordu. Bu korunmuşluk içinde, bu içsel derin korunmuşluk duygusuyla, doğanın bazı etkilerini sferik alana da yayma niyeti fark ediliyordu – bu, Adrian’ın kozmik mütalaalarını bağladığı üçüncü bir adımdı. Bu noktaya varması, kısmen içi oyuk bir kürenin içinde, yani Capercailzie’nin derin deniz gemisinde geçirdiğini iddia ettiği birkaç saat içinde edindiği deneyimlerden kaynaklanıyordu. Öğrendiğine göre hepimiz birlikte, günlerimizi böyle içi oyuk bir küre içinde galaktik boşluk bölgesinde bize ayrılmış uzak minicik bir mekânda geçirmekteydik; ayrıntıları şöyleydi:</p>
			<p>Yassı bir cepsaati gibiydi bu yer; yani yuvarlak ve kalınlığı çeperinden çok daha az – ölçülemez değil ama kesinlikle devasa boyutta, yoğun yıldız kütlelerinden, yıldız gruplarından, yıldız öbeklerinden, birbirinin çevresinde eliptik yörüngeler çizen ikiz yıldızlardan, sis tabakalarından, ışıklı sislerden, sis çemberlerinden, sis yıldızlarından ve benzerlerinden oluşan döner bir disk şeklindeydi. Bu disk, portakalı ortasından kesince oluşan yassı bir yuvarlağa benziyordu; çepeçevre, diğer yıldızlara ait bir buhar örtüsüne bürünmüştü; bunlar ölçülemez sayılmazdı ama devasa yüksek üslü bir sayıya sahip olmalıydı; bunların boşluklarında, çoğunlukla boş olan alanlarında mevcut nesneler öyle bir şekilde dağılmıştı ki bütün yapı, bir küre oluşturuyordu. İrili ufaklı arkadaşları ve aycığı ile adı bile edilmeyecek kadar önemsiz olan dünya, bu akıl almaz hacimdeki oyuk kürenin derinlerinde, disk şeklinde yoğunlaşmış dünyalar kalabalığı içinde yer alan sabit yıldızın etrafında oynaşıyordu. Bu bahiste pek fazla adı geçmeyen, yüzeyi 6<span class="space"/>000 derece sıcaklıkta, bir buçuk milyon kilometre çapındaki gaz küresi, yani “Güneş”, galaktik iç planın merkezindeydi, merkeze onun kalınlığı kadar, yani 30<span class="space"/>000 ışık yılı bir mesafedeydi. </p>
			<p>Genel kültürüm bu “ışık yılı” sözüne yaklaşık olarak bir anlam vermeme yetiyordu. Bu mekânsal bir kavramdı ve ışığın bir dünya yılı süresince kat ettiği mesafeyi anlatıyordu – hızı konusunda kesin bir fikre sahip değilim ama Adrian saniyede kesin olarak 186<span class="space"/>000 mil sayısını aklında tutmuştu. Böylece bir ışık yılının yuvarlak hesapla net 6 trilyon mil olduğu, solar sistemimizin eksantriği de bunun otuz bin katını buluyordu; bu arada galaktik boş kürenin toplam çapı iki yüz bin ışık yılı kadar oluyordu. </p>
			<p>Hayır, bu ölçülemez bir şey değildi; ama ancak böyle ölçülebilirdi. İnsan aklına yönelik böyle bir saldırıya ne demeli bilmem. Kabul edeyim ki, benim anlayışımda bu tasavvur edilemez, fazlasıyla etkileyici şeyleri pek umursamadan ama aynı zamanda küçümsemeden omuz silkmekten başka bir yol yoktur. Büyüklüğe hayranlık duymak, onunla heyecanla ilgilenmek, ona boyun eğmek, kuşkusuz ki ruhsal bir zevktir; ama ancak kavranabilir boyutta, dünyevi ve insani ölçülerde kalabildiği sürece. Bu nitelemeyi sadece ahlaki ve ruhani dünyada, yüreğin ve düşüncenin yüceliği için kullanılmakla kalmayacaksak eğer, Piramitler de büyüktür, Mont Blanc da, Sankt Peter Kilisesi’nin içi de büyüktür. Kozmik yaradılışın verileri, aklımızın sayılarla bombardıman edilmesinden başka bir şey değildir; kuyrukluyıldızın kuyruğunun iki düzine sıfırla tarif eder; sanki bunun ölçüyle ve akılla bir ilgisi varmış gibi. Bu muazzam ucubede benim gibilerin iyilik, güzellik ve büyüklük diyebilecekleri bir şey yoktur ve ben fiziksel dünyayı kapsadığı sürece “Tanrı’nın yarattıkları” karşısında kimilerinin kapıldığı bu “şükürler olsun” ruh halini asla anlayamayacağım. “Tanrı’nın yarattığı” dediğimiz şeyler içinde “şükürler olsun” diyebileceğimiz gibi, “eh, ne yapalım yani” diyebileceğimiz şeyler de yok mudur esas olarak? Bir rakamının, ya da yedinin yanına iki düzine sıfır eklemenin hiçbir anlam taşımadığı durumda, ikinci şık, birinciden daha doğru bir cevap olur gibi geliyor bana. Kentilyonların önünde yerlere kapanarak tapınmak için bir sebep göremiyorum. </p>
			<p>Neşesi yerinde bir şair olarak Klopstock’un, dünyaya karşı coşku dolu saygısını, bu saygının verdiği duygularını ifade ederken kentilyonları bir yana bırakıp “kovadaki su damlası” ile yetinmiş olması da önemliydi. İlahisinin bestecisi olan arkadaşım Adrian da, belirttiğim gibi, bunu kabullenmek durumundaydı; fakat bunu belli bir rikkat ya da hassasiyetle yaptığı gibi bir izlemini uyandırırsam, haksızlık etmiş olurum. Yanılmıyorsam yaklaşık 800<span class="space"/>000 ışık yılı mesafedeki yakın komşu samanyollarımızdan, onların en dış ucundan, ancak optik araçlarımızla ulaşabildiğimiz yıldız kümelerinin birinden çıkan bir ışık huzmesinin, cazibesini, kozmik uzaklıkları gözleyen astronomların gözüne ulaştırabilmesi için uzaydaki yolculuğuna yaklaşık yüz milyon yıl önce çıkmış olması gerekiyordu – bu gibi çılgın şeyleri anlatırkenki hali, tavrı, soğuk ve rahattı; saklayamadığım itirazlarımla eğlenerek konuya renk katıyordu. Ancak bu arada bu işlere hakkıyla vâkıfmış gibi görünüyordu; diyebilirim ki, bu bilgileri ikinci elden, okuyarak değil, kişisel aktarımlar, derslerle, gösterilerle, deneyimlerle şahsen edinmiş gibi bir kurgu içinde anlatıyordu sürekli; anlaşılan, sözü geçen hocası, Profesör Capercailzie, onunla derin denizlere dalmakla kalmamış, onun beynine işlemişti... Yarısını ondan öğrenmişti, kalanı da iyi kötü kendi gözlemiymiş gibi davranıyordu. Fiziki evrene –bu kelime, en kapsamlı, uzakları da içine alan anlamıyla seçilmişti– ne sonlu ne de sonsuz denebilirdi; çünkü her iki ifade de, statik bir anlamına içeriyordu. Oysa gerçek durum, baştan sona dinamik bir yapıya sahipti. Kozmos uzun zamandır, daha doğrusu bir milyar dokuz yüz milyon yıldan beri çılgın bir genişleme evresindeydi; yani patlama evresinde bulunuyordu. Buna bağlı olarak bize ne kadar uzak olduklarını bildiğimiz çok sayıda samanyolu sisteminden ulaşan ışığın kızıla dönmesi kuşkuya yer bırakmıyordu – sis lekeleri ne kadar uzaktaysa, ışığın rengi de tayfın (spektrumun) kırmızı kenarına bağlı olarak o kadar kuvvetle değişiyordu. Belli ki bizden uzaklaşmaya devam ediyorlardı. Bunların en uzakta, yüz elli milyon ışık yılı uzaktaki komplekslerinin uzaklaşma hızı, radyoaktif maddelerin alfa parçacıklarının geliştirdiği hıza eşitti. Bu da saniyede yirmi beş bin kilometre ediyordu. Böyle bir hızın karşısında, bir top mermisinin hızı, sümüklüböcek gibi kalırdı. Demek ki, samanyolu sistemlerinin abartılı bir zaman ölçeğinde birbirilerinden uzaklaşmalarını, evren modelinin durumunu, genişleme şeklini tanımlamaya patlama sözü ancak yeterdi; ya da belki de çoktan yetmez olmuştu. Bir zamanlar statikmiş, çapı bir milyar ışık yılı gelirmiş. Durum böyle olunca, genişlemeden söz edilebilirdi belki ama sonlu ya da sonsuz, kalıcı bir genişlik söz konusu olamazdı. Görünüşe göre Capercailzie’nin, arkadaşım kendisine soru sorduğunda açıklayabildiği tek şey, mevcut samanyolu oluşumlarının sayısının toplam hacminin yüz milyarın üzerinde olduğundan ibaretti. Bugünkü teleskoplarımızla bunların da pek az milyonu görülebiliyordu. </p>
			<p>Adrian, sigar içerek ve tebessümler ederek işte bunları anlatmıştı. Bense onun vicdanına seslenerek ondan; hiçbir yere varmayan bu rakam tekinsizliğinin Tanrı’nın yüceliği duygusunu uyandıramayacağını, ruhen herhangi bir mutluluk sağlayamayacağını kabul etmesini istedim. Anlattığı her şey daha çok bir Şeytan aldatması gibi görünüyordu. </p>
			<p>“İtiraf et,” dedim. “Fiziksel yaratılışın müthiş boyutları, dinsel açıdan kesinlikle bir anlam ifade etmez. Patlamakta olan kâinat tasavvuru gibi hudutsuz bir zırva karşısında kişi nasıl huşu duyar, o huşu konusunda nasıl dürüst olabilir? Kesinlikle olamaz. İnsanlar için iman, huşu, ruhi terbiye, dindarlık gibi kavramlar, yine insan yoluyla ve ancak bu dünyanın insanıyla sınırlı olarak vardır. Bunun meyvesi de, dinle renklendirilmiş bir hümanizmdir; insanın, sadece biyolojik bir yaratık olmadığına, varlığının büyük bölümüyle ruhani dünyaya ait olduğuna dair gurur duyacağı bir inanca, doğaüstü bir gizem duygusuna dayanır; ona hakikate, özgürlüğe, adalet kavramına ve mükemmele erişmek gibi mutlak bir vazife verilmiştir. Böyle bir heyecanda, böyle bir sorumluluk duygusunda, insanın kendine karşı beslediği böyle bir saygıda Tanrı vardır; ben yüz milyarca samanyolunda bunu göremiyorum.”</p>
			<p>“Sen, onun eserlerine karşısın o zaman,” diye cevap verdi, “İnsanın, onunla birlikte evrenin başka yerlerinde de bulunan maneviyatının da geldiği fiziksel doğaya karşısın. Fiziksel yaratılış, yani dünya düzeninin seni kızdıran canavarı, ahlakın da tartışılmaz gereğidir. O olmasa ahlak kendine bir zemin bulamazdı. Belki de birileri, iyiliğe, kötülük çiçeği demeli – <em>fleur du mal</em>. Senin <em>Homo Dei</em><a class="si-noteref epub-type_noteref" href="#f144" id="backref_144">144</a><em>,</em> dediğin de, sonuç olarak – ya da özür dilerim, sonuç olarak demeyelim; o korkunç doğanın bir parçası – pek de cömertçe bir miktarda tahsis edilmemiş olan bir yüceltme potansiyeliyle... Ayrıca, senin hümanizminin, hümanizmin tümü gibi Ortaçağ geosantrizmini ne denli andırdığını görmek eğlenceli. Belli ki öyle gerekiyor. Hümanizmin bilimle barışık olduğu fikri yaygındır; oysa olamaz. Zira bilimin konuları, Şeytan işi olarak değerlendirilemez. İçindekiler de böyle görülemez. Bu, Ortaçağ’dır. Ortaçağ, geosantrik ve de antroposantrikti. Kilise, astronomik bilgiler hayata geçince buna karşı hümanist bir ruhla savunmaya geçti. Bunları şeytanlaştırdı, insanlık adına yasakladı. Hümanizm adına cehalette direndi. Görüyorsun, senin hümanizmin hakiki Ortaçağ kafası. Meselesi, bir Kaisersaschern kilise kulesi kozmolojisi; astrolojiye, gezegenlerin konumlarını saptamaya, konstelasyona, yıldızların dizilişine ve bundan mutlu ya da talihsiz kehanetler çıkarmaya varır – pek tabii ki bunda haklıdır. Çünkü bizim Güneş sistemimiz gibi, cisimlerin birbirine mahrem bir şekilde bağlı, bu denli yakın ilişki içinde olduğu bir evren parçasında bunların bu içsel yakınlığının birbirini karşılıklı biçimde etkilemesi, anlaşılır bir şey.”</p>
			<p>“Astrolojik konjonktürden daha önce konuşmuştuk,” diye atıldım. “Çok zaman geçti Kuhlmulde’nin kıyısında geziniyorduk. Müzikle ilgili konuşuyorduk. O zamanlar sen kümelenmeyi, konstelasyonu savunuyordun.” </p>
			<p>“Bugün de savunurum,” diye yanıt verdi. “Astroloji çağları çok şey bilirmiş; öyle şeyleri bilmişler ya da kehanette bulunmuşlar ki, günümüzün gelişmiş bilimi yeniden bunların üstüne düşmekte. Hastalıkların, salgınların, yıldızların konumuyla ilgisi olduğu o zamanlar, sezgisel olarak kesinlik kazanmış bir gerçekti. Günümüzde o hale geldik ki, örneğin grip salgınına yol açan mikropların, bakterilerin, organizmaların, başka gezegenlerden, Mars’tan, Jüpiter’den ya da Venüs’ten gelip gelmediğini tartışıyoruz.” </p>
			<p>Bunun üzerine bana, California’lı bir bilginin, milyonlarca yıllık bir meteorit içinde saklı canlı bakteriler bulduğunu anlattı. Ona, mikropların, canlı hücrelerin, mutlak sıfır noktasının 273 ºC altına kadar dayanabildiklerini, bunu da gezegenler arası boşluğun ısısına çok yakın olduğunu anlatabilmek çok zor olmuş. Ona göre bulaşıcı hastalıklar, salgınlar, veba, kara ölüm, muhtemelen bu gezegene ait değilmiş; zira hayat da kesin olarak dünyada başlamamış, dışarıdan gelmiş. Helmholtz da hayatın meteoritler tarafından başka yıldızlardan dünyaya taşınmış olduğunu kabul ediyordu. Ondan sonra da dünyada baştan beri hayat olup olmadığı kuşkusu gelişmiş. Kendi açısından, sağlam kaynaklara dayanarak hayatın, Jüpiter, Mars, Venüs gibi çok daha elverişli, metan ve amonyak içeren bir atmosfere sarılı komşu gezegenlerden birinden geldiğini ileri sürüyordu. Hayat bir zamanlar, onlardan ya da onların birinden, bunun seçimini bana bırakıyordu, kozmik bir atışla ya da sadece bir ışın basıncıyla daha önce steril ve masum olan gezegenimize ulaşmıştı. Benim hümanist <em>Homo Dei</em>’m, hayatın tacı, dinî alandaki görevleriyle birlikte muhtemelen komşu yıldızların bataklık gazı bereketinin bir ürünüydü. </p>
			<p>“Kötülük çiçeği,” diye tekrarladım başımı sallayarak.</p>
			<p>“Hem de çoğu kez kötülüğün içinde açan,” diye ekledi.</p>
			<p>Bu şekilde sadece benim iyi niyetli dünya görüşüme takılmakla kalmadı Cennet ve Cehennem’e dair, şahsen, doğrudan bilgi sahibiymiş aldatmacasını da, kızdırmaya çalışırcasına bütün bu konuşma boyunca sürdürdü. O sıralar bilmiyordum ama bütün bunlarla bana <em>lied</em> döneminin ardından kozmik müzik üzerine bir esere başlayacağını söylemiş oluyordu. Bu, 1913’ün son, 1914’ün ilk aylarında –benim arzum ve desteğim hilafına ortaya çıkardığı şey– <em>Uzay Mucizesi</em> adlı, tuhaf, tek bölüm bir senfoni ya da orkestra fantezisiydi. Bu başlığı yakışıksız bulmuş, hoşlanmamış, <em>Symphonia cosmologica</em> adını önermiştim ona. Fakat Adrian gülerek patetik ve ironik duran öbür isim üzerinde ısrarlı olmuştu; bu ad, bilgi sahibi olanları, bu muazzam şeylerin temsil edilişindeki o baştan sona uçuk ve grotesk, yer yer de katı, resmî, matematiksel, görkemli, çarpıcı niteliğe daha iyi hazırlayacaktı. <em>Bahar Şenliği</em>’nde bir anlamda buna bir hazırlık oluşturmuş olsa da, o mütevazı şiirin ruhuyla bu müziğin hiç ilgisi yoktu. Notaların elle yazılışlarında yazana ait belli bazı kişisel işaretler olmasa, ikisini de aynı ruhun meydana getirdiğine inanılamazdı. Varlığıyla ve ruhuyla orkestranın çaldığı yaklaşık 30 dakika süren dünya portreleri, tümüyle istihza yüklüydü – bu öyle bir istihzaydı ki, sohbetimiz esnasında benim ileri sürdüğüm, insani olmaktan uzak ölçüsüz şeylerle uğraşmanın inançlılığı beslemeyeceğine dair kanaatlerimi fazlasıyla doğruluyordu. Sadece dünyanın yapısının ürkütücü çarklarını değil, onun içinde vücut bulduğu ve hatta tekrarlandığı ortamı da hedef almış görünen, <em>Lucifer</em> edalı haince bir gülüşe, istihzaya dair örtülü bir övgüydü; müziğe de, seslerin evrenine de, arkadaşımın sanatına da, virtüözlük düzeyinde sanat karşıtı bir zihniyet ile nihilist bir isyankârlık yükünden başka bir şey katmıyordu. </p>
			<p>Neyse, bunları burada bırakalım. Gelecek iki bölümü, 1913-1914 yıl ve çağ dönümü civarında, savaş patlak vermeden önce, Münih Faşingi’nde Adrian’la paylaştığım birkaç toplumsal yaşanmışlığa ayırmayı düşünüyorum. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f138"><a class="si-backref" href="#backref_138">138</a><span class="si-text">. (Lat.) Kökeni XVI. yüzyıla uzanan Fransız saray dansı. Sonraları halk dansı olarak varlığını sürdürmüştür. (Y.N.)</span></div>
				<div class="si-footnote html5_aside epub-type_footnote" id="f139"><a class="si-backref" href="#backref_139">139</a><span class="si-text">. (İng.) Ama dürüst bir mutluluk / Nasıl yok eder kendini / Nazlı bir fahişe uğruna. (Ç.N.)</span></div>
				<div class="si-footnote html5_aside epub-type_footnote" id="f140"><a class="si-backref" href="#backref_140">140</a><span class="si-text">. (İng.) Yorgunluk, ateş, ve endişe var / Erkeklerin oturup birbirinin iniltisini dinlediği yerde. (Ç.N.)</span></div>
				<div class="si-footnote html5_aside epub-type_footnote" id="f141"><a class="si-backref" href="#backref_141">141</a><span class="si-text">. (İng.) Elveda! Aldatıcı bir peri, hayal gücü / Şanınca yanıltamıyor insanı. / Elveda! Elveda! Hazin şarkın sönüyor. / Sönüp gitti müziğin: Uyanık mıyım, uykuda mı? (Y.N.) </span></div>
				<div class="si-footnote html5_aside epub-type_footnote" id="f142"><a class="si-backref" href="#backref_142">142</a><span class="si-text">. Bir kişinin ya da toplumun yaşamındaki yüce bir olayı anmak üzere yazılmış, kişisel duygularla genel düşünceleri kaynaştıran lirik şiir türü. (Y.N.)</span></div>
				<div class="si-footnote html5_aside epub-type_footnote" id="f143"><a class="si-backref" href="#backref_143">143</a><span class="si-text">. (İng.) Kederinin gizemlerinde arkadaş. (Ç.N.)</span></div>
				<div class="si-footnote html5_aside epub-type_footnote" id="f144"><a class="si-backref" href="#backref_144">144</a><span class="si-text">. (Lat.) Tanrı insan. (Y.N.)</span></div>
			</div>
  </body>
</html>