<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter32">
<div class="chapter html5_article">
			<h1>XXXII</h1>
			<p>Ines Rodde ile Prof. Doktor Helmut Institoris’in evlenmesi savaşın başlama tarihine denk geldi; ülkenin henüz iyi durumda ve ümitlerin kuvvetli olduğu, benimse cephede bulunduğum 1915 ilkbaharına... Her tür burjuva geleneğine uygun olarak, medeni ve dinî nikâhları kıyıldıktan sonra “Vier Jahreszeiten” Oteli’nde bir düğün yemeği verildi ve ardından da genç çift, Dresden’e ve İsviçre’nin Sakson bölgesine doğru bir seyahate çıktı – uzun süren karşılıklı sınamaların sonucunda belli ki birbirine uygun oldukları <em>aşikâr</em> olmuştu. Okur, kullandığım bu <em>aşikâr</em> kelimesine, içimde gerçekten de bir kötülük olmaksızın yüklediğim ironiyi fark etmiştir. Zira böyle bu sonuç öngörülmemişti ya da belki ta başından beri bekleniyordu; Helmut’un senatörün kızına yaklaştığı ilk andan itibaren bu ikilinin ilişkisinde herhangi bir gelişme kaydedilmemişti. İki tarafın da nişanlanma ânından nikâha kadar bu evlilikle ilgili olarak söylediklerinde de, iyi ya da kötü, yeni bir şey eklenmemişti. Sadece, “onun için ebediyen birleşmeyi düşünenler bunu iyice tartmalı” yollu klasik uyarıya biçimsel olarak gereğince riayet edilmiş oluyor ve bu suretle bu tartma döneminin uzun olması, sonucun da olumlu olmasını gerektirmiş gibi görünüyordu – birleşme gereğini doğuran bir başka unsur da savaşın gelişiydi. Bu durum böyle sürüncemede kalmış bazı ilişkileri hızlandırmış, olgunluğa eriştirmişti. Ines’in evet demesi için manevi sebepler mi, yoksa maddi sebepler mi desem –mantıki nedenler demek daha doğru olur belki– baştan beri iyi kötü hazırdı; ancak, bu arada Clarissa’nın bir önceki yılın sonlarına doğru Aller Nehri kıyısında Celle’de ilk anlaşmasını yaparak Münih’ten ayrılması, koşullara farklı ağırlıklar kazandırmış, ablası, annesinin, zararsız olsa da pek sıcak bakmadığı bohem eğilimleriyle baş başa kalmıştı. </p>
			<p>Frau Rodde, salonlarında düzenlediği eğlencelerle toplumsal görevini anneliğine yaraşır bir biçimde gerçekleştirmiş, kızının burjuva düzenine intisap etme koşullarını hazırlamış olmaktan dolayı içten içe memnunluk duyuyordu. Bu arada kendi de daha önceleri yoksun kaldığını düşündüğü “Güney Alman” tarzı serbest yaşam tarzından nasibini almış, eksilmekte olan güzelliğiyle davet ettiği beylerin, Knöterich, Kranich, Zink ve Spengler ile genç oyuncu on birlisinin iltifatlarına mazhar olmuştu. Fazla ileri gitmeyerek sadece gerektiği kadarını söylemekle yetineceğim; Rudi Schwerdtfeger ile anne oğul görüntüsünü hicveder nitelikte şakacıktan sataşmalı bir ilişkisi vardı. Onunla birlikteyken o bilindik zarif kumru kahkahasını daha da yükseliyordu. Ines’in içdünyasındaki duyarlılıklara epeyce yukarlarda değinmiş, hatta açıkça ifade etmiş olduğum için, onun bu utanç verici ve ayıplama duyguları uyandıran küçük gönül oyunları karşısında kapılabileceği karmaşık gücenmenin takdirini okura bırakabilirim. Benim de orada bulunduğum bir esnada, böyle bir olayın ardından yüzü kızararak annesinin salonunu terk etmiş, odasına kapanmıştı – on beş dakika sonra umduğu ve beklediği surette Rudolf kapısını tıklatmış, ortadan kaybolmasının, kesinlikle çok iyi bildiği ama telaffuz edilemeyen sebebini sormuştu – kardeşçe bir şefkatin bütün tonlarını kullanarak ona, yokluğunun ne kadar da çok hissedildiğini, salona mutlaka geri dönmesini gerektiğini gevelemişti. O anda onunla birlikte gitmese de, bir süre sonra salona dönüp toplantıya katılacağına dair söz almadan önce de kızı rahat bırakmamıştı. </p>
			<p>Belleğimde kalan bu anıyı sonradan eklemiş olmam mazur görülsün, ama Frau Rodde’nin Ines’in nişanlanması ve evlenmesini temel meselesi haline getirmesiyle bu olayın yakın bir ilişkisi olmuştu. Sadece düğünü her tür gereklerine uyarak gerçekleştirmekle kalmamış, kayda değer bir parasal çeyiz veremese bile önemli ölçüde çamaşır ve gümüşü eksik bırakmamıştı. Ayrıca genç çiftin kiraladığı, Prinzregenten Caddesi’ndeki iki kat merdivenle çıkılan –ön odası İngiliz bahçesine açılan– muhteşem evlerinin tefrişine eski zamandan kalma birkaç mobilya, oymalı sandıklar ve parmaklıkları altın varaklı birkaç koltukla da katkıda bulunmayı vaat etmişti. Evet, salonundaki eğlenceli akşamların, sadece kızlarının mutluluğa ermeleri amacına hizmet ettiğini kendine ve başkalarına kanıtlamak istermiş gibi, günü gelince kararlı bir şekilde geri çekilmek niyetinde olduğunu belirterek davetlerine son verdi Ines evlendikten bir yıl sonra da dulluk hayatının ikinci bir aşaması olarak Ramberg Caddesi’ndeki evini kırsal bir bölgeye nakletti. Pfeiffering’e taşındı; Adrian farkına bile varmadan Schweigestill Çiftliği’nin karşısındaki boş alana bakan, önünde kestane ağaçlarının bulunduğu, eskiden Waldshut Bataklığı’ndan hüzünlü manzaralar çizen ressamın oturmuş olduğu alçak yapıya yerleşti. </p>
			<p>Mütevazı ama kendine has bir üslubu olan bu köşenin her türden soylu kopuşlar yaşayan ya da yara almış insanlar için bir cazibe merkezi oluşturması ilginçti. Bunu, çiftlik sahiplerinin karakterine, özellikle de yapılı ev sahibesi Else Schweigestill’e, onun anlayış konusundaki yeteneğine bağlamak mümkündü. Bu, Adrian’la tesadüfen yaptığı, Frau Rodde’nin karşıki eve taşınmayı düşündüğünü paylaştığı konuşmada da hayret verici bir açıklıkla kanıtlanmıştı. “Gayet basit,” demişti Yukarı Bavyera aksanıyla harfleri birbiriyle kaynaştırarak, “Gayet basit ve anlaşılır bir şey bu Herr Leverkühn. Ben hemen anladım. Şehirden de, sosyeteden de, beylerden, hanımlardan da gına gelmiş; yaşı gelince, onlardan çekinir olmuş. Bu herkeste farklı olur; kimi buna aldırmaz, alışır; hatta bu onlara yakışır. Şakaklarındaki beyaz bukleleriyle zaman geçtikçe biraz mağrurlanır, biraz da muzipleşirler, öyle değil mi; yeni dönemlerinde kazandıkları saygınlıkla daha önceleri yaptıkları şeyleri oldukça imalı bir şekilde kişilerin tahminlere bırakırlar – ve bu, erkekleri, düşünülebileceğinden çok daha fazla cezbeder. Ama kimileri için bu böyle olmaz. Yanakları çöküp boyunları sarkınca, gülümserken dişlerini gösteremez hale gelince utanırlar ve aynaların karşısında üzüntüye kapılırlar, insanların bakışlarından çekinirler; işte o zaman acı çeken diğer yaratıkların yaptığı gibi kendilerini saklama içgüdüsüne kapılırlar. Boyunlarında ve dişlerinde henüz bir şey yoksa o zaman da onları utandıran sadece saçları olur. O kadında örneğin, sorun, saçları; kendi gözümle gördüm; yoksa her yanı gayet iyi durumda; ama saçları, biliyor musunuz, alından başlayarak açılmaya başlamış. Kökleri ön tarafta bir kez bozulmaya görsün, maşayla istediği kadar uğraşılsın, düzeltilemez hale gelir. Bu yüzden çaresiz kalmış; bu büyük bir derttir inanın. Bu yüzden dünyadan elini eteğini çekip Schweigestill’lerin yanına geliyor. Gayet basit.”</p>
			<p>Hafiften gümüşileşmiş saçlarını, ayrık yerinden beyaz kafa derisi görünecek şekilde gergin bir biçimde toplayan annenin söyleyecekleri bu kadardı. Adrian, dediğim gibi, karşıki eve yeni kiracının gelişini pek de umursamamıştı. Kadın, çiftliğe ilk geldiğinde ev sahibesinden kısa bir görüşme için kendini Adrian’a götürmesini istemişti. Daha sonra da çalışmalarına saygı göstermiş, iadeiziyaret için onu sadece bir kereliğine –o da hemen başlangıçta– kestane ağaçlarının ardındaki tek katlı, eski hayatının burjuva zarafetinden arta kalmış şamdanlarıyla, kalın döşemeli koltukları, ağır çerçevesinde Haliç manzaralı tablo, brokar örtülü kuyruklu piyanosuyla oldukça tuhaf görünen, iki odalı, beyaz badanalı, alçak tavanlı, evine çaya davet etmişti. Ondan sonra, köyde ya da kır yollarında ne zaman karşılaşsalar, birbirilerine dostça bir selam veriyor ya da birkaç dakikalığına durup memleketin kötü durumundan, şehirde artan, oralarda ise pek fazla hissedilmeyen yiyecek kıtlığından konuşuyorlardı. Bu durum, kızlarına, Knöterich’ler gibi evinin müdavimi eski dostlarına Pfeiferring’den gıda malzemesi, yumurta, tereyağı, salam ve un göndermesine imkân veriyor, Frau Rodde’nin taşınmasına pratik bir açıklama oluşturuyor, burada bulunuşuna bilinçli tedbirli bir seçim niteliği kazandırıyordu. Kıtlık hüküm süren yıllarda bunları paketlemeyi ve koli haline getirmeyi adeta bir mesleğe dönüştürmüştü.</p>
			<p>Ines Rodde, artık zengin, hayatına yön vermiş ve korunup kollanmış biri olarak annesinin eski salon müdavimlerinden küçük bir grubu, nümizmatik Doktor Kranich, Schildknapp, Rudi Schwerdtfeger ile beni, kocasının üniversite mensubu dostlarından, genç ve yaşlı doçentlerle onların hanımlarından oluşan çevresine katmıştı – bu çevreye Zink, Spengler, tiyatro mensupları ile Clarissa’nın okul arkadaşlarını almamıştı. İspanyollara benzer egzotik görünümlü Natalia, yani Frau Knöterich’le oldukça dostane, samimi bir ilişki içindeydi. Ancak bu oldukça hoş kadın, neredeyse tereddüde mahal bırakmayacak şekilde morfin müptelası gibi görünüyordu. Bu yakıştırma, toplantıların başlangıcındaki neşesinin, o cazip, konuşkan, gözleri parlar halinin gitgide düşmeye başlamasıyla, tazelemek üzere arada bir ortadan kaybolmasını gözlemlemiş olmamla kanıtlanmış oluyordu. Muhafazakâr anlamda itibar sahibi olmaya, baskın bir saygınlığa bu denli düşkün, sırf bu özlemlerinin gerçekleşebilmesi amacıyla evlenmiş olan Ines’in, kocasının arkadaşlarının, Alman profesör karısı kılıklı, oturaklı eşleri yerine Natalia’yi tercih etmesi, onu özel olarak ziyaret etmesi, tek başına evine davet etmesi, bence tam olarak onun mizacındaki çelişkinin göstergesiydi. Kişisel olarak burjuva kökenine duyduğu özlemin meşruluğunun da, geçerliliğinin de aslında ne denli sallantıda olduğunu... </p>
			<p>Kocasına, bu küçük hesaplı, kendince estetik güçlülüğe ve hırslara düşkün bu estetik hocasına âşık olmadığı konusunda hiç kuşkuya düşmemiştim. Ona yönelttiği, sadece terbiye gereği, göstermelik bir sevgiydi; gerçekte, ifadelerinde gizli, ince, güç anlaşılır mizahla inceltilmiş bir biçimde, apaçık, sadece onun mevkiini temsil ediyordu. Ekonomik koşullar, burjuva düzenini korumayı yıldan yıla güçleştirdiği esnada onun evinde, ev idaresinde böyle varlık göstermesine, davetlerini düzenlerken ortaya koyduğu bu özene, daha ziyade tutkulu, aşırı bir titizlik denebilirdi. Cilalı parkeleri İran halıları kaplı pahalı ve güzel evinin bakımı için yardımcı olan, başlarında kepleri ve kolalı önlükleriyle <em>comme il fault</em><a class="si-noteref epub-type_noteref" href="#f162" id="backref_162">162</a> giyimli, iyi yetişmiş iki hizmetçisi vardı. Biri, onun özel hizmetlerine bakan oda hizmetçisiydi. Sophie adlı bu kızı paylamayı alışkanlık edinmişti. Bunu, efendilere layık bir biçimde hizmet ediliyor olmanın keyfini çıkarmak, evlenerek sahip olduğu korunma ve gözetilme durumunu sağlama almak adına sürdürüyordu. Institoris’le birlikte çoğunlukla birkaç günlüğüne olsa da kırsala, Tegern Gölü ya da Berchtesgaden’e giderken götürdüğü sayısız bavulu ve valizi hazırlamak işi hep Sophie’ye düşerdi. Korunaklı yuvasından uzak kalacağı en kısa gezilerde bile yanından ayırmadığı dağlar gibi bagaj da, aslında onun korunup kollanma ihtiyacının ve hayattan korkmasının bir başka göstergesiydi. </p>
			<p>Prinzregenten Caddesi’ndeki sekiz odalı, en küçük tozdan bile arınmış bu evden biraz daha söz etmeliyim. İki salonundan biri, daha samimi bir biçimde döşenmişti ve günlük oturma odası işlevi görüyordu. Oymalı meşenin hâkim olduğu büyük bir yemek odası, beyler için de deri kaplı koltuklarıyla bir sigara salonu vardı. Ebeveyn yatak odasının sarı cilalı armut ağacı yataklarının üzerinde sayvanlı yatakları çağrıştıran gölgelikler asılıydı. Tuvalet masasının üstünde ışıldayan parfüm şişeleri ve diğer gereçler, büyükten küçüğe sıralar halinde dizili duruyordu – ev, birkaç yıl içinde sona erecek olan bir dönemin, Alman kültür burjuvazisinin ev anlayışının tam bir örneğini oluşturuyordu. Özellikle de her yanda, oturma odasında, kabul salonunda ve beylere ayrılmış bölümde sergilenen kitaplar bakımından; bunlar satın alınırken kısmen temsilî sebeplerle, kısmen de manevi bakımdan korumacılık adına, fazla heyecan uyandıran, yıkıcı etkileri olan türlerden kaçınılmıştı. Sağlam bir kültür anlayışına uygun, Leopold von Ranke tarihi, Gregorovius’un yazıları, sanat tarihi konulu eserler, Alman ve Fransız klasikleri, kısacası, temel bir stok oluşturan, değerleri değişken olmayan, kalıcı kitaplardı. Yıllar geçtikçe ev daha da doldu ve renklendi; zira Doktor Institoris, Glaspalast Müzesi ekolüyle bağlantılı Münihli birkaç sanatçıyla tanışıyordu. (Sanat zevki, kuramsal olarak baskın ve kudretliden yana olsa da tamamen ehlileşmişti.) Özellikle de Hamburg doğumlu, evli, çökük yanaklı, sivri sakallı ve eğlenceli bir Nottebohm vardı ki, oyuncuları, hayvanları, çalgı aletlerini ve profesörleri çok komik bir biçimde taklit ederdi. O sıralar doğal olarak ölmeye yüz tutmuş olan karnaval şenliklerinin destekleyicilerindendi, sosyal olarak portre yaptıracak kişileri tavlamak konusunda usta, sanatçı olarak da diyebilirim ki altsınıf bir ressamdı. Institoris, ustaca işlerle bilimsel olarak uğraşan bir kişi olarak bunlarla ustaca bir düzey arasındaki farkı ya görmüyor ya da müzede verdiği konferansları onunla iyi arkadaş olmasına borçlu olduğunu düşünerek evinin duvarlarına edepli, rahatsız edici olmayan, kibar ve sükûnet veren resimler sipariş ediyor, eşinden de kuşkusuz, zevk açısından olmasa da, anlayış açısından destek görüyordu. Bu nedenle ikisi, iyi bir para karşılığında Nottebohm’a kendilerine çok benzeyen ama başka bir şey ifade etmeyen portrelerini yaptırdılar: ayrı ayrı ve birlikte; daha sonra çocukları olduğunda, bu şakacı ressam, Institoris ailesinin gerçek büyüklükte bir aile resmini yaptı. Kukla havalı bir canlandırmaydı bu ve görülen o ki, yüzeyinde büyük miktarlarda yağlıboya verniği israf edilmişti; hem aşağıdan hem de yukarıdan kendi elektrikli aydınlatmasıyla, zengin çerçevesi içinde kabul salonunu süslüyordu. </p>
			<p>Çocukları olduğunda, dedim. Zira soylu bir burjuva hayatına gitgide daha az imkân veren koşulları kahramanlar gibi inkâr edercesine nasıl bir zarafet, nasıl bir terbiyeyle büyütülüp yetiştirildiklerini anlatamam onların – geleceğin dünyası için değil, mevcut olana benzer bir dünya için hazırlanmaktaydılar sanki. Daha 1915’in sonunda Ines, kocasına bir kız çocuk armağan etti. Adını Lukrezia koydular. Sarı cilalı, yatakta cibinliğin altında, cam levhasının üzerinde simetrik dizili gümüşler bulunan tuvalet masasının yanı başında peydahlanmıştı. Ines, Karlsruhe Fransızcasıyla, onu <em>une jeune fille accomplie</em>, mükemmel eğitimli bir genç kız olarak büyütmeyi düşündüğünü söyledi hemen. İki yıl sonra onu, ikizler izledi; yine kız. Aynı biçimde evde gerçekleştirilen, çikolatalı, Porto şaraplı, şekerlemeli, kusursuz bir seremoni ile içinde çiçekler yüzen gümüş bir çanaktaki suyla Ännchen ve Rieckchen isimleriyle vaftiz edildiler. Çocukların üçü de beyaz tenli, sevgiyle şımartılmış, peltek konuşan, belli ki annelerinin kusursuzluk uyarılarının baskısı altında kurdeleli elbiselerine özen gösteren, hüzünlü bir biçimde kendilerine dönük, gölge çiçekleri, lüks yaratıklardılar. İlk günlerini pahalı, ipek perdeli sepetlerinde geçirdiler; Ines, doktorunun tavsiyesine uyarak onları emzirmediği için tuttukları, halktan gelen ama ilkbahar sığırları misali süslü bir sütanne tarafından burjuva usulü, son derece kibar halli, lastik tekerlekli alçak pusetlerinde Prinzregenten Caddesi’nin ıhlamur ağaçları altında gezmeğe çıkarılırlardı. Sonraları onlara bakacak kişi, genç bir kız, öğrenim görmüş bir yuva öğretmeni olacaktı. İçinde büyüdükleri, yataklarının bulunduğu, Ines’in ev işleri ve kendi bakımıyla ilgili sorumluluklarından başını alıp onları ziyaret ettiği aydınlık oda, duvarları çepeçevre masal resimleriyle süslü, masallardan çıkma minyatür mobilyalarıyla, renkli muşamba yer kaplaması, ayıcıklar, tekerlekli kuzular, kuklalar, Käthe Kruse,<a class="si-noteref epub-type_noteref" href="#f163" id="backref_163">163</a> bebekleri ve duvar kenarındaki trenlerle, çok güzel düzenlenmiş bir oyuncak dünyası, tam kitaplarda yazıldığı gibi ev içi bir çocuk cennetiydi. </p>
			<p>Şunu söylemeliyim ya da tekrarlamalıyım ki, bütün bu doğru yolda olma görüntüsünün aslında doğru olduğu yoktu: Yalana dayanıyordu; sırf dışarıdan bakarak bile gitgide daha sorgulanır hale gelmekle kalmıyor, daha keskin, durumu paylaştığı için daha iyi görebilen bir gözle bakınca, içinden de kırılgan olduğu fark ediliyordu; ne mutlu ne yürekten inanılmış ne de gerçekten arzu edilen bir şeydi. Bu kusursuz saadet tablosu bana bilinçli bir inkâr, sorunlu bir şeylerin boyanıp örtülmesi gibi geliyordu; Ines’in acılara olan düşkünlüğüyle hayret verici bir çelişki içindeydi. Bu kadın, çocukların, varlıklarıyla nazlı bir pırıltı kattıkları bu ideal burjuva sığınağının, aslında onları, sevmediği, bir kadın olarak vicdanı rahat etmeksizin girdiği, tensel bir soğukluk içinde yaşadığı bir beraberliğin ürünleri olarak gördüğü gerçeğinin bir ifadesi ve telafisi olduğu konusunda yanılmayacak kadar akıllıydı kanımca. </p>
			<p>Yüce Tanrım, Helmut Institoris’le yatmak, bir kadın için elbette baş döndürücü bir mutluluk olamazdı. Kadınların düşleri ve beklentileri hakkında o kadarcık fikrim var; Ines’in çocuklarını, görev gereği tahammül ederek, tabiri caizse başını çevirerek edinmiş olduğunu tahayyül etmek durumunda kalmışımdır hep. Zira çocuklar, babalarının çocuklarıydı ve üçünün de babalarına olan benzerlikleri, belki de onları peydahlarken duygusal katkısı pek az olduğu için, annelerine olan benzerliklerini hiçbir kuşkuya yer vermeyecek şekilde kat kat aşıyordu. Bu ufak tefek adamın doğal onur duygusuna en küçük bir şekilde halel getirmek istemem. Şeklen ufak tefek olsa da, kesinlikle tam bir erkekti; Ines zevki onunla tattı – ancak yoksul zemininde ihtiraslarının yeşeremeyeceği talihsiz bir zevkti bu. </p>
			<p>Institoris’in, Ines’i genç kızlık masumiyetinden arındırmaya başladığı sıralarda, bunu bir başkasının adına yapmış olduğunu anlatmıştım. Kocası olarak da aynı şekilde aslında yarım kalmış, tamamlanmak, gerçekleştirilmek, yerine getirilmek durumunda olan kırık bir mutluluk deneyiminin uyaranı olmuştu; kızın bir konuşma esnasında bana şaşılası bir şekilde açtığı, Rudi Schwerdtfeger için çektiği acıyı bir tutkuya dönüştürerek alevlendirmişti. Gayet aşikârdı; kur yapıldığı esnada duyduğu heyecanın nesnesi olarak hep onu düşünmüştü kuşkular içinde; şimdi her şeyi bilen bir kadın olarak bütün bilinciyle, olgunlaşmış duygularıyla, arzularıyla ona âşık olmuştu. Genç adamın da ihtirasla ve entelektüel olarak bir üstünlük hissi içinde kendisine yönelen bu duygulara boyun eğmekten kendini alamayacağı şüphe götürmez –neredeyse, keşke boyun eğ<em>me</em>seydi; daha iyi olurdu diyeceğim– ama kızın ablasının, “Hop hop delikanlı, ne sanıyorsunuz siz, haydi atılın, atın kendinizi ortaya!” deyişleri çınlıyor kulaklarımda. Tekrar edeyim, ben bir roman yazmıyorum; mahrem bir durumun dünyanın gözlerinden gizlenen dramatik aşamalarını da, her şeyi bilen bir yazarın bakışından yansıtmıyorum. Fakat şu kadarı muhakkak ki, köşeye sıkışan Rudolf, tümüyle istemdışı bir şekilde, “Ben ne yapabilirim ki?” ifadesiyle bu kurumlu buyruğa boyun eğmişti – başlangıçta zararsız bir eğlence gibi görünen ama gitgide gerilerek ısınan, ateşle oynama eğilimi olmasa, pekâlâ da kaçınabileceği bu maceraya, flört tutkusunun onu nasıl sürüklediğini tahayyül edebiliyorum.</p>
			<p>Başka kelimelerle ifade edecek olursak, Ines Institoris, tutkulu bir yurt özlemiyle korumaya çalıştığı burjuva kusursuzluğunun çatısı altında, hafifmeşrep kadınların kendilerine âşık olan erkekleri şüphelere ve kederlere boğduğu gibi kendisini şüphelere ve kederlere düşüren, ruhsal yapısıyla çocuk halli, kadınların sevgilisi bir adamla birlikte ihanet içinde yaşıyor, aşksız evliliğinin uyardığı hislerini, onun kollarında tatmin ediyordu. Yıllarca, görebildiğim kadarıyla evlenmesinden hemen birkaç ay sonra başlayıp o on yılın sonuna kadar süren bir zaman diliminde böyle yaşadı; böyle yaşamaya son veren de, kendisi değil, bütün gücüyle elinde tutmaya çalıştığı kişinin ondan yüz çevirmesi oldu. Kendini örnek bir ev kadını, bir anne olarak gösterirken ilişkiyi yöneten, çekip çeviren ve gözlerden saklayan hep oydu; her gün yaşadığı, bir sanat eseri misali çifte hayat, sinirlerini kemiriyor, onu en büyük korkusu olan, dış görünüşünü, güvencesi olmayan cazibesini yitirmek tehlikesiyle karşı karşıya bırakıyordu – örneğin burnunun üstünde, sarı kaşlarının arasındaki çizgiler fena halde derinleşmişti. Bu arada, içinde bulunduğu çapraşıklığı toplumun gözünden gizlemek üzere sarf ettiği bütün dikkate, kurnazlığa ve virtüöz düzeyindeki sır saklama becerisine rağmen iki tarafın da bu konudaki iradesi hiçbir zaman net ve kararlı olamıyordu; ne denli şanslı olduğunun, hiç olmazsa sezinlenmesi erkeğin gururunu okşuyor, kadının cinsel gururu ise, kocasının, hakkında kimsenin hayallere kapılmayacağı okşamalarıyla yetinmediğinin bilinmesini istiyordu gizliden gizliye. Bu nedenle, hakkında Adrian Leverkühn dışında kimseyle tek kelime konuşmadığım halde Ines Institoris’in kaçamağının Münih çevrelerinde oldukça yaygın bir şekilde bilindiğine dair varsayımımda yanılmıyorum. Hatta daha ileri giderek Helmut’un da bu gerçeğin farkında olabileceği ihtimalini hesaba katıyorum. Kültürlü olmanın verdiği bir geniş yüreklilikle merhamet gösterip huzuru bozmama aşkına göz yumma karışımı bir durumun ortaya çıkmış olması, bu varsayımımı güçlendiriyor. Toplumun kocayı kör olan tek kişi olarak gördüğü, onun ise kendinden başka kimsenin durumu bilmediği sanısına kapılması, pek de nadir rastlanan bir durum değildir. Bu da, görmüş geçirmiş yaşlı bir adamın notu olsun. </p>
			<p>Ines’in birilerinin onun sırrını paylaşıyor olmasına fazlaca aldırmadığı hissine kapılmıştım. Onları, bu tür kuşkulardan arındırmak için elinden geleni yapıyordu gerçi; fakat bu daha çok zevahiri kurtarmanın bir yoluydu – birileri ille de öğrenmek istiyorsa, onları rahatsız etmemeleri gerektiğini de kabullenmeliydi. Tutku dediğimiz şey, birilerinin ona ciddi bir şekilde karşı olduğunu kabul etmek için fazlasıyla mağrur bir duygudur. En azından aşk meselelerinde bu böyledir. Duygu, bütün dünyaya egemen olma hakkını görür kendinde; en yasaklı en rahatsız edici durumlarda bile gayriihtiyari, tamamen anlayışla karşılanmayı bekler. Ines de kimsenin kendisine kulak kabartmadığını, bir şey işitmediğini sandıysa eğer, benim konuya vâkıf olmamı nasıl olmuş da doğal karşılamıştı? 1916 sonbaharı olmalı, konuyu açmak üzere yaptığımız bir akşam sohbetinde, neredeyse hiç çekinmeden kabul etti – bir tek isim zikredilmediği kaldı. O sıralar ben, Münih’te geçirdiği akşamların sonunda 23.00 treniyle Pfeiffering’e dönmekte ısrar eden Adrian’ın aksine, bağımsız hareket edebilmek ve başkentte gerektiğinde kalabileceğim bir yerim olsun diye Schwabing’de, Zafer Kapısı’nın arkasına pek de uzak olmayan bir yerde Hohenzollern Caddesi’nde bir odacık kiralamıştım. Institoris’ler yakın arkadaşları olarak beni akşam yemeğine davet edip de Ines, daha sofradayken, Helmut önceden planlandığı üzere Allotria Club’e kâğıt oynamaya gittikten sonra, onun da onayıyla kendisine arkadaşlık etmemi rica edince, memnuniyetle kabul ettim. Helmut saat dokuzdan hemen sonra bize iyi sohbetler dileyerek gitti. Ev sahibesi ile konuğu, minder kaplı hasır koltuklarla döşeli, bir sütun çıkıntısı üzerinde Ines’in, tanıdık bir heykeltıraş tarafından yapılmış gerçek büyüklüğünden biraz ufak, kaymaktaşından, ağır saçlarıyla, buğulu gözleriyle, hafifçe öne eğik boynuyla, yoğun bir muziplikle kıvrılmış dudaklarıyla bir şeyler söyleyen, kendisine çok benzeyen, çok cazip büstünün durduğu günlük oturma odasında baş başa kaldılar. </p>
			<p>Ben yine güvenilir adamdım; “iyi” adam; Ines’in, hakkında konuşmak istediği, bütün dünyanın ilgisini üzerine çektiğini düşündüğü o genç adamın aksine, baştan çıkarıcı duygular uyandırmayan adam. Kendi söyledi: Sorunlar, olup bitenler, yaşananlar, saadet, aşk ve acılar, suskunluk içinde geçiştirilirse, tadılmış, çekilmiş olmakla kalır, hakkıyla yaşanmış sayılmazdı. Gecenin karanlığıyla ve suskunlukla yetinmemeliydi; ne denli gizliyseler, hakkında konuşacak üçüncü bir kişiye, güvenilir ve iyi bir kişiye o denli ihtiyaçları olurdu; o kişi de bendim; ben de bunu kabul ettim ve rolümü üstlendim. </p>
			<p>Helmut çıktıktan sonra bir süre, onun bizi işitebileceği mesafede kaldığı süre, önemsiz şeylerden söz ettik. Sonra ansızın, damdan düşer gibi atıldı. </p>
			<p>“Serenus, beni kınıyor musunuz, beni küçümseyip aşağılıyor musunuz acaba?”</p>
			<p>Anlamamışı oynamanın anlamı yoktu.</p>
			<p>“Katiyetle Ines,” diye karşılık verdim. “Tanrı korusun! Benim kendi kendime hatırlattığım bir şey vardır; o da, Tanrı’nın şu sözüdür: ‘Öç benimdir, karşılığını ben vereceğim,’<a class="si-noteref epub-type_noteref" href="#f164" id="backref_164">164</a> Bilirim ki Tanrı, bir suçun cezasını, suçun kendisiyle birlikte verir; onun içinde öylesine ıslatır, yumuşatır ki, biri, diğerinden ayırt edilemez hale gelir, mutluluk ile cezası aynı şey olur. Siz de epey acı çekiyor olmalısınız. Eğer ben bir ahlak yargıcı olsam, burada oturuyor olur muydum? Sizin adınıza <em>korktuğumu</em> inkâr etmeyeceğim. Ama sizi kınayıp kınamayacağımı, siz sorsanız da sormasanız da kendime saklardım.” </p>
			<p>“Acı çekmek nedir, korku ve insanın gözünü yıldıran tehlike dediğiniz nedir ki?” dedi. “O tatlı, o vazgeçilmez, insanın onsuz yaşamak istemeyeceği o zafer duygusuyla karşılaştırılırsa, bunlar nedir ki? Sorumsuz, avucunuzdan kayıp giden, dünyevi, güvenilmez, nezaketiyle insanın ruhunu acıtan ama yine de hakiki, insani bir değeri olan birinin o ciddi değerine sımsıkı tutunmanın, onun uçarılığını ciddiyete zorlamanın, onun gevşekliğine sahip çıkmanın ve nihayet onun kendi değerlerine yaraşır bir duruma geldiğini görmenin, sade bir kereliğine de değil, onaylamak, kesinleştirmek üzere asla yetmeyecek kadar sıklıkla, tutkuya sadakat içinde derinden iç çeker durumda görmenin verdiği zafer duygusuyla.”</p>
			<p>Kadının tam olarak bu kelimeleri sarf ettiğini söyleyemem ama kendisini yaklaşık olarak böyle ifade etmişti. Okumuş biriydi ve içdünyasını ketum bir biçimde yaşamaya değil, dile dökmeye yatkındı. Kızken şiirlerle de anlatmayı denemişti. Kullandığı kelimeler, kültürlü bir biçimde isabetle seçilmiş yerli yerine oturan kelimelerdi; dilin, duyguları ve yaşamı cidden yakalayabildiği, onların kendine nüfuz etmesine izin verdiği, içinde gerçekten hayat kazanmasını istediği anlarda ortaya çıkan bir cüretle konuşuyordu. Bu pek öyle gündelik, sıradan bir istek değildi; büyük bir heyecanın sonucuydu; heyecan ile zekânın birbirine yakınlaştığı, zekânın daha etkili olduğu durumlarda ortaya çıkan bir sonuçtu. O konuşmaya devam ederken, ben arada bir kulak misafiri oluyordum; dikkat kesildiğim asıl konu, seçtiği kelimelerdi; açık söylüyorum, beni burada, bu dolaylı anlatım içinde aktarırken duraksatan, duyusal mutluluklardan yana doygun kelimeleriydi. Acıma duygum, mahremiyete gösterdiğim özen, insana duyduğum saygı bunları doğrudan aktarmama engel oluşturuyor; ayrıca, okurun sıkılacağını düşünmenin verdiği küçük burjuva mahcubiyetimin de bunda payı olabilir. Kendi kendini defalarca tekrarlıyordu – anlattıklarının hakkını veremediği sıkıntısıyla onlara daha uygun ifadeler bulmaya çalışıyordu. Bu arada konu tuhaf bir şekilde sürekli, manevi değerler ile tensel, duyusal tutkunun eşitlenmesi etrafında dönüyordu; içsel değerlerin ciddiyet bakımından onunla eşit olan <em>zevk</em> içinde vücut bulup gerçekleşeceğine dair sabit ve fevkalade esrik fikir etrafında; bunu o noktada tutabilmek aynı zamanda en yüce, en vazgeçilmez mutluluktu. Onun o ateşli ve kederli, <em>değer</em> ve <em>zevk</em> kavramlarını birbirine karıştırdığı, kendinin de pek emin olmadan sürdürdüğü savunmasının, dudaklarında nasıl biçimlendiğini tarif etmem neredeyse imkânsız. <em>Zevk</em>, koyu bir ciddiyet unsuru gibi görünüyor, “toplum”un gözünde fena halde ters yönde bulunan, o nefret edilesi; <em>değer</em>, koketçe rol yapıyor, hain, kurnaz, bir unsur olarak sevilmeye layık olma zarfına bürünüyordu. Onu, bu zarfın içinden çıkarmak söküp almak gerekti, ona, sadece böyle, aslını kelimenin tam anlamıyla ortaya çıkarmak suretiyle sahip olunabilirdi. Her şey onun sevilmeye layık olma durumunu aşka dönüştürme konusu etrafında dönüyordu; ama aynı zamanda daha soyut bir şeylerin ya da belki akıldan geçenlerin duyusal olarak müthiş bir şekilde birbirinin içinde eriyip bir olması, etrafında... Sosyal şenliklerin eğlencelerin içindeki havailik ile yaşamın hüzünlü güvenilmezliği arasındaki çelişki, onun kollarındayken ortadan kalkıyor ve böylece tatlı bir biçimde çektiği acıların öcü alınmış oluyordu. </p>
			<p>Araya girdiğim noktadaki ayrıntıları hatırlamıyorum; tek bir soru kalmış aklımda; konunun erotik yanını abartmasına vurgu yaparak böyle bir şeyin nasıl mümkün olabildiğini öğrenmek amaçlı bir soru: Hatırladığım kadarıyla, bir organının alınmış olmasından kaynaklanan, savaşa katılmasına engel teşkil edecek fiziksel bir işlev yetersizliğine rağmen bu tutkulu birleşmelerin nasıl olup da anlattığı kadar canlı, fevkalade, mükemmel, arzu edilesi olduğunu merak ettiğimi ima etmiştim çekinerek. Cevabı mealen, bu kısıtlılığının, sevdiği kişiyi acı çeken ruhuna daha da yaklaştırdığı yönündeydi. Kısıtlılığı olmasaydı, hiç ümidi olmazdı; ıstırap dolu çağrısı, bu uçarı adama bu sayede erişebilmişti. Dahası ve işin oldukça önemli yanı, bu kısıtlılığa bağlı olarak yaşam süresinin kısalmış olması da, onu sahiplenme tutkusunu azaltan değil, teskin eden, içini rahatlatan ve güvence veren bir anlam kazanıyordu. Bunun dışında, ilişkinin düşkün yönünü nasıl keşfettiğini ve şimdilerde nasıl kötücül bir biçimde telafi edildiğini anlatmaya başlayınca konuşmanın bütün o tuhaf, sıkıntı verici ayrıntıları geri dönmüş oldu. Rudi arada bir gönüllerini almak için Langewiesch’ler ya da Rollwagen’ler gibi (kendisinin tanımadığı kimselere) uğraması gerektiğini söylüyormuş; ancak böylece onlara da aynı şekilde kendisine uğraması gerektiğini söylediğini ele vermiş oluyormuş – bundan öğünülecek bir anlam çıkabilirmiş. Onunla dudak dudağayken Rollwagen’lerin kızlarının soyluluğu, endişe ve acı vermiyormuş hiç. O önemsiz insanlara gitmemesi için nazik ricalarda bulunmak zorunda kalmaktan da kurtulmuş böylece. İç çekişleriyle o iğrenç “mutsuz olan öyle çok kişi var ki” lafının utanç verici dikenleri de dökülüyormuş. Bu kadının aklı, belli ki bilginin ve acıların dünyasına ait bir kadın olduğu fikriyle doluydu, ama aynı zamanda <em>kadın</em> olduğu fikriyle de. Dolayısıyla dişiliğini kullanarak hayatı ve mutluluğu koparıp alabilir, gururunu, yüreğine feda edebilirdi. Önceleri, bir bakış, ciddi bir söz, bir an için olsun bu budalalığın düşündürücü yanını gösterebiliyor, onu aşmasını sağlayabiliyordu; bir yere varmayan “hoşça kal” demelerine, sessizce ve ciddiyetle durumu düzelterek bir kez daha geri dönmelerine bir son verilebilirdi. Oysa şimdi bu kısa ömürlü kazanımlar birlikteliklerinin ayrılmaz parçası olmuştu artık – böyle ikili bir hayatta onu elinde tutmak, birlikteliği sürdürmek, gölge düşmüş dişiliğiyle onu korumak ne kadar mümkün olabilirse. Ines’in güvenemediği işte buydu; sevdiğinin sadakatine inanmadığını açıkladı. “Serenus,” dedi, “biliyorum, kurtuluş yok. Beni terk edecek.” Kaşlarının arasındaki çizgilerin kararlı bir ifadeyle derinleştiğini fark ettim. “Oysa o zaman ona yazık olacak. Bana da yazık olacak!” diye ekledi usulca. Bu ilişkiyi aktardığımda Adrian’ın söylediği sözleri hatırlamaktan kendimi alamadım. “Kazasız belasız bu işten paçayı kurtarmaya baksın!”</p>
			<p>Bu konuşma, benim açımdan gerçek bir fedakârlıktı. İki saat sürmüştü ve dayanabilmek için büyük ölçüde kendimden vazgeçmemi, insanca sempati hissetmemi, dostça iyi niyet göstermemi gerektirmişti. Ines de bunun bilincindeymiş gibiydi. Fakat ilginçtir; diyebilirim ki, gösterdiğim sabrı, ayırdığım zamanı, sarf ettiğim sinir gücünü görmezden gelir gibiydi; arada bir beliren esrarengiz gülümsemesinde karmaşık, kötü niyetli bir tatmin, karşısındakinin mutsuzluğundan pay çıkarır gibi bir şeyler vardı. Bugün bile düşünürken, nasıl olup da o kadar dayandığıma şaşırmaktan kendimi alamıyorum. Gerçekten de Institoris, beylerle tarok oynadığı “Allotria”dan dönünceye kadar oturduk. Bizi görünce ne konuştuğumuzu tahmin ettiğini gösteren mahcup bir ifade geçti yüzünden. Onunla tekrar selamlaştıktan sonra daha fazla kalmadım. Evin hanımının elini öptüm ve oldukça sinirli, biraz öfkeli, biraz etkilenmiş ve sarsılmış bir şekilde el ayak çekilmiş sokaklardan evime döndüm. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f162"><a class="si-backref" href="#backref_162">162</a><span class="si-text">. (Fr.) Olması gerektiği gibi, uygun şekilde. (Y.N.)</span></div>
				<div class="si-footnote html5_aside epub-type_footnote" id="f163"><a class="si-backref" href="#backref_163">163</a><span class="si-text">. Käthe Kruse (1883-1968): Dünyaca ünlü oyuncak bebek tasarımcısı. (Y.N.)</span></div>
				<div class="si-footnote html5_aside epub-type_footnote" id="f164"><a class="si-backref" href="#backref_164">164</a><span class="si-text">. Eski Ahit, “Yasa’nın Tekrarı”, 32:35. (Y.N.)</span></div>
			</div>
  </body>
</html>