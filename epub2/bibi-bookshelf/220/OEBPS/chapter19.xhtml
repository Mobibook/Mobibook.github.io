<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter19">
<div class="chapter html5_article">
			<h1>XIX</h1>
			<p>İşte o andan söz ediyorum; titremeden, kalbim sıkışmadan konuşamadığım o uğursuz olaydan; Naumburg’da Adrian’dan gelen o mektubu almamın üzerinden yaklaşık bir yıl, onun mektubunda anlattığı gibi Leipzig’e varıp şehre ilk göz atışının üzerinden ise bir yıldan biraz daha fazla zaman geçmişti – demek oluyordu ki, benim askerliğimin bitmesine az bir süre kala onunla tekrar buluştuğum, onu dış görünüşü bakımından pek değişmemiş olsa da aslında kaderin sillesini yemiş biri olarak bulduğum andan söz ediyorum. Apollon ile Musalar, yardıma çağırmam gerek gibi geliyor; gelsinler de o olayı aktarırken bana, ince duygulu okurları da, sonsuzluğa göçmüş dostumun anısını da, son olarak beni, kendini kişisel bir itirafta bulunur gibi hisseden beni de korumak için en uygun, en esirgeyici kelimeleri bulup getirsinler diye. Ama bu yardım çağrılarımın yöneldiği klasik kültürün aydınlığı, benim kendi ruhsal koşullarımın da, anlatacağım hikâyenin kendine özgü renklerinin de tümüyle aykırı bir gelenek katmanına ait olduğunu, arada büyük farklılıklar bulunduğunu açığa çıkardı. Bu yazdıklarıma bir kuşkuyu dile getirerek başlamıştım; acaba ben bu iş için doğru adam mıyım, diye. Bu tür şüphelere karşı ileri sürdüğüm argümanları tekrarlamayacağım; onlara dayanarak, onlardan güç alarak bu girişimimi sürdürmeye niyetli olmam yeterlidir.</p>
			<p> Adrian’ın, bir yerlerden gönderilmiş küstah bir elçinin onu sürüklediği yere tekrar döneceğini söylemiştim. Görülen o ki, bu hemen vaki olmamıştı. Ruhunun kibri, aldığı yaraya karşın bir yıl boyunca direnmişti. Acımasızca harekete geçen yalın dürtülerine yenik düşerken duygusal bir kılıfa uydurma, insanca bir soylulaştırma çabası içinde bulunması, bundan tamamen yoksun olmaması, benim indimde bir teselli kaynağı olmuştur. Arzunun ham ve yontulmamış bir şekilde de olsa, belirli ve tek bir kişiye <em>yönelik</em> olduğu durumlarda ben hep bunu düşünürüm; kendisi istemeden, doğrudan doğruya söz konusu kişinin tahriki sonucu ortaya çıksa bile, bu noktada yine de bir <em>seçim</em> söz konusu olduğunu düşünürüm. Dürtü, isterse hiç tanımadık, hiç saygı duyulmayan birine karşı harekete geçmiş olsun, bir çehre, bir yüz kazanmışsa eğer, burada âşık olmaktan söz edilebilir. Adrian’ın oraya, o eve belli bir kişi için gitmiş olması da böyle bir anlama gelebilir; piyanonun yanındayken yanına yaklaşan kolunun bir dokunuşuyla yanağını kavuran, esmer, minik ceketli, kocaman ağızlı, “Esmeralda” adını verdiği kız. Orada, o evde onu aramıştı; aramış, fakat bulamamıştı. </p>
			<p>Peşinden koştuğu bu takıntının sonucunda, ne denli tekinsiz olsa da, o yere ikinci kez, bu defa kendi isteğiyle gitmiş, istemeden gittiği o ilk seferde olduğu üzere, yine gittiği gibi ayrılmış; fakat ayrılmadan önce ona dokunan kadının bulunduğu yeri öğrenmişti. Takıntısının bir başka sonucu da, müzikle ilgili bir bahane uydurarak arzuladığı kadının peşinde oldukça uzak bir yolculuğa çıkmasıydı. 1906 Mayısı’nda, Steiermark’ın başkenti Graz’da, <em>Salome</em>’nin bestecisinin, kendi yönetiminde Avusturya prömiyeri vardı. Adrian birkaç ay önce eserin ilk sahnelenişinde Kretzschmar’la birlikte Dresden’e gitmişti. Leipzig’te edindiği dostlarına ve öğretmenine, estetik havası onu hiç cezbetmese de, müzikal ve teknik bakımdan, özellikle de nesir şeklinde yazılmış diyalog bölümünün seslendirilişini merak ettiğini, bu başarılı ve devrimci nitelikteki eseri, bu festival vesilesiyle tekrar dinlemek istediğini söyledi. Bu kez yola yalnız başına çıktı; ileri sürdüğü niyeti gerçekleştirip gerçekleştirmediği, Graz’dan Pressburg’a mı geçtiği ya da bir olasılık, Pressburg’dan Graz’a mı geçtiği ya da kendini Graz’da kalmış gibi gösterip seyahatini Pressburg’la, Macarca adıyla Pozsony<a class="si-noteref epub-type_noteref" href="#f59" id="backref_59">59</a> ile mi sınırlı tuttuğu konusunda kesin bir şey söylemek mümkün değil. Dokunuşunu hâlâ teninde hissettiği kadın, eski işyerinden hastanede tedavi görmek üzere ayrılmak zorunda kalmış, yeni bir evde çalışmaya başlamış, peşindeki de, onu bu yeni yerinde bulmuştu.</p>
			<p>Yazarken ellerim titriyor, ama sükûnetle ve denetim altında tutmaya çalışacağım kelimelerle anlatacağım bildiklerimi. Daha önce zikrettiğim düşünceler sebebiyle bir ölçüye kadar da olsa teselli buluyordum; bir seçim yapmış olduğu düşüncesi, burada aşk ilişkisini andıran bir şeylerin varlığı, bu değerli gençle o uğursuz yaratık arasındaki birleşmeye, ruhu olan bir ilişkiymiş gibi bir ışıltı katıyordu. Ne var ki bu teselli düşüncesi, başka bir deneyime, daha korkunç bir deneyime ayrılamaz bir şekilde, zincirlerle bağlıydı; aşk ile zehir bu kez, mitolojide okla somutlaşan korkunç bir bütünlük oluşturacaktı. </p>
			<p>Bu yosmanın zavallı ruhu, delikanlının ortaya koyduğu duygulara cevap verebilecekmiş gibi görünüyordu. Bir zamanlar kısaca uğramış olan konuğu elbette tanımıştı. Yanına yaklaşması, çıplak koluyla yanağını okşaması, onu her şeyiyle diğer müşterilerden ayrı tuttuğunun amiyane bir sevecenlikle dile gelişiydi. Onun ağzından, bu seyahati sadece kendisi uğruna göze aldığını öğrendi, teşekkür etti ve onu <em>bedeninden uzak durması</em> için uyardı. Adrian’dan biliyorum; kız onu uyarmıştı; Bu da, bu yaratığın soylu, insanca yönüyle batağa düşmüş, sefil bir tüketim nesnesine dönüşmüş fiziki varlığı ile arasında olumlu anlamda bir farklılık bulunduğunu göstermez mi? Talihsiz kız, arzulu erkeği kendine karşı uyarmıştı. Bu, onun ruhunun, acınası fiziksel varlığını aşmış, serbestçe yücelmiş, bedeniyle arasına insanca bir mesafe koymuş olduğunu, duygulanabildiğini kanıtlayan bir davranıştı. Sözümü mazur görün – bu bir sevgi davranışıydı. Yüce Tanrım, bu nasıl bir aşktı ya da her neyse, nasıl bir düşkünlük, nasıl bir arzuydu ki, erkeğin Tanrı’ya karşı gelmeye cüret etmesine sebep olacaktı. Nasıl bir dürtüydü ki, sonunda cezasını günahının içine katacaktı: Bu nasıl gizemli bir arzuydu ki, kişi, bedenini şeytani kötülüğe gebe bırakacağına, doğasını öldürücü bir kimyasal değişime uğratacağına dair uyarıyı umursamaksızın kadının tenine sahip olmak için diretecekti. </p>
			<p>Birinin selametini feda ettiği, diğerinin ise bu selamete kavuştuğu o kucaklaşmayı hiçbir zaman dinsel bir ürperti hissetmeksizin aklıma getiremedim. Sefil kız, uzaklardan gelen bu adamın bütün tehlikelere karşın kendisinden vazgeçmemekte direnmesinden dolayı bir anlamda arınmış, itibar kazanmıştı; yücelmiş, mutluluk duymuş, görünüşe bakılırsa, erkeğine, uğruna gösterdiği cesaretin ödülü olarak dişiliğinin bütün lezzetlerini seferber etmişti. Böylece asla unutulmayacak bir iz bırakmış oluyordu; aslında Adrian, kızın kendi hatırına da onu unutmayacaktı; bir daha hiç görmeyeceği halde, asla unutmayacaktı; ona daha ilk başta taktığı isim, benim dışımda hiç kimsenin algılayamayacağı bir şekilde, gizli bir şifre, bir hayalet gibi eserlerinde dolaşıp duracaktı. Buna böbürlenme denebilir ama bir gün onun da suskunluk içinde onayladığı bu keşfimi küçümseyemem. Leverkühn, müziğin oldum olası yatkınlık gösterdiği rakam mistisizmi ve harf sembolizmi gibi batıl kuralları ve kabulleri eserlerine gizemli biçimde mühürleyen, bunları böyle gösteren bestecilerin ne ilkiydi ne de sonuncusu. Arkadaşımın bestelerinde de, natürel <em>si </em>ile başlayıp <em>mi </em>bemolle biten, arada, <em>mi</em> ile <em>la</em>’nın yer değiştirdiği beş-altı notalık bir diziye dikkat çekecek bir sıklıkta rastlanır. Hüzünlü, bir ifadesi olan kendine özgü temel bir motiftir bu. Armonik, ritmik, türlü kılıklara girerek kâh bir sese kâh bir başkasına yüklenir. Çoğunlukla, dizi içinde şaşırtmacalı bir şekilde yer alır; dizi aynı zamanda kendi ekseninde döndürülür, sabit intervaller içinde notaların sıralanması değişir, motif varlığını böylece sürdürür. İlk olarak daha Leipzig’teyken bestelediği o güzelim on üç adet Brentano şarkısı, o iç burkan “Ey sevgili kız, ne kadar da kötüsün” diye başlayan şarkısı tümüyle bununla doludur. Sonraları, özellikle de Pfeiffering’de yazdığı, cüret ile ümitsizliğin kendine özgü bir biçimde birbirine karıştığı melodik intervalleri simultane armoniğe dönüştürme eğiliminin belirginleştiği geç dönem eseri<em> Doktor Faustus’un Ağıdı</em>’nda da rastlanır. </p>
			<p>Bu ses şifresi, h e a e e s<a class="si-noteref epub-type_noteref" href="#f60" id="backref_60">60</a> aslında <em>hetaera esmeralda</em> demekti. </p>
			<p>Adrian, Leipzig’e döndü ve yeniden dinlemiş olması gereken, belki de gerçekten dinlediği, etkileyici opera eserine hayranlıkla dolu bir zevk aldığını ileri sürdü. Bestecisi hakkında, “Amma yetenekli bir takım arkadaşı. Bir pazar çocuğu<a class="si-noteref epub-type_noteref" href="#f61" id="backref_61">61</a> kadar devrimci, küstah ve kibar... Avangart yanı ile başarısına olan güveni başabaş geliyor. Hakaretlerle uyumsuzluklarla dolu; ama bunların ardından küçük burjuvaları teskin edecek nitelikte, ‘o kadar da kötü bir niyetim yoktu’, demeye gelen iyi niyetli uzlaşmalar geliyor. Tam isabet, tam isabet...” Müzik ve felsefe çalışmalarına yeniden başlamasından beş hafta sonra lokal bir rahatsızlık nedeniyle doktora gidip tedavi olmak zorunda kaldı. Gittiği uzman, Doktor Erasmi adında biri. –Adrian, adresini rehberden bulmuştu– kırmızı suratlı, siyah sivri sakallı, eğilmekte zorluk çeken ama sadece eğilirken değil, dik dururken de aralık duran dudaklarının arasından puflayan, kilolu bir adamdı. Bu puflamaları, sıkıntı çekmekte olduğunu gösterse de, aynı zamanda umursamazlık ifade eden bir puflamaydı; tıpkı insanın bir konuyu puf diyerek uzaklaştırmayı, yok etmeyi denemesi gibi. Doktor, muayene esnasında sürekli böyle puflayıp durdu ama puflamalarıyla tam bir çelişki içindeki ifadeleriyle kapsamlı ve çok uzun süreli bir tedavi sürecine gerek olduğunu söyleyerek hemen işe koyuldu. Bunu izleyen üç gün boyunca Adrian, tedaviyi sürdürmek üzere doktora gitti. Erasmi üç gün ara vermeye karar verdi ve dördüncü günü tekrar gelmesini söyledi. Adrian sözleştikleri saatte, öğleden sonra dörtte tekrar gittiğinde ise hiç beklenmedik ve çok korkunç bir şey oldu. </p>
			<p>Şehrin eski bölgesinde, biraz tenhada kalan evin dikçe üç basamak yükseklikteki kapısına varıp her zaman olduğu gibi seslenip hizmetçi kızın kapıyı açmasını bekleyecekken, bu kez kapıyı ardına kadar açık buldu. Evin içindeki diğer kapılar da aynı durumdaydı. Bekleme odasının da, içerideki muayene odasının da, tam karşısına gelen iki pencereli misafir oturma odasının da... Bu odanın pencereleri sonuna kadar açıktı, esen rüzgârla dört kanatlı perde, bir içeriye doğru havalanıp bir çekilerek pencere boşluklarına yapışıyordu. Odanın tam ortasında Doktor Erasmi, sakalı yukarı doğru kalkmış, gözleri sımsıkı yumulu, beyaz manşetli gömleğiyle pilili bir yastığın üzerinde, iki ayak üzerinde duran bir tabutun içinde yatıyordu. </p>
			<p>Bu nasıl olmuştu, bu rüzgâra açık odada ölü neden yapayalnız yatıyordu, hizmetçi kız, Frau Erasmi nerelerdeydi, cenaze törenine katılanlar, kapağı açmışlar da geçici olarak öyle bırakıp evin içinde bir yerlerine mi dağılmışlardı; ziyaretçinin nasıl olup da o an oraya kadar girebildiği asla açıklık kazanmadı. Leipzig’e gittiğim zaman, Adrian’ın bana anlatabildiği sadece o manzarayı görünce kapıldığı şaşkınlıktan sonra o üç basamaklı merdivenden nasıl indiği oldu. Doktorun bu ani ölümünü daha fazla kurcalamamış, bununla pek ilgilenmemiş görünüyordu. Adamı sürekli puflamalarının, kesinlikle ta baştan beri kötü bir işaret olduğu kanısındaydı. </p>
			<p>İçimde gizliden gizliye baş gösteren bir hoşnutsuzlukla, pek mantıklı sayılmayacak bir korkuyla boğuşarak belirteyim ki, yaptığı ikinci seçim de benzer uğursuzlukta bir kaderi paylaşacaktı. Geçirdiği şoku atlatması iki gününü aldı. Leipzig adres rehberinden bu kez bulduğu Doktor Zimbalist adında, pazaryerinin, iş merkezlerinin bulunduğu caddede oturan birine tedavi olmaya karar verdi. Binanın alt katında bir restoran, üzerinde bir piyano deposu vardı; ikinci katın bir bölümünde doktorun konutu yer alıyordu; porselen levhası, ta aşağıdan, binanın giriş kapısının yanından göze çarpıyordu. Dermatoloğun iki bekleme odasından biri, kadın hastalara ayrılmıştı; saksı çiçekleri, salon ıhlamuru ve palmiyelerle süslüydü. İçeride karıştırılmak üzere tıp dergileri ve değişik halkların örf ve âdetleri, resimli tarih gibi bazı kitaplar vardı. Adrian da ilk ve ikinci gidişinde bunlara bakmıştı. </p>
			<p>Doktor Zimbalist, kısa boylu, boynuzdan yapılmış gözlükler takan, kızıl saçlarının arasındaki oval şekilli dazlağı, alnından başlayıp kafasının arkalarına uzanan; o zamanlar üst tabakada moda olan, sonraları dünya tarihine mal olacak bir yüzün simgesi, sadece burnunu altında kalacak surette kesilmiş bıyıkları olan bir adamdı. Konuşması özensiz, erkeklere özgü bir şakacılıkla, basit kelime oyunları yapmaya eğilimli gibiydi. Schaffhausen’ deki Rhein Şelalesi benzetmesinden yola çıkarak bazı harf oyunlarıyla pek talihsiz bir duruma düşülmüş olduğuna işaret etmişti. Bu arada, kendisinin de şakasını yaptığı bu konuda pek iç açıcı bir durumda olmadığı izlenimini veriyordu. Yanağının, dudak ucuyla birlikte, tik biçiminde yukarı doğru seğirmesinde, buna göz kırpmalarının katılmasında, nahoş, tatsız bir ifade vardı; içinde hiç de iyiye alamet olmayan, çaresiz, felaket bir şeyler saklıyordu. Adrian böyle anlatmıştı, ben de gözümde böyle canlandırıyorum. </p>
			<p>Sonrası şöyle gelişmiş: Adrian, ikinci doktoruna da iki kez tedavi olmuş, üçüncü gidişinde merdivenden çıkarken birinci ve ikinci kat arasında ziyaret etmeye niyetlendiği doktoruna rastlamış. İri yapılı, sert şapkaları enselerine inmiş iki adamın arasındaymış; Doktor  Zimbalist’in gözleri merdivenden inerken adımlarına bakarmış gibi öne eğikmiş. Eli bileğinden bir kelepçe ve zincirle yanındaki adamlardan birine bağlıymış. Gözlerini kaldırıp da hastasını fark edince, yanağı keyifsizce seyirmiş, “Başka bir sefere!” demiş. Adrian sırtını duvara yaslayarak bu üç kişiye yol açmak zorunda kalmış, geçişlerini şaşkınlık içinde izlemiş, peşlerinden merdivenlerden inmiş. Binanın önünde beklemekte olan arabaya bindiklerini ve hızla oradan uzaklaştıklarını görmüş. </p>
			<p>Adrian’ın Doktor Zimbalist’le tedavi süreci de bu kesintiyle sona ermiş. Bu ikinci yanlış adımın arkasındaki nedenlerle de, ilk sefer başına gelen ilginç durumda olduğu gibi pek ilgilenmemiş. Zimbalist’in neden, hem de tam kendisine randevu verdiği saatte götürüldüğüne fazla kafa yormamış. Ama korkuya kapılarak üçüncü bir doktor aramamış, tedaviyi bırakmış; lokal emareler kısa bir süre sonra kendiliğinden iyileşip kaybolunca, iyice peşini bırakmış. Ben de güvence verebilirim ki, uzmanların bütün kuşkularını çürütecek şekilde, beklenen ikincil bazı belirtilerin hiçbiri ortaya çıkmadı. Adrian bir keresinde Wendell Kretzschmar’ın evinde, kompozisyon çalışması yaptığı sırada, şiddetli bir baş dönmesine yakalanmış, sendelemiş ve uzanmak zorunda kalmış. Bu durum, iki gün süren bir migren ağrısına dönüşmüş; farkı, öncekilerden daha şiddetli olmasıymış. Sivil hayata dönüp de Leipzig’e gittiğimde, arkadaşımın davranışlarında ve durumunda bir değişiklik görmedim.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f59"><a class="si-backref" href="#backref_59">59</a><span class="si-text">. Slovakya’nın başkenti Bratislava’nın Almanca ve Macarcadaki karşılıkları. (Y.N.)</span></div>
				<div class="si-footnote html5_aside epub-type_footnote" id="f60"><a class="si-backref" href="#backref_60">60</a><span class="si-text">. Natürel <em>si, mi, la, mi, mi</em> bemol notalarının Latince simgelerle yazılışı. (Ç.N.)</span></div>
				<div class="si-footnote html5_aside epub-type_footnote" id="f61"><a class="si-backref" href="#backref_61">61</a><span class="si-text">. Pazar günü doğmuş, batıl inanca göre sıradışı gizemli yetenekleri olan meşum kişi. (Ç.N.)</span></div>
			</div>
  </body>
</html>