<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="chapter html5_article">
			<h1>XIV</h1>
			<p>Sayı mistisizmi, benim işim değildir; Adrian’da, oldum olası sessizce ama açıkça var olan bu eğilimi her zaman kaygıyla gözlemlemişimdir. Ama bir önceki bölümün genel olarak çekinerek bakılan ve uğursuz sayılan on üç rakamına denk gelmesi, elimde olmadan benim de dikkatimi çekti; neredeyse bunu bir rastlantıdan daha fazla bir şeymiş gibi değerlendirmeye kalkışacaktım. Aslında, mantıklı bir biçimde konuşacak olursak, burada bir rastlantı söz konusu. Her ne kadar okuru dikkate alarak her biri birer dinlenme, durak noktası, yeni bir başlangıç gibi görünen bölümlere ayırmış olsam da, Halle Üniversitesi’ne dair bu deneyimler silsilesi olsun, daha önce değinilen Kretzschmar konferansları olsun, doğal bir bütünlük oluşturuyor benim, yani yazarın vicdanında; bu biçimde bölümlendirmiş olmamın hiç önemi yok. Bana kalsa, hâlâ on birinci bölümde olabilirdik; ama benim konuya bir ayrıcalık, bir önem atfetmemin sonucu Doktor Schleppfuss’a on üçüncü bölüm düştü. Ben de verdim – dahası, Halle’deki öğrencilik yıllarından kalan anılar yığınına on üç rakamını zaten verirdim. Belirttiğim gibi bu şehrin havası da, bu teolojik atmosfer de bana iyi gelmedi, bazı kötü önseziler sebebiyle Adrian’ın derslerine misafir olarak katılmam da dostluğumuz uğruna bulunduğum bir fedakârlıktı. </p>
			<p>Dostluğumuz dedim ama doğrusu, dostluğum olmalıydı; zira Kumpf ya da Schleppfuss’u dinlerken, kendi programımın derslerini kaçırmak pahasına onun yanında bulunmam için o hiç ısrarcı olmamıştı. Bunu tamamen kendiliğimden, onun neler dinlediğini, neler öğrendiğini bilmek, kısacası, ona <em>göz kulak olmak</em> için duyduğum karşı durulmaz isteğim yüzünden yapıyordum. Bu bana yararsız da olsa, her zaman son derece önemli geliyordu. Burada ifade ettiğim, önemlilik ve yararsızlık durumu, kendine has acı verici bir bilinç karışıklığıydı. Biliyordum; önümde göz kulak olsam da değiştiremeyeceğim ve etkileyemeyeceğim bir hayat vardı. Gözümü üzerinden ayırmamak, dostumun yanından ayrılmamak konusundaki ısrarımda, günün birine üzerime, onun gençliğinde edindiği izlenimlere dair biyografik bir hesap verme görevinin düşeceğinin adeta içime doğmuş olmasının büyük payı olmalıydı. Şurası gayet açıktır ki, yukarıda söz ettiğim şeyleri bu kadar uzatmış olmam, esas olarak Halle’deyken kendimi neden yeteri kadar iyi hissetmediğimi anlatmak için değil, bilakis Wendell Kretzschmar’ın Kaisersaschern’deki konferanslarını da teferruatıyla aktarırken olduğu gibi, okuru Adrian’ın entelektüel deneyimlerine tanık etmek gereğini duyduğum içindir. </p>
			<p>Aynı sebeple okuru, biz sanatsever gençlerin uygun mevsimlerde Halle’den çıkarak yaptığımız ortak gezilere eşlik etmeye de davet edeceğim. Zira Adrian’ın hemşerisi ve yakın arkadaşı olarak, her ne kadar teolog olmasam da tanrıbilim konusunda bilgilenmek için kayda değer bir ilgi gösterdiğimden, Hıristiyan Birliği Winfried çevrelerinde dostça kabul gören bir konuktum ve gruplar halinde yapılan Tanrı’nın yeşil yaratıklarına adanmış bu gezilere katılmaya defalarca hak kazanmıştım. </p>
			<p>Bu geziler, ikimizin katıldığından daha sık gerçekleşiyordu. Belirtmeliyim ki Adrian, birliğin pek de hevesli bir üyesi sayılmazdı. Onun üyeliği, her şeye aksatmadan katılmak, orada kendini bulmak anlamına gelmiyordu. Üye olmak için nezaketen istekli görünerek Winfried’e katılmıştı. Ancak çeşitli bahanelerle, çoğunlukla da migreni olduğunu öne sürerek meyhane havasında geçen bu toplantılardan uzak kalıyordu. Yetmiş kişilik birliğin üyeleriyle yıl boyu o denli seyrek olarak <em>frère et cochon</em><a class="si-noteref epub-type_noteref" href="#f43" id="backref_43">43</a> düzleminde bir araya gelmişti ki, biraderler arasında birbirine sen diye hitap etme alışkanlığını yadırgıyor, sık sık dili sürçüyordu. Fakat yine de aralarında saygı görüyordu, Mütze’nin Yeri’nin dumanlı salonlarından birinde yapılan toplantılara kazara denebilecek surette katıldığında yükselen merhaba sesleri, münzeviliğine yönelik bir takılma edası taşısa bile oldukça içtenlikli bir sevinç içeriyordu. Zira teoloji ve felsefeyle ilgili münazaralara katılması, onları yönetmeye kalkışmaksızın parlak fikirleriyle ilginç yönlere getirmesi takdir topluyordu. Özellikle de müzikle ilgisi, çok yararlı oluyordu; herkesin katılması zorunlu olan şarkılara piyanoyla eşlik ederek daha zengin, daha canlı bir şekilde söylenmesini sağlıyor, grubun lideri olan uzun boylu, esmer, bakışları <em>lied</em>’ lerle yüklü, dudakları ıslık çalacakmış gibi büzülmüş olan Baworinski’nin isteği üzerine arada solo olarak Bach’ tan bir <em>toccata</em>, Beethoven ya da Schumann’dan birer parça çalıyordu. Ama istek olmasa da, oturumun açılmasından önce, grubun yeterli sayıya ulaşması beklenirken, birliğin salonundaki boğuk sesli, bizim oradaki “Kamu Yararına” salonunda Wendell Kretzschmar’ın başında oturup bize açıklamalar yaptığı yetersiz piyanoyu şiddetle anımsatan piyanonun başına geçiyor, kendini kaptırıp deneme niteliğine bir şeyler çalıyordu. O sıradaki halini unutamamam. Üstünkörü bir selam veriyor, çoğunlukla da karşılığını beklemeksizin düşünceli ve gergin bir yüzle, sanki buraya gelişinin tek amacı buymuş gibi dosdoğru piyanoya yürüyor, kaşları kalkık vaziyette, güçlü dokunuşlarla sanki yolda gelirken üzerinde düşünmüş olduğu geçişleri, akor bileşimlerini, açılışları ve çözülmeleri deniyordu. Böyle dosdoğru piyanoya yürüyüşlerinde, içine düşmüş olduğu bu şaşılası yabancı ortamda bir durak, bir sığınak arar gibi bir hal vardı. </p>
			<p>Kafasına takılmış bir fikrin peşinde dolanıp ona gevşekçe biçimler verirken etrafında duranlardan seminerci görünümlü, sarışın, uzunca saçları yağlı, kısa boylu Probst adlı biri, sordu: </p>
			<p>“Nedir bu çaldığın?”</p>
			<p>“Hiçbir şey değil,” diye karşılık verdi Adrian sinek kovarmış gibi kısa bir baş hareketiyle. </p>
			<p>“Nasıl hiçbir şey değil dersin?” dedi beriki. “Çalıyorsun ya işte.” </p>
			<p>“Doğaçlama yapıyor,” diye açıklama yaptı Baworinski anlayışlı bir tavırla. </p>
			<p>“Doğaçlama mı?” diye bağırdı Probst sahiden korkmuş bir halde; su mavisi gözleriyle yan taraftan Adrian’ın alnına baktı; sanki ateşinin yükseldiğini görecekmiş gibi. </p>
			<p>Herkes kahkahalarla güldü. Adrian bile kapalı elleri tuşların üzerinde, başı önüne kapanmış gülüyordu. </p>
			<p>“Aman Probst, sen de koyun gibi adamsın,” dedi Baworinski. “Öyle doğaçlama çalıyordu işte. Anlamıyor musun? O anda aklına estiği gibi yani.” </p>
			<p>“Nasıl olur da hem sağ hem de sol eliyle o kadar çok notayı bir anda uydurabilir?” diye savundu kendini Probst. “Nasıl olur da çaldığı şeye ‘hiçbir şey’ der? İnsan, olmayan bir şeyi çalabilir mi?”</p>
			<p>“Çalar,” dedi Baworinski sakince. “Henüz var olmayan bir şey de çalınabilir.” </p>
			<p>Deutschlin’in, kâküllü, tıknaz Konrad Deutschlin’in söyledikleri hâlâ kulağımdadır. </p>
			<p>“Bir zamanlar her şey birer hiçti sevgili Probst, sonradan bir şey oldular.”</p>
			<p>“Sizi temin ederim ki... Temin ederim ki çaldıklarım gerçekten, tam anlamıyla hiçbir şeydi,” dedi Adrian. </p>
			<p>Gülmekten iki büklüm olduğu duruşunu düzeltti; yüzünden durumunun kolay olmadığı, kendini ortada kalmış hissettiği okunuyordu. Ama hemen arkasından uzun, hiçbir şekilde ilginç olmadığı söylenemeyecek, ağırlıklı olarak Deutschlin’in yönettiği, yaratıcılık konulu bir tartışma başladı. Bu kavramın, kültür aracılığıyla aktarılan, taşınan, türlü gelenekleri ve şablonları, insanın yaratıcılığı gibi önceden verili pek çok unsuru, içinde barındırmak durumunda olduğu, insanın yaratıcı yanının da, sonuçta Tanrı’nın iradesinin bir yansıması, her şeye kadir ilahî gücün yankısı, yukarıdan gelen bir esin olarak teolojik bakımdan da kabul edildiği konuşuldu. </p>
			<p>Bu arada, benim de seküler bir fakültenin müdavimi olarak <em>viola d’amore</em> çalmam sayesinde arada bir eğlenceye katılmaya davet edilmemin pek hoşuma gittiğini söylemiş olayım. Bu çevrede müzik, prensip itibarıyla biraz puslu bir şekilde de olsa, pek makbuldü. Tanrısal bir sanat olarak kabul ediliyor, ona karşı doğaya olduğu gibi romantik ve saygılı bir tutum benimseniyordu. Müzik, doğa ve ferah bir huşu hali, birbiriyle yakın akraba gibiydi ve Winfried Birliği’nin tüzüğüne uygun fikirlerdi. “Sanatsever” çocuklardan söz ettiğimde, bu söz, kimilerine teoloji öğrencilerine pek uygun düşmeyecek gibi görünse bile, inançlı bir özgürlük ruhu ve güzelliğe karşı aydınlık bir bakışla düzenlenen, şimdi geri döneceğim doğa gezilerine hâkim anlayışın bütünlüğü içinde haklılık kazanırdı. </p>
			<p>Bu geziler Halle’de geçirdiğimiz dört sömestr boyunca Baworinski’nin yetmiş üyeyi birden davet ettiği biçimiyle topu topu iki ya da üç kez gerçekleşti. Bu türden kalabalık girişimlere Adrian ile ben hiç katılmadık. Fakat aralarında iyi anlaşan küçük gruplar da bu tür geziler düzenlemek üzere bir araya gelebiliyordu. Daha yakın arkadaş olduğumuz bazı kişilerle birlikte bunlara biz de birkaç kez katıldık. Birliğin başkanı, tıknaz Deutschlin, Dungersheim diye biri, Carl von Teutleben ve Hubmeyer; Matthäus Arzt ve Schappeler adlı diğer bazı gençler. Bu isimleri de, onların sahiplerinin de yüzlerini hatırlıyorum ama burada tasvir etmem gereksiz olur. </p>
			<p>Halle’nin yakın çevresi, toprak bir düzlük olarak manzara açısından pek ilginç sayılmaz. Ancak, trenle Saale boyundan yukarı doğru birkaç saat gidince güzelim Thüringen bölgesine varılır. Orada çoğunlukla Naumburg ya da Adrian’ın annesinin doğum yeri olan Apolda’da iner; yola sırt çantalarımızla, yağmurluklarımızla yayan devam ederdik. Gün boyu yürür, köy lokantalarında, çoğunlukla da bir orman kenarında kurduğumuz yer sofralarında karnımızı doyururduk. Bazen geceyi bir çiftliğin samanlığında geçirir, ortalık ağarırken bir çeşme yalağında sabah temizliğimizi yapardık. Alışık olduğu kentsoylu “doğal” ortamına yakında yeniden dönmesi gereken, dönebileceğinden emin, aklı kırsalın ilkelliğine ilişkin entelektüel kaygılarla meşgul şehirliler olarak, böyle geçici bir ara dönem için toprak ananın kucağına misafir olma, beklentilerimizden bu gönüllü vazgeçme, bu yalınlaşma hallerimizde, kolayca, hatta kaçınılmaz olarak bir yapaylık, komik, amatörce bir hamilik tarzı algılanabilirdi; yatak yapmak için saman istemek üzere kapısına vardığımız bazı çiftçilerin yüzünde beliren sevecen, alaylı gülümsemeden de okunabilen bu durumun, biz de biraz bilincindeydik. Bu gülümsemelerden hoşnut olmamızı, hatta onaylamamızı sağlayan, gençliğimizdi. Denebilir ki gençlik, kentsoyluluk ve doğa arasındaki tek meşru köprüdür; öğrencilik ve delikanlılık romantizmi, ömrün bu romantik dönemi, aslında tümüyle kentsoylu olmanın arifesinde bir evredir. Samanlık yatakhanemizin bir köşesinde yanan ahır fenerinin ölgün ışığında hayatımızın o dönemdeki sorunsalına dair sürdürdüğümüz bir sohbet sırasında düşünmeye meraklı Deutschlin, uykuya dalmadan önce meseleyi işte böyle formüle etmişti. Gençliğin, gençliği tartışması çok anlamsız diye eklemişti; kendi kendini irdeleyerek, inceleyerek kendi yaşam sürecini biçimsel olarak çözümlemiş olur; oysa gerçek varoluş, sadece farkında olmaksızın, olduğu gibi olmaktır. </p>
			<p>Buna hemen itirazlar geldi; Hubmeyer ile Schappeler karşı çıktılar. Teutleben de bu görüşü paylaşmıyordu. Yaşlıların gençleri yargılamaları, gençliğin kendine dıştan bakan gözlemlerin nesnesi olması yerine, nesnel bir anlayışla bu tartışmaları yapması daha iyi olmaz mıydı? Konu kendisini ilgilendiriyorsa, genç olarak gençlik üzerine konuşmalara katılmak hakkı olmalıydı. Ayrıca yaşama duygusu diye bir şey vardı ve bu, öz bilinçle aynı anlama geliyordu. Yaşamını biçimlendirme durumu ortadan kalkarsa, ruhu olan bir hayat sürdürmek olanaksız olurdu. Kertenkele ile balık arası <em>ichtiyosaurus</em> gibi ilkel bir yaratığın uyuşukluğu ve bilinçsizliği içinde sadece var olarak bir yere varılamazdı. Günümüzde kişi belirgin bir özsaygıyla kendine özel bir yaşam biçiminin arkasında durmalıydı – gençlik kendini bu biçimde kabul ettirmek için geç bile kalmıştı. </p>
			<p>Adrian, “Ama kabul görmek, daha ziyade pedagojiye dair bir şey, yani kaynağını gençlikten değil, yaşlılıkta bulan bir şey,” diye katıldı söze. “Günün birinde, kadınlara özgürlüğün icat olduğu bir çağda, çocuklar için söz konusu olmuş; bağımsız yaşam biçimi anlayışı açısından verimli bir dönemin bir armağanı olarak elbette istekle kabul görmüş.”</p>
			<p>“Hayır, Leverkühn!” dediler Hubmeyer ile Schappeler. Diğerleri de onları destekledi. Burada haksızlık ediyordu; en azından söylediklerinin büyük bölümünde haksızdı. Bilinçlenmenin yardımıyla yaşam anlayışını dünyaya kabul ettiren, gençliğin ta kendisiydi; hem de dünyanın böyle bir kabullenmeye pek de elverişli olmadığı bir zamanda. </p>
			<p>“Hiç de değil,” dedi Adrian. “Elverişli zaman olmadığı asla söylenemez.” O vakitler sadece şunu söylemek bile yeterliydi: “Benim kendime özel bir yaşam anlayışım var.” Bunu der demez insanlar önünde yerlere kadar eğilirdi. Gençlikte böylece tereyağından kıl çeker gibi olmuştu. Üstelik gençlikle, içinde yaşadığı çağla uyum içinde anlaşıyorsa kim ne diyebilirdi ki...</p>
			<p>“Sen neden bu kadar burnu havada, soğuk bir adamsın, Leverkühn? Gençliğin bugün kentsoylu toplumda haklar kazanmasının, gelişme çağında olmasının ona sağladığı özsaygıyla kabul görmesi sence kötü bir şey mi?”</p>
			<p> “Hayır,” dedi Adrian, “ama sizin, sizlerin, yani bizim çıkış noktamız olan fikir...”</p>
			<p>Dil sürçmesi yüzünden sözü kahkahalarla bölündü. Yanılmıyorsam ilk konuşan Matthäus Arzt oldu. </p>
			<p>“İyiydi Leverkühn. Bu artırmaların iyiydi. Önce bize nezaket şekliyle ‘siz’ diyorsun, ardından çoğullaştırıp ‘sizler’ diye düzeltiyorsun, en sonunda da ‘biz’ lafına varıyorsun; bu arada da dilin kırılacak gibi oluyor. Bu alışkanlığından zor kurtulacaksın; seni gidi dik kafalı bireyci seni.” </p>
			<p>Adrian, ona adıyla hitap etmekten kaçındı. “Bu doğru değil,” dedi. Asla bireyci olmadığını, bilakis toplumdan yana olduğunu söyledi. </p>
			<p>“Adrian Leverkühn’ün tepeden bakışıyla, ancak kuramsal olarak doğrudur bu,” diye karşılık verdi Arzt. “Gençliğe bile tepeden bakarak konuşur, sanki kendisi de genç değilmiş gibi. Katılmak, uyum sağlamak, ona göre işler değildir; tevazu denen şeyden neredeyse hiç haberi yoktur.”</p>
			<p>“Konu tevazu değildi ki,” diye devam etti Adrian, “bilakis özgüvenli bir yaşam duygusundan söz ediyorduk.” Deutschlin araya girdi ve Leverkühn’ün sözünü tamamlamasına izin verilmesini istedi. </p>
			<p> “Fazla bir şey söylemeyecektim,” dedi Adrian. “Buradaki çıkış noktamız, gençliğin doğayla yetişkin bir kentsoyludan daha yakın bir ilişki içinde olmasıydı –  tıpkı kadınlar hakkında da, doğaya erkeklere oranla daha yakın olduklarının söylenmesi gibi. Ben buna katılmıyorum. Gençliğin doğayla çok yakın bir ilişkisi olduğu kanısında değilim. Ona karşı daha çok ürkek ve kırılgan aslında yabancı bir duruşu vardır. İnsan doğal yanına ancak yıllar geçince alışır; ancak o zaman korkusunu atıp sakinleşir. Gençlik, iyi eğitim almış gençliği kastediyorum, daha ziyade doğadan korkar, onu hor görür, ona düşmanca davranır. Ne demektir doğa? Kır, orman mı? Dağlar ağaçlar, göller, güzel manzara mı? Kanımca daha yaşlı, daha durulmuş insanlara oranla gençlik bunlara daha az önem verir. Genç insan, doğayı görmeye, tadını çıkarmaya pek teşne değildir. Daha çok kendine dönüktür, düşünceye yöneliktir; duyusal olarak algılanan şeylere uzaktır. Yani kanımca...”</p>
			<p>“<em>Quod demonstramus</em>,”<a class="si-noteref epub-type_noteref" href="#f44" id="backref_44">44</a> dedi birisi. Muhtemelen Dungersheim’dı. “Bizler. Burada samanlar üzerinde yatıp yarın sabah Thüringen ormanlarına tırmanacak olan Eisenach ve Wartburg yolcuları...”</p>
			<p>“Sürekli ‘kanımca’ diyorsun,” diye atıldı bir diğeri. “‘Deneyimlerime göre’ demek istiyorsun herhalde.”</p>
			<p>“Beni gençliğe tepeden bakmakla, katılımcı olmamakla itham ediyorsunuz. Ben de bir kez olsun kendimi öyle görmüş olmalıyım.”</p>
			<p>Bunun üzerine Deutschlin, “Leverkühn’ün gençlik hakkında kendine özgü düşünceleri var,” dedi. “Bunun da, özel bir yaşam anlayışı olarak saygı görmesi gerektiğini beklediği de açık. Önemli olan da budur. Gençliğin kendini irdelemesi, sorgulaması konusuna hayatın dolaysız, doğrudan doğruya yaşanmasını engellemesi boyutunda karşı çıktım ben. Özgüven açısından ise bu, insanın varlığını güçlendirir; bu ölçüde ben de onaylarım. Gençliğin fikrine başvurmak, halkımızın Alman halkının bir önceliği ve ayrıcalığıdır. Başkaları bunu neredeyse hiç bilmez. Gençliğin bir özgüven kaynağı olması, onlara tümüyle yabancı bir kavramdır. Onlar, daha büyük yaş gruplarından insanların, gençlerin davranışlarını, onların kentsoyluluktan uzak kılıklarını kabullenir olmalarını hayretle karşılarlar. Olsun. Alman gençliği, genç olarak bizzat halkın ruhunu temsil eder; Alman ruhunu, genç ve geleceği açık... Olgun değildir belki ama bunun ne önemi var? Büyük Alman hareketleri her zaman bu belirgin ve güçlü, olgun olmama durumundan kaynaklanmıştır. Biz yok yere, reformu gerçekleştiren halk olmadık. Bu da olgunlaşmamışlığımızın bir eseridir. Floransalı Rönesans yurttaşı olgundu olgun olmasına ama kiliseye giderken ne derdi karısına? ‘Haydi, popüler aldatmacaya bir selam çakalım.’ Ama Luther olgun olmaktan yeterince uzaktı, yeterince halktan biriydi, yeterince Alman’dı ve yenilenmiş, arınmış bir inanç getirdi. İş olgunlaşmaya kalsaydı dünyanın hali nice olurdu? Bu olgunlaşmamışlığımızın gücüyle dünyaya başka yenilenmeler, başka devrimler de armağan edeceğiz.”</p>
			<p>Deutschlin’in bu sözlerinden sonra bir an bir sessizlik oldu. Belli ki, herkesin içi karanlıkta, büyük bir heyecan içinde birbirine karışan kişisel ve ulusal gençlik duygulanımlarıyla dolmuştu. “Olgunlaşmamışlığın gücü” sözü kesinlikle herkes için okşayıcı bir anlam taşıyordu. </p>
			<p>Adrian’ın sessizliği bozduğunu işittim. “Neden olgunlaşmamış, neden senin dediğin kadar genç olduğumuzu, yani halkı kastediyorum, bir bilebilseydim. Bizim geçmişimiz de sonuç olarak diğerlerinden farklı değil. Belki de bize özel bir gençlik yakıştıran, birbirimizi biraz gecikerek bulduğumuz, ortak bir bilincimizi biraz gecikerek oluşturduğumuz için, sadece tarihimizdir.”<a class="si-noteref epub-type_noteref" href="#f45" id="backref_45">45</a></p>
			<p>“O başka bir konu,” diye atıldı Deutschlin. “Gençliğin siyasi tarihle, genel olarak tarihle gerçek anlamda hiçbir ilişkisi yoktur. Bu metafizik bir yetenek, bir esas, bir yapı ve bir saptamadır. Sen Almanlığın gelişimi, Almanlığın ilerlemesi, Alman ruhunun sürekli yolda olduğu konusunda hiçbir şey bilmiyor musun? Öğrenmek istersen söyleyeyim. Alman, ebediyen öğrencidir, bütün halklar içinde daima en çalışkanıdır...”</p>
			<p>“Devrimleri de dünya tarihinin gençlik şenlikleridir,” diye ekledi Adrian kısa bir kahkaha atarak. </p>
			<p>“Çok zekice Leverkühn. Ama senin Protestanlığın bu kadar alaycı olmana nasıl izin veriyor şaşıyorum. Benim gençlik dediğim, biraz daha ciddiye alınacak bir konu. Genç olmak özgün olmaktır. Hayatın kaynaklarından uzaklaşmamış olmak demektir. Ayağa kalkmak demektir. Başkalarının yaşama cesaretinin yetmediği yerde, tükenmiş bir uygarlığın zincirlerini kırmak, en baştan başlamaya cüret edebilmek demektir. Gençlik cesareti, ölüm kalımın ruhunu, ölmeyi ve yeniden doğmayı bilmektir.”</p>
			<p>“Her şey bu denli Alman mı?” diye sordu Adrian. “Bir kere, yeniden doğmaya, <em>rinascimento</em> denir ve İtalya’da ortaya çıkmıştır. ‘Doğaya geri dönmek’ de ilk olarak Fransızlar tarafından salık verilmiştir.”</p>
			<p>“Söylediklerinden birincisi, bir kültür yenilenmesiydi,” diye karşılık verdi Deutschlin. “Diğeri de, duygusal bir çoban oyunuydu.”</p>
			<p>“O çoban oyunu dediğin şey, Fransız Devrimi’ni doğurdu,” diye diretti Adrian. “Luther’in reformu da, Rönesans’ın bir uzantısı, etik nitelikte bir yan yolu, dindeki yansımasıydı.”</p>
			<p>“‘Dindeki yansıması’ diyorsun işte. Din konusu, her yönüyle, arkeolojik anlamda anıları tazelemekten de, toplumsal devrimden de farklı bir şeydir. Dindarlık, belki de gençliğin ta kendisidir. Dolaysızlıktır, kişisel hayatın cesareti ve derinliğidir, arzudur, güçtür, doğaya dönüklüktür ve Kierkegaard’ın bize yeniden hatırlattığı gibi, varlığımızın şeytani yanını bütün canlılığıyla öğrenmek ve yaşama geçirmektir.”</p>
			<p>“Sen dindarlığı Almanlara özgü ayırt edici bir karakter özelliği olarak mı görüyorsun?” diye sordu Adrian. </p>
			<p>“Ona yüklediğim, maneviyatçı gençlik, kendiliğindenlik, hayata bağlılık ve Dürer’in süvarileri<a class="si-noteref epub-type_noteref" href="#f46" id="backref_46">46</a> gibi ölüm ile Şeytan arasında at sürmek anlamında elbette evet.”</p>
			<p>“Peki ya Fransa? Katedraller ülkesi, krallarına en koyu Hıristiyan denilen, Bossuet gibi, Pascal gibi teologlar yetiştirmiş olan Fransa?”</p>
			<p>“Bu çok eskilerde kaldı. Fransa yüzyıllardır tarihin gözünde Avrupa’da deccalliğin yayılma odağı olarak görülüyor. Almanya için tam tersi geçerli. Eğer sen Adrian Leverkühn olmasaydın Leverkühn, bunu hissederdin, bilirdin. Yani sen genç olmak için fazla serinkanlı, dindar olmak için de fazla zekisin. Zekâ, Kilise bünyesinde çok işe yarayabilir ama din alanında değil.”</p>
			<p>“Teşekkürler Deutschlin,” diyerek güldü Adrian. “Ehrenfried Kumpf’un eski güzel Almanca sözüyle lafı hiç dolandırmadan, yekten söyledin söyleyeceğini. İçimde bir his, Kilise’de de fazla ilerleyemeyeceğimi söylüyor ama zekâm olmasa teolog olamayacağım da kesin. Biliyorum, aranızda en yeteneklileri Kierkegaard okumuş olanlar; gerçeği, aynı zamanda etik gerçekliği, öznellikte bulurlar ve sürü davranışlarından şiddetle uzak dururlar. Ama ben sizin, kesinlikle fazla uzun sürmeyecek nitelikte bir öğrencilik durumu olan bu köktenciliğinize, Kierkegaard kafasıyla kilise ile Hıristiyanlığı birbirinden ayırmanıza katılamam. Kilise’nin bugünkü haliyle, sekülerleştiğini, kentsoylulaştığını görüyorum; Kilise düzenin kalesi, dinsel hayatı maddeten disiplin altına alma, kanalize etme, setlerle koruma kurumudur. O olmasa dinsel hayat sübjektivist yaklaşımlarla yabanileşir, ürkütücü bir kaosa düşer, fantastik bir tekinsizliğe, bir kötülük denizine dönüşür. Kilise ile dini birbirinden ayırmak, dinsellikle deliliği birbirinden ayırmaktan da vazgeçmek anlamına gelir.”</p>
			<p>“Bak sen!” dedi çoğunluk.</p>
			<p> Ama diğerlerinin “sosyal doktor” dedikleri, Matthäus Arzt lafı hiç dolandırmadan, “Hakkı var!” dedi. Sosyal konular onun tutkusuydu; bir Hıristiyan sosyalistti ve sık sık Goethe’nin, Hıristiyanlığın siyasi bir devrim olduğuna ama başarısız olunca ahlaki bir devrime dönüştüğüne dair ifadesinden alıntı yapardı. Hıristiyanlık, şimdi yine siyasi olmalıydı, yani sosyal. Leverkühn’ün oldukça başarılı bir şekilde dile getirdiği yozlaşma tehlikesine karşı, dinselliğin disipline edilmesinin gerçek ve tek yolunun bu olduğunu söylüyordu. Dinsel sosyalizm, toplumsallıkla bağlantılı dindarlık... Bu, en doğrusuydu. Zira her şey doğru bağı bulmaya bağlıydı. Tanrı’nın verdiği, toplumun mükemmelleşmesine dair görev, teonom<a class="si-noteref epub-type_noteref" href="#f47" id="backref_47">47</a> bir bağlılık olarak toplumsal bağlılıkla, bütünleşmeliydi. “İnanın bana,” dedi, “sorumluluk sahibi, sanayileşmiş bir halkın büyümesi, uluslararası bir endüstri toplumu olması, her şeyin başında gelir; gerçek ve doğru bir Avrupa ekonomik topluluğu böyle oluşturulabilir. Her şeyi şekillendirecek olan bütün itici güçler bunun içindedir ve halen yeşermektedir; sadece teknik olarak gerçekleştirmek ya da yaşamın doğal ilişkilerini kapsamlı bir şekilde sağlıklı kılmak için değil, yeni siyasal düzenler kurmak için de...”</p>
			<p>Bu genç insanların konuşmalarını, karmaşık ifadelerle dolu anlaşılması güç ukala jargonlarıyla, yapmacık olduğuna hiç aldırış etmedikleri deyimleriyle, olduğu gibi aktarıyorum. Onlar bu iddialı çetrefilliği, büyük bir keyif ve rahatlık içinde, doğallıkla, ustaca bir iddiasızlık içinde kullanıyorlardı. “Yaşamın doğal ilişkileri” ve “teonom bir bağlılık” gibi ibareler işte böyle gereksiz, süslü sözlerdi. Bunlar çok daha sade bir şekilde ifade edilebilirdi ama o zaman da, bu konuşmalar zekice ve bilimsel konuşmalar sayılmazdı. Ortaya “varoluşsal sorunlar” koyuyor, “kutsal alan”, “politik alan” ya da “akademik alan” ya da “yapısal prensip”, “diyalektik gerilimler”, “ontolojik karşılıklar” ve benzeri kavramlardan dem vuruyorlardı. Deutschlin, ellerini kafasının arkasında kavuşturmuş, Arzt’ın söz ettiği ekonomi toplumunun genetik kökenine dair temel bir soru sordu. Bu, ekonomi mantığından başka bir şey olamazdı. İktisadi toplumlar ancak bununla temsil edilebilirdi. “Şu konuda anlaşalım Matthäus,” dedi. “Ekonomik sosyal düzenin ideal toplumu,  Aydınlanmacı, otonom bir düşünceden kaynaklanır. Kısaca rasyonalizmden. Fazla ya da eksik, akıllı güçler bunun ihtişamını kavrayamaz. Sadece insanların uzlaşmasına ve mantıklı olmasına dayanarak hakça bir düzen geliştirileceğini sanıyorsun; ‘hakça’ ile ‘toplumsal bakımdan yararlı’ kavramlarını birbirine eşdeğer tutuyor, bundan yeni siyasi düzenlere varılacağını savunuyorsun. Ekonomik alan, siyasal alandan çok farkıdır. Ve de ekonomik çıkar fikrinden politik bilince, tarihsel bağlamda hiçbir şekilde doğrudan bir geçiş olamaz. Bunu nasıl gözden kaçırıyorsun, anlamıyorum. Politik düzen, devletle birlikte vardır ve bu da toplumsal çıkarlarla belirlenecek bir güç ve egemenlik biçimi değildir. İçinde başka değerler de temsil edilir; bunlar girişimci temsilcileri, sendika sekreterleri olarak örneğin, şeref ve itibar görürler. Ekonomik alanda bu tür değerlerin, sevgili dostum, gerekli ontolojik karşılıkları yoktur.”</p>
			<p>“Aman Deutschlin, sen ne diyorsun?” dedi Arzt. “Modern sosyologlar olarak gayet iyi biliyoruz ki, devletin de yararlı işlevleri vardır. Bunlar hukukun savunulması, güvenliğin korunmasıdır. Ancak biz artık tümüyle iktisadi bir çağda yaşıyoruz. Ekonomi, bu çağın bu dönemin tarihsel karakteridir. Ekonomik koşulları kendiliğinden doğru değerlendirmeyi ve yönetmeyi beceremezse eğer, şeref ve itibar, devlet için bir anlam taşımaz.”</p>
			<p>Deutschlin bunu kabul etti. Ama faydacılık işlevinin devlet kuruluşunun <em>temel</em> nedeni oluğu fikrine karşı çıktı. Devletin meşruiyeti onun yüceliğinden ve egemenlinden kaynaklanıyordu. Onun için de bireylerin değer yargılarından bağımsızdı; zira –toplumsal sözleşme saçmalıklarının tersine– devlet bireyden<em> önce </em>gelirdi. Bireyler üstü oluşumunun aynen, tek tek insanlar gibi, pek çok varlık nedeni vardı; bir ekonomist, onun transandantal temellenmesini anlayamazdı.</p>
			<p>Von Teutleben bunun üzerine, “Arzt’ın savunduğu sosyal dinsellik konusuna ben de sempatiyle yaklaşıyorum,” dedi. “Hiç yoktan iyidir. Matthäus ise, her şeyin doğru bağlamını bulmaya bağlı olduğunu söylerken haklıydı. Ama aynı anda hem dindar hem politik olmaya hak kazandırmak için mutlaka halka dayanmak gerekir. Benim sormak istediğim, bir iktisat toplumundan, yeni bir milliyet doğar mı? Ruhr bölgesine bir bakın. Orada insanların toplandığı bazı merkezler var. Ama bunlar, yeni milliyet hücreleri değil. Yolcu treniyle Leuna’dan Halle’ye bir gidin görün! İşçiler bir arada oturup ücret sorunlarından konuşuyorlar ama onların bu konuşmalarından ortak faaliyetlerinin millî bir güç oluşturacağına dair bir işaret alınmıyor. Ekonomide gitgide daha açık bir şekilde bir sona gelmişlik hali egemen...” </p>
			<p>“Ulusallığın da bir sonu vardır,” diye hatırlattı biri; “Hubmeyer mi yoksa Schappeler mi, kesin olarak söyleyemeyeceğim. Biz teologlar, halkın ebedi bir varlık olduğu fikrine izin veremeyiz. Heyecan duyma yeteneği iyi bir şeydir; gençliğin inançlı olmak gereksinimi de doğaldır. Ama bu aynı zamanda bir ayartma da olabilir. Liberalizmin ölmekte olduğu bugünlerde her yerde önümüze konan yeni bağımlılıkların özünü çok iyi görmeliyiz. Sahici midirler, bağlılık yaratan şey gerçek bir şey midir; yoksa diyelim ki romantik bir yapı mıdır, kurmaca demeyelim de, nominalist bir yolla ideolojik nesneler mi üretmektedir? Kanımca ve de korkarım ki, ilahlaştırılan milliyetçilik ve ütopik gözle bakılan devlet, işte böyle nominalist bağlılıklardır; onlara inanmakla, diyelim ki Almanya’ya inanmak, alakasız bir şey; bunun kişisel varlıkla kalıcı bir nitelikle bir ilgisi yok. Bunu soran da yok. Biri çıkıp Almanya der ve ona bağlı olduğunu açıklarsa, bunu kanıtlaması gerekmez. Kimse ona bir şey sormaz, kişiliğinde ne kadar Almanlık olduğunu, o, kendi kendine bile sormaz. Yani niteliksel anlamda bu ne kadar gerçektir ve dünyadaki Alman yaşam anlayışına ne ölçüde hizmet eder. Benim nominalizm dediğim ya da daha doğrusu ad fetişizmi dediğim şey, işte budur ve bu bence ideolojik bir putperestliktir.”</p>
			<p>“Peki Hubmeyer,” dedi Deutschlin. “Bu söylediklerinin hepsi doğru; her halükârda bu eleştirilerinle bizi meseleye daha yakınlaştırmış olduğunu kabul ediyorum. Matthäus’a karşı çıktım; çünkü ekonomik alanda faydacılık ilkesinin egemenlik öncülüğüne pek aklım yatmıyor. Ama teonom bağların, aslında dindarlığın genel olarak biraz biçimsel ve soyut bir yanı olduğu için, içinin dünyevi-ampirik bir şekilde doldurulması, Tanrı’ya itaatin uygulaması olarak kullanılması ve böyle muhafaza edilmesi gerektiğine tamamen katılıyorum. İşte bu noktada Arzt, sosyalizmi tercih ediyor; Carl Teutleben ise ulusalcılığı. Bunların ikisi de, bugün aralarında seçim yapabileceğimiz bağlılıklar. Özgürlük teranesi kimsenin ilgisini çekmeye yetmez olalı beri, ortada çok sayıda ideoloji kaldığını sanmıyorum. Gerçekten de, dinî itaat ve dinî açıdan kendini gerçekleştirmenin sadece iki olanağı var: sosyal ya da nasyonal... Talihsizlik şurada ki, her ikisinin de düşündürücü ve tehlikeli yanları var. Hem de çok ciddi. Hubmeyer, ulusal anlayışın sık sık karşımıza çıkan nominalist ve kişisel özden yoksun yanına gayet isabetli bir şekilde değindi. Bunu genelleştirerek şunu eklemek gerekir ki, kişisel hayatların şekillenmesinde bir yararı olmayacak, sadece törensel boyutlarda kalacaksa; ki, ben buna uyuşturulmuş bir yanı olan kendini feda etmeyi de katıyorum, hayatı yüceltecek nesnelleşmeden yana tavır almanın bir anlamı olmaz... Gerçek bir kurban olma durumunun, kendini feda etmenin iki temel değeri ve niteliksel dayanağı vardır; bunlardan biri davaya aittir, diğeri ise kurbana... Ama bazı durumlar vardır ki, kişisel öz, diyelim ki Alman olmak, çok önemliydi ve kişi, tamamen istemdışı şekilde kendini kurban olarak nesneleştiriyordu bu yolda. Ama milliyetçiliğe inanılmadığı, hatta bunun şiddetle reddedildiği durumlarda, talihsiz kurban kendisini, varlığı ile inancı arasındaki bir ikilem içinde bulabiliyordu... Ulusal bağlılık üzerine bu akşamlık bu kadar... Ama işin sosyal yanının altında kuşkulu bir durum var. Ekonomik alanda her şey olabildiğince iyi düzenlense de, varlığını anlamlandırmak ve muteber bir hayat sürdürme meselesi, tıpkı bugünkü gibi, ortada kalıyor. Günün birinde dünyanın ekonomik yönetimini evrensel düzeyde elimize geçirdiğimizde, kolektivizmin nihai zaferini kazandığımızda – işte o zaman, kapitalist sistemin sosyal katastrofal karakterine bağlı olarak insanın hâlâ süren, görece güvensizlik duygusu ortadan kalkacak. Bu demek oluyor ki, insan hayatının tehlike altında olduğuna ilişkin son anılar da, bununla birlikte dinî sorunsal da tümüyle silinecek. O zaman, şu soru gelecek gündeme: Ne uğruna hâlâ yaşıyorum?..”</p>
			<p>“Kapitalist sistem kalsın mı istiyorsun sen Deutschlin?” diye sordu Arzt. “İnsanın hayatının tehlikede olduğu fikrini ayakta tutuyor diye yani?” </p>
			<p>“Hayır, bunu demek istemem sevgili Arzt,” dedi Deutschlin öfkeyle. “Kapitalist sistem ortadan kalksa da, nasıl olsa dikkatimizi celbedecek, hayatın her ânında var olan bir sürü uyuşmazlık ve çelişki kalır geriye.”</p>
			<p>“Ama buna gerek yok ki...” diye iç geçirdi Dungersheim. “Bu noktada gerçekten bir sıkıntı var. Dindar bir adam olarak insan kendi kendine şunu sormalı; dünya sadece yüce Tanrı’nın eseri midir, yoksa daha ziyade bir ortak çalışma ürünü müdür; kiminle ortak olduğunu söylemeyeceğim.”</p>
			<p>“Merak ediyorum,” diye not düştü von Teutleben. “Acaba başka halkların gençliği de böyle samanlıkta yatıp sorunlara ve çelişkilere kafa yoruyor mudur?” </p>
			<p>“Sanmam,” dedi Deutschlin küçümseyerek. “Onlar kafaca çok daha sade ve rahattırlar.”</p>
			<p>“Rus gençliğini bunun dışında tutmak gerek,” dedi Arzt. “Yanılmıyorsam, orada da bitmez tükenmez hararetli bir tartışma ortamı vardı ve de acayip bollukta diyalektik gerilim.”</p>
			<p>“Rusların,” dedi Deutschlin bir özdeyiş söyler edasıyla, “derinlikleri var ama şekilden yoksunlar. Batıdakilerin ise şekilleri var ama derinlikleri yok. İkisine aynı anda sahip olan bir tek biz varız; biz Almanlar.”</p>
			<p>“Eğer bu lafların da ulusal bağlılık anlamına gelmiyorsa!” diye güldü Hubmeyer.</p>
			<p>“Bu, bir ideale olan bağlılık,” diye sıkıladı Deutschlin. “Sözünü ettiğim, bir talep, bir görev. Bizim görevimiz, istisnai bir durum ve şu anda yerine getirmekte olduğumuz kadarıyla ölçülmemeli. Onu yerine getirmek mecburiyetindeyiz. Bizim için olması gereken ve olan, başkalarına göre birbirinden çok ayrı kavramlardır; çünkü bizde, olması gereken, çok daha ağır basar.”</p>
			<p> “Her şeyden evvel, yine de ulusallığı bütün bunların dışında tutmalı,” diye uyardı Dungersheim. “Sorunu, modern insanın varoluşuyla bağlantılı olarak ele almalıyız. Konu şu ki, eski zamanlarda icat edilmiş, bir bütünlük düzeninde yerini almanın neticesi olan alışıldık varoluş biçimi artık ortadan kalktı; yani ilan edilmiş bir gerçekliğe, belli bir amaca yönelik, kutsal kolalı düzenleri kastediyorum. Bunların yıkılmasından, modern toplumun kurulmasından sonra insana ve konulara bakışımız sonsuz ölçüde ilginç ve karmaşık bir hal aldı. Artık gerçekliği tasarlamaya kalkışmak yılgınlık ve çaresizlikle sonuçlanma tehlikesi olan bir sorunsal ve belirsizlikten öte bir şey değil. Ayrışma havasından kurtulup gözlerini yeniden güçlü bir düzene çevirme gereği genel bir bakış; ama itiraf etmek gerekir ki biz Almanlar için bu, diğerleri için olduğundan çok daha ciddi ve acil bir şey. Başkalarının tarihsel yazgılarından dolayı bu kadar acı çekmemeleri, daha güçlü olduklarından mı, yoksa daha duyarsız olduklarından mı?”</p>
			<p>“Daha duyarsız olduklarından,” dedi Teutleben kararlı bir tavırla.</p>
			<p>“Demek öyle diyorsun Teutleben. Ama tarihten kaynaklanan psikolojik sorunsalımızı bütün keskinliği ve bilinçliliğiyle ulusal onurumuza mal edersek, yeni bir bütünleşme düzeninden anladığımızı Almanlıkla özdeşleştirirsek, o zaman kavram olarak tartışılır bir mitostan, tartışmasız bir kibre dönüştürmüş oluruz. Yani Hıristiyanlıkla bezenmiş, ulusal, Romantik, natüralist savaşçı tiplemesine... Ve de İsa’yı göksel ordu birliklerinin başı olarak damgalamış oluruz. Bu kesinlikle vahim tehlikeler içeren bir pozisyon olur...”</p>
			<p>“Peki ama,” diye sordu Deutschlin, “şeytani güçler, her tür canlı hareketin içinde, düzenin değerlerinin yanı sıra mevcudiyetlerini sürdürmez mi?”</p>
			<p>“Şunların adını koyalım,” dedi Schappeler; bunu isteyen Hubmeyer de olabilir. “Kötülük, yani Almancası: güdüler. İşte bu yüzden de her türden bağlılık için yapılan propagandalar, güdülere dayandırılıyor, eski idealizmi parlatmak için güdü psikolojisinden yararlanılıyor. Böylece daha yüce, daha yoğun bir gerçekliğin cezbedici etkisi yaratılıyor. İşte bu yüzden de sunulan şeyler, tümüyle aldatıcı olabilir...”</p>
			<p>Sözün burasında artık sadece, “<em>Ve saire </em>ve<em> saire</em>...” diyebilirim. Zira bu tür konuşmaları aktarmaya bir son vermemin zamanı geldi. Gerçekte bunun sonu gelmiyordu ya da ta gece yarılarına kadar uzuyor, “iki kutuplu bir bakış açısı”yla, “tarihsel bilince dayalı analizler”le, “zaman ötesi değerler”le, “ontolojik natüralizm”le, “mantıksal diyalektik” ve de “reel diyalektik”le aydınlanıp yorgun düşünceye kadar, uçsuz bucaksız bir şekilde devam ediyordu. Ta ki kumda kaybolup gidinceye kadar; yani başkan Baworinski’nin –aslında neredeyse sabah olacakken– sabah erkenden yola devam edileceği uyarısıyla uykuya dalıncaya kadar bu böylece sürüp gitti. İyi kalpli doğanın bu konuşmaları içine alıp unutturmak için beşik sallaması, şükran duyulacak bir durumdu. Uzun süredir sesi solu çıkmayan Adrian, durumu onaylayan bir ifadeyle, bir iki laf etti: </p>
			<p>“Evet, iyi geceler. Bunu söyleyebildiğimize şükür... Tartışmaları her zaman uykuya dalmadan önce yapmalı. Bizi bekleyen uykunun üzerimizi örtmesinden önce... Böylesine zekâ dolu bir sohbetten sonra uyanık olarak ortalarda dolaşmak çok tatsız olurdu!”</p>
			<p>“Ama bu bir kaçış durumu,” diye homurdandı biri. Sonra da samanlığımızda, doğal gereksinimin habercisi olan, doyumlu, huzur dolu horultular yükselmeye başladı. Böyle geçen birkaç saat, sevgili gençlere şükranla soluk alarak doğanın zevklerini tatmak, o vazgeçilmez, o hiç bitmeyen, birbirine ters düşen, birbirini etkileyen, karşılıklı olarak öğretici ve kamçılayıcı nitelikteki teolojik ve felsefi tartışmalar için yeniden bir araya gelme gücünü vermeye yetiyordu. Haziran sıralarında, Thüringen çanağını çevreleyen ormanlık tepelerin yamaçlarında yasemin ve akdiken kokuları yükselirken, o sıralar sanayinin neredeyse var olmadığı, mutedil iklimli, bitek topraklarda, birer-ikişer katlı evlerden oluşan köy öbekleri arasındaki gezi günleri çok zevkli geçti. Tarlaların bulunduğu bölgeden sonra sığır yetiştirilen yerlere vardık. Ardından, ladinlerle, kayınlarla kaplı tepelerinin, efsanelerle dolu dağ yollarının peşi sıra, Werratal Vadisi’ne bakan, Frankenwald’dan Eisenach’a, Hörselstadt’a uzanan geniş manzarasıyla Rennsteig’a geldik. Her şey gitgide daha güzelleşti, anlam kazandı, romantik bir hal aldı. Adrian’ın, gençliğin doğa karşısında ürkekleştiğine, zekice tartışmaların uykuyla tedavi olacağına dair sözlerinin de kayda değer bir geçerliliği kalmadı. Kendisi için de söz konusuydu bu. Zira migreninin onu suskunlaştırmadığı hallerde gündüz konuşmalarına canla başla katılıyordu. Doğa, onu heyecanlı çığlıklar atmaya zorlamasa da, o, doğaya düşünceli bir geri durma hali içinde baksa da, hiç kuşkum yok ki, manzaralarıyla, ritmiyle, içe işleyen ezgileriyle, diğer arkadaşlardan çok daha derin bir şekilde ruhuna işliyordu. Saf, sere serpe uzanan güzelliklerin önünden geçerken zihni düşüncelerle gerilmiş gibi görünse de, ileride o ortak izlenimleri o da anımsayacaktı. </p>
			<p>Evet, bunlar, heyecan verici saatler, günler, haftalardı. Açık havada oksijene doymak, manzaranın ve tarihin bıraktığı izlenimler; bütün bunlar gençleri heyecanlandırıyordu. Ruhlarında öğrencilik yıllarına dair gösterişli ve özgürce bir yaşanmış bir deneyimin anılarını oluşturuyordu. Bu düşünce kuru meslek hayatlarında karşılaşacakları sıkıcı durumlarda –bu dinsel bir sıkıcılık da olsa– bir daha asla yararlanamayacakları bir şeydi. Onları, o teolojik ve felsefi tartışmaları esnasında izlerken, içlerinden bazıları için Winfried zamanlarının onlara hayatlarının en önemli bölümü olarak görüneceğini düşlüyordum. Onları seyrediyordum; onları ve Adrian’ı –içimde bunun, onun için hiç de öyle olmayacağına dair bariz bir önseziyle. Ben ne kadar aralarında teolog olmayan bir misafirsem, o da, teolog olduğu halde o kadar misafirdi. Acaba neden? Bu gayretli gençlerle onun, Adrian’ın kaderi arasındaki uçurumu, sıkıntı duyarak da olsa hissediyordum. Ayartılmaya biraz olsun açık bir delikanlılık döneminde, yakında kentsoylu bir hayata geçmeye yazgılı iyi ve mükemmel bir gençlik ortalamasıyla, onun yaşam dönemeçleri arasındaki farkı; onun yolunun hiç ayrılmamak üzere aklın ve onun getireceği problemlerle, neredeyse görünmez bir şekilde işaretlenmiş olduğunu ve bu yolun onu, kim bilir nereye götüreceğini düşünüyordum. Bakışları, kendini asla biraderlik ilişkilerine teslim etmeyen tavrı, sen, siz ve biz derken, benim gibi diğerlerini de inciten tutukluğu, kendiyle diğerleri arasındaki farkın ayırdında olduğunu gösteriyordu. </p>
			<p> Dördüncü sömestrin başında arkadaşımın, teoloji öğrenimini daha ilk sınavdan önce bırakmayı düşündüğünün işaretini aldım.</p>
			
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f43"><a class="si-backref" href="#backref_43">43</a><span class="si-text">. (Fr.) Sıkı dostluk. (Y.N.)</span></div>
				<div class="si-footnote html5_aside epub-type_footnote" id="f44"><a class="si-backref" href="#backref_44">44</a><span class="si-text">. (Lat.) Bunu kanıtlayalım. (Ç.N.)</span></div>
				<div class="si-footnote html5_aside epub-type_footnote" id="f45"><a class="si-backref" href="#backref_45">45</a><span class="si-text">. Burada 1871 gibi görece geç bir tarihte kurulan ulusal Alman birliğinden söz edilmektedir. (Y.N.)</span></div>
				<div class="si-footnote html5_aside epub-type_footnote" id="f46"><a class="si-backref" href="#backref_46">46</a><span class="si-text">. Albrecht Dürer’in <em>Mahşerin Dört Atlısı</em> adlı eserine gönderme. (Ç.N.)</span></div>
				<div class="si-footnote html5_aside epub-type_footnote" id="f47"><a class="si-backref" href="#backref_47">47</a><span class="si-text">. İnsan merkezli otonominin tersine, etik ve yaşamın Tanrı merkezli olması. (Y.N.)</span></div>
			</div>
  </body>
</html>