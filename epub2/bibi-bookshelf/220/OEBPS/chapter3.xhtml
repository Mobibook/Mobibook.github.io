<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="chapter html5_article">
			<h1>III</h1>
			<p>Leverkühnler, bir kısmı Schmalkald’da, bir kısmı Saksonya’da, Saalee kıyısı boyunca varlık gösteren seçkin zanaatkârlar ve çiftçilerden oluşan bir sülaleydi. Ailenin Adrian’ın mensup olduğu kolu, birkaç kuşaktan beri Weissenfeld yakınlarındaki Oberweiler köyündeki Buchel Çiftliği’nde oturuyordu. Çiftlik, Kaisersaschern’e 45 dakikalık bir tren yolculuğu mesafesindeydi ve ancak istasyondan karşılamak üzere gönderilen bir araçla ulaşılabiliyordu. Buchel, sahibine toprak sahibi ya da mülk sahibi unvanı sağlayabilecek nitelikte, yaklaşık üçer dönümlük çok sayıda tarlasıyla, meralarıyla, buna ek olarak ortaklaşa işletilen karışık ormanıyla ve içinde bulunan çok katlı, alt katları taş, üst katları ahşap, görkemli malikânesiyle geniş bir çiftlik arazisiydi. Samanlıkları ve ahırlarıyla, ortasında yeşil bir bankın çevrelediği, haziranda çok güzel kokulu çiçeklerle açan, unutamadığım yaşlı bir ıhlamur ağacının bulunduğu açık bir dörtgen oluştururdu. Bu güzel ağaç, bahçede araçların yolunu biraz engelliyordu; duyduğuma göre vârislerden biri gençliğinde pratik nedenlerle ağacın kesilmesi için babasıyla tartışmış, bu yüzden de baba, malikânenin sahibi olarak ağacı, kendi oğlunun pervasızlığına karşı korumaya almış. </p>
			<p>Bu ıhlamur 1885’te, yine çiçek açtığı bir mevsimde Jonathan ile Elsbeth Leverkühn çiftinin ikici çocuğu olarak Buchel Malikânesi’nin üst katında dünyaya gelen Adrian’ı bebekken gündüz uykusunda, çocukken oyunlarında, kim bilir kaç kez gölgesinde barındırmıştır. Şimdilerde oranın tartışılmaz tek sahibi olan ağabeyi Georg, Adrian’dan beş yıl önce dünyaya gelmişti. Kız kardeşi Ursel de bir o kadar sonra doğmuştu. Annemle babam Leverkühnlerin, Kaisersaschern’deki dost ve tanış çevresine dahil oldukları için hanelerimiz arasında eskiden beri samimi, uyumlu bir ilişki vardı. Bu nedenle uygun mevsimlerde, bazı pazar öğleden sonralarını, şehirden gelenlerin Frau Leverkühn’ün kendilerine ikram ettiği, şekerli tereyağı, taneli esmer ekmek, altın renkli petek balı, kremalı çilek, mavi çanaklarda süte batırılıp şeker serpiştirilmiş siyah ekmek gibi kırsala özgü besleyici nimetlerden minnetle yararlandıkları sundurmada geçirirdik. Adrian’ın, ya da Adri’nin, ona öyle derlerdi, çocukluğunun ilk yıllarında büyükbabası orada, yaşlılara ait bölümde otururdu. İdare artık tamamen genç kuşağın elindeydi; yine de akşam yemeklerinde dişsiz kalmış ağzıyla hâlâ söylenen ihtiyara, saygı gereği kulak verirlerdi. Kısa zamanda neredeyse peş peşe göçüp giden dedelerin hayallerine dair aklımda pek bir şey kalmadı. Ancak onların çocukları olan Jonathan ve Elsbeth’in, çocukluk, lise ve üniversite öğrenciliği yıllarımda, her ne kadar nasıl olduğunu fark etmesem de, gençlikten daha yorgun aşamalara doğru bir değişkenlik gösteren hayalleri hep canlı kaldı. </p>
			<p>Jonathan Leverkühn, şehirlerimizde artık pek rastlanmayan, dünyaya karşı baskıcı bir şiddeti temsil eden bugünkü insan nüfusumuz içinde de kesinlikle benzeri bulunmayan türden, tam bir Alman tipiydi – geçmiş zamanların havasında, aynı zamanda kırsal bir şeyler de barındıran, Otuz Yıl Savaşları öncesi Alman günlerinden izler taşıyan bir fizyonomiye sahipti. Büyüdüğüm ve iyi kötü, görmeyi öğrenmiş bir gözle bakabildiğim zamanlar geliştirdiğim düşünce bu yöndeydi. Pek düzgün taranmamış küllü sarı rengi saçları geniş kavisli alnının iki yanına doğru sertçe ayrılır, modaya pek uymayan bir uzunlukta ve gür bir biçimde, damarları belirgin şakaklarından ensesine doğru uzanır, güzel biçimli küçük kulaklarının yanından yanaklarını ve dudaklarının altındaki çukuru örten sarışın kıvırcık sakallarına ulaşırdı. Uçları hafifçe aşağı sarkan kısa bıyığının altındaki altdudağı belirgin bir şekilde öne çıkar, tebessümü, mavi gözlerinin, biraz ciddi ama aynı zamanda yarı gülümser, hafif bir utangaçlıkla derinlik kazanan bakışlarıyla olağanüstü çekici bir biçimde uyum sağlardı. Burnu ince ve hafifçe kemerliydi. Yanaklarının sakalsız bölgesinde elmacıkkemiklerinin altı çukur ve gölgeli, biraz da zayıftı. Kaslı boynunu çoğunlukla açık bırakır, kendisine pek yakışmayan, özellikle de, köyde belediye meclisine katıldığında kullandığı bastonu kavrayan, güçlü, hafif çilli, esmer ve kuru elleriyle pek uyuşmayan harcıâlem şehirli kıyafetlerini sevmezdi. </p>
			<p>Bir hekim, bakışlarında gizli yorgunluğu, şakaklarındaki duyarlılığı görse, belki de Jonathan’ın gerçekten de yakalandığı, ayda bir günden daha sık tutmayan ve işine neredeyse hiç engel olmayan türden hafif derecedeki migrenini fark ederdi. Pipo içmeyi severdi; etrafa sinen, sigar ve sigara kokularından çok daha güzel gelen, kendine özgü keskin aromalı tütünüyle, yarı uzun, kapaklı, porselen piposuyla alt katların havasını değiştirirdi. Bunun yanı sıra yatmadan önce uykusunu getirsin diye koca bir testi Merseburg birası içmeyi severdi. Kış akşamları malı mülkü dışarıda kar atında uyurken onun kitap okuduğuna tanık olurduk. Özellikle kapsamlı, sıkıştırılmış domuz derisi kaplı, deriden tokalarla kapanan, aileden miras, 1770’ler civarında Dük’ün izniyle Braunschweig’da basılmış, sadece D. Martin Luther’in zekâ dolu önsözlerini, derkenarlarını değil, aynı zamanda türlü özetler, <em>locos parallelos</em><a class="si-noteref epub-type_noteref" href="#f10" id="backref_10">10</a> ve Herr David von Schweinitz diye birinin her bölümün başında yer alan tarihî ve ahlaki bakımdan açıklayıcı dizelerini de kapsayan bir Kutsal Kitap’tı bu... Rivayet olunduğuna ya da belki nakledilmiş gerçek bir bilgiye göre kitap, Büyük Petro’nun oğluyla evlenen Braunschweig- Wolfenbüttel’li prensesin özel eşyasıymış. Hikâyeye göre prenses kendini öldü gibi göstermiş, hatta cenazesi bile kaldırılmış; oysa kendisi o esnada Martinik’e kaçmış, orada bir Fransız’la evlenmiş. Komik şeylere karşı büyük merakı olan Adrian, çok sonraları, babasının başını kaldırıp yumuşak ve derin bakışlarıyla bu hikâyeyi anlattıktan sonra, Kutsal Kitap’ın biraz skandal kokan menşeinden hiç rahatsız olmaksızın yeniden Herr von Schweinitz’in manzum yorumlarına ve <em>Die Weisheit Salomanis an die Tyrannen</em>’e (Süleyman’ın Tiranlar Karşısındaki Bilgeliği) dönmesine, benimle birlikte kim bilir kaç kere gülmüştür. </p>
			<p>Okumalarının ruhani tarafının yanı sıra bir başka yönü daha vardı ki, başka zaman olsa, “elementlerin bilgisine vakıf olmak” istediği yönünde de nitelendirilebilirdi. Yani mütevazı ölçülerde ve mütevazı araçlarla doğabilimsel, biyolojik, hatta kimyasal ve fiziksel çalışmalar yapmak istiyor, babam da laboratuvarından getirdiği malzemelerle bu alanda ona yardımcı oluyordu. Ben, bu gayretleri tanımlamak için bu unutulmuş ve biraz da manidar ibareyi seçtim; çünkü içinde bir zamanlar büyücülükle ilintili olduğunda dair kuşkular uyandıran mistik bir vurgu barındırıyor. Ayrıca şunu eklemek isterim ki; dinî-spiritüel dönemin, o sıralar yükselmekte olan, doğanın sırlarını araştırma tutkusuna karşı takındığı kuşkucu tavrı her zaman anlayışla karşılamışımdır. Tanrı korkusu, Tanrı’nın yarattığı doğayı ve hayatı, moral açıdan şaibeli bir alan olarak nitelemek çelişkisine düşmek pahasına, onunla uğraşmayı, yasaklı bir şeyle laubali bir şekilde içli dışlı olmak gibi değerlendirir. Aslında doğanın kendisi de, büyüyü andıran gizemli oluşumlarla, müphem, değişken durumlarla, gizliden gizliye, tuhaf bir şekilde belirsizliğe işaret eden imalarla doludur ve kendini edebiyle sınırlamaya yatkın olan sofu bakış açısı, bunlarla uğraşmanın, pervasızca haddini aşmak anlamına geldiğini sanmış olmalıdır.</p>
			<p>Adrian’ın babası, akşamları egzotik kanatlılar ve deniz hayvanlarına dair renkli resimli kitaplarını açtığı esnada, bazen bizler de, yani oğullarıyla ben ve Frau Leverkühn, deri kaplı, arkalığı baş destekli koltuğunun üzerinden uzanıp seyrederdik. İşaretparmağıyla, kitapta resimleri bulunan harikaları, tuhaflıkları, tropik bölgelerin, üzerlerinde paletin bütün renklerini, karanlıklarını ve parıltılarını taşıyarak uçuşan çok seçkin, çok sanatkârane bir şekilde bezenmiş ve biçimlenmiş kelebeklerini, böceklerini gösterirdi – inanılmaz, abartılı güzellikteki bu kısacık ömürlü böcekler, oradaki Yerlileri tarafından sıtma taşıyan kötü ruhlar olarak nitelenirmiş. Jonathan, taşıdıkları en güzel renk olan, o rüya gibi azur mavisinin hakiki ve sahici bir renk olmadığını, kanatlarının yüzeyindeki oluşumda bulunan kabukçukların üzerindeki ince olukların ışık huzmelerini yapay olarak kırdığını bu suretle sadece en parlak mavi ışığın gözlerimize ulaştığını anlatmıştı. </p>
			<p>“Bak sen!” dediğini işitmiştim Frau Leverkühn’ün. “Demek ki bu bir aldatmaca?” </p>
			<p>“Göğün mavisine aldatmaca diyebilir misin?” diye karşılık verdi kocası, arkasına dönüp bakarak. “Onun da renginin nereden ileri geldiğini söyleyemezsin.”</p>
			<p>Gerçekten, şu anda yazarken bile hâlâ Frau Elsbeth, Georg ve Adrian’la birlikte babanın koltuğunun arkasında durmuş, onun resimler üzerinde dolaşan parmağını izler gibiyim. Pulkanatlıların da resmi vardı kitapta; onların kanatlarında kabukçuklar yoktu. Bu narin, cam gibi kanatların üzerine biraz daha koyu renkli damar ağları çizilmiş gibiydi. Alacakaranlık yaprak gölgelerini seven, böyle saydam çıplaklıkta bir kelebeğin adı, <em>hetaera esmeralda</em>’ydı. <em>Hetaera’</em>nın kanatlarında sadece eflatun ve pembe bir renk lekesi vardı. Kendisi görünmediği için, uçarken rüzgârın sürüklediği bir çiçek yaprağını andırırdı. – Bir de yaprak kelebeği vardı ki, kanatlarının üstünde koyu tonda üçlü bir renk uyumu göze çarpıyordu; alt tarafları ise sadece biçimi ve damarlarıyla değil, üzerindeki küçük kir lekecikleri, su damlası, pütürlü mantar oluşumlarının taklitleriyle müthiş bir kesinlikle, tıpatıp bir yaprağa benziyordu. Bu kurnaz yaratık, kanatlarını yukarı katlayıp yaprakların arasına kondu mu, çevresine tamamen uyum sağlar, göze görünmez olur, en azılı düşmanı bile onu bulup çıkaramazdı.</p>
			<p>Jonathan’ın bize yaratıkların kendi yetersizliğinden kaynaklanan bu rafine, taklit yoluyla korunma yönteminden ne denli etkilendiğini anlatma çabaları boşuna değildi. “Hayvan bunu nasıl yaptı?” diye sormuştu. “Hayvan aracılığıyla doğa bunu nasıl yapıyor? Çünkü bu hileyi, hayvan kendi gözlemleriyle, kendi aklıyla yapmış olamaz. Evet, doğa, kendi ağaç yaprağını iyi tanır; sadece mükemmelliğiyle değil, sıradan küçük hataları, çirkinlikleriyle de. Şakacı bir sevimlilikle onun dış görünüşünü başka bir alanda, bir kelebeğinin kanadının altında aynen tekrarlayarak kendi yarattıklarından birini bir diğerinin gözünden kaçırıyor. Neden böyle aldatıcı bir tercihi olsun ki? Dinlenirken tıpatıp bir yaprağa benzemek kelebeğin çıkarına hizmet ediyorsa eğer, gıdası olduğu, peşindeki açların, bütün dikkatlerine rağmen bir bakışta onu bulamayan kertenkelelerin, kuşların, örümceklerin bundan çıkarı ne olacak? Siz bana sormadan önce ben size soruyorum.” </p>
			<p>Bu kanatlı, korunmak için kendini böyle göze görünmez kılabiliyordu; yine aynı amaçla kendini en göze çarpıcı, en göze batıcı şekilde ta uzaktan görünür kılan türleriyle tanışmak için kitabı biraz daha karıştırmak gerekiyordu. Fazla iri değildiler, fakat dikkat çekecek şekilde parlak renkleri ve desenleri vardı. Baba Leverkühn’ün ileri sürdüğüne göre, bariz biçimde tahrik edici, pervasız bir rahatlıkla ama kimsenin asla şımarık diyemeyeceği, tersine, biraz gamlı bir şeyler taşıyan kıyafetleriyle kendilerini gizlemeksizin yollarında uçuyorlardı ve herhangi bir hayvan, ne bir maymun ne bir kuş ne bir sürüngen dönüp arkalarından bakıyordu. Neden? Çünkü onlar nefretliktiler. Çünkü onlar dikkat çeken güzellikleriyle, uçuşlarının ağırlığıyla bunu gösteriyorlardı. Çünkü vücut sıvılarının öylesine iğrenç bir kokusu ve tadı vardı ki, birileri yanılıp gözüne kestirse, yanlışlıkla saldırsa, ânında bulantı emareleriyle lokmasını geri kusardı. Onların yenilebilir olmadığı, doğanın tümünce biliniyordu. Dolayısıyla güven içindeydiler. Acıklı bir biçimde de olsa emniyetteydiler. Jonathan’ın koltuğunun arkasında duran bizler, en azından bizler, kendi kendimize soruyorduk; bu emniyette olma durumunda sevindirici olmaktan ziyade biraz aşağılayıcı bir şeyler yok muydu? Diğer kelebek türleri de, yenebilir olmalarına rağmen aynı hileye başvursalar, aynı uyarıcı pırıltıları kuşansalar, aynı ağır, dokunulmaz uçuşlarıyla aynı hüzünlü güven içinde ortalıkta dolaşsalar, acaba sonuç ne olurdu?</p>
			<p>Adrian’ın bu bilgilerle neşelenip katıla katıla, gözleri yaşararak gülmesinden etkilenmiş, ben de içimden gelerek gülüyordum. Ama Baba Leverkühn bizi, “Hişşt!” diyerek uyardı. Çünkü bütün bunları huşu içinde ürpererek seyrettiğimizi düşünmek istiyordu – tıpkı kendisinin dörtgen şeklinde lupunun yardımıyla bazı deniz kabuklarının üzerinde görüp bize de gösterdiği anlaşılmaz işaret yazıları karşısında hissettiği gizem dolu huşu içinde. Bu yaratıkların, deniz salyangozlarının, midyelerin görünümleri de elbette çok anlamlıydı; özellikle de Jonathan’ın rehberliğinde resimlerin arasında gezindiğimiz esnada. Her biri, bu müthiş bir biçimde kendinden emin, bu cesurca, ince bir form zevkiyle oluşmuş girintileriyle, çıkıntılarıyla, oyukları, kubbeleri, pembemsi girişleri, zengin şekilli duvarlarının göz kamaştırıcı parlak sırlarıyla, pelte kıvamındaki sakinlerinin kendi eseriydi – en azından doğanın, Tanrı’yı fantezisi geniş bir zanaatkâr ya da, sırlı seramik sanatının mağrur bir sanatçısı sayıp yardımına başvurmayacağını düşündüğümüz sürece, bu böyleydi. İşin ilginç yanı, burada araya işinin ustası bir yarı tanrı, bir <em>demiurgos </em>karıştırmak kadar günaha yaklaşan başka bir şey olmadığıdır – demek istiyorum ki, yumuşakçaları koruyan bu güzelim yapılar, onların kendi ürünleriydi; bu da, bu noktada en şaşılası fikirdi.</p>
			<p>Jonathan bize dönüp, “Dirseklerinizle, kaburgalarınıza dokunursanız kolayca fark edersiniz ki, içinizde katı bir yapı, bir iskelet vardır. Etinizi, kaslarınızı o tutar, onu içinizde taşırsınız. Daha doğrusunu söylemek gerekirse, o sizi taşır. Burada durum tersidir. Bu yaratıklar, bu katı kısmı iskelet olarak içlerinde tutmayıp ev olarak dışarı atmışlar; güzelliklerinin nedeni de içeride değil de dışarıda olmaları.”</p>
			<p>Biz oğlanlar, Adrian ile ben, babanın görünür şeylerin gösterişiyle ilgili bu ifadelerine yarı şaşkın gülümseyerek birbirimize bakardık. </p>
			<p>Bu dışsal estetikte de bazen sinsi bir şeyler olmalıydı; çünkü damarlı, açık pembe ya da beyaz benekli, koyu renk bala batırılmış gibi görünen, koni biçiminde, asimetrik, çekici bir yapıya sahip bazı salyangozlar, ısırıklarının zehirli olduğu yolunda kötü bir şöhrete sahiptiler – Buchel Çiftliği’nin efendisinin sözlerine kulak verirsek aslında hayatın bu hayret verici alanının tümü, genel olarak şaibelerden, fantastik belirsizliklerden pek uzak tutulamazdı. Bu pırıltılı yaratıklar üzerine yürütülen tuhaf, çelişkili mütalaalar, onların çoğu kez değişik alanlarda kullanılmalarında da ifadesini bulur. Ortaçağ’da büyücü tezgâhlarında ve simya mekânlarının envanterlerinde zehir ve aşk iksirleri için çok uygun kaplar olarak yer alırdı. Öte yandan, ibadet esnasında, kudas ayininde hamursuz ekmeklerinin, kutsal nesnelerin konduğu, deniz kabuğu kaplar, akşam yemeklerinde de kadeh olarak kullanılırdı. Ne çok şey birbiriyle iç içe geçmiş burada. – zehir ile güzellik, zehir ile büyü ama aynı zamanda büyü ile Hıristiyan ayini. Bunu biz düşünemesek de, Jonathan’ın mütalaaları, kendimizi belirsizlikler içinde hissetmemize yetiyordu.</p>
			<p>Jonathan’a bir türlü huzur vermeyen o işaret yazısına gelirsek, o da Yeni Kaledon döneminden kalma orta büyüklükteki bir kabuğun çanağında yer alıyordu ve beyazımsı bir zemin üzerine hafif kızıl kahve bir renkle çizilmiş gibiydi. Fırçayla çekilmiş gibi görünen karakterler, kenarlara doğru bir süsleme çizgisine dönüşüyordu. Ama kubbeli yüzeyin büyük bir bölümünde özenli ayrıntılarıyla kesinlikle bir görsel iletişim resmi olduklarına dair bir izlenim veriyordu. Hatırladığım kadarıyla bunlar erken dönem Doğu yazı türleriyle örneğin Eski Aramice belgelerle büyük benzerlik gösteriyordu; nitekim babam, dostu için Kaisersaschern’in hiç de küçümsenemeyecek şehir kütüphanesinden bir benzerlik bulmaya yarayacak nitelikte bazı arkeolojik kitaplar getirmek zorunda kalmıştı. Bu araştırmalar tabii ki bir sonuç vermemişti; ya da iyice karışık, hiçbir sonuca varmayan anlamsız noktalara ulaşmıştı. Jonathan, bu gizemli resmi bize gösterip kederler içinde bir itirafta bulunmuş, “Bu işaretlerin ne anlama geldiğini öğrenmenin olanaksız olduğu ortaya çıktı,” demişti. “Maalesef sevgili çocuklarım, bu böyle. Bizim anlamamamız için kendilerini saklıyorlar. Yazık ki, bu böyle kalacak. ‘Kendilerini saklıyorlar’ derken, ‘kendilerini ifşa etmiyorlar’ demek istiyorum. Kimse de bana, doğanın, bizde anahtarı olmayan bu şifreleri, bu yaratıkların kabuklarının üzerine sırf süs olsun diye çizdiğini söylemesin. Süsleme ve anlam, her zaman yan yanadır. Eski yazmalar da hem süsleme niteliğindedir hem de bilgi paylaşmaya yarar. Bana kimse burada bir bilgi verilmediğini söylemesin! Bunun erişilemez bir bilgi olması bir çelişki; bunun üzerinde tefekküre dalmak da ayrı bir zevk.”</p>
			<p>Burada gerçekten bir yazı gizliyse o zaman doğanın kendine özgü, kendi yarattığı bir dili olması gerektiğini mi düşünüyordu? Yoksa doğa, kendini ifade etmek için insanların icat ettiği dillerden birini mi seçecekti? Daha o zamanlar, henüz bir çocukken, açık bir şekilde kavramıştım ki, insan dışında doğa, tümden ümmiydi; bu da benim gözümde onu kesinlikle ürkütücü kılıyordu. </p>
			<p>Evet, Baba Leverkühn, spekülasyonlarda bulunan, mütefekkir bir kişiydi. Onun bu araştırma merakı –hayalperestçe bir tefekkür söz konusu olan durumlardan araştırma diye bahsedecek olursak eğer– sürekli belli bir yöne doğru gitme eğilimindeydi; yani bana kalırsa, doğanın izine düşen insan aklının, kaçınılmaz olarak yöneldiği mistik ya da sezgilere dayanan, yarı mistik bir yöne. Doğanın temelleri üzerine çalışmak, onun mucizelerini deneylerle açığa çıkarmak, onu fenomenler göstermesi için tahrik etmek, onu “baştan çıkarmak” – bütün bunların büyücülüğe çok yakın olduğu, hatta onun alanına girdiği ve bizzat “Şeytan” işi olduğu, eski dönemlere ait bir kanaatti; bana sorarsanız, bu da saygı duyulacak bir kanaatti. O zamanlar olsa, arada bir bizimde bakmamıza izin verilen, görsel müzik deneyini icat eden Wittenberg’ li adama ne gözle bakarlardı, bilmem. Adrian’ın babasının elinde bulunan az sayıda fiziksel deney aparatı arasında bu mucizeyi ortaya çıkaran, merkezindeki mil üzerinde serbestçe salınan yuvarlak bir cam plaka vardı. Üzerine ince kum serpilmişti. Eski bir çello yayı yukarı aşağı kenarına sürtülünce, titreşime geçer, üzerine serpilmiş ince kum taneleri bu titreşimle hareket eder, şaşılası bir keskinlikte türlü biçimler çizer, arabesk kıvrımlar oluştururdu. İçinde açıklıkla gizemin, kurallara uygun olanla tuhaflığın son derece cazip bir biçimde bir araya geldiği bu görsel akustik, biz çocukların çok hoşuna giderdi; deneyciyi de mutlu ettiğini düşünerek sık sık bunu bize göstermesini rica ederdik. </p>
			<p>Benzer bir şekilde hoşlandığı diğer bir şey de, buz çiçekleriydi. Kış günlerinde bu kristal oluşumlar Buchel’ deki çiftlik evinin küçük pencerelerini kapladığında, çıplak gözle ve büyüteciyle saatlerce onların yapısını incelemeye dalardı. Diyebilirim ki, onların, öyle, oldukları gibi, simetrik, katı matematiksel, kurallara bağlı bir biçimleri olduğu sonucunu çıkarıp geçebilseydik, mesele kalmazdı. Ne var ki onlar, haddini bilmez bir hilekârlıkla bitkilere öykünüyor, dünya güzeli yapraklara, otlara, çiçeklerin çanaklarına, taçlarına benzermiş gibi görünüyor, buzdan ortamlarında amatörce organik oluşumlar üretmeye çalışıyorlardı ve Jonathan’ın bir türlü üstesinden gelemediği şey de buydu; bir ölçüde kabullenemez ama aynı zamanda hayranlık dolu baş sallamalarının sonu gelmiyordu. Sorusu şöyleydi: Bu fantazmagorik yanılsamalar, bitkilere örnek mi oluşturuyordu, yoksa onları taklit mi ediyordu? İkisi de değil, yanıtını veriyordu kendi kendine. Bunlar birbirine paralel oluşumlardı. Yaratıcı ve hayalci doğa, orada da, burada da aynı şeyi hayal ediyordu. Bir taklitten söz edilecekse eğer, bu kesinlikle iki taraflıydı. Buz çiçekleri sadece görüntüden ibaret olduğuna göre, acaba kırların gerçek bir derinliğe sahip, organik çocuklarını mı örnek olarak kabul etmek gerekirdi? Ama buz çiçeklerinin görüntülerinin oluşumu da, maddelerin birleşmesindeki karmaşık yapı bakımından çiçeklerinkinden geri kalmazdı. Ev sahibi dostumuzu doğru anlamışsam, onun kafasını meşgul eden, canlı ve cansız denen doğanın bir bütün oluşuydu; bu iki alanın arasındaki sınırları fazla keskin çizersek, hataya düşmüş olurduk; çünkü gerçekte bu sınır geçirgendi ve aslında canlı yaratıkların tümünü kapsayan, cansız modellerin de biyolojisini inceleyen bir temel inceleme alanı yoktu. </p>
			<p>İki alanın birbirinin uğrağı olduğunu bize oldukça kafa karıştırıcı bir biçimde öğreten, Baba Leverkühn’ün gözlerimizin önünde birkaç kez yemek verdiği “yiyici damla” deneyi olmuştu. Bir damla –parafin mi, eter yağı mı ne olduğunu kesin olarak hatırlamıyorum; sanırım kloroformdu– bir damla diyorum; en ilkel türünden de olsa, hayvan değil; amip bile değil; yiyeceğe saldırmak için bir iştah hissine sahip, hoşuna gideni kabul edip hoşuna gitmeyeni reddetmeyi bilmesi düşünülemeyecek olan bir damla. Ama bizim damla, bunu yapıyordu. Jonathan’ın, su dolu bir bardağa muhtemelen ince bir şırınga yardımıyla damlattığı damla, sudan ayrışmış vaziyette öylece duruyordu. Jonathan’ın yaptığı şuydu; üzerine morina yağı sürdüğü minicik bir cam çubuğu, aslında ince bir cam elyafını, bir cımbızın ucuyla tutup damlaya yaklaştırıyordu. Onun yaptığı bu kadardı; gerisini damla tamamlıyordu. Yüzeyinde bir noktayı, bir ağız yükseltisi oluşturacak şekilde hafifçe kabartıyor, minik cam çubuğu, uzunlamasına içine alıyordu. Bu arada kendini uzatıyor, çubuğun uçları cidarından dışarı taşmasın diye armut biçimi alıyordu. Bundan sonra, sizi temin ederim ki, kendini tekrar yuvarlaklaştırıyor, cam çubuğun üzerindeki morina yağını yiyor, vücuduna dağıtabilmek için de yumurta şekline dönüşüyordu. Bu işi tamamladıktan sonra, tekrar küre biçimine geri dönüyor, yemek verilen, yalayıp tertemiz yaptığı minik çubuğu dış cidarından dışarıya, çevresindeki suya bırakıyordu. </p>
			<p>Bunu seyretmekten çok hoşlandığımı söyleyemem ama itiraf edeyim ki, gözlerimi alamıyordum. Bu tür gösterilerde hemencecik gülmeye başlayan, babasının ciddiyeti yüzünden kendini zor tutan Adrian için de bu böyleydi. Bu yiyici damla belki komik bulunabilir ama bana öyle geliyor ki bu, babanın tuhaf kültürler içinde yetiştirdiği, bizim de görmemize izin verdiği inanılmaz, hortlaksı doğa ürünleri için asla söz konusu olamazdı. Onların görüntüsünü asla unutmayacağım. Dörtte üç inceltilmiş sümüksü su, yani inceltilmiş sodyum silikat dolu billurlaştırma kabının kumlu zemininden yukarı yükselen değişik renkteki bitkiler, küçük çapta grotesk bir manzara oluşturmuştu. Karmakarışık, mavi, yeşil, kahverengi tomurcukları olan, su yosunlarına, mantarlara, yapışık poliplere, otlara, ayrıca, deniz kabuklarına, çiçeklerin meyve taşıyan yumrularına, ağaççıklara, ya da ağaç dallarına, bazıları vücut öğelerine benzeyen bir bitki dokusu vardı – bu işin gözüme en ilginç gelen yanı, tuhaf ve kafa karıştırıcı görünüşünden ziyade yoğun melankolik haliydi. Çünkü Baba Leverkühn bunların ne olduğunu sandığımızı sorup da biz tereddütle, bitki olmaları gerek, dediğimizde o, “Hayır,” demişti, “onlar sadece bitkiymiş gibi davranıyor. Ama onlara bu yüzden saygıda kusur etmeyin. Böyle davranmaları, bunun için böyle bir çaba göstermeleri de her türden takdiri hak ediyor.”</p>
			<p>Bundan anlaşılıyordu ki, bu yetişmiş şeylerin, organik olmayan bir kökeni vardı. “Aziz Müşteriler” Eczanesi’nden gelen bazı maddelerin yardımıyla oluşmuşlardı. Jonathan, sodyum silikat çözeltisini koymadan önce kabın dibindeki kuma, kromik asit potasyum ve bakır sülfat gibi çeşitli kristaller serpiştirmişti. Bu ekimden, “ozmotik basınç” denen fiziksel bir sürecin sonunda böyle acınası bir ürün alınmıştı ve bunu yapan kişi ısrarla bizim sempatimizi kazanmaya çalışıyordu. Bize hayatın bu zavallı taklitçilerinin ışığa gereksinim duyduğunu ve bilimin hayat için söylediği gibi, “heliotropik” olduğunu göstermeye çalışıyordu. Bizim için akvaryumu üç tarafını ışığa kapatarak güneşe çıkardı; gelin görün ki, bütün bu yaratıklar, mantarlar, fallik polip oluşumları, ağaççıklar ve yosunsu otlar, hatta yarı şekillenmiş organlar, özlem dolu bir ısrarla sıcağa yöneliyor ve sevinç içinde cama iyice tırmanıyor, yapışıyordu. </p>
			<p>“Bu arada, onlar ölü,” dedi Jonathan ve gözleri yaşlarla doldu. O esnada Adrian, görebildiğim kadarıyla bastırmaya çalıştığı kahkahalarla sarsılıyordu.</p>
			<p>Kendi payıma, böyle şeylere gülmeli mi ağlamalı mı, takdiri size bırakıyorum. Bir tek şey söyleyebilirim, bunun gibi hortlakça şeyler, kesinlikle doğanın meseleleridir; özellikle de insanın umarsızca ayartmaya çalıştığı doğanın işleridir. Beşerî bilimlerin vakur dünyasında böyle hortlakça işlere yer yoktur.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f10"><a class="si-backref" href="#backref_10">10</a><span class="si-text">. (Lat.) Paralellikler. (Y.N.)</span></div>
			</div>
  </body>
</html>