<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter34-3">
<div class="chapter html5_article">
			<h1>XXXIV (sonuç)</h1>
			<p>Bu türden yeniliklerin kendini gösterdiği esnada adamın birinin nasıl olup da yedi kilo birden verdiği, bilmem anlaşıldı mı? Kridwiss’in evindeki oturumları ciddiye almasam, o beylerin saçmaladıklarına kanaat getirmiş olsam, böyle bir kayba maruz kalmazdım elbette. Ama hiç de öyle düşünmüyordum. Bu insanların saygı duyulası bir duyarlılıkla ellerini zamanın nabzında tuttuklarını, hakikatleri bu nabızdan okuduklarını bir an için olsun kendimden saklamıyordum. Tekrar edeyim – eğer kendileri bu teşhislerinden biraz korkup bunlara ahlaki bir eleştiriyle yaklaşsalardı sonsuz bir şükran duyar, yedi yerine üç buçuk kilo vermekle kalırdım. “Maalesef, durum bu, öyle görünüyor ki, mevzu bu; bu yola girildi; dolayısıyla gelecek olaylara karşı uyarmak üzere aracı olmak gerek, bu gidişi durdurmak için herkes üzerine düşeni yapmalı,” demeleri gerekirdi. Oysa onların söyledikleri, tabiri caizse, “Geliyor, geliyor, geldiği zaman bizi en uygun anda bulacak. İlginç, hatta iyi bir şey sayılabilir – çok basit, şu nedenle; gelmekte olan bir şey olduğu için. Onu idrak etmek için gayret etmeye ve keyfini çıkarmaya değer. Bu bizim meselemiz değil, karşısında bir şey yapmamız da gerekmez.” – Bu bilgili adamlar, kendi aralarında böyle düşünüyorlardı. Böyle bir şeyi görme, yaşama hevesleri, başlarını döndürüyordu; karşılarına çıkacak, başlarına gelecek şeye karşı sempati besliyorlardı; oysa böyle bir sempati olmasa başlarına bunlar gelmeyecekti; mesele de işte buydu; kilo kaybım da bu yüzdendi, öfke ve asabiyet yüzündendi.</p>
			<p>Yine de burada söylediğim her şey doğru sayılmaz. Kridwiss’in çevresine yaptığım ziyaretler, orada kendi rızamla katlandığım can sıkıcı konuşmalar yüzünden hiç kilo kaybetmeyebilirdim; ne yedi kilo ne de yarısını. Masa başındaki bu konuşmaları hiç dert etmeyebilirdim; tabii eğer dostumun ve onun sanatının sıcak deneyimini de kapsayacak türden soğuk, acımasız entelektüel yorumlar yapmasalardı – demek istediğim, sadece yaratıcısını tanımamdan dolayı değil, doğuşuna yakından tanık olduğum sanat eseri –yakınlık duyduğumu söyleyemem, bunu diyebilmek için bu eserde benim anlayışıma göre çok yadırgatıcı, çok ürkütücü şeyler var–, yurdun kırsal bir köşesinde ateşler içinde kendi başına hızla büyüyüp gelişen o eser, Kridwiss’in evinde işittiklerimle kendine özgü bir uyuşum, entelektüel açıdan bir uyum, bir ilişki bir içinde olmasaydı.</p>
			<p>Keşke o yuvarlak masada, uzun zamandan beri kırılgan olmadığı var sayılan hayat değerlerinin yıkılmasına bağlı olarak ortaya çıkan gündem içinde söz, geleneksel sanata yönelik eleştirilere gelmeseydi; birileri çıkıp –Breisacher mi, Unruhe mi, Holzschuher mi, hatırlamıyorum– çok açık seçik biçimde, geleneğe dair o atıfta bulunmasaydı; eleştiri dönüp dolaşıp geleneksel sanat biçimlerine, türlerine dayanmasaydı; örneğin estetik tiyatronun burjuva yaşam çevrelerinde hayat bulduğuna ve eğitimin bir ürünü olduğuna dönmeseydi. Orada, gözlerimin önünde dramatik formun, epik forma dönüştüğü canlandı, müzik dramalarının, oratoryolara, opera dramalarına, opera kantatlarına dönüştüğü – üstelik de tam olarak Martinus Caddesi’ndeki muhataplarımın bireyin ve dünyada bireysel olan her şeyin varlığını reddeden yargılarıyla örtüşen bir ruhla ve anlayışla; diyebilirim ki, konunun psikolojik yanıyla artık ilgilenmeyen, nesnellikte kararlı, mutlak, bağlayıcı ve yükümlülüğü getiren bir ifade biçimi bir dil arayan ve Klasik dönem öncesinin katı biçimlerinin sofu zincirlerini tutkuyla dayatan bir ruhla. Adrian çalışırken bulunduğum meraklı gözlemler esnasında, bizler henüz çocuk yaşta gençlerken, onun öğretmeninden, o lafazan kekemeden dinlediğimiz, onun vurguladığı şeyleri ne kadar da sık anımsıyordum; “armonik öznellik” ile “polifonik nesnellik” arasındaki ihtilafı. Kürenin çevresindeki yolu, Kridwiss’lerdeki eziyet verecek kadar zekice konuşmalar esnasında söz konusu olan o yolu; geriye atılan adımlar ile ileriye atılanların, eski ile yeninin, geçmiş ile geleceğin bir olduğu yol işte buydu – burada, yeniliklerle dolu bir geri gidişle, Bach ile Händel’in armoni sanatlarını da aşıp daha uzak, daha eski bir zamana, gerçek çoksesliliğin olduğu zamana dönüşün gerçekleşmesini görüyordum. </p>
			<p>Adrian’ın o zamanlar Pfeiffering’den Freising’e yazdığı mektubu hâlâ saklarım: “Bütün ırklardan, halklardan ve dillerden oluşan sayısını kimsenin bilemediği kalabalıkların tahtın önünde, kuzunun önünde okudukları övgü ilahisi” (bkz. Dürer’in ağaç baskılarının yedinci yaprağı) üzerinde çalışırken yazdığı, ziyaretine gitmemi istediği ve “Perotinus Magnus” diye imzaladığı mektubu. Çok şey ifade eden bir nükteydi bu; onunla böyle oyuncu bir şekilde özdeşleşmesi, tümüyle kendi kendini alaya alması anlamına geliyordu. Zira bu Perotinus, XII. yüzyılda Notre-Dame Katedrali’nin müzik yönetmeni ve şarkı üstadıydı; kompozisyon alanındaki yol göstericiliği o zamanlar genç bir sanat olan polifoninin gelişmesini sağlamıştı. Bu nükteli imza bana Richard Wagner’i çağrıştırdı; o da, <em>Parsifal</em>’i bestelediği esnada yazdığı bir mektubu imzalarken adının altına “Kardinaller Kurulu Üyesi” unvanını eklemişti. Sanatçı olmayan biri için bu çok kafa karıştırıcı bir mesele olabilir; sanatçı bu konuda nereye kadar ciddidir, bu durumu ne kadar ciddiye almaktadır ya da ciddiye alır görünmektedir ve kendi de bunu ne ölçüde ciddiye almalıdır, bu oyunun içinde ne kadar şenlik, ne kadar maskaralık, nereye kadar seçkin espri gizlidir. Operanın böyle büyük bir ustasının, böyle görkemli bir kutsama eseri üzerinde çalışırken kendisine nasıl olup da böyle alaycı bir lakap takabildiği sorusu pek de haksız sayılmaz. Adrian’ın attığı imza karşısında işte buna benzer şeyler hissettim; evet, sorularım, endişelerim, korkularım, bunlardan kaynaklanıyordu ve yüreğimin derinliklerinde onun eserinin meşruluğuna kadar uzanıyordu; içine gömüldüğü, fevkalade karmaşık araçlarla canlandırmaya çalıştığı âlemin, zamanın ruhuna uygun bir yaklaşım olduğuna kadar. Kısacası, sevgiyle ama bir estetikçi olarak da endişeyle dolu kuşkularım, arkadaşımın bir sözünden kaynaklanıyordu; onun, toplumu en acı verici kaygılara düşüren şeyin barbarlık değil, medeni kültür olduğuna dair antitezi bende son derece ıstırap verici bir kuşkuya yol açıyordu. </p>
			<p>Burada, estetikçilik ile barbarlığın birbirine ne kadar yakın olduğuna, estetikçiliğin barbarlığın yolunu açtığına benim gibi kendi ruhuyla tanık olmayan kimse, bana, benim görüşlerime katılmaz – ben bu felaketi elbette kendiliğimden değil, değerli ve çok büyük tehlikelere atılmış sanatçı bir ruhla olan arkadaşlığım katkısıyla yaşamış bulunuyorum. Pagan dönemlerin kült müziğini yenileştirmenin bazı tehlikeleri vardır. O müzik, ileride Kilise’nin amaçlarına hizmet edecekti; ama ondan önce, daha az uygar olan şeylere, şifacılara ve büyücülüğe de hizmet etmişti. Öyle değil mi? O vakitler, doğaüstü hizmetlerin yöneticisi rahipler, aynı zamanda şifacı ve büyücüydüler. Bunlara bakarak kültün, kültür öncesi, barbar bir niteliği olduğu inkâr edilebilir mi – anlaşılır olsa da olmasa da, geç dönem kültürü, kültü, toplumu coşturacak şekilde yeniden canlandırırken, onu yenilerken sadece Kilise uygarlığı aşamasının değil, daha ilkel evrelerinin araçlarını kullanmadı mı? Leverkühn’ün <em>Vahiy</em> çalışmalarının da yorumlamalarının da getirdiği muazzam güçlükler işte bununla doğrudan doğruya bağlantılı. Eserde gruplar, konuşma korosu olarak başlıyor ve aşamalar halinde ilerleyerek çok şaşılası geçişlerle son derece zengin bir vokal müziğe, yani korolara dönüşüyorlar; bastırılmış fısıltılar, kesik konuşmalar, kısmen şarkı söyler gibi gölgelemelerle son derece polifonik seslendirmelere geçiyorlar – onlara yalın gürültü gibi, büyülü, fanatik Zenci tamtamları, gonk sesleri gibi başlayan, sonra son derece seçkin bir müziğe erişen tınılar eşlik ediyordu. Bu tehditkâr eser, müziğin içinde en gizli kalan yanları, insanın içindeki hayvanı ortaya çıkarma tutkusuyla, ince duyarlıklarıyla, ne denli sıklıkla, hem kanlı barbarlığın hem de kansız entelektüelliğin hışmına uğradı! Hışmına uğradı, diyorum; zira anafikri, bir ölçüde müziğin yaşamöyküsüydü; müzik öncesinin, büyülü ritimli ilk hallerinden başlayarak en karmaşık biçimde olgunlaşmış son haline kadarki gelişimini kapsıyordu. Bu yüzden de sadece kısmen değil, bir bütün olarak her türden ithama açıktı. </p>
			<p>Buna bir örnek vermek isterim; insani hassasiyetimi fena halde rencide eden ve her zaman için nefret dolu bir şekilde düşmanca eleştiri ve istihza konusuna bir örnek. Bunun için biraz gerilere gitmem gerek; hepimiz biliriz, müzik sanatının en eski kazanımı, ilk amacı, sesi doğadan koparıp uzaklaştırmaktı. Ses, doğuşunda, ilk insanların çıkardığı, birden çok ses basamağında dolaşan bir ulumaydı. Ses sistemini bu keşmekeşten kurtarmak için bunu bir basamakta sabitlemek gerekiyordu. Kesinlikle ve kendiliğinden anlaşılacağı gibi, sesleri bir ölçü düzenine oturtmak müzikten anladığımız şeyin ilk koşulu, ilk kuralıydı. Bunun içinde, müzik öncesi günlerden, tabiri caizse, natüralist bir atacılık anlamında, işlevini yitirmiş barbarca bir unsur olarak kaydırma sesler kaldı: <em>glissando</em> – tümüyle kültürel sebeplerle, ihtiyatla yaklaşılması gereken bir araçtır bu. Ben onda her zaman kültüre ters, insana ters bir şeytanlık bulurum. Aklımda kalan, Leverkühn’ün bunu nasıl kullandığı – bu kaydırma sesleri özellikle tercih ettiği söylenemez belki fakat fazlaca sık kullanıyordu; özellikle de dehşet manzaralarıyla bu vahşi aracın kullanılmasını ayartıcı biçimde çok haklı kılan <em>Vahiy</em> eserinde... O dört sesle, mihraptaki dört intikam meleğinin salıverilişinin canlandırıldığı bölümde, atlarla süvarilerinin, imparatoru, papayı ve insanlığın üçte birini biçtikleri yerde, temayı dile getiren davulların <em>glissando</em>’su, yedi yönden gelen yıkıcı saldırıyı temsil eden çalgıların konumu ne kadar da dehşetengiz bir etki yaratıyordu. Tema olarak ulumanın kullanılması! – o ne biçim bir dehşetti! Burada bütün bu karmaşa içinde etkili olan, farklı ton kademelerine ayarlanabilen pedal mekanizmalı timballer için tekrarlarla yazılmış timbal <em>glissando</em>’ları nasıl bir akustik bir panik yaratıyordu; tümünün etkisi olağanüstü tekinsizdi. Ama asıl ilikleri donduran,<em> glissando</em>’nun insan seslerinde kullanılmasıydı; insan sesi, aşamalı olarak uzayıp giden ulumaların ilkel durumundan kurtulmasını simgeleyen tonal düzenin birincil nesnesiydi – <em>Vahiy</em> korosu, yedinci mührün açılmasıyla, güneşin kararması, ayın kanaması, gemilerin alabora olmasıyla birlikte haykıran insanların sesleri, ürpertici bir biçimde yine ilk hallerine dönüyordu. </p>
			<p>Burada, müsaade rica edebilirsem eğer, dostumun eserindeki koro kullanımına, bu vokal unsurun, daha önce hiç denenmedik bir biçimde gruplara ayrılacak, birine karşı çapraz dramatik diyaloglar oluşturacak biçimde parçalanmasına ilişkin birkaç kelime eklemek isterim. Tek tek seslenişler, kesinlikle, klasik mesafede <em>Aziz Matta Pasyonu</em>’nun sesleniş ve cevap şeklindeki “Barrabam” bölümünü örnek alır. <em>Vahiy</em> orkestranın ara oyunlarından kaçınır; buna karşılık koro, pek çok kez, fevkalade ve hayrete şayan bir şekilde orkestra karakteri kazanır. Cennet’e yükselen 144 000 seçilmiş övgünün seslendirilişindeki koral varyasyonlarda, korale uygun olarak her dört ses sürekli aynı ritimde kalırken, orkestra son derece zengin ritimlerle onları bütünler, bazen de onlara ters düşer. Bu parçanın keskin polifonik yanları, (sadece bu parçayla da sınırlı değildir bu) istihza ve nefreti ifade etmeye imkân veriyordu. Bu başka türlü olamazdı; kabul etmeli ki ben, özellikle de ben, hayretle ve gönülden kabul ediyorum ki, eser, baştan sona paradokslarla (eğer bunlar paradoks sayılacaksa) doluydu. Disonans, her türlü ulviliğin, ciddi, muti ve dinî değerlerin ifadesi olarak kullanılmıştı. Öte yandan armonik ve tonal ne varsa, Cehennem âlemi için; bu bağlamda yani bayağılığın ve adiliğin alanı için. </p>
			<p>Fakat ben başka bir şey söylemek istiyordum. <em>Vahiy</em>’ de ses ve çalgı bölümleri arasındaki alışverişe işaret etmek istiyordum. Koro ile orkestra, birbirine karşı insan ve eşya kabilinden bir karşıtlık oluşturmuyor, birbirinin içinde eriyordu. Koro çalgılaşmış, orkestra vokal niteliği kazanmış gibiydi – öyle bir kertede ki, sonlara doğru, gerçekten de insanla eşya arasındaki sınır kaymış gibi oluyordu; bu mutlaka sanatın özgünlüğünden kaynaklanıyordur, Fakat özellikle de benim indimde sıkıntılı, tehlikeli ve kötücül bir şeyler içeriyor. Birkaç ayrıntıya işaret etmek isterim: Babilli fahişe, yeryüzünün krallarının koynuna giren hayvana binmiş kadın, şaşılacak bir şekilde en güzelinden bir koloratur sopranoya verilmişti. Onun o virtüözce yükselişleri kulağa adeta orkestranın flütleri gibi geliyordu. Öte yandan değişik şekillerde boğuklaştırılmış olan trompetler, grotesk bir <em>vox humana</em><a class="si-noteref epub-type_noteref" href="#f174" id="backref_174">174</a>  veriyordu. Aynı şey, saksofon için de geçerliydi; kıymık kadar ufalmış orkestra bölümlerinin çoğunda, bataklığın oğullarının rezil dans şarkılarına eşlik ediyordu. Adrian’ın, kökleri ruhunun derin hüznüne uzanan müstehzi benzetmeleri, burada Cehennem’in yavan taşkınlıklarında sezinlendiği gibi birbirinden çok farklı müzikal üslupların birer parodisi şeklinde beliriyordu. Fransız empresyonizminin tınıları, gülünçlüğe varan burjuva salon müziği, Çaykovski, müzikhol, cazın senkopik ve ritmik taklaları, eserin ruhani düzeyini ciddi, karanlık, ağır ve aşırı bir ciddiyetle kanıtlamaya çalışan orkestranın etrafında turnuva gibi rengârenk bir halde parıldayarak dönüp duruyordu. </p>
			<p>Devam ediyorum! Dostumun henüz ayırdına varılamamış değerlerine dair öyle çok şey birikmiş ki yüreğimde, ben iyisi mi anlaşılabilir olduğunu teslim ettiğim, fakat haklılığını kabul etmektense dilimi koparacağım bir suçlamanın bakış açısı üzerinden yürüteyim yorumlarımı; barbarlık suçlaması üzerinden. Onu, eserin en tipik özelliği olarak en eski ile en yeniyi birleştirdiği için yüceltmişlerdi. Bu, asla iradeyle yapılmış bir şey değil, eşyanın tabiatıydı. Demek isterim ki, en sonunda, en başa dönen bir dünyanın çarpıklığından kaynaklanıyordu. Eski müzik sanatının ritimden anladığı, daha sonrakinin anladığından farklıydı. Eskiden şarkı, terennüm, lisanın kurallarına göre ölçümlenirdi, periyodik olarak bölümlenmiş bir zaman ölçüsüne uygun olarak değil, serbest bir uygulama ruhuna göre akardı. Peki, şimdi müziğimizin en son halinde ritim ne durumda? Konuşma vurgularına yaklaşılmadı mı? Değişken bir hareketliliğe geçilmedi mi? Daha Beethoven zamanında, ritim açısından geleceği sezinleten serbest cümleler vardı. Leverkühn’de aksayan tek şey, ölçülendirmelerin onun kendince belirtilmemiş olmasıydı. Tuhaf, şaka eder gibi bir tutuculuk örneği. Oysa ritim, simetriyi hiç göz önünde bulundurmaksızın tümüyle, salt konuşma vurgularına uygun olarak ölçüden ölçüye değişiyordu. İz bırakan şeylerden söz etmiştim. Öyleleri vardır ki, ruhumuz üzerinde etkilerini biz hiç farkında olmadan sürdürür; bunlar bilinçaltına nüfuz etmiş gibidirler. Gençliğimizde Adrian’ın, kendisi de ihtiyar bir baykuş olan öğretmeninden dinlediğimiz, buyurgan ama bir şeyden haberi olmayan sevimli bir baykuşun kişiliği, onun deniz aşırı bir yerlere yaptığı işler sözgelimi – akşam eve dönerken arkadaşım coşkulu bir şekilde takdirlerini dile getirdiği Johann Conrad Beissel’in hikâyesi de işte böyle iz bırakan şeylerden biriydi. Bu disiplinli hocayı, denizaşırı Ephrata’da vokal müzik sanatının başlatıcısını sık sık hatırladığımı saklamayacağım. Onun o saf yürekli pedagojisiyle Leverkühn’ün derin müzik bilgisi, tekniği ve zekâ bakımından çok ileri bir noktadaki eserleri arasında dünyalar kadar fark var. Buna rağmen, bilgi sahibi bir dost olarak “Efendi ve hizmetkâr” notaların, müzikli ilahi okumalarının mucidiyle aralarında tekinsiz bir şeyler var gibi gelir bana. </p>
			<p>Bu samimi notu, açıklamak istediğim, beni en çok inciten, asla kabullenemeyeceğim bir suçlamanın anlaşılması için düşüyorum; barbarlık suçlamasının! Bu suçlama, teolojiyi yargılama ve korku olarak kabul eden bir dinî bakış açısına sahip bu eserde, kitlesel modernitenin  buz gibi dokunuşunun iziyle ilgili olabilirdi daha çok – o hakaretamiz kelimeyi kullanma cesaretini veren <em>stream-lined</em><a class="si-noteref epub-type_noteref" href="#f175" id="backref_175">175</a> izle. O müthiş olayın tanığı ve anlatıcısının, uçurumdaki aslan, geyik, insan ve kartal başlı hayvanları tasvir eden “Ben Yuhanna” metnini ele alalım; bu partisyon, teamül gereği bir tenora, fakat burada neredeyse kastrato tizliğinde bir tenora göre yazılmıştı. Nesnel, adeta sıradan bir haber verir gibi soğuk ötüşü, fecaat niteliğindeki iletisinin içeriğiyle ürkütücü bir çelişki oluşturuyordu. 1926’da Uluslararası Yeni Müzik Topluluğu’nun Frankfurt am Main’da düzenlediği festivalde <em>Vahiy</em> (Klemperer’in yönetiminde) ilk ve şimdilik son kez yorumlandı. En zor bölümü, adı Erbe olan hadım tipli bir tenor tarafından ustalıkla seslendirildi; içe işleyen kehanetleri gerçekten de yerin altından en son haberler gibi geliyordu kulağa. Bu, eserin ruhunda vardı ve sanatçı bunu büyük bir ferasetle kavramıştı. – Ya da bir başka örnek olarak bestecinin eserin çeşitli yerleri için yazdığı, hiçbir zaman (Bir oratoryoda!) mekânsal bir akustik kademelendirme amacıyla kullanılmamış olan hoparlör kullanımını, o müthiş teknik esnekliği ve rahatlığı verelim; şöyle ki, koronun uzaktan işitilmesi ya da orkestranın sesinin arkadan gelmesi gibi uygulamalardan farklı olarak bazı unsurlar hoparlör aracılığıyla öne çıkarılıyordu. Bu arada çok nadir olarak ve sadece Cehennem’i çağrıştırmak amacıyla caz seslerinin kullanıldığını ekleyelim. Entelektüel ve ruhsal yapısıyla temelde modern şıklıkta bir yaklaşım olmaktan çok “Kaisersaschern”e daha yakın düşen bu eser için <em>stream-lined</em> gibi keskin bir terim kullanmış olmamı –onu daha yürekli bir kelimeyle– patlama yapmış bir eski kafalılık olarak adlandırmamı mazur görmek gerek. </p>
			<p>Ruhsuzluk! Adrian’ın eseri için “barbarlık” kelimesini ağızlarına alanların, esas olarak bunu kastettiklerini biliyorum. Acaba bazı lirik bölümlerine –ya da daha iyisi, anlara diyelim– okumak isteyen gözlerle bakmışlar mıdır? <em>Vahiy</em>’i dinlerken, ruh adına ısrarlı bir yakarış olan, benim gibi görece katı yürekli birinin bile gözlerini sulandıran, oda orkestrasının eşlik ettiği şarkı bölümlerini anlamaya çalışmışlar mıdır Acaba? Bu polemiği böyle gelişigüzel bir noktaya yönlendirdiğim için bağışlasınlar ama ben, bir ruhunun olmasını böylesine arzu eden küçük deniz bakiresinin arzusunu ruhsuzluk olarak nitelemeyi, asıl barbarlık olarak, insanlık dışı bir şey olarak görürüm!</p>
			<p>Savunmamı derin duygular içinde yazıyorum – <em>Vahiy</em>’in birinci bölümünün sonunu oluşturan, kısa ama iğrenç gülme pantomimini, cehennem kahkahalarını hatırlıyorum ve burada bir başka hassasiyete kapılıyorum. Ondan nefret ediyorum, onu seviyorum ama ondan korkuyorum; zira –bu fazla şahsi “zira” için özür dilerim– Adrian’ın gülme eğilimi, beni her zaman ürkütmüştür. Rüdiger Schildknapp’tan farklı olarak ben bunu pek hafife alamam – elli ölçü boyu süren tek bir sesin kıkırtısıyla başlayıp hızla yayılan koroyla orkestrayı kavrayan, ritmik yükselişler, kontra tırmanışlarla ürkünç bir <em>tutti fortissimo</em> noktasına yükselen, taşkın, alaycı bir cehennem oyununa dönüşen, feryatlardan, havlama seslerinin, gıcırdamaların, melemelerin, kükremelerin, ulumaların, kişnemelerin ürkünç bir biçimde birbirine karıştığı müstehzi ve muzaffer, cehennemî kahkaha tufanı karşısında aynı ürkek ve kaygılı çaresizliğe kapıldım. Aslına bakarsak, eserin bütünü içinde fevkalade öne çıkan bu bölümden, bu cehennemî gülme tutkusu kasırgasından ne kadar nefret etsem de, onu burada dile getirmekten kendimi alamadım; çünkü bu bağlamda, bu müziğin en derin gizemi, bestecisinin kimliğinin de gizemiydi ve onu, burada insanın yüreğini durduracak şekilde açıklamıştı. </p>
			<p>Birinci bölümün sonundaki cehennem kahkahalarının karşılığında, ikinci bölümün açılışında baştan sona hayret verici bir çocuk korosu vardı; küçük bir orkestra eşlik ediyordu – kozmik, uzay müziği sayılacak bir parça; buzumsu, berrak, cam gibi saydam, belki biraz buruk, disonant ama bu arada diyebilirim ki, ulaşılması güç, başka bir dünyadanmış gibi yabancı, kalpleri ümitsiz bir özlemle dolduran yumuşacık sesler. Bu parça, direnenleri bile kendine doğru çekip etkileyen, sarsan bu parça, müzikal içeriği bakımından, kulağı olup da duyan, gözleri olup da görenler için özünde yine bir şeytan kahkahasıydı. Benzerleriyle karşılaştırıldığında Adrian her bakımdan üstün biri. Yöntemi biliniyor; bir füg teması, daha ilk cevaplandırmada ritim bakımından öyle bir şekilde modifiye edilebilir ki, tema, disiplinli bir şekilde korunmuş olsa bile tekrarlandığında tanınamaz hale gelir. Burada da öyle yapmıştı. Her kelime, müzik aracılığıyla “öbür dünya” fikrini, mistik duyguların değişimini, yani değişimi çağrıştırıyordu. Burada kullandığı transformasyona, transfigürasyona şapka çıkarılır. Daha önce algılanan korku, bu kez, hem de o tarifsiz çocuk korosunda bambaşka bir konuma taşınmıştı. Orkestral olarak da ritim olarak da değişmişti; fakat insanın içini pır pır ettiren, kemiren geçişlerde ve melek seslerinde, cehennem kahkahalarında işitilenlerle sımsıkı uyuşmayan <em>tek bir nota</em> yoktu. </p>
			<p>Bu tümüyle Adrian’ı yansıtıyordu; baştan sona onun temsil ettiği müzikti. Derin duyarlık olarak algılanan, onun o gizem mertebesine yükselmiş ince hesaplılığıydı. Acı verici bir hal alan dostluğum, bana müziği böyle görmeyi öğretti; oysa ben, kendi sade mizacımla muhtemelen çok daha başka şekilde görmeyi tercih ederdim. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f174"><a class="si-backref" href="#backref_174">174</a><span class="si-text">. (Lat.) İnsan sesi. (Y.N.)</span></div>
				<div class="si-footnote html5_aside epub-type_footnote" id="f175"><a class="si-backref" href="#backref_175">175</a><span class="si-text">. (İng.) Geliştirilmiş. (Y.N.)</span></div>
			</div>
  </body>
</html>