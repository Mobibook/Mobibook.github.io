<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter47">
<div class="chapter html5_article">
			<h1>XLVII</h1>
			<p>“Burada kalın, benimle birlikte uyanık durun.”<a class="si-noteref epub-type_noteref" href="#f283" id="backref_283">283</a> Adrian eserinde, Tanrı insanın, İsa’nın çaresizliğini dile getiren bu duayı, kendi Faustus’unun ağzından yalnız adamın mağrur seslenişine dönüştürerek, “huzur içinde uyuyun, hiçbir şeyin sizi rahatsız etmesine izin vermeyin!” şeklinde kullanmış olabilir – bunun insanca yanı, içgüdüsel bir istek, yardım olmasa da yanında olmak, destek olmak anlamında bir rica olarak bakiydi: “Beni terk etmeyin, vadem dolduğunda etrafımda olun!” </p>
			<p>Leverkühn bu nedenle, 1930 yılının neredeyse yarısına yaklaşırken, Mayıs ayında, farklı yollarla da olsa, bir arkadaş grubunu Pfeiffering’e davet etti; bütün arkadaşlarından, tanıdıklarından hatta az tanıdığı ya da hiç tanımadığı kimselerden oluşan otuz kişilik bir kalabalık. Bir bölümüne yazılı kartlar gönderdi, bir bölümünü de benim aracılığımla davet etti. Bu arada herkesten davetini diğerlerine de iletmelerini rica etti. Kimileri de, sırf kişisel meraklarından ötürü kendi kendilerini davet ettiler; katılabilmek için benden ya da bu dar çevrenin diğer üyelerinden yardım ricasında bulundular. Zira Adrian, gönderdiği kartlarda, bu seçkin dost toplantısında bir söyleşiyle bazı tipik bölümlerini piyanoyla örnekleyerek yeni tamamladığı son eseri hakkında fikir vermeyi arzu ettiğini yazmıştı; davet etmeyi düşünmediği bazı kişiler, sırf bu nedenle ilgi duymuşlardı; sözgelimi, başrol oyuncusu Tanja Orlanda, tenor Herr Kjoejelund, Schlaginhaufen’lerle birlikte geleceklerdi. Yayıncı Radbruch ile karısı da, Schildknapp’ın peşine takılacaklardı. Yazılı olarak davet ettikleri arasında Baptist Spengler de vardı; oysa Adrian’ın onun bir buçuk aydır hayatta olmadığını bilmesi gerekiyordu. Bu zeki adam, maalesef kırklarının ortasında kalp hastalığına yenik düşmüştü.</p>
			<p>Teslim edeyim ki, bütün bu organizasyon, bana pek hayırlı bir şeymiş gibi gelmiyordu. Nedenini söylemek zor... Büyük bölümü hem maddi hem de manevi açıdan kendine uzak olan bu insanları, inzivaya çekilmiş olduğu bu yere, en münzevi eserinin açılışını yapmak maksadıyla yanına toplamak, hiç de Adrian’a göre bir şey değildi. Bu, beni sadece alışılmadık bir davranış biçimi olduğu için rahatsız etmiyordu; esas olarak ters geliyordu –nedenini daha önce belirtmiş olduğumu sanıyorum– onun, sürgününde yalnız olduğunu bilmek, gönlümce çok daha iyiydi. Hiç alışık olmayan, karmakarışık bir kalabalığın gözlerini, onun o dünyadan kopmuş haline çevirmesindense insancıl fikirli kişilerle, ona sadakatle bağlı ev sahipleriyle, Schildknapp, sevgili Jeanette, saygı dolu bayanlar, Rosenstiel ve Nackedey gibi birkaç kişiyle ve benimle yetinmesi evlaydı. Ama ne yapabilirdim ki, kendi başlattığı, geliştirdiği böyle bir girişimin ucundan tutmak, onun direktiflerine uyarak telefonu elime almak ve işe koyulmaktan başka yapacak bir şey yoktu. Reddeden kimse çıkmadı, bilakis, dediğim gibi katılmak için ek bazı başvurular oldu. </p>
			<p>Bu etkinliğe severek bakmadığım bir yana, itiraflarımda daha da ileri giderek teslim edeyim ki, şahsen uzak kalmayı bile düşündüm; ama sorumluluk ve görev duygum, buna engel oldu; istesem de istemesem de orada bulunmalı, her şeye göz kulak olmalıydım. Bu suretle o cumartesi öğleden sonra Helene ile Waldshut-Garmisch yolcu trenine binmek üzere Münih’e geldik. Kompartımanı Schildknapp, Jeanette Scheurl ve Kunigunde Rosenstiel’le paylaşıyorduk. Diğerleri, öteki vagonlara dağılmıştı. Yalnız Schlaginhaufen çifti, Schwaben aksanlı yaşlı emekli, kızlık soyadı Plausig olan eşi ve onların şancı dostları, yolculuğu kendi arabalarıyla yapacaklardı. Bizden önce yola çıkmışlardı ve Pfeiffering’e vardığımızda bu çok işimize yaradı; zira küçük istasyon ile Schweigestill Çiftliği arasında birkaç sefer yaparak yürüyerek gitmeyi göze alamayan konukları, gruplar halinde taşıdılar. Konukları, istasyondan alıp eve kadar taşıma konusuna hiçbir önlem alınmamıştı. (Ufukta sessizce gürlemeye başlayan fırtınaya rağmen hava durgundu.) Helene ile ben, Frau Schweigestill’i mutfakta Clementine’nin de yardımıyla, bu kalabalığa yiyecek bir şeyler ikram etmek üzere telaş içinde çalışırken bulduk; kahve, tereyağlı ekmek dilimleri ve soğuk elma suyu hazırlıyorlardı. Oldukça şaşkındılar; bize, Adrian’ın kendilerini, bu istilaya karşı tek kelimeyle olsun uyarmadığını açıkladılar. </p>
			<p>Bu arada, dışarıda Suso ya da Kaschperl’in hiddetli havlamaları, çırpınıp durduğu kulübesinin önünden gelen zincir şıkırtıları dinmek bilmiyordu; ancak gelen konukların ardı arkası kesilip herkes, oturma olanakları hizmetçi ve uşakların ailenin oturma odasından, hatta yukarıdaki yatak odalarından taşıdıkları iskemlelerle artırılan Nike Salonu’nda toplandıktan sonra sakinleşti. Saydığım kişiler dışında, orada bulunanlar arasında, tahminen ve belleğimde kaldığı kadarıyla, zengin Bullinger, ne Adrian’ ın, ne benim haz ettiğim, onun merhum Spengler’le birlikte davet etmiş olduğu ressam Leo Zink, artık bir tür dul sayılan Helmut Institoris, sarih telaffuzlu Doktor Kranich, Frau Binder-Majoresku, Knöterich’ler ve Institoris’in davet ettiği, çökük yanaklı, şakacı portre ressamı Nottebohm ile karısı vardı. Buna ek olarak Sixtus Kridwiss ve onun tartışma masası çevresinden, toprak tabakaları araştırmacısı Doktor Unruhe, Profesör Vogler ile Holzschuher, siyahlar içinde kapalı yakasıyla şair Daniel Zur Höhe ve beni kızdıracak denli sofistike Chaim Breisacher vardı. Branş olarak müzik, opera şarkıcılarının yanı sıra, Zapfenstösser Orkestrası’nın şefi Ferdinand Edschmidt tarafından temsil ediliyordu. Benim için, sadece benim için de değil, orada bulunan kişilerin tümü için sürpriz niteliğindeki o malum fare hikâyesinden sonra tombul ama şık Avusturyalı karısıyla birlikte bildiğim kadarıyla ilk kez toplum içine çıkan Baron Gleichen-Russwurm da gelmişti. Anlaşılan, Adrian sekiz gün öncesinden sarayına bir davetiye yollamış, Schiller’in yeğeni de, muhtemelen topluma yeniden adapte olmak için bu tuhaf nezaket tavrını özel bir fırsat sayarak oldukça mutlu olmuştu. </p>
			<p>Bütün bu insanlar, dediğim gibi yaklaşık otuz kişi, çiftçi salonunda şimdilik ayakta durmuş, beklentiler içinde etraflarına bakınıyor, birbirileriyle tanışıp meraklarını dile getiriyorlardı. Ezelden beri üstünden çıkarmadığı spor kostümünün içinde, etrafı, sayıları epey kabarık kadınlarla çevrili Rüdiger’i görüyordum. Drama şarkıcılarının hoş tınılı baskın seslerini, Doktor Kranich’in astımlı ama kolay anlaşılır konuşmasını, Bullinger’in ağız kalabalığını, Kridwiss’in bu toplantı ve onun vaat ettikleri hakkında, “acayip mühim” diye teminat verdiğini, Zur Höhe’nin topuklarını yere vurarak o fanatik, “Tamam, tamam! Öyle de denebilir”lerini yapıştırdığını işitiyordum. Barones Gleichen, eşiyle kendisinin maruz kaldığı “talihsiz” durumla ilgili olarak insanların sempatisini kazanmak amacıyla ortalarda dolaşıyordu. “Biliyorsunuz, buna çok canımız sıkıldı,” diyordu orada burada – Adrian’ın çoktandır salonda olduğunu baştan beri kimsenin fark etmediğini gözlemledim. Hâlâ bekliyormuş gibi aralarında konuşuyorlardı; zira onu tanıyamamışlardı. Sırtı pencereye dönük, şimdilerde hep giyindiği gibi giyinmiş, salonun ortasındaki, bir zamanlar Saul Fitelberg’le birlikte oturduğumuz, ağır oval masanın başında duruyordu. Konukların çoğu bana oradaki beyin, kim olduğunu soruyordu; takındığım hayret ifadesi üzerine, “Ya, öyle mi?” diyerek birden uyanıyor, ev sahibini selamlamak için telaşlanıyorlardı. Adrian, gözümün önünde ne ölçüde değişmişti ki, böyle bir durum çıkmıştı ortaya. Top sakalının bunda kesinlikle büyük payı olmalıydı. Bunu, onun o olduğuna inanmak istemeyenlere de söyledim. Yün saçlı Rosenstiel, Adrian’ın sandalyesinin yanında, zırhlı nöbetçiler misali uzun süre bekledi; bu nedenle Meta Nackedey salonun olabilecek en uzak köşesinde saklanıyordu. Kunigunde bir süre sonra durduğu yerden ayrılma ferasetini gösterecek, böylece diğer hayranı onun yerini alabilecekti. Açık duran masa piyanonun sehpasında <em>Doktor Faustus’un Ağıdı</em>’nın partisyonları açık vaziyette duruyordu. </p>
			<p>Dostumu gözümden ayırmadığım için, diğer konuklarla hoşbeş ederken onun başı ve kaşlarıyla verdiği işareti kaçırmadım; toplanan kişilere, yerlerini almalarını hatırlatacaktım. İşaretinin gereğini derhal yerine getirdim; yakındakilere rica ederek, uzaktakilere işaret vererek Doktor Leverkühn’ün konuşmaya başlamak istediğini hatırlattım, sessizliği sağlamak üzere kendimi zorlayarak elimi çırptım. Yüzünün solgunlaştığı hissediliyor, hatlarının ruhsuzlaşarak soğuduğu fark ediliyordu; hatta alnında beliren ter damlaları bile bu soğukluktan payını alır gibiydi. Hafifçe, çekingen bir şekilde çırptığım ellerim titriyordu; tıpkı şimdi, bu dehşet verici anıyı kaleme alırken titrediği gibi.</p>
			<p>Seyirciler oldukça hızlı bir şekilde uydular uyarıya; sessizlik ve düzen süratle sağlandı. Adrian ile yaşlı Schlaginhaufen’ler masanın başındaydılar; onların yanı sıra Jeanette Scheurl, Schildknapp, karım ve ben. Diğer konuklar, salonun iki yanına gelişigüzel dağılmış, değişik mobilyaların, boyalı tahta iskemlelerin, at kılı minderli divanın üzerinde oturuyorlardı. Beylerden birkaçı ise duvarlara yaslanmıştı. Adrian, genel beklenti ve benim isteğim uyarınca çalmaya başlamak üzere piyanonun başına geçmek için hiçbir harekette bulunmadı. Ellerini kavuşturmuş, başı yana eğik, gözleri önüne, hafifçe yukarıya dikili, tam bir sessizlik içinde oturuyordu; toplananlara önce selam mahiyetinde –biraz tekdüze, biraz da, şimdilerde fark ettiğim gibi tutuk ifadesiyle– bir konuşma yapacağını düşündüm; başlangıçta öyle de oldu. Ancak şunu belirtmeliyim ki, konuşması esnasında sürekli dili sürçüyordu –bense sanki bu hataları düzeltmeye yararmış gibi tırnaklarımı avuçlarıma gömmüş, işkence çekiyordum– o, bu hataları dikkate almadan geçip gidiyor, yeni hatalar yapıyordu. Aslında onun anlatım biçimindeki bu düzensizlikten dolayı tedirgin olmamalıydım; zira o, konuşurken de yazarken de, kısmen bir tür eski Almanca kullanır, eksik, tamamlanmamış cümle yapıları için kuşkulu ama kabul edilebilir bir mazeret ileri sürerdi; dilimiz barbarlıktan kopalı, grameriyle, imlasıyla biraz şekle gireli şunun şurasında ne kadar zaman geçmişti ki?</p>
			<p>Çok sessiz, mırıldanırcasına başladı konuşmaya, ne söylediğini çok az kişi işitiyor, bir anlam çıkaramıyordu. Ya da eğlence olsun diye, tumturaklı konuşma taklidi yaptığını sanıyorlardı. Aşağı yukarı şöyle şeyler söyledi: </p>
			<p>“Hürmete şayan, ziyadesiyle sevgili biraderlerim, hemşirelerim.”</p>
			<p>Ardından bir süre sustu, dirseğini kırıp düşünürmüş gibi yanağını eline dayadı. Bundan sonra olanlar da şakacı bir giriş olarak neşelenmeye davet ediyormuş gibi algılandı. Yüz hatlarındaki hareketsizlikle, bakışlarındaki yorgunlukla ve solgunluğuyla çelişse de, o esnada bir kez daha, burunlardan gelen kısık bir gülme işitildi, hatta salondaki kadınların bazıları açıkça kıkırdadılar. </p>
			<p>“Önce,” dedi, “size teşekkür etmek isterim, hem bana gösterdiğiniz, hiç hak etmediğim lütfunuz hem de dostluğunuz için; bu ıssız sığınak köşemden yazarak ve arayarak yaptığım, yürekten bağlı olduğum sihirbazın çırağı ve özel dostum vasıtasıyla yaptığım davete icabet ettiniz, kiminiz yaya kiminiz arabalarınızla buraya kadar geldiniz. O arkadaşım ki bana gençliğimizde okula gittiğimiz zamanları, Halle’deki öğrencilik yıllarımızı, daha o zamanlar, hatta daha diploma törenim esnasında kabaran kibrimle korku uyandırdığımı hatırlatır.” </p>
			<p>Pek çok kişi burnunu çekerek bana baktı; benden böyle sitayişle söz etmesinden dolayı duygulanmıştım, gülümseyerek bile karşılık veremiyordum. Ama gözlerimin dolduğunu görmek çoğu kişiyi güldürdü; Leo Zink’ in, durumu karikatürize etmek için, kendisinin de alay ettiği kocaman burnunu abartılı bir şekilde, gürültüyle mendiline silmesini nefretle hatırlıyorum; bunun üzerine ortada yeni bir kıkırtı dolaştı. Adrian, durumu fark etmemiş gibiydi. </p>
			<p>“Ama her şeyden önce,” diye devam etti, “sizden <em>ozür</em> dilemeliyim” (“özür” diye düzeltti ama sonra yine “ozür” dedi) “ve köpeğimiz Prästigiar’ın<a class="si-noteref epub-type_noteref" href="#f284" id="backref_284">284</a>, Suso da deriz ona ama asıl ismi Prästigiar’dır, bu rahatsız edici davranışlarından, böyle cehennemî biçimde havlamasından, kulaklarınızı böyle cehennemî bir şekilde taciz ederek havlamasından, ulumasından, sizi benim hatırıma böyle bir zahmete ve eziyete katlanmak zorunda bırakmış olmasından dolayı kusura bakmamanızı rica ediyorum. Eğer her birinize sadece köpeklerin duyabileceği aşırı tiz sesli birer düdük verseydik, iyi ve davet edilmiş dostlar olduğunuzu ta uzaktan anlardı. Yıllardır o nöbetteyken benim çaldığım, onun da dinlemeyi sevdiği gibi birer düdük.”</p>
			<p>Düdük lafı üzerine sağda solda birileri, biraz yadırgayarak da olsa yine kibarca gülüştüler. Fakat o devam etti: </p>
			<p>“Şimdi sizden samimi ve Hıristiyanca bir ricam olacak; hitabemi, kötüye yormayın, öyle kabul etmeyin. Zira size içtenlikle hakir gördüğüm ama insani bir şekilde paylaşmak adına, iyi, zararsız, pek günahsız sayılmasa da, alışıldık ölçülerde, tahammül edilebilir nitelikte günah dolu bir itirafta bulunmak istiyorum hararetle; zira kum saatim gözlerimin önünde durmakta; bekliyorum; boşaldığı anda, son tanecikler de boğazından geçtiği anda, o beni alacak. Ona, bedenim ve ruhumla ebediyen ona ait olacağıma dair kendi kanımla yazarak sadakatle söz verdim; cam boşalıp ona ait olan zaman tükendiğinde, onun malı olacağım, ellerine ve zorbalığına teslim olacağım.”</p>
			<p>Burada bir kez daha burunlarından güldüler ama bir yandan da başlarını sallayıp dillerini damaklarında şaklattılar. Sanki münasebetsiz, yakışık almaz bir davranışla karşı karşıyaydılar. Kimileri karanlık bir merak içinde etrafa bakınmaya başlamışlardı. </p>
			<p>“Şunu bilin ki,” dedi masanın başındaki, “siz iyi ve inançlı insanlar, sizler, ‘Tengri’ye karşı işlediğiniz sınırlı günahlarınızla” (“Tanrı” diye düzeltti ama sonra tekrar kelimenin eski biçimine döndü) “inayetine ve anlayışına güvenebilirsiniz. Oysa ben? Durumumu uzun zamandır kendime sakladım. Ama artık daha fazla gizleyemeyeceğim; ben ta yirmi bir yaşımdan beri iblisle nikâhlıyım; ne olacağını bilerek isteyerek, taammüden, cüretle, kibirle ve küstahlıkla; çünkü bu dünyada şöhret kazanmak istiyordum; onunla bir sözleşme, bir ittifak yaptım. Yani yirmi dört yıldır ne yaptımsa, insanların haklı olarak kuşkuyla baktığı her şeyi, onun yardımıyla meydana getirdim. Hepsi Şeytan işi, zehrin meleği tarafından dökülmüştür. Düşündüm ki, hayatta kim kazanmak isterse, bunun bedelini ödemeli. Günümüzde büyük girişimlere, büyük işlere kalkışanlar, Şeytan’a saygı göstermek zorunda; zira ondan başka kimsenin yardımı dokunmaz.”</p>
			<p>O anda salonda sıkıntılı, gergin bir sessizlik egemen oldu. Dinlemekten zevk alan pek az kişi kalmıştı; çoğunun kaşları kalkmıştı ve yüzlerinden, “nereye varacak bunun sonu, neler oluyor burada,” ifadesi okunuyordu. Sözlerine, sanatçılara özgü bir tavırla gizemli havalar katmaya çalıştığı biçiminde yorumlamaları için bir kerecik olsun gülümsemesi ya da göz kırpması yeterliydi, her şey birazcık olsun düzelebilirdi. Ama o bunu yapmadı; solgun, ciddiyet içinde oturuyordu. Kimileri sorarak bana baktılar, bu sözlerle ne kastediyor, diye. Ben ne cevap verebilirdim ki; belki de müdahale edip toplantıyı dağıtmalıydım – iyi ama hangi gerekçeyle? Bunlar yalnızca onun itibarını zedeleyen, onu ifşa eder mahiyette gerekçeler olabilirdi. Meseleyi kendi akışına bırakmam gerektiğini hissediyordum; lafı uzatmadan hemen eserini çalmaya başlamasını, kelimeler yerine notalarla konuşmasını umuyordum. Sözün, her şeyi açıklıkla dile getiren niteliğine karşı, hiçbir zaman bir şey söylemeyen ama her şeyi anlatan müziğin, genel olarak bağlayıcı olmayan sanatın koruyucu üstünlüğünü bu denli kuvvetle hissetmemiştim. Ama onu durdurmak, sadece duyduğum saygıya ters düşmekle kalmıyordu; benimle birlikte dinleyenlerin çok azı bunu hak etse de, bütün ruhumla onun ne diyeceğini işitmek istiyordum. İçimden, sabredin ve dinleyin diyordum diğerlerine; sizleri yakını sayarak davet etmiş bir kere!</p>
			<p> Bir düşünme arası verdikten sonra devam etti dostum:</p>
			<p>“Sanmayın ki sevgili biraderlerim ve hemşirelerim, bu sözü vermem, bu anlaşmayı yapmam için ormanda bir yol ağzına, çemberlere ve kaba saba yeminlere ihtiyaç duydum. Aziz Tommaso ne buyurur? Düşmek için kelimelere ihtiyaç yoktur; düşüş onları tekrarlamakla gerçekleşmez; bir eylem yeterlidir buna; hatta arzı hürmet, açıkça sadakat beyan etmek bile gerekmez. Zira o, sadece bir kelebekti; renkli bir <em>hetaera esmeralda, </em>o yaptı bunu bana; dokunarak. Süt renkli büyücü<em>... </em>Onu, o sevdiği loş ağaç gölgelerinde izledim saydam çıplaklığıyla. Uçarken bir çiçek yaprağına benzer; onu yakaladım ve beni uyarmasına rağmen onunla seviştim. İşte böyle oldu. Çünkü nasıl yaptıysa yaptı, beni aşka düşürdü – mahremine girdim ve sözleşme yapılmış oldu.” </p>
			<p>Titredim, çünkü o anda dinleyenler arasında bir ses yükseldi – rahip kılıklı Daniel Zur Höhe, ayağını yere vurdu, çekiçle döver gibi hükmünü verdi:</p>
			<p>“Güzel. Bunda bir güzellik var. Çok iyi, çok iyi, böyle denebilir.”</p>
			<p>Kimileri susturmaya çalıştı, içten içe onun o sözlerine minnettarlık duysam da bu konuşana ben de pek onaylamayan bir bakış attım. Aslında budalaca olsa da, dinlediklerimizi, daha rahatlatıcı, daha muteber bir alana, estetiğin alanına çekmiş, yersiz olsa da, beni öfkelendirse de, içimde bir rahatlama yaratmış oluyordu. Zira topluluğun arasında derin nefes alır gibi bir “ya, demek öyle” havası esti gibi geldi bana; bir hanım, yayıncı Frau Radbruch, Zur Höhe’nin sözlerinden cesaret alarak kendi fikrini dile getirdi. </p>
			<p>“İnsan şiir dinler gibi oluyor.”</p>
			<p>Ama ne kadar rahatlatıcı gelirse gelsin, bu mutluluk verici güzel yorum kalıcı olamadı; insanların buna kanmaları pek uzun sürmedi; zira bunların şair Zur Höhe’nin itaate, zorbalığa, kan dökmeye ve dünyanın yağmalanmasına dair o yalçın, o tuhaf şiir anlayışıyla bir ilgisi yoktu. Burada söz konusu olan, sakin ve soluk renkli bir ciddiyetti; bir gerçeğin itirafıydı; bir insanın ıstırabının son kertesinde birlikte yaşadığı kimseleri, yakınlarını yanına çağırması olarak kabul edilmeliydi – bana kalırsa, her şeyden önce gereksiz bir samimiyetin ifadesi. Yakını diye çağırdıkları, böyle bir hakikati soğuk bir korkuyla karşılamaktan öte bir anlayışa, yapıya sahip kişiler değildi; çok geçmeden elbirliğiyle böyle bir hakikati, şiir olarak değerlendiremeyeceklerine karar verdiler.</p>
			<p>İtirazları, davet sahibine ulaşabilmiş gibi görünmüyordu. Ara verdiğinde derin düşüncelere dalıp gitmesi, belli ki onu bütün bunlara karşı erişilmez kılıyordu.</p>
			<p>“Unutmayın,” diyerek yeniden başladı konuşmasına. “Fevkalade hürmete şayan sevgili dostlarım; benim gibi Tanrı’nın terk ettiği birine yapmanız gereken, onun naaşını, inançlı Hıristiyanların ölülerinin gömüldüğü kutsal yere değil, geberik sığır leşlerinin atıldığı yere koymak. Önceden söylüyorum bunu; onu tabutunda her zaman yüzüstü yatar bulacaksınız. Beş kere çevirseniz de, o hep ters dönecek. Zira ruhum, kibri ve gururuyla, o zehirli kelebekle sevişmeden çok önce Şeytan’a doğru yönelmişti; kaderim sonunda beni ona götürecekti. Gençliğimden beri gayretlerim hep ona dönüktü. Bildiğiniz gibi insanlar ya Cennet’e erişmek ya da Cehennem’e gitmek için yaratılmışlardır. Ben, Cehennem için doğmuşum. Onun için, küstahlığımı şekere bulayıp yutturmak için Halle Akademisi’nde teoloji okudum; fakat Tanrı hatırına değil, öteki uğruna; o bakımdan teoloji tahsilim gizliden gizliye bu ittifakın bir başlangıcıydı; Tanrı’ya değil ona, büyük <em>religiosus</em>’a<a class="si-noteref epub-type_noteref" href="#f285" id="backref_285">285</a> yönelişimi gözlerden gizliyordu. Şeytan’a yönelen bir kişi, ne durdurulabilir ne de direnebilir; Teoloji Fakültesi’nden, Leipzig’e gidip müzik alanına atılmam, kendimi sadece ve münhasıran <em>Figuris, characteribus, formis coniurationum</em> ya da ne denirse işte, dualara, ruh çağırmalara ve büyücülük adı verilen şeylere adamam, bunun sadece küçük bir adımıydı. </p>
			<p>Umarsız yüreğim, bana sunulmuş fırsatı kaçırdı. İşlek bir zekâm, Tanrı vergisi yeteneklerim vardı; tevazu içinde, dürüst davranarak bunlardan yararlanabilirdim; fakat bununla yetinemedim. Öyle bir zamandayız ki, doğru adımlarla, inançla ve sadelikle hiçbir şekilde bir yere varılamıyor. Şeytan’ın yardımı olmaksızın, kazanın altında cehennem ateşi yanmaksızın sanat yapmak imkânsız... Evet, sevgili dostlar, evet, sanatın duraklaması, zorlaşması, her şey zorlaştı diye kendi kendini sarakaya alması, Tanrı’nın zavallı kullarının çaresizlik içinde ne yapacağını bilememesi, zamanın suçu. Birileri bunu aşmak, bir atılım yapmak üzere misafir olarak iblisi davet etmişse eğer, ruhunu günaha teslim etmişse, zamanın günahını kendi sırtına yüklenmiş olur ve lanetlenir. Zira, (Ayık ve uyanık olun!)<a class="si-noteref epub-type_noteref" href="#f286" id="backref_286">286</a> denir. Ama bu bazen böyle yürümez. Dünyayla aklı başında bir şekilde, her şey daha iyi olsun diye uğraşmak varken, tedbiri elden bırakmaksızın bu yolda katkıda bulunmak varken, iyi eserlere yeniden yaşama şansı verecek, onlara dürüstçe alan yaratacak bir düzen kurmak varken, o kişi ne yapıyor, dolambaçlı yollara sapıyor, kendini Cehennem’in sarhoşluğuna kaptırıyor, onun uğruna ruhundan oluyor ve hayvan leşi kemiklerinden oluşan yığınının tepesine düşüyor.</p>
			<p>Evet, benim güzide ve sevgili biraderlerim, hemşirelerim, ben kendimi tecrit ettim ve <em>nigromantia, carmina, incantatio, veneficum</em><a class="si-noteref epub-type_noteref" href="#f287" id="backref_287">287</a> ve daha hangi kelimelerle, hangi isimlerle adlandırılırsa, varlığımı, ümidimi ona bağladım. Kısa bir süre sonra da onunla bir konuşma yaptım; İtalya’da, bir Güney Avrupa salonunda o kalleşle, o pezevenkle uzun uzadıya konuştum. Bana sahip olduğu parlak nitelikleri, varlığının temelleri ve özü hakkında bazı bilgiler vermesi gerekti. Ayrıca bir de, zaman sattı bana; ölçülemez uzunlukta bir yirmi dört yıl. Kendini bana adadı, bu süre için benimle ittifak yaptı; işi ne kadar zora koştumsa da, böyle bir şey için fazla akıllıca ve alaycı davransam da aldırmadı; büyük şeyler vaat etti bana, çalışabilmem için kazanınım altına bolca ateş sürecekti. Yalnız, bütün o süre içinde bıçak gibi sancılar çekecektim; tıpkı küçük denizkızının bacaklarında hissettiği gibi. O kız, benim kız kardeşimdi ve tatlı karım; adı, Hyphialta. Zira İblis, onu yatağıma getiriyordu birlikte yatmam, ona kur yapmam için. Onu gitgide daha çok sevdim. Balık kuyruğuyla ya da insan bacaklarıyla gelmesi fark etmiyordu. Ekseriya kuyruğuyla geliyordu; çünkü bacaklarında hissettiği bıçak gibi sancılar keyfini kaçırıyordu, ben de zaten onun narin bedeninin sevimli bir şekilde kuyruğa geçişinden çok hoşlanıyordum. Ama insan şeklinde gelince daha çok haz duyuyordum; benimle, insan bacaklarıyla birlikte olunca daha fazla zevk alıyordum kendi payıma.”</p>
			<p>Bu sözlerle birlikte dinleyenler arasında bir huzursuzluk başladı. Yaşlı Schlaginhaufen çifti masamızdan kalktı; koca, karısının dirseğinden tutup ayaklarının ucuna basarak oturanların arasından geçirdi ve kapıdan dışarıya çıkardı. Bir-iki dakikaya kalmadan avludan büyük bir gürültüyle arabasının motorunun çalıştığı işitildi; anlaşılan, gitmişlerdi. </p>
			<p>Bu, kimileri için düşündürücüydü; zira tekrar istasyona dönmeyi umdukları arabalardan biri eksilmiş oluyordu. Ancak konuklar arasında onların yaptığını yapmak niyeti görülmedi pek. Herkes büyülenmiş gibi oturuyordu; onlar ayrıldıktan, dışarısı tekrar sessizleştikten sonra yine Zur Höhe’nin o buyurgan, “Güzel! Elbette iyi, güzel!” sözleri işitildi. </p>
			<p>Tam dostumdan bu giriş bölümünü yeterli sayıp bırakmasını ve eserinden bir şeyler çalmasını istemek üzere ağzımı açmaya niyetlenmiştim ki o, orada olanlara hiç aldırmadan anlatmaya devam etti:</p>
			<p>“Bunun üzerine Hyphialta hamile kaldı ve bana bir oğul armağan etti; ona bütün ruhumla bağlandım, kutlu bir oğlan, alışılmıştan çok daha cana yakın, sanki çok uzaklardan, çok eski ülkelerden gelmiş bir kahraman. Ama bu kanlı canlı bir çocuk olduğu ve benim insan olarak hiç kimseyi sevmeme izin olmadığı için, iblis onu acımasızca öldürdü; hem de gözlerimin önünde. Zira bilmeniz gerek, bir ruh şiddetle kötülüğe yönelmişse, o zaman bakışı yılan gibi zehirli olur; en çok da çocuklar için. İşte bu tatlı sözlü çocuk, bir ağustos ayında yok olup gitti. Oysa ben bu cinsten bir sevecenliğe müsaade verilmiş olduğunu sanıyordum. Şeytan’a bağlı bir keşiş olarak kadınlar dışında etiyle kemiğiyle her şeyi, herkesi sevebileceğimi düşünüyordum; daha önce de, sınırsız bir samimiyet içinde bana ‘sen’ diye hitap etmekte ısrarlı olan ve benim de buna izin verdiğim birini, bir erkeği de ona vermiş olduğumu hatırlamalıydım. Onu da yine aynı nedenle öldürmek zorunda kalmış, hiçbir zorlama ya da emir olmaksızın ölüme yollamıştım. Zira <em>magisterulus</em><a class="si-noteref epub-type_noteref" href="#f288" id="backref_288">288</a> o sıralar kutsal nikâhla evlenmeyi tasarladığımı fark etmişti; böyle bir evlilik durumunda kendisinin bertaraf olacağını, bunu benim Tanrı’yla barışmak için seçtiğim bir kaçış yolu olduğunu görmüş, hiddete kapılmıştı. Bu maksadımdan yararlanarak soğukkanlı bir şekilde o samimi adamın ölümüne yol açmaya zorladı beni. Bunu hepinizin önünde size itiraf ediyorum işte; bugün karşınızda ayrıca bir de cani sıfatıyla bulunmaktayım.” </p>
			<p>Bu noktada konuklardan bir grup daha salonu terk etti; sapsarı kesilmiş, altdudağını ısırmakta olan kısa boylu Helmut Institoris sessiz bir infial içinde ayağa kalktı; arkadaşları, ucuz resimlerin ressamı Nottebohm, onun yanında pek burjuva halli, “ana kucağı” dediğimiz türden koca memeli karısı, yavaşça ve suskun çıkıp gittiler. Ama dışarıya çıktıklarında suskunluklarını sürdürmemiş olmalılar ki, gidişlerinden birkaç dakika sonra üzerinde önlüğü, kır saçları sımsıkı taralı Frau Schweigestill girdi içeriye usulca, ellerini kavuşturup kapıya yakın bir yerde durdu, Adrian’ın konuştuklarını dinlemeye başladı:</p>
			<p>“Ben nasıl bir günahkârım ki ey dostlar, bir cani, bir insan düşman, şeytani bir aşk ilişkisine teslim olmuş biriyken, bunlara aldırmayıp hiç durmadan bir işçi gibi harıl harıl çalıştım ve ne ‘isterrehat’ ettim (fark edip “istirahat” diye düzeltti ama sonra yine “isterrehat” diye devam etti) “ne de uyudum; dişimi sıktım ve çok zor işler başardım. Havari’nin buyurduğu gibi, ‘Zor işlerin peşine düşen, zorluk çeker.’ Çünkü nasıl Tanrı bizim yumuşatıcı merhem niteliğindeki dualarımız olmaksızın büyük işler yapmıyorsa, öteki de yapmıyor. Onun yaptığı, sadece çalışmama engel olan bazı şeyleri, utangaçlığım ve aklımın alaycılığını gidermekti; geri kalanını, arada bazı tuhaf esinlenmeler gelse de ben, kendi başıma yaptım. Zira sık sık içimde sevimli bir çalgı beliriyordu; bir org, bir pozitif org, sonra bir arp, lavtalar, kemanlar, trombonlar, tek sürgülü trombonlar, <em>krummhorn</em><a class="si-noteref epub-type_noteref" href="#f289" id="backref_289">289</a>, cin düdükleri; her biri dörder sesli; öyle ki kendimi Cennet’te sanıyordum, başka türlü olamazdı. Bunların çoğunu yazdım. Sık sık çocuklar geliyordu odama; oğlanlar, kızlar. Nota kitaplarından bir motet söylüyorlardı; bu arada tuhaf bir muziplikle gülümsüyor, bakışıyorlardı. Çok güzel çocuklardı bunlar. Bazen havanın sıcaklığındanmış gibi saçları havalanıyordu, güzel elcikleriyle düzeltiyorlardı. Gamzeleri vardı, içlerinde de yakutlar. Burun deliklerinden bazen kıvrım kıvrım sarı kurtçuklar çıkıyor, göğüslerine doğru iniyor ve orada kayboluyorlardı.” </p>
			<p>Bu sözleri yine, salondaki bazı dinleyicilerin toparlanıp gitmeleri için bir işaret oldu. Bilimadamları Unruhe, Vogler ve Holzschuher için; birinin, dışarıya çıkmaktayken bileklerini şakaklarına bastırdığını gördüm. Evinde tartışmalara katıldıkları Sixtus Kridwiss ise heyecanlı bir yüzle geride kalan, görünüşe göre çoğu kaçmaya hazırlanan yirmi kişiyle birlikte hâlâ yerinde oturuyordu. Leo Zink kötü niyetli bir beklenti içinde kaşlarını kaldırmış, başka birilerinin resimlerini değerlendirirken her zaman yaptığı gibi, “Yüce İsa!” diyordu. Leverkühn’ün etrafında sanki onu koruyacakmış gibi birkaç kadın toplanmıştı. Kunigunde Rosenstiel, Meta Nackedey ve Jeanette Scheurl; bu üçü. Else Schweigestill ise biraz uzakta kalıyordu.</p>
			<p>Dinliyorduk:</p>
			<p>“Kötü, yirmi dört yıl boyunca, sadakatle sözlerinin arkasında durdu. Her şey sonuna varıncaya dek; her şeyi, tümünü, cinayetler ve zina içindeyken tamamladım; belki de bu kötülükler içindeyken yarattıklarım, yargılanmam esnasında Tanrı’nın lütfu bakımından faydalı olur. Bilmiyorum. Belki Tanrı da görür zor olanı denediğimi ve kendim için işi zorlaştırdığımı; belki, belki de bu kadar gayret edip her şeyi sonuna kadar titizlikle tamamlamış olmam lehime sayılır – bunu söylememeliyim; böyle bir ümide kapılmaya cesaretim de yok. Günahım, affedilir olmak için fazla büyük. Böylesine ağır bir nedamet içindeyken kafamda Tanrı’nın inayetine, bağışlamasına dair spekülasyonlar yapmakla çok ileri gitmiş oluyorum; bu, ebedi iyiliğin, en affedemeyeceği şey olmalı; bunu kabul ediyorum; böyle küstahça spekülasyonlar, merhameti imkânsız kılar. Buna dayanarak spekülasyonlarda bulunmaya devam ettim; son kerteye varmış ahlaksızlığımın, iyiliğin, kendi sonsuzluğunu kanıtlaması için bir teşvik, bir tahrik anlamına gelebileceği sonucuna vardım. İşte bu böyle sürüp gitti. Yukarıdaki iyilikle, lanetli bir yarışmaya girmiş bulunuyorum. Hangisinin sonu yok diye; onun iyiliğinin mi, yoksa benim spekülasyonlarımın mı – görüyorsunuz işte, ben lanetlendim; benim için merhamet umudu yok artık; çünkü spekülasyonlarımla her şeyi baştan yıktım, berbat ettim. </p>
			<p>Şimdi, bir zamanlar ruhuma karşılık satın almış olduğum zaman tükendi; sonum gelmeden önce sizleri davet ettim, siz seçkin, sevgili biraderlerim ve hemşirelerim, ruhen ölmüş olduğumu sizden saklamak istemiyorum. Bunun için beni iyilikle yâd edin; davet etmeyi unuttuklarıma da kardeşçe selamlarımı iletin, kırılıp gücenmesinler. Bütün bunları söyleyip bildirdikten sonra size hiç olmazsa eserimden, Şeytan’ın sevimli çalgılarından dinlediklerimden, bir kısmını da yaramaz çocukların söylediklerinden, veda niyetine biraz bir şeyler çalmak istiyorum.”</p>
			<p>Ayağa kalktı, ölü gibi bembeyazdı.</p>
			<p>Sessizliğin ortasında astımlı da olsa sarih telaffuzlu Kranich’in sesi işitildi. “Bu adam, bu adam deli! Bu konuda çoktandır hiç kuşkum kalmadı; ne yazıktır ki, aramızda deli doktorluğu bilimini temsil eden kimse yok. Bir nümizmat olarak ben kendimi burada gayet yetkisiz buluyorum.”</p>
			<p>Böyle diyerek dışarıya çıktı.</p>
			<p>Leverkühn, etrafında saydığım kadınlar, Schildknapp, Helene ve ben, kahverengi masa piyanonun başına oturdu, sağ eliyle partisyonun sayfalarını düzeltti. Gözyaşlarının yanaklarından aşağıya yuvarlandığını, tuşların üzerine damladığını gördük; ıslak ıslak uyumsuz bazı akorlar bastı. Bu arada sanki şarkı söyleyecekmiş gibi ağzını açtı ama dudaklarından sadece, hâlâ kulaklarımda kalan bir feryat yükseldi; aleti kucaklamak ister gibi kollarını açtı ve birdenbire, sanki birisi itmiş gibi yana kaykılıp iskemlesinden yere düştü.</p>
			<p> Uzakta duran Frau Schweigestill, biz yakındakilerden daha hızla yaklaştı yanına; bizler, neden bilmem, ona yardım etmek için birkaç saniye tereddüt ettik. Bilinçsiz yatan adamın başını kaldırdı, bedeninin üst kısmını anaç kollarına alarak odanın içine, biz afallayıp kalanlara doğru bağırdı:</p>
			<p>“Hepiniz gidin! Hepiniz! Hiç anlayışınız yok sizin. Siz şehirliler, anlayış gerek burada anlayış! Ebedi inayetten çok söz etti. Zavallı adam! Erişebilecek mi bilmem. Ama doğru dürüst insan gibi bir anlayış, inanın bana, her şeye yeter!”</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f283"><a class="si-backref" href="#backref_283">283</a><span class="si-text">. Yeni Ahit, “Matta” 26:38. (Y.N.)</span></div>
				<div class="si-footnote html5_aside epub-type_footnote" id="f284"><a class="si-backref" href="#backref_284">284</a><span class="si-text">. Faust söylencesinde şeytani yeteneklere sahip köpek. (Y.N.)</span></div>
				<div class="si-footnote html5_aside epub-type_footnote" id="f285"><a class="si-backref" href="#backref_285">285</a><span class="si-text">. (Lat.) Dindar. (Y.N.)</span></div>
				<div class="si-footnote html5_aside epub-type_footnote" id="f286"><a class="si-backref" href="#backref_286">286</a><span class="si-text">. Yeni Ahit, “1. Petrus” 5:8. (Y.N.)</span></div>
				<div class="si-footnote html5_aside epub-type_footnote" id="f287"><a class="si-backref" href="#backref_287">287</a><span class="si-text">. (Lat. sırasıyla) Kara büyü, büyü şarkıları, kehanet, zehir karıştırma. (Y.N.)</span></div>
				<div class="si-footnote html5_aside epub-type_footnote" id="f288"><a class="si-backref" href="#backref_288">288</a><span class="si-text">. (Lat.) Küçük üstat. Şeytan’a verilen adlardan biri. (Y.N.)</span></div>
				<div class="si-footnote html5_aside epub-type_footnote" id="f289"><a class="si-backref" href="#backref_289">289</a><span class="si-text">. Ortaçağ’da XVII. yüzyıla dek kullanılan, çift kamışlı üflemeli bir çalgı. (Y.N.)</span></div>
			</div>
  </body>
</html>