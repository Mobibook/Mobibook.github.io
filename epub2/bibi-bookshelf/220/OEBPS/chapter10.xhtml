<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="chapter html5_article">
			<h1>X</h1>
			<p>Lisenin son sınıfında Leverkühn, hiç gerekmediği halde, zorunlu olmayan, benim bile seçmemiş olduğum İbraniceye başladı ve böylece meslek seçimiyle ilgili planlarının yönü hakkında bir fikir vermiş oldu. “Malum oldu ki...” (bana içdünyasında dini keşfettiğini anlattığı esnada tesadüfen kullandığı bu ifadeyi kasıtlı olarak tekrarlıyorum) – malum olmuştu ki teoloji okumalıydı. Yaklaşan bitirme sınavları nedeniyle bir fakültede karar kılması gerekiyordu; o da böylece seçimini yaptığını açıkladı. Amcası, sorup da öğrendiğinde, kaşlarını kaldırıp bir “Aferin sana!” çekti; hemen Buchel’deki annesiyle babasına haber verdi; onlarsa bunu daha olumlu karşıladılar. Bana zaten daha önce söylemişti. Bu arada bu öğrenimi kiliseye ve dinî hizmetlere hazırlık olarak değil, akademik bir kariyer için seçtiğini ima etmişti. </p>
			<p>Bu biraz olsun içime su serpti. Zira onu vaiz adayı, başpapaz ya da piskoposluk danışmanı ve genel yüksek danışman olarak düşünmek bana son derece sevimsiz geldi. Bari hiç olmazsa bizim gibi Katolik olsaydı. Onun kardinalliğe doğru yükselen Kilise hiyerarşinin basamaklarını tırmandığını hayal etmek biraz daha memnuniyet verici, daha münasip bir perspektif gibi görünürdü gözüme. Ancak başlı başına bir meslek olarak teoloji bilimini seçme kararı beni şoke etmişti. Açıkladığında sanırım rengim atmıştı. Neden mi? Ne diyeceğimi bilememiştim de ondan; o da nasıl anlayacağını bilememişti. Aslında ben onun için hiçbir şeyi yeterli görmezdim. Yani bilindik, denenmiş, kentsoylu meslek türlerinden hiçbiri ona layık değilmiş gibi gelirdi bana. Etrafıma bakınır, onu, o tür mesleklerin hiçbirinin çalışma alanında tahayyül edemezdim. Onun adına kesinlikle bir hırs besliyordum. Buna rağmen önsezilerim, iliklerime işleyen bir korku yarattı: Çok açık; çünkü sezgilerime göre o, seçimini kibri doğrultusunda yapmıştı. </p>
			<p>Arada sırada bir konuda anlaştığımız olurdu, daha doğrusu, felsefenin, bütün bilimlerin kraliçesi olduğuna dair sıkça ifade edilen görüşte buluşurduk. Felsefe, bilimler içinde, diğer müzik aletleri arasında orgun sahip olduğuna benzer bir yere sahipti. Hepsine tepeden bakıyor, fikren hepsini kapsıyor, yukarıdan bakarak bütün alanların araştırma sonuçlarını belli bir dünya anlayışına göre, her şeye egemen, yetkin, hayata anlam veren bir sentez içinde, insanın buna bakarak evrendeki yerini belirleyebileceği bir şekilde düzenliyor, açıklıyordu. Arkadaşımın geleceği hakkında, onun mesleği hakkında kafa yorarken, bu yolda bazı kanaatlere varmıştım. Sağlığı üzerine endişelere düşürecek denli çokyönlü çabaları, görüşleri, eleştirileriyle birlikte öğrenme hırsı, bu düşlerimi haklı kılıyordu. Evrensel, bağımsız, çokyönlü bir bilimadamı, bir dünya bilgesi olması bence en doğru olanıydı. Daha fazlasına ise düş gücüm yetmiyordu. Oysa şimdi onun düşüncelerini sessizce, el altından, hiç kimseye belli etmeksizin ileriye doğru geliştirmeye devam ettirmiş olduğunu anlamıştım. Kararını sakin, gösterişsiz sözlerle açıklarken, benim onun adına beslediğim ihtirasları da aşarak beni mahcup etmişti.</p>
			<p>Eğer kabul edilirse, öyle bir disiplin vardır ki, kraliçe felsefe, yanında sadece yardımcı bir bilim olur; akademik dille ifade edilecek olursa, sadece bir yan dal vardır ve o da teolojidir. Bilgelik aşkı en yüce varlığa, varoluşunun kökenine, Tanrı’ya dair öğretilere ve tanrısal tasavvurlara kadar erişmişse, bilimin saygın doruklarına, idrakin en yüce, en seçkin alanına yönelmiş, düşüncenin uç noktasına erişmişse, ruhu olan bir zekâ için en ulvi hedef belirlenmiş demektir. Benimki gibi, filoloji, tarih ve benzeri dünyevi bilimler, kutsalın algılanması yolunda sadece yardımcı birer donanımdan ibaret kalır – hedef, özdeyişte dile geldiği gibi, “Her türden aklın fevkinde” ise, insan aklı, öğretilen herhangi bir bilim dalının sınırları içindeyken gerekli olduğundan daha büyük bir tevazuuyla daha itaatkâr bir bağlantıya girmiş demektir. </p>
			<p>Adrian, kararını açıkladığında, bunlar geçti aklımdan. Bu karara eğer özdisipliniyle, kendi ruhsal güdüleri sebebiyle varmışsa, cüretkâr, her şeye ilgi duyan, her şeyi kolayca kavrayan, üstünlük duygusuyla şımarmış zekâsını dine yönelterek ona itaat etmeye karar vermişse eğer, bunu kabul edebilirdim. Bu benim onun hakkında içten içe beslediğim, nedeni belirsiz endişeyi gidermekle kalmaz, çok daha derinden duygulandırabilirdi; zira aklını bu işe adamak, kaçınılmaz olarak beraberinde öteki dünyayla ilgili önemli bilgiler getirebilirdi; zekâ ne kadar güçlüyse, tahminleri de o denli geniş olurdu – ama aslında arkadaşımın kararının esas olarak alçakgönüllülüğünden değil, gururundan, benim de de gurur duyduğum gururundan kaynaklandığından emindim. Kararını öğrendiğimde sevinçle endişe, bu nedenle birbirine karışmış ve bende bir korku yaratmıştı. </p>
			<p>Şaşkınlığımı fark edince, bunu bir üçüncü bir kişiye, müzik öğretmenine mal etmeye kalkıştı. </p>
			<p>“Eminim, Kretzschmar’ın uğrayacağı hayal kırıklığını düşünüyorsun,” dedi. “Biliyorum, benim kendimi tümüyle çoksesli müziğe vermemi ister o. İnsanların herkesi, kendi yollarına çekmek istemeleri garip... Herkesi memnun edemezsin. Ama onun, müziğin ibadet ve müzik tarihi bakımından teolojiye yönelik olduğunu düşünmesini sağlayacağım – hem de, matematik ve fizik bakımından akustiğe olduğundan daha pratik, daha sanatkârane biçimde...”</p>
			<p>Kretzschmar’a söylemek niyetinde olduğu şeyler hakkında bilgi verirken, aslında bana hitap ediyordu. Bunu fark edince, kendi kendime her şeyi bir kere daha aklımdan geçirdim. Elbette Tanrı ve ibadet bilimi söz konusu olunca, bütün dünyevi bilimler gibi sanatlar da, müzik de onun hizmetinde birer yardımcı aracı niteliği kazanmıştı gözünde. Bu düşünce sanatın, onu bir yandan geliştirirken, bir yandan da hüzünlü bir ağırlık yükleyen kaderine; kült olmaktan çıkıp dünyevi kültüre mal olmasına dair tartışmalarımızdan kaynaklanıyordu. Gayet iyi anlıyordum artık. Meslek seçiminde, kafasında kendine biçtiği, müziği kült olarak hizmet ettiği eski mutlu zamanlarına döndürme görevi etkili olmuş olabilirdi. Bütün dünyevi araştırma dalları gibi, kendini çırak olarak adadığı müziği de aynı yerde görüyordu; ister istemez onun düşüncesini hayalimde canlandırdım. Barok bir binada, devasa bir mihrap resminde bütün sanatlar ve bilimler itaatkâr bir biçimde kurban sunar gibi bir duruşla, ilahlaştırdıkları tanrısal bilgeliğe hürmetlerini sunuyorlardı. </p>
			<p>Adrian’a, anlatınca bu hayalime kahkahayla güldü. O zamanlar hoş yanlarından biri de şaka yapmaya çok teşne olmasıydı – bu anlaşılır bir şeydi: Zaman uçma zamanıydı. Okulun kapılarının arkamızdan kapanacağı, büyüdüğümüz şehrin kapılarının ise açılacağı, dünyanın serbestçe önümüze serileceği, en mutlu, en heyecanlı, ümitlerle dolu özgürlüğün başlayacağı zamandı bu. Wendell Kretzschmar’la daha büyük komşu şehirlere yaptığı müzik gezilerinde Adrian birkaç kez dışarıdaki dünyanın tadına bakmıştı. Cadıların ve ayrıksıların, çalgı aleti depolarının, katedralindeki kayser mezarlarının şehri Kaisersaschern, artık onu serbest bırakmalı, sokaklarında, başka yerleri de gezip görmüş olanlar gibi sadece ziyaret eder gibi gülümseyerek dolaşmalıydı. </p>
			<p>Böyle mi oldu? Kaisersaschern, onu hiç serbest bıraktı mı? Adrian gittiği her yere onu da götürmedi mi? Ne zaman kendi hakkında bir karar verdiğini sansa, kararı veren, belirleyici olan bu şehir olmadı mı? Nedir özgürlük? Sadece vasat, ilgisiz kalanlar özgürdür. Belirgin özelliklere sahip olan kişi asla özgür olamaz. Damgalanmış, tespit edilmiş, bağlanmıştır. Arkadaşımın teoloji okuma kararının arkasında Kaisersaschern yok muydu? Adrian Leverkühn ve bu şehir – bu ikisi bir araya gelince, teoloji fikri doğacaktı elbette. Sonraları kendi kendime sordum; başka ne bekleyebilirdim ki... İlerleyen yıllarda kendini beste yapmaya verecekti. Yazdığı cesur bir müzik olsa bile özgür müzik miydi? Bütün dünyanın müziği miydi? Değildi. Bu hiç kurtulamamış birinin müziğiydi. Dâhiyane, şaşırtıcı örgüsünün en gizli yerlerinde, en derinlerden gelen yankılarıyla, oralardan yükselen soluklarıyla karakteristik bir müzikti. Kaisersaschern’in müziği.</p>
			<p>O zamanlar keyfi pek yerindeydi. Nasıl olmasın? Yazılı sınavlarında gösterdiği olgunluk dolayısıyla sözlü sınavlardan muaf tutulmuştu. Bütün hocalarından teşekkürlerle ayrılmış, seçtiği fakültenin saygınlığı, küçümser halli gayretsizliğinin yarattığı gizli kırgınlığı bastırmıştı. Yine de Toplumsal Hayat Biraderleri Bilginler Mektebi’nin müdürü, Yunanca, Orta Yüksek Almanca ve İbranice öğretmeni Pomeranyalı Doktor Stoientin, ayrılırken yaptıkları özel görüşmede bu yönde bir uyarıda bulunmayı ihmal etmemişti. </p>
			<p>“Delikanlı,” demişti, “Tanrı sizinle olsun Leverkühn! Bu kutsama sözü içimden geliyor. Siz aynı görüşte olsanız da olmasanız da, buna ihtiyacınız olacak. Zengin yeteneklere sahipsiniz. Büyük meziyetlere sahipsiniz. Bunu biliyorsunuz. Nasıl bilmezsiniz ki? Ama bütün bunların o yukarıdakinden geldiğini de biliyorsunuz. Size emanet edilmiş her şeyi, siz de ona adamak istiyorsunuz. Haklısınız. Doğal edinimler, Tanrı’nın bize emanet ettiği meziyetlerdir; bizim, kendimize ait değildir. Bizleri, kibrin tuzağına düşürerek onlara kendimize aitmiş gözüyle bakmamıza neden olan ancak onun hasmıdır. O kötü bir misafir, kükreyen bir aslandır; döner dolaşır, kimi yutacağını arar. Sizin de onun düzenlerine karşı kendisini korumak zorunda kalanlardan biri olmanız için yeteri kadar nedeniniz var. Siz Tanrı’dan yana kaldığınız müddetçe bu söylediklerim iltifat sayılır. Tevazu içinde kalın dostum; isyankârlıktan, inattan ve böbürlenmekten uzak durun ve şunu aklınızda tutun ki, kibir düşüşü beraberinde getirir ve bize her türlü lütfu bağışlayana karşı, nankörlük sayılır.” </p>
			<p>Daha sonraları, lisede ders verdiğim sıralarda da bu yürekli öğretmen hâlâ oradaydı. Adrian, o Paskalya’da Buchel Çiftliği’ndeyken sıkça yaptığımız kır, orman yürüyüşlerinden birinde, aralarında geçen bu konuşmayı bana gülerek aktarmıştı. Bakalorya sınavından sonra birkaç haftasını açık havada geçirmek istemiş, annesiyle babası da ona eşlik etmem için beni davet etmişlerdi. Öyle salına salına gezinirken, Stoientin’in bu uyarısı üzerine geçen bir konuşmayı hatırlıyorum. En çok da ayrılmak üzere el sıkışırken kullandığı “doğal meziyetler” deyişi üzerinde durmuştuk. Adrian onun bunu severek kullanan ya da sık sık “doğuştan gelen meziyetler”den söz eden Goethe’den almış olduğuna, ancak, çelişkili bir şekilde, meziyet kelimesinin içindeki moral boyutu bir tarafa bırakıp doğal olan, doğuştan gelen boyutunu etik dışı, aristokratça bir kazanım olarak değerlendirmeye çalıştığına işaret etti. Doğal açıdan dezavantajlı konumda olan kişilerin her zaman yaptıkları gibi, tevazua davet etmesine bu yüzden karşı çıkıyordu. Bunu şöyle açıklıyordu: “Sadece özelliği olmayan kimseler mütevazı olur.” Oysa Müdür Stoientin, edinimler ile doğuştan şanslı olmanın getirdiklerini ayrılmaz bir biçimde bir arada tutan Goethe’nin bu sözünü, daha ziyade, özgürlüğü her şeyin üzerinde tutan, bu nedenle yetenek ile kişisel çabalarla edinilmiş değerler arasında moral açıdan büyük farklar gören bunları birbirinden kesin çizgilerle ayıran Schiller’in anlayışına uygun olarak kullanmıştı. Müdür de bunu böyle yapıyordu; eğer doğaya Tanrı diyorsa, doğuştan gelen yetenekleri Tanrı’nın bize verdiği, tevazu içinde taşımamız gereken Tanrı vergisi meziyetler olarak tanımlıyordu. </p>
			<p>“Almanlar,” dedi çiçeği burnunda üniversite adayı ağzında bir saman çöpüyle, “çift yönlü ve olmaması gerektiği kadar karmaşık bir düşünce tarzına sahip. Aynı anda hem birini hem diğerini, hepsini birden istiyorlar. Büyük şahsiyetlerin düşünme ve varoluş ilkelerine karşıtlamalar çıkarmayı başarabiliyorlar. Sonra da, bir anlamda vurgulanmış bir şeyi başka bir anlamda kullanıp her şeyi birbirine karıştırıyorlar. Her şey birbirine giriyor; özgürlük ile soyluluğu, idealizm ile doğa çocuğu olmayı aynı kefeye koyabileceklerini sanıyorlar. Ama görünen o ki, öyle olmuyor.”</p>
			<p>“İkisini de içlerinde taşıyorlar,” diye karşılık verdim. “Yoksa her iki alanda da ortaya bir şey çıkaramazlardı. Zengin bir halk.”</p>
			<p>“Kafası karışık bir halk!” diye direndi. “Diğerlerinin de kafasını karıştırıyor.”</p>
			<p>Kırda geçirdiğimiz bu sorunsuz haftalar içinde nadiren felsefe yapıyorduk. Genel olarak metafizik konuşmalardan çok, gülmeye ve saçmalıklar yapmaya gönüllüydü. Onun güldürü anlayışına, buna duyduğu gereksinime, gülmeye, hatta gözlerinden yaşlar gelesiye gülmeye olan eğilimini çok önceleri fark etmiştim. Eğer okur, bu tür taşkınlıkları onun karakteriyle bağdaştıramazsa onunla ilgili yanlış bir imaj vermiş sayılırım. Mizah duygusundan söz etmeyeceğim; bu söz, ona yakıştırmak için benim kulağıma fazla sakin ve ölçülü geliyor. Onun, daha çok bir tür kaçış, hafiften zevk düşkünü bir his veren gülme tutkusu bana, olağanüstü yeteneklerinin yarattığı gerginliğin pek de sevimli olmayan, tekinsiz bir biçimde boşalması gibi gelir. Sona eren okul yıllarında kahkahayı koyuverdiği kaba, komik öğrenci ve öğretmen tiplerine, eğitim sırasındaki anılara dönüp bakmak, şehir operasındaki temsillerde, oyun sırasında hiç eksik olmayan, eserin tümünü kapsamayan kaba komik anlık durumları hatırlamak yetiyordu böyle düşünmeme. Örneğin, anıların arasından <em>Lohengrin</em>’deki koca göbekli, çarpık bacaklı Kral Heinrich’in gümbür gümbür bas sesini döktürdüğü sakallarının arasında ayakkabı torbası gibi açılan yuvarlak ağzını bulup çıkarıyorduk – bu, belki de onun kendini gülme sarhoşluğu içinde dağıtmasına yol açan en somut örneklerden biriydi. Çoğunlukla çok daha sudan, tümüyle budalaca sebeplere bağlı olurdu bu; itiraf edeyim ki ona eşlik etmek için epeyce zorlanırdım. Ben gülmeyi pek sevmezdim. Onun kendini kaptırdığı anlarda, yine onun aktardığı bir hikâye gelirdi aklıma. Öykü, Augustinus’un <em>De Civitate Dei</em> kitabından alınmıştı. Nuh ile büyücü rahip Zerdüşt’ün oğlu Ham, doğum ânında gülen ilk insanmış ve böyle bir şey, ancak Şeytan’ın yardımıyla olabilirmiş. Bu, engel olamadığım, her zaman hatırladığım sıkıntı verici bir anıya dönüşmüştü; ama aslında sadece diğer tedirginliklerime eklenmiş bir şeydi. Örneğin, taşkınlıkları esnasında onu yeterince yakından izleyebilmek için dayanamayıp yönelttiğim bakışlar, çok ciddi korkulardan ve gerginlikten hiç de uzak sayılmazdı. Üstelik mizacımın kuru ve katı yanı, beni bu konuda daha da beceriksiz kılıyordu. </p>
			<p>Sonraları Leipzig’te tanıştığı İngiliz dili ve edebiyatı uzmanı, yazar Rüdiger Schildknapp, bu ruh halleri için çok daha iyi bir arkadaş olacak ve ben bu adamı biraz kıskanacaktım. </p>
			
			</div>
  </body>
</html>