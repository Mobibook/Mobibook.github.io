<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="chapter html5_article">
			<h1>XVIII</h1>
			<p>Betimlemelerime, vereceğim bilgilere bakarak okur, bu yaşamöyküsünün sonsuzluğa göçmüş kahramanın her an yanında olmadığım halde, bütün bu ayrıntıları, nereden bildiğimi hiç sormasın. Doğrudur, birkaç kez uzun süreliğine ondan ayrı kaldım; askerlik yıllarım esnasında olduğu gibi. Askerlik bittikten sonra Leipzig Üniversitesi’ndeki tahsilime geri döndüm ve onun orada yaşadığı çevreyi yakından tanıdım. 1908 ve 1909 yıllarında klasik diller eğitimim için çıktığım seyahatler süresince de ayrı kaldık. Dönüşümdeki karşılaşmamız ise pek kısa süreli oldu; o sırada Leipzig’ten ayrılıp Güney Almanya’ya gitmeye niyet etmişti. Böylece ayrılığımızın en uzun dönemi başladı. O yılları, Münih’te kısa bir süre kaldıktan sonra, Silezyalı arkadaşı Schildknapp’la birlikte İtalya’da geçirdi. O esnada ben Kaisersaschern’de Bonifatius Lisesi’nde stajyer öğretmenliğimi tamamlamış, kadrolu olarak görevime başlamıştım. Ancak 1913’te, Adrian, Yukarı Bavyera’da Pfeiffering’e yerleşip ben de Freising’e taşındıktan sonra yeniden yakınlaştık; uzun süredir felaketin gölgesi düşmüş olan hayatına, gitgide hareketlenen yaratma sürecine, 1930’daki felakete kadar, on yedi yıl boyunca kesintisiz –olabildiğince kesintisiz denebilir– yakından tanık oldum. </p>
			<p>Kendini, Leipzig’te Wendell Kretzschmar’ın yönetimine, yol göstermesine ve gözetimine yeniden teslim ettiği sıralarda Adrian, müzik çalışmalarının, bu kabalacı  ama aynı zamanda oynar gibi sıkı, hüner gerektiren, derin anlamlı uğraşının acemisi sayılmazdı. Öğretilebilir, aktarılabilir şeyleri öğrenme çabası, olsa olsa o hızlı, havada kavrayan zekâsının hararetiyle, aceleciliği, sabırsızlığı nedeniyle biraz aksıyor, kompozisyon, form bilgisi, çalgılama tekniği gibi alanlardaki ileri durumu, Halle’de geçirdiği teoloji döneminde müziğe olan ilgisinin azalmadığını, onunla uğraşmaya tam olarak ara vermemiş olduğunu gösteriyordu. Mektubunda gayretle çalışarak biriktirdiği kontrpuan alıştırmalarından söz etmişti. Kretzschmar, çalgılama tekniklerine çok önem veriyordu. Kaisersaschern’de olduğu gibi, piyano eserlerinden, sonatların bölümlerinden ve yaylı çalgılar dörtlülerinden bol bol orkestra uyarlaması yaptırıyor, sonra da üzerinde uzun uzun konuşarak eleştiriyor, kusurlarını buluyor ve düzeltiyordu. Bunu o kadar ileri götürmüştü ki, Adrian’a tanımadığı operaların perdelerine ait piyano bölümlerini orkestraya uyarlama ödevleri veriyordu; öğrencinin yaptıklarını, eserlerini okuduğu ve bildiği Berlioz, Debussy, Alman-Avusturyalı geç dönem Romantiklerin yaptıklarıyla, Grétry ya da Cherubini’nin operalarıyla karşılaştırıyor, usta ile çırak birlikte gülüyorlardı. Kretzschmar o aralar kendi sahne eseri, <em>Mermer Heykel</em> üzerinde çalışıyordu; öğrencisine bazı sahnelerin partilerini verip çalgılama çalışması yapmasını istiyor, sonra da bunu kendisinin nasıl yaptığını ya da yapmayı tasarladığını gösteriyordu. Bunun üzerine bol bol tartışıyorlardı; kuramsal olarak ustanın tecrübe üstünlüğünün galip gelmesi doğaldı ama bir keresinde, acemi öğrencinin sezgisi ağır basmış olmalıydı; zira Kretzschmar, ses bileşimini ilk bakışta akılsızca ve önemsiz bulup bir kenara atmış ama sonra, kendi tasarladığından daha özgün olduğunu fark etmiş, hemen bir sonraki buluşmalarında bunu açıklayarak Adrian’a bu fikrini eserinde kullanmak istediğini söylemiş.</p>
			<p>Adrian, beklendiği kadar büyük bir gurur duymamıştı bu durumdan. Hoca ile öğrencisi, müzikle ilgili içgüdüleri ve niyetleri bakımından temelde birbirilerine çok aykırıydılar; sanatta bu neredeyse gerekli bir şeydir; öğrenci, kuşak farkı nedeniyle hocasının kendisini işçilik bakımından artık neredeyse yabancılaşmış bir ustalık anlayışına doğru yönlendirdiğini düşünür. Ustanın, genç öğrencisinin gizli düşüncelerini fark edip onu anlaması, hafife alsa bile önünü kesmemeye özen göstermesi koşuluyla bu, iyi bir durumdur. Kretzschmar sonuçta, müziğin en yüceldiği, en etkili olduğu noktanın, kesin ve tartışmasız olarak orkestra besteleri olduğu kanısındaydı – ama Adrian böyle düşünmüyordu. Yirmi yaşında, büyüklerinden farklı olarak armonik müzik anlayışının fevkalade gelişmiş çalgılama tekniklerine bağlı olmasını, tarihte kalmış bir anlayıştan öte bir şey olmadığını düşünüyordu. Bu onun indinde geçmişle geleceğin birbirine karıştığı bir zihniyetti; serinkanlı bakışıyla Romantik dönem sonrası dev orkestraları hipertropik ses aletleri olarak görüyordu; daraltılması ve armoni öncesi zamanlarda oynadığı polifonik vokal müziğe yardımcı role geri çekilmesi gerekiyordu. Bestecinin bu anlayışı, ileride, tür olarak bir oratoryo içinde, <em>Yuhanna’nın Vahyi</em> ile <em>Doktor Faustus’un Ağıdı</em> eserlerinde en yüce ve en cesur biçimiyle kendini bulacaktı. – Bütün bunlar, onun sözlerinde ve davranışlarında çok önceden kendini belli etmişti. </p>
			<p>Ama Kretzschmar’ın yönetiminde sürdürdüğü çalgılama, orkestrasyon çalışmaları, bu nedenle hararetinden yana bir şey kaybetmiyordu; zira çok önemli olduklarına inanmasa da, getirdikleri kazanımlara sahip çıkmak gerekiyordu. Bir keresinde bana, bir kompozitörün orkestra etkisinden gına getirdiği için çalgılama çalışmaktan kaçınmasının, bir diş hekiminin son zamanlarda ölü dişlerin eklem romatizmasına yol açtığının keşfedilmesi üzerine kanal tedavisi için uğraşmayıp diş çeken eski zaman berberlerine öykünmesi gibi bir şey olduğunu söylemişti. Böyle tuhaf bir çağrışımla gelen ve dönemin entelektüel yapısını bu denli tipik bir şekilde yansıtan bu benzetme, aramızda sık kullanılan önemli bir deyim olarak kaldı; ustaca bir kanal tedavisiyle kurtarılan “ölü diş” ibaresi bizim için, simgesel anlamda bazı orkestral ince işlerin gecikmiş başarıları – hatta kendisinin daha Kretzschmar’ın gözetiminde olduğu sıralarda Rüdiger Schildknapp’la birlikte Kuzey Denizi’ne yaptığı tatil gezisinin ertesinde bestelediği, yarı resmî açılış temsilini tesadüfen Kretzschmar’ın gerçekleştirdiği senfonik fantezisi <em>Denizin Yakamozları</em> için de geçerliydi. Parça, harikulade, büyüleyici duygular veren, ilk dinleyişte kulağa neredeyse muamma gibi gelen ses bileşimleriyle, seçkin bir ses ressamlığıydı; iyi eğitimli dinleyiciler, bu genç bestecide Debussy, Ravel çizgisinin çok yetenekli bir takipçisini gördüler. Ama o, böyle biri değildi; eserlerinde böyle renkli orkestral beceri gösterilerine, hayatı boyunca ancak eskiden Kretzschmar’ın gözetiminde uğraştığı bilek esnetme, güzel yazı alıştırmaları kadar değer vermiştir. Bunlar altı, hatta sekiz sesli korolar, piyano eşliğinde yaylılar beşlisi için üç temalı füg, hocasının, partilerini ayrı ayrı verdiği, çalgılamasını birlikte yaptıkları senfoni, temasını daha sonra <em>Brentano Şarkıları</em>’nda tekrar kullanacağı <em>La Minör Çello Sonat</em>’ının o çok güzel ağır bölümüydü. Sesleri ışıldayan <em>Denizin Yakamozları</em>, benim gözümde, bir sanatçının içten içe artık inanmadığı bir konuda en iyisini yapabildiğinin, kendince tükenme noktasına yaklaşmış bir şeyi, sanat aracılığıyla mükemmele ulaştırmasının çok ilginç bir örneğidir. “Bu öğrenilmiş bir kanal tedavisidir,” demişti bana. “Bununla olası bir streptokok saldırısının sorumluluğunu üstlenemem,” demişti. Bu sözleri, “ses ressamlığı”, “müzikal doğa betimlemesi” çığırına hepten öldü gözüyle baktığını kanıtlıyordu. </p>
			<p>Ama doğruyu söylemek gerekirse, bu inançtan yoksun başeser, renkli, orkestral ışıltılarıyla, inceden inceye bir parodinin, sanatın entelektüel bir biçimde ironize edilmesinin izlerini taşıyordu; bu izler, ileride, Leverkühn’ün daha sonraki eserlerinde, genellikle tekinsiz ama dâhiyane bir biçimde öne çıkacaktı. Çok kişi, onu soğuk, itici ve kızdırıcı buluyordu. Bu yargıya varanlar, en seçkinleri olmasa da izleyicinin iyilerinden sayılabilirdi. Tümüyle yüzeysel bakanlar ise, nükteli ve eğlendirici olduğunu söylüyorlardı. Gerçekte burada çelişkili olan şey, banalliğin kuşkular ve entelektüel bir utangaçlık içinde de olsa, kısırlaşma öncesi alanını ölümcül biçimde genişleterek büyük bir dehayı tehdit ettiğini gururla duyurmasıydı. Umarım bunu doğru dile getirmişimdir. Öncelikle bana ait olmayan, daha çok Adrian’la arkadaşlığım nedeniyle edindiğim fikirleri kelimelere dökerken belirsizlik ile sorumluluk duygusu aynı ağırlığı taşıyor. Burada bir saflık, bir naiflik eksikliğinden söz etmek istemiyorum. Aslında en bilinçli, en karmaşık kişinin bile varlığının temelinde naiflik vardır. Çekingenlik ile yaratıcı dürtü arasında var olan, neredeyse uzlaşmaz görünen çatışmayı, doğumdan başlayarak içinde taşıyan dâhiler, iffet ile ihtiras arasında kalırlar – sanatçılığın beslendiği de işte bu naifliktir; bu, onun eserinin zorlu ve özgün biçimde geliştiği zemindir; yetenekli kişi yaratma dürtüsüyle, alaycılığının, gururunun, entelektüel çekingenliğinin yarattığı tutukluk üzerinde, farkında olmaksızın, ucu ucuna bir üstünlük yaratmak yolundadır; bu dürtü sanat çalışmasının daha ilk aşamalarında, henüz tamamen afaki, hazırlık niteliğindeki tasarım çalışmalarını bir araya getirdiği ilk andan başlayarak bağlayıcı bir rol oynar. </p>
			</div>
  </body>
</html>