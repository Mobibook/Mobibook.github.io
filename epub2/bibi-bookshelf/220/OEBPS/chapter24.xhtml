<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter24">
<div class="chapter html5_article">
			<h1>XXIV</h1>
			<p>1912’nin büyük tatilinde genç karımla birlikte Kaisersaschern’den Adrian ile Schildknapp’ı Sabena’da yerleştikleri dağ evine ziyarete gittiğimde, iki arkadaş orada ikinci yazlarını geçirmekteydi. Kışın Roma’da kalmış, mayıs gelip de havalar ısınınca yine dağlardaki, bir önceki yıl üç ay kalıp kendilerini evdeymiş gibi hissettikleri konuk evini arayıp bulmuşlardı. </p>
			<p>Burası Palestrina’ydı; Besteci Palestrina’nın<a class="si-noteref epub-type_noteref" href="#f91" id="backref_91">91</a> doğum yeri, antik adıyla Penestrino ve Dante’nin <em>Cehennem </em>kitabında “27. Kanto”da adı geçen Prens Colonna’nın korunaklı kalesi – dağlara yaslanmış çok güzel bir yerleşmeydi. Aşağıdaki kilise meydanından yukarıya evlerin gölgelediği, pek de düzgün olmayan merdivenlerle çıkılıyordu. Üzerinde ufak bir türden siyah domuzlar dolaşıyordu ve yine orada, merdivenlerden tırmanan geniş palanlı eşekler, üzerlerinden taşan yükleriyle dikkatsiz bir yayayı kolayca evlerden birinin duvarına yapıştırabilirdi. Yol, yerleşmeden öteye doğru dağ biçiminde devam ediyor, bir Kapuçin manastırını geçerek kalıntılarından pek azı ayakta kalmış, içinde antik bir tiyatroya ait harabenin de bulunduğu akropole uzanıyordu. Orada kaldığımız kısa süre içinde Helene ile birlikte birkaç kez bu önemli kalıntılara tırmandık. Bu arada, hiçbir şey görmek istemeyen Adrian, o pek sevdiği, Kapuçinlerin gölgeli bahçesinden dışarıya aylarca adımını bile atmadı. </p>
			<p>Adrian ile Rüdiger’in kaldıkları Manardi’lerin evi, oraların en hallice eviydi ve ailenin altı nüfusuna rağmen biz konuklarını da sorunsuzca barındırdı. Basamaklı yolun kenarında, kunt, ciddi görünüşlü, XVII. yüzyılın ikinci üçte birine ait olduğunu sandığım, biraz öne çıkmış yassı çatısının saçakları altında pek az kabartması bulunan, küçük pencereli, erken Barok dönemi zevkine göre dekore edilmiş, ahşap kaplamasına küçük ziller takılı giriş kapısıyla palas ya da kale benzeri bir yapıydı. Arkadaşlarımız zemin katta iki pencereli, taş zeminli salon boyutlarında bir daireye yerleşmişlerdi. Binanın bütün odaları gibi burası da gölgeli, serin, biraz da loştu; hasır koltuklar ve at kılı divanlarla sade bir biçimde döşenmişti. Ama gerçekten o denli büyüktü ki, iki kişi burada birbirinden uzak, birbirini hiç rahatsız etmeden kendi işlerine bakabilirdi. Bitişiğinde yine aynı şekilde büyük, sade döşeli yatak odaları vardı. Bunlardan üçüncüsünü de biz misafirler için açtılar.</p>
			<p>Ailenin yemek odası, hemen mutfağın yanındaydı ve ondan çok daha büyüktü; şehirden gelen dostlarını burada ağırlıyorlardı. Sakindi; üzerinde masallardan çıkmış <em>ogre</em>’lere<a class="si-noteref epub-type_noteref" href="#f92" id="backref_92">92</a> aitmiş gibi kepçeler, et kesmeye yarayan çatallar, bıçaklar asılı çok büyük bir davlumbazı vardı. Duvarlardaki raflar, bakırlar, tencereler, kâseler, güveçler ve havanlarla doluydu. Burada Signora Manardi’nin hükmü geçiyordu. Yakınları ona Nella diyordu – sanırım adı Peronella’ydı. Yapılı, Romalı tipli, anaç bir kadındı; üstdudağı kavisliydi, çok esmer sayılmazdı, iyilikle bakan kestane rengi gözleri vardı, gümüşlenmiş hissi veren düz ve sıkıca toplanmış saçlarıyla kırsala özgü sade, derli toplu, dolgunca bir kadındı – sağdakinde dullara özgü çift alyans taşıdığı küçük, hamarat ellerini sımsıkı bağlı önlüğünün sardığı beline dayardı. </p>
			<p>Evliliğinden geriye kendisine küçük kızı kalmıştı: Amelia. On üç-on dört yaşlarındaydı ve hafiften kaçıklık emareleri gösteriyordu; sofrada kaşığı ya da çatalı gözünün önünde sağa sola sallamak, bu arada aklında kalmış herhangi bir kelimeyi, kendi kendine sorar gibi tonlayarak tekrarlamak gibi bir alışkanlığı vardı. Bir zaman önce Manardi’lerde kibar bir Rus ailesi kalmıştı. Aile reisi, kont ya da dük, hayaletler görürdü ve arada bir etrafta dolaşan, yatak odasına kendisini ziyaret eden hayaletlere tabancayla ateş edip ev sakinlerine huzursuz geceler yaşatırdı. Bu anının, Amalia’nın aklında canlı bir şekilde kalmış olması, salladığı kaşığa, “Ruh? Ruh?” diye sormasını açıklayabilir. Ama zihnine yerleştirdiği, daha önemsiz başka bir şey de olabilirdi. Bir keresinde Alman bir turist, İtalyancada eril bir kelime olan kavunu, Almanca alışkanlığıyla dişi olarak telaffuz etmişti; çocuk da belki bu nedenle kafasını sallayıp hüzünlü gözleriyle kaşığın hareketlerini izlerken, “<em>La melona? La melona?</em>” diye mırıldanıyordu. Signora Peronella ve iki erkek kardeşi, kızın bu davranışını bildik bir alışkanlık olarak görmezden, duymazdan geliyorlardı. Konuklardan birinin yadırgadığını fark ederlerse, oldukça duygulanmış bir şekilde, şefkatle, hoşgörüyle, hatta neredeyse, sanki hoş bir şey oluyormuş gibi mutlulukla gülümsüyorlardı. Helene ile ben de Amelia’nın sofradaki bu karanlık mütalaalarına kısa sürede alıştık. Adrian ile Schildknapp zaten artık farkında bile varmıyorlardı. </p>
			<p>Ev sahibemiz, yaş itibarıyla, sözünü edeceğim erkek kardeşlerinin arasında bir yerdeydi. Ağabey, avukat Ercolano Manardi, çoğunlukla kısaca<em> l’avvocato </em>diye anılanı, kırsal, sade ve cahil ailenin gurur kaynağı, kır saçlı, gri bıyıklı altmış yaşlarında bir adamdı; kısık, söze başlarken eşek anırması gibi güçlükle yükselen bir sesi vardı. Sor Alfonso, yani daha genç olanı, kırklı yaşlarının ortalarındaydı. Yakınları ona “Alfo” diyordu. Öğle sonrası grup gezintilerimizden dönüşte ona, küçük karakaçanının sırtında ayakları neredeyse yere değecekmiş gibi oturmuş, elinde bir güneş şemsiyesi, gözünde mavi güneş gözlüğü, tarladan eve dönerken rastlardık. Avukat, görünüşe göre artık mesleğini icra etmiyor, bütün gün gazete okuyordu – bunu da sıcak günlerde hep kapısı açık vaziyette odasında, üzerinde sadece külotu varken yapıyordu. Davranışı Sor Alfonso’nun eleştiri oklarını üzerine çekiyor –Alfonso ondan <em>quest’uomo</em><a class="si-noteref epub-type_noteref" href="#f93" id="backref_93">93</a> diye söz ediyor– davranışının bir hukuk âlimine hiç yakışmadığını söylüyordu. Ağabeyinin arkasından, diplomasına fazla güvendiğini söyleyerek yüksek sesle meydan okuyordu; avukatın yüksek tansiyonunu öne sürerek bu sıcakta inme geçirme tehlikesi içinde olduğunu, bunun için hafif bir şeyler giymesi gerektiğini savunan kız kardeşinin yatıştırıcı sözleriyle de teskin olmuyordu. O zaman <em>quest’uomo </em>hiç olmazsa kapısını kapatsın, bu aşırı rahat durumunu yakınlarının da, bu <em>distinti forestieri</em>’lerin<a class="si-noteref epub-type_noteref" href="#f94" id="backref_94">94</a> gözüne sokmasın, diye dayatıyordu. Yükseköğrenim görmüş olmak, böyle haddini bilmez laubaliliklere izin vermemeliydi. Böyle diyerek ailenin okumuş üyesine karşı duyduğu açık köylü hassasiyetini isabetle seçilmiş bir bahane arkasına gizlemiş oluyordu; yoksa Manardi’lerin tümü gibi o da onu, ta yürekten, bir tür devlet adamı olarak telakki ediyor ve hassasiyeti de aslında belki buradan kaynaklanıyordu. Ama iki erkek kardeşin dünya görüşleri de birbirinden çok farklıydı. Zira avukat muhafazakâr, saygın, seçici bir mizaca sahipti; buna karşılık Alfonso özgür ruhlu, <em>libero pensatore</em><a class="si-noteref epub-type_noteref" href="#f95" id="backref_95">95</a> ve eleştirici bir yapıya sahipti; kiliseye, krallığa ve <em>governo</em>’ya<a class="si-noteref epub-type_noteref" href="#f96" id="backref_96">96</a> karşı dik başlı bir tutum benimsiyor, hepsinin rezalet bir bozulma içinde olduğunu anlatıyordu. Yakınmalarını, “<em>Ha capito, che sacco di birbaccione?</em>” “Anladın mı, hepsi bir çuval dolusu dolandırıcılık!” diye bitiriyordu. – Ağzı, çatlak sesiyle yaptığı birkaç itiraz girişiminden sonra öfkeyle gazetesinin arkasına çekilen ağabeyinden çok daha iyi laf yapıyordu. </p>
			<p>Bu üç kardeşin yanı sıra Frau Nella’nın bir de kayınbiraderi, ölen kocasının kardeşi vardı, Dario Manardi. Kır sakallı, bastonlu, kırsal tipli, mülayim bir adamdı ve o da silik, kırılgan eşiyle birlikte bu aile evinde oturuyordu. Onlar, kendi sofralarını kendileri kuruyorlardı. Öte yandan Signora Peronella; erkek kardeşler, Amalia, sürekli kalan iki müşteri ve biz misafir çiftten oluşan yedi kişiye, bu mütevazı pansiyon fiyatlarına göre çok cömert davranıyordu – romantik mutfağında sürekli ikramlarda bulunuyordu. Bolca <em>minestrone</em><a class="si-noteref epub-type_noteref" href="#f97" id="backref_97">97</a>, polentalı bıldırcın, <em>Scaloppini in Marsala</em><a class="si-noteref epub-type_noteref" href="#f98" id="backref_98">98</a>, kuzu eti ya da tatlı soslu yaban domuzu, bol salata, peynir ve de meyve. Yemek bitip bizim arkadaşlar koyu kahvenin yanında Regie marka sigaralarını yaktıktan sonra bile, heyecan verici, iyi bir buluş önerir gibi bir sesle, “Signori, şimdi biraz da balık alır mıydınız?” diye sorduğu oluyordu. Susuzluğumuzu gidermek üzere kıpkırmızı, avukatın çatlak sesiyle su içer gibi kocaman yudumlarla içtiği, günde iki kez sofrada içmek için tavsiye edilemeyecek kadar sert bir kır şarabı içiyorduk; sulandırmaya da yazık olurdu. Şarabını övmek üzere patroniçe, “İçin için! <em>Fa sangue il vino!</em><a class="si-noteref epub-type_noteref" href="#f99" id="backref_99">99</a>” diye uyarıyordu. Oysa Alfonso bu sözü, boş inanç olarak değerlendiriyordu. </p>
			<p>Öğleden sonraları güzel gezintiler yapıyorduk. Bu gezintilerde Rüdiger Schildknapp’ın Anglosakson nükteleri bizi içten kahkahalara boğuyordu. Vadiye doğru uzanan, böğürtlen çalılarıyla süslü yolları izleyerek zeytin ağaçlarıyla bağların, mülkiyete göre bölünmüş, anıtsal giriş kapıları açılmış duvarlarla çevrili meyve bahçeleriyle dolu, bakımlı toprakların biraz dışına çıkıyorduk. Adrian’la tekrar birlikte olmanın beni nasıl duygulandırdığını, orada kaldığımız süre içinde tek bulut görmediğimiz klasik gökyüzünün, arada bir karşımızda beliren bir çeşme başının, resim gibi bir çobanın, şeytani pan kafasıyla bir keçi görüntüsünün yarattığı bu antik havanın beni ne kadar mutlu ettiğini anlatamam. Adrian’ın, benim hümanist yüreğimden taşan bu hayranlığıma ironiden pek de yoksun olmayan bir gülümsemeyle başını sallayarak katılması doğaldı. Bu sanatçılar, çevrelerinde, içinde bulundukları etkinlik alanlarıyla doğrudan ilişkili olmayan varlıklara fazla dikkat etmiyor, buraları yaratıcılıklarına hizmet eden bir yaşama alanı olarak görmedikleri için, kayıtsız kalıyorlardı. – Kasabaya döndüğümüzde güneşin batışını seyrederdik; akşam semalarında buna benzer bir görkemle hiç karşılaşmadım. Batı ufkunda, etrafı karmen kırmızısı kaplı, yağlıboya kalınlığında bir altın tabakası asılı kalırdı. Bu öylesine güzel bir oluşum, öyle bir olguydu ki, seyretmesi insanın ruhunu muazzam bir coşkuyla doldururdu. Yine de, Schildknapp’ın, bu muhteşem gösteriyi işaret ederek İngiliz turistlerle dalga geçmek için kullandığı, “İşbuna bir bakar mısınız?” sözünü yineleyip durmasında, Adrian’ın, Rüdiger’in nüktedanlığından etkilenmiş, memnun kahkahalar atmasında, içten içe hiç hoşlanmadığım bir şey vardı. Zira onun bunu, benim ve Helene’nin bu doğa olayının ihtişamı karşısında duyduğumuz hayranlığa ve aynı zamanda olayın kendisine gülmek için bir fırsat olarak değerlendirdiği hissine kapılırdım. </p>
			<p>Dostlarımızın her sabah ayrı köşelerinde çalışmak üzere dosyalarını alıp tırmandıkları, kasabanın yukarısındaki manastır bahçesini hatırlıyorum. Keşişlerden oraya girmek için izin istemişler, onlar da nezaket gösterip izin vermişlerdi. Yıkık duvarların çevrelediği pek bakımlı olmayan bahçenin keskin kokulu gölgelerinde biz de onlara eşlik ederdik sık sık. Bulundukları yerlerde onları saygılı bir şekilde işleriyle baş başa bırakır, zakkumların, defnelerin, katırtırnaklarının onların da birbirilerini görmelerine engel olduğu bahçede havanın gitgide ısındığı sıcak öğle üzerlerini kendi başımıza geçirirdik. Helene tığ işini yapar, ben da Adrian’ın hemen yanı başımızda operasının kompozisyonuna devam ettiğini düşünerek huzur içinde ve merakla kitabımı okurdum. </p>
			<p>Orada bulunduğumuz süre içinde, oturma salonunda bulunan, yemek müziği yapılan, akordu iyice bozuk masa piyanoda –maalesef o da sadece bir kere– 1598’deki adıyla <em>Aşkın Çabası Boşuna</em> adlı hoş ve hareketli komedinin bestesini tamamladığı ve seçkin bir orkestra için hazırladığı sahnelerden bölümler çaldı. Birinci perdeden Armado’nun evindeki ilk ve onu izleyen diğer sahneleri bölümler halinde gözümüzde canlandırdı. Özellikle de, öteden beri üzerinde çokça durduğu, Biron’un üçüncü perdenin sonunda yer alan ve dördüncü perdede ritme bağlı olmaksızın tekrarlanan dizelerini. “<em>They have pitch’d a toil, I am toiling in a pitch, pitch, that defiles.</em>”<a class="si-noteref epub-type_noteref" href="#f100" id="backref_100">100</a> Dizeler, sürekli komik ve grotesk bir çizgide devam ediyor, şövalyenin meşum <em>black beauty</em>’ye<a class="si-noteref epub-type_noteref" href="#f101" id="backref_101">101</a> olan düşkünlüğü nedeniyle düştüğü derin çaresizlik içinde öfkeye kapılıp çığırından çıkarak kendi kendiyle alay edişini veriyordu: “<em>By the Lord, this love is as mad as Ajax: it kills sheep, it kills me, I a sheep</em>”<a class="si-noteref epub-type_noteref" href="#f102" id="backref_102">102</a> bölümünün ikinci tekrarı, ilkinden de başarılı olmuştu. Bunun bir nedeni hızlı, kesik kesik, muzip kelime oyunlarıyla, kısa kısa telaffuz edilen söz bölümünün, besteciye vurgu bakımından fevkalade uçuk buluşlar yapma imkânı vermesiydi. Bir diğer nedeni ise müzikle önemle tekrarlanan ve artık dinleyene aşina gelen öğelerin, sözlerden daha zekice ve daha anlamlı çağrışımlar yapmasıydı; bu önemli etkiler, ikinci monologda, birincide geçen unsurları hatırlatarak daha büyük bir zevk veriyordu. Bu, en çok da, Biron’un “o kadife kaşlı, yüzünde göz yerine kömürden kürecikler taşıyan solgun yüzlü peri” için deli olan yüreğine acılar içinde çıkıştığı bölüm için geçerliydi. O âşık olunacak, o kahrolası kömür gözlerin, karanlıkta ışıldaması çellolar ve flütlerle yarı lirik, tutkulu, yarı grotesk bir karışım içinde müzikal bir resim olarak da verilmişti. Metindeki, “<em>O, but her eye, by this light, but for her eye I would not love her,</em>”<a class="si-noteref epub-type_noteref" href="#f103" id="backref_103">103</a> sözleri karikatürize edilerek tekrarlanıyor, bu arada gözlerin koyuluğu, notalar pese kaydırılarak daha da derinleştiriliyor, içlerindeki ışık pırıltılarını yansıtmak ise <em>küçük</em> flütlere kalıyordu. </p>
			<p>İşin kuşku götürmeyecek yanı, Biron’un konuşmalarında sadece aldatan, sadakatsiz ve tehlikeli bir kadını temsil etmek üzere yer alan Rosaline karakterinin üzerinde ısrarla durulmasının hem gereksiz hem de dramatik olarak çok sağlam temelle dayanmıyor olmasıydı. Bu tipin komedinin kendi gerçekliği içinde, küstah ve esprili olmaktan başka bir özelliği yoktu. Bu şekilde karakterize edilmesi, yazarın ısrarla, sanat açısından bir hata olmasına aldırış etmeksizin, kişisel yaşanmışlıklarını yansıtma, yazar diliyle, uysa da uymasa da öç alma isteğinden kaynaklanıyordu. Rosaline, âşığının anlatmaktan usanmadığı, sonenin ikinci dizesindeki o karanlık kadın, aslında Elisabeth’in soylu nedimelerinden, Shakespeare’i genç, yakışıklı dostuyla aldatan sevgilisiydi. Biron’un sahnedeki, “<em>aşk bana kafiyeleri öğretti ve melankoliye müptela oldum</em>” tiradındaki, “<em>Well, she has one o’my sonnets already</em>”<a class="si-noteref epub-type_noteref" href="#f104" id="backref_104">104</a> bölümü de Shakespeare’in o solgun esmer güzeline yönelttiği sitemlerden biridir. Yoksa Rosaline, hazırcevap ve kesinlikle neşe saçan Biron’a neden bilgelik taslasındı?</p>
			
			<p class="stanza">
				<span>Hiçbir gencin kanı kaynamaz bu taşkınlıkta, </span>
				<span>Bir kez aşka gelmeye görsün erişkin,</span>
			</p>
			
			<p class="margin">O gençtir; ağırbaşlı bir erişkin değildir. Kesinlikle böyle; “Bilgenin deliye dönmesi, bütün gücünü, budalalığına değerliymiş görünümü vermeye hasretmesi acıklı bir şeydir,” yollu bir saptamaya konu olacak kişi değildir. Bu noktada Rosaline ile arkadaşlarının ağzında Biron’un rolü tümden sona erer; o artık Biron değil, esmer bir kadınla talihsiz bir ilişkisi olan Shakespeare’in kendisidir. Yazarın, yazar, dost ve sevgili üçlüsünü içeren temelden tuhaf sonesini bir İngiliz cep kitabı olarak sürekli yanında taşıyan Adrian, başından beri Biron karakterine eserinde, o çok sevdiği diyaloglara uyacak şekilde, bir müzik yazmayı aklına koymuştu. Onu, eserin bütününde egemen olan karikatürize üsluba uygun düşecek şekilde, utanç verici bir tutkunun kurbanı olan ciddi, zeki biri olarak tanımlayacaktı. </p>
			<p>Bu güzeldi; çok övdüm. Bize çaldıklarının içinde övülecek ve sevinçle hayrete düşürecek daha fazla bir şey olamazdı zaten. Bu konuda cidden, bilge hece nakışçısı Holofern’in kendi için söylediklerine başvurmak gerekir:</p>
			<p>“Bu sahip olduğum şey, sadece bir yetenek; çılgınca ve öncü bir anlayış; biçimlerle, figürlerle, kişilerle eşyayla, fikirlerle, görüntülerle, heyecanlarla ve değişimlerle dolu. Bunlar belleğin rahmine kabul edilir, <em>pia mater</em> anne sevgisiyle beslenir, zaman olgunlaşınca onun gücüyle doğar.” <em>Delivered upon the mellowing of occasion. </em>Harika! Şair sanki önemsiz bir şey söyler gibi şakacı bir üslupla sanatçı ruhuna dair asla aşılamaz bir biçimde dopdolu bir tanım yapıyor. İnsana ister istemez, Shakespeare’in satirik gençlik eserini müzik alanına aktarmakla uğraşan ruhu hatırlatıyor. </p>
			<p>Keşke bu aklın incelikli gayretlerinde, insana her an korku veren bir şeyler olmasaydı. “Zor işlere kalkışanların işi zordur,” diye yazar İbranilere mektupta – bu sözü arkadaşım ve onun yaratıcı çalışmaları için de saygıyla ama yürek burkucu bir şekilde geçerli sayıyorum. Sonuç olarak benim dramaturgi çalışmasını yaptığım eseri kendi orijinal dilinde bestelemekten vazgeçtiği için sevinmeliydim. Oysa o bunun yerine aynı anda hem İngilizce hem Almanca bestelemeyi kendine iş edinmişti. Yani melodiyi her iki dilde de armonilerle bağdaştırmaya kalkışıyor, her iki dilin de kendi melodik profiline sahip ve hatasız olarak seslendirilmesini sağlamaya çalışıyordu. Bu tutumu, sanat eseri üzerinde ona hayat verecek olan müzikal esinlenmelerden çok, gerçek bir <em>tour de force</em><a class="si-noteref epub-type_noteref" href="#f105" id="backref_105">105</a>, iddiası taşıyordu; böyle bir zorlamanın, böyle pervasızca başını alıp gitmesi beni biraz endişelendiriyordu. </p>
			<p>Esasen biraz da, antik dönem araştırmalarımın bana kattığı şeylerin katı bir hassasiyet ve titizlik olarak değerlendiriliyor olmasının bende yarattığı kırgınlık ve güceniklik durumuna değinmek isterim. Hümanizmanın karikatürize edilmesinden Adrian değil, Shakespeare sorumluydu; öğrenim ile barbarlık kavramlarının, onlara böyle tuhaf roller yükleyen hırçın bir düşünce akışı içinde verilmesinden o sorumluydu. Yaşamı ve doğayı ağır biçimde hor gören, hayatta, doğada, hatta dolaysızlıkta, insanlıkta, duygularda barbarlık bulan ukalaca, aşırı bir incelik, bir tür keşişlikti bu. Bilim çevrelerinin sadık müritlerinin yanında doğallık hakkında güzel sözler sarf eden Biron bile, “barbarlık hakkında, bilgelik meleği hakkında olduğundan daha fazla konuştuğu”nu itiraf eder. Gerçi bu melek de oyunda gülünç kılınmıştır ama sadece güldürü yoluyla; zira oyunda âşıkların, içine düştüğü barbarlık durumları da, yanlış ilişkiler yüzünden ceza olarak sonelere düşen aşk sarhoşlukları da, aynı biçimde zekice stilize edilmiş karikatürler ve aşk şakalarıdır; Adrian’ın tınıları da, bu oyunun, sonunda sınırlı bir feragatten öte duygular bırakmamasını sağlıyordu. Kanaatimce müzik, kendi doğasıyla, melikeyi anlamsız suniliğinden çıkarıp dışarıya, doğal dünyaya ve insanlığa teslim etmek durumundaydı. Bunu yapacak olan sadece müzikti. Şövalye Biron’un “barbarlık” diye adlandırdığı, kendiliğinden ve doğal olan şeyler, ona pek fazla yansımıyordu. </p>
			<p>Artistik anlamda arkadaşımın yaptığı, hayran olunacak bir müzikti. Kitlesel bir itirazı göze alarak partisyonu Beethoven’ın klasik orkestra anlayışına göre yazmış, sadece komik, abartılı İspanyol Armado hatırına orkestraya fazladan bir çift korno, üç trombon, bir de bas tuba eklemişti. Ancak her şey sağlam bir oda müziği tarzındaydı, her şey, en ince öğesine kadar üzerinde çalışılmış, grotesk, akıllı bir mizahla notalarda bütünleştirilmişti; uçarılığın sağladığı rafine buluşlardan yana zengindi. Romantik dönem demokrasisinden, moral halk zevzekliğinden bıkmış, sanat için sanat talep eden, kibirden uzak ama yine de son derece kibirli, sanatçılar için sanattan anlayanlar için sanat anlayışında bir müziksever, bu tümüyle kendine odaklı serinkanlı ezoteriğe hayran olabilirdi – ancak eserin ruhundaki bu ezoterik, bütün yöntemleriyle, biçimleriyle kendi kendisiyle alay ediyor, paradoksal biçimde kendini abartıyor, hayranlığına bir damla keder, bir nebze ümitsizlik karıştırıyordu. </p>
			<p>Evet, bu müziğe bakınca, hayranlık ile üzüntü kendine özgü bir biçimde birbirine karışıyordu. İnsanın yüreği –en azından benimki– “Ne güzel!” diyordu. – “Ve ne kadar da kederli!” Zira duyulan hayranlık, entelektüel bakımdan kahramanca denebilecek bir çabayla, uçarılık kılığının arkasına saklanarak müthiş bir zorluğun tam anlamıyla üstesinden gelinerek yaratılmış, nükteli ama melankolik bir sanat eseri içindi. Ve ben bunu ancak, imkânsızlığın kıyısında, ölesiye gerilimi hiç gevşemeyen bir sanat oyunu olarak tanımlayabiliyorum. Üzüntü veren de işte buydu. Ama hayranlık ve keder, hayranlık ve kaygı; bunlar bir bakıma aşkın, sevginin tarifi değil midir? Adrian’ın yorumlarını izlerken hissettiklerim de, ona ve eserine karşı duyduğum acı verecek kadar gerilimli bir sevgiydi. Fazla bir şey söyleyemedim; her zaman iyi ve anlayışlı bir dinleyici olan Schildknapp, ben hâlâ dinlediğimiz müzikten etkilenmiş, duygulanmış sersemlemiş ve suskun, içime kapanmış halde, <em>pranzo</em>’da<a class="si-noteref epub-type_noteref" href="#f106" id="backref_106">106</a> Manardilerin sofrasında otururken, dinletiyi benden çok daha hazırcevap ve entelektüel bir şekilde değerlendiriverdi. Patroniçe Anne, “<em>Bevi! Bevi!</em>”<a class="si-noteref epub-type_noteref" href="#f107" id="backref_107">107</a> dedi. “<em>Fa sangue il vino!</em>” Amalia kaşığını gözünün önünde sallıyor bir yandan da mırıldanıyordu: “<em>Spiriti?.. Spiriti?</em>”<a class="si-noteref epub-type_noteref" href="#f108" id="backref_108">108</a></p>
			<p>O akşam, sevgili karımla benim, dostlarımızın yaşadığı bu kendine özgü çevrede geçirdiğimiz son akşamlardan biriydi. Birkaç gün içinde, üç haftanın ardından eve Almanya’ya dönmek üzere oradan ayrılacaktık; onlarsa manastır bahçesi ile aile sofrası arasında, lamba ışığında okumalarını sürdürdükleri taş zeminli oturma salonunda, yağ gibi akan altın renkli şampanyalarla bu masalsı dinginliği daha aylarca, ta sonbahara kadar sadakatle sürdüreceklerdi. Bir önceki yazı da böyle geçirmişlerdi; şehirde de kış boyunca yaşama düzenlerinde fazla bir değişiklik olmamıştı. Via Torre Argentina’da, Teatro Costanzi ile Panteon yakınlarında üç kat merdivenle çıkılan bir evde, onlara sabah ve ikindi kahvaltısı veren bir kadının kiracısı olarak kalıyorlardı. Ana öğünlerini hemen komşularındaki bir <em>trattoria</em>’da<a class="si-noteref epub-type_noteref" href="#f109" id="backref_109">109</a> toptan aylık bir paraya yiyorlardı. Çalışmalarını sürdürdükleri Palestrina’daki manastır bahçesinin yerini Roma’da sıcak bahar ve güz günlerinde güzel çeşmesinden bazen bir ineğin ya da serbestçe otlayan bir atın su içmeye geldiği Villa Doria Pamphilj almıştı. Adrian, Colonna Meydanı’nda Şehir Orkestrası’nın ikindi konserlerini hiç kaçırmıyordu. Akşamları bazen operaya gidiyor, kural olarak sakin bir kahve köşesinde, sıcak, portakallı bir punç eşliğinde domino oynuyorlardı.</p>
			<p>Daha geniş bir çevreye pek açılmıyorlardı – ya da yok denecek kadar az... Dış dünyadan kopuk halleri kırsaldakinin neredeyse aynıydı. Almanlıklarını tümüyle dışlamışlardı – hele Schildknapp, kulağına anadilinde tek bir hece çalınsa, hiç şaşmadan kaçmayı yeğliyordu. İçinde “Germen”lerin bulunduğu herhangi bir otobüsten ya da trenden ânında inecek haldeydi. Ancak, bu tek başınalıkları, daha doğrusu iki başınalıkları, yöre halkıyla da dostluklar kurmalarına imkân vermiyordu. Kış süresince iki kez, sanatın ve sanatçıların hamisi, kökeni pek bilinmeyen bir hanımın evine davet edilmişlerdi; Schildknapp’ın Münih’ten bağlantısı olan Madam Coniar’ın. Onun Corso’daki pelüşler ve gümüş çerçeveli anı fotoğraflarıyla süslü salonunda uluslararası bir sanatçı camiasıyla, tiyatrocularla, ressamlarla, müzisyenlerle; Polonyalılarla, Macarlarla, Fransızlarla ve İtalyanlarla bir araya gelmişler ama orada tanıştıkları tek tek kişilerin izlerini hemen kaybetmişlerdi. Schildknapp arada bir Adrian’dan ayrılıyor, sempatiyle kendisine yanaşan genç İngilizlerle Malvasia şarabı içilen meyhanelerinde buluşuyor, onlarla Tivoli’ye ya da Quattro Fontane Trappistlerine uzanıp okaliptüs şnapsı içiyor, çeviri sanatının yıpratıcı zorluklarından sonra dinlenmek için onlarla <em>nonsense</em> konuşuyordu. </p>
			<p>Kısacası, ikisi de, dağ kasabasının ücrasında olduğu gibi şehirde de dünyadan ve insanlardan uzak, sadece işleriyle uğraşan insanlar olarak yaşamlarını sürdürüyorlardı. En azından bunun böyle olduğu ifade edilebilir. Yalnız şunu söylemeliyim ki, kendi adıma, Adrian’dan her zaman olduğu gibi isteksizce ayrılmış olduğum halde, Manardi’lerin evine veda etmek, içten içe bir rahatlama duygusu verdi. Bunu ifade etmeyi de, bu hissin gerekçelerini belirtmeyi de görev sayıyorum. Ancak, kendimi de, diğer insanları da biraz komik bir duruma düşürmeksizin bunu yapmak, pek kolay olmayacak. Gerçek şu ki, belli bir noktada, gençlerin dediği gibi <em>puncto puncti, </em>o evin sakinleri arasında ben biraz komik bir istisna oluşturuyor, tabiri caizse çerçevenin dışında kalıyordum. Zira evli bir adam olarak niteliklerim ve hayat tarzım bakımından, herkesin yarı özür diler yarı göklere çıkarır şekilde “doğa” dediğimiz şeye hakkını veren biriydim. Merdivenli sokağın kaleden bozma binasının sakinlerinden hiçbiri böyle değildi. Mükemmel ev sahibemiz Frau Peronella, uzun zamandır duldu, kızı Amelia da aklı pek yerinde olmayan bir kızdı. Manardi biraderler, avukat ve çiftçi, karta kaçmış bekâr adamlardı; ikisinin de bir kadına el süreceği akla gelmezdi. Bir tek kır saçlı şefkatli Dario Amca, kısa boylu hastalıklı karısıyla birlikte bir çift oluşturuyordu ama bu da kelimenin tam anlamıyla merhametten kaynaklanan bir sevgi ilişkisiydi. Bir de bizim de artık yabancısı olmadığımız bu huzur dolu sakin ortamda kalmaya devam eden bizim Adrian ile Rüdiger Schildknapp vardı ki, onlar da aylardan beri yukarıdaki manastırın keşişlerinden farklı durumda değillerdi. Bunun, benim gibi sıradan bir adam için biraz utanç verici ve sıkıntılı bir yanı vardı. </p>
			<p>Schildknapp’ın bu koca dünyanın kendisine sunabileceği saadet imkânları karşısında takındığı tavrı, bu hazineden yararlanmak konusunda kendisini esirgeyerek nasıl cimrilik ettiğinden yukarıda söz etmiştim. Onun yaşam tarzının anahtarı burada saklıydı; onun yarattığı, benim için zor anlaşılır olgunun açıklaması da buydu. Adrian için durum farklıydı – onların arkadaşlığının, haddini aşan bir kelime olsa da birlikte yaşamalarının temelini, cinsellikten uzak olma ortak yanının oluşturduğunun bilincindeydim. Korkarım bu Silezyalı ile Adrian arasındaki ilişki karşısında bir bakıma kıskançlık duyduğumu okurumun gözünden kaçıramadım; ama o kıskançlığın konusunun sonuçta, bu perhiz halinin yarattığı bağlayıcı ortaklık unsuru olduğunu, anlayabilir. </p>
			<p>Schildknapp, diyelim ki, bir <em>Roué des Potentiel</em><a class="si-noteref epub-type_noteref" href="#f110" id="backref_110">110</a> olarak yaşarken Adrian –hiç kuşkum yok– Graz’a, dolayısıyla Pressburg’a yaptığı yolculuktan bu yana bir aziz hayatı sürdürüyordu – tıpkı ondan öncesinde olduğu gibi. Ama onun bu cinsellikten uzak durumunun, o malum sevişmenin ardından gelen geçici hastalığına, o sırada doktorlarını peş peşe kaybetmesine bağlı olabileceği, yani temiz kalmak etiğinden değil, kirli olduğuna dair abartılı kuruntusundan ileri geldiği düşüncesiyle ürperiyordum. </p>
			<p>Onun yaradılışında her zaman bir <em>noli me tangere</em><a class="si-noteref epub-type_noteref" href="#f111" id="backref_111">111</a> durumu vardı – bunu tanıyordum; İnsanlarla birbirinin kokusunu alacak, bedenine dokunacak kadar yakın fizik temaslardan kaçındığını iyi biliyordum. O, kelimenin tam anlamıyla “kaçınan”, kaçan, geri duran ve araya mesafe koyan bir insandı. Fiziksel yakınlaşmalar onun doğasıyla hiç bağdaşmıyordu; tokalaşmak bile, nadiren yaptığı bir şeydi ve bir an önce geçiştirilmeliydi. Yeniden bir araya geldiğimiz bu süre içinde bu özelliği daha net bir şekilde ortaya çıkmış, bu arada bana öyle geldi ki, nasıl diyeceğimi bilemiyorum ama bu “dokunma bana” durumu, “bedenimden üç adım uzak dur” şeklinde bir anlam kazanmıştı; böylece sanki hem karşısından gelebilecek bir laubaliliğin önü kesilmiş oluyor, hem de sanki onun kendisinden kaynaklanacak bir haddini aşma tehlikesinden de korunmuş, kaçınılmış oluyordu – bu da belli ki kadınlardan uzak durmakla ilintiliydi. </p>
			<p>Bu tür şeylerin geçirdiği anlam değişikliklerinin hissedilmesi ya da fark edilmesi, ancak benimki kadar ısrarla gözlem yapan bir arkadaşlık içinde mümkün olabilir; Tanrı şahidimdir ki, fark ettiğim bu şeyler, Adrian’ın yakınında olmaktan duyduğum sevinci olumsuz etkilememişti. Ona olanlar beni sarsabilir ama ondan uzaklaştıramaz. Öyle insanlar vardır ki, onlarla yaşamak kolay değildir ama onları terk etmek de mümkün değildir. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f91"><a class="si-backref" href="#backref_91">91</a><span class="si-text">. Giovanni Pierluigi da Palestrina (1525-1594). İtalyan Rönesans bestecisi. (Y.N.)</span></div>
				<div class="si-footnote html5_aside epub-type_footnote" id="f92"><a class="si-backref" href="#backref_92">92</a><span class="si-text">. İnsan yiyen dev. (Y.N.)</span></div>
				<div class="si-footnote html5_aside epub-type_footnote" id="f93"><a class="si-backref" href="#backref_93">93</a><span class="si-text">. (İt.) Bu adam. (Y.N.)</span></div>
				<div class="si-footnote html5_aside epub-type_footnote" id="f94"><a class="si-backref" href="#backref_94">94</a><span class="si-text">. (İt.) Seçkin yabancı. (Ç.N.) </span></div>
				<div class="si-footnote html5_aside epub-type_footnote" id="f95"><a class="si-backref" href="#backref_95">95</a><span class="si-text">. (İt.) Özgür düşünceli. (Ç.N.)</span></div>
				<div class="si-footnote html5_aside epub-type_footnote" id="f96"><a class="si-backref" href="#backref_96">96</a><span class="si-text">. (İt.) Hükümet. (Ç.N.)</span></div>
				<div class="si-footnote html5_aside epub-type_footnote" id="f97"><a class="si-backref" href="#backref_97">97</a><span class="si-text">. (İt.) Harcında kış sebzeleri, bakliyat ve makarna olan, az sulu İtalyan çorbası. (Y.N.)</span></div>
				<div class="si-footnote html5_aside epub-type_footnote" id="f98"><a class="si-backref" href="#backref_98">98</a><span class="si-text">. (İt.) Marsala soslu eskalop. (Y.N.)</span></div>
				<div class="si-footnote html5_aside epub-type_footnote" id="f99"><a class="si-backref" href="#backref_99">99</a><span class="si-text">. (İt.) Şarap kan yapar. (Ç.N.)</span></div>
				<div class="si-footnote html5_aside epub-type_footnote" id="f100"><a class="si-backref" href="#backref_100">100</a><span class="si-text">. (İng.) Çember içine almaya uğraşıyor avcılar zavallı geyiği; bense almışım kendi kendimi çembere! Kara çember ziftle sıralı. (William Shakespeare, <em>Aşkın Çabası Boşuna</em>, çev. Ali H. Neyzi, 4. Perde, 3. Sahne) (Y.N.)</span></div>
				<div class="si-footnote html5_aside epub-type_footnote" id="f101"><a class="si-backref" href="#backref_101">101</a><span class="si-text">. (İng.) Esmer güzel. (Y.N.)</span></div>
				<div class="si-footnote html5_aside epub-type_footnote" id="f102"><a class="si-backref" href="#backref_102">102</a><span class="si-text">. (İng.) Tanrı adına içine düştüğüm bu aşk Ajax gibi çıldırtıyor beni! O çıldırınca parçalar kuzuları, bu aşk beni parçalıyor, parçalanan kuzu ben oldum. (a.g.e. 4. Perde, 3. Sahne) (Y.N.)</span></div>
				<div class="si-footnote html5_aside epub-type_footnote" id="f103"><a class="si-backref" href="#backref_103">103</a><span class="si-text">. (İng.) Ah! Ama onun gözleri! Kaybolur gözümün nuru eğer göremezsem onun gözlerini! Olmazdım ona âşık, görmeseydim o güzel gözlerini. (4. Perde, 3. Sahne) (Y.N.)</span></div>
				<div class="si-footnote html5_aside epub-type_footnote" id="f104"><a class="si-backref" href="#backref_104">104</a><span class="si-text">. (İng.) Yaşamımı yönlendiren kafiyeleri yolladım bile ona. (4. Perde, 3. Sahne) (Y.N.)</span></div>
				<div class="si-footnote html5_aside epub-type_footnote" id="f105"><a class="si-backref" href="#backref_105">105</a><span class="si-text">. (Fr.) Zoru başarmak. (Y.N.)</span></div>
				<div class="si-footnote html5_aside epub-type_footnote" id="f106"><a class="si-backref" href="#backref_106">106</a><span class="si-text">. (İt.) Öğle yemeği; yemek; yemek daveti. (Y.N.)</span></div>
				<div class="si-footnote html5_aside epub-type_footnote" id="f107"><a class="si-backref" href="#backref_107">107</a><span class="si-text">. (İt.) İç! İç! (Ç.N.)</span></div>
				<div class="si-footnote html5_aside epub-type_footnote" id="f108"><a class="si-backref" href="#backref_108">108</a><span class="si-text">. (İt.) Ruhlar?.. Ruhlar? (Y.N.)</span></div>
				<div class="si-footnote html5_aside epub-type_footnote" id="f109"><a class="si-backref" href="#backref_109">109</a><span class="si-text">. (İt.) Genelde yöresel yemekler ve şarap satılan orta halli restoran. (Y.N.)</span></div>
				<div class="si-footnote html5_aside epub-type_footnote" id="f110"><a class="si-backref" href="#backref_110">110</a><span class="si-text">. (Fr.) Olasılıklar kralı. (Ç.N.)</span></div>
				<div class="si-footnote html5_aside epub-type_footnote" id="f111"><a class="si-backref" href="#backref_111">111</a><span class="si-text">. (Lat.) Bana dokunma. (Y.N.)</span></div>
			</div>
  </body>
</html>