<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="chapter html5_article">
			<h1>V</h1>
			<p>Az önce kapattığım bu bölüm de benim zevkime göre biraz fazla uzun oldu; okurumun sabrının tükenmekte olduğunu dikkat almamda yarar var gibi geliyor bana. Bence, buraya yazdığım her kelime son derece ilginç ama olayın dışındakilerin buna katılmasını bekleyemem. Her neyse, şu an Leverkühn hakkında bir şey bilmeyen, dolayısıyla onun hakkında daha fazlasını öğrenmeye teşne olmayan okurlar için yazmadığımı da aklımdan çıkarmamalıyım; bilakis paylaştığım bu bilgilere genel olarak ilgi duyanlar için durumun farklı olacağı, ne kadar beceriklice ya da beceriksizce sunulmuş olursa olsun, eminim bu sarsıcı hayatın ayrıntılarının tartışılmaz ölçüde önem kazanacağı daha uygun anların hazırlığını yapıyorum. </p>
			<p>Çok geniş ama aynı ölçüde dar, boğucu, havası tükenmiş bu hapishane açıldığında gelecek olan o anların... Yani şu anda ortalığı kasıp kavuran savaş, öyle ya da böyle sona erdiğinde – öyle ya da böyle derken hem kendimden hem de kaderin Almanlığı düşürdüğü tüyler ürpertici zor durumdan ne kadar da endişe duyuyorum. Zira öyle ya da böyle şıklarından, yalnızca birini hesaba katıyor, yurttaşlık bilincime ters düşecek biçimde onun üzerinde duruyorum. Durup dinlenmeden gelen resmî açıklamalar, Almanların nihai yenilgisinin doğurabileceği sonuçların ne denli ezici olabileceğini hepimizin bilincinin derinliklerine kazımış durumda; öyle ki, dünyada başka hiçbir şey, bizi bundan daha fazla korkutamaz. Yine de, kimilerinin içinde bir suçluluk duygusuyla karışık olmak üzere anlık, kimilerinde ise dürüstçe ve kalıcı biçimde daha büyük bir korku yaratan bir şey var ki, o da Almanların yenilmesi değil, galip gelmesi fikri. Ben bu iki kategoriden hangisine dahil olduğumu kendi kendime sormaya cesaret edemiyorum. Belki de açık bir bilinçle ama aynı zamanda sürekli bir vicdan azabı içinde yenilgi bekleyen üçüncü bir kategoridenim. Alman kuvvetlerinin zaferi, dostumun eserlerini belki de yüzyıllar boyu yasakların ve unutulmuşluğun tutsaklığına gömeceği için bu eserler, kendi çağları geçip ancak çok sonraları tarihî bir değer kazanabileceği için, dileğimle de, ümidimle de bu zafere karşı çıkmaya mahkûmum. Beni suçlu duruma düşüren özel itici güç budur. Bu durumu, sağa sola dağılmış, iki elin parmaklarını aşmayacak sayıda bir insan kitlesiyle paylaşıyorum. Hem kendileri adına hem de genel olarak gelecek günler uğruna devletlerinin yenilgisini dilemek zorunda kalmış bazı ulusların mevcut olduğunu bilsem de, içinde bulunduğum ruh hali, halkımızın kaderi haline gelmiş olan bu olaylara büyük bir budalalık olarak bakan yaygın kanıdan bariz bir farklılık gösteriyor; ben bu kaderi, eşi benzeri olmayan bir trajedi olarak kabul etmekten kendimi alamıyorum. Bu durumun Alman karakterinin dürüstlüğüne, inançlılığına, sadakatine ve itaatkârlığına son derece ters düştüğü kanısındayım ve bu denli iyi bir halkı, eminim başka herhangi bir halktan daha zor tahammül edeceği, onu kendine böyle umarsızca yabancılaştıracak böyle bir ruh hali içine sokanlara karşı derin bir infial duymadan edemiyorum. Oğullarımın talihsiz bir tesadüf eseri bu yazdıklarımı öğrendiklerinde, beni her türden yumuşak yürekliliği katı bir biçimde reddeden bir anlayışla devlet polisine ihbar edeceklerini tasavvur etmek bile, vatanseverlik haysiyeti adına içine düştüğümüz ikilemin derinliğini ölçmeye yetiyor.</p>
			<p>Kısa tutmayı düşündüğüm bu ve bir önceki bölüme de ciddi bir şekilde yüklendiğimin tamamen bilincindeyim; bu suretle, gelecek şeylerden <em>korktuğum</em>, psikolojik olarak gizliden gizliye bir şeyleri geciktirmeye çalıştığım için lafı dolandırıp durduğumdan kuşku duyuyor, bu duyguyu bastıramıyorum; okuruma da görev bilinci ve sevgiyle el attığım bu görevden gizliden gizliye ürktüğümü, bu nedenle bahaneler ileri sürdüğüm yolunda tahminlerde bulunmasına yol açarak dürüstlüğümü kanıtlamış oluyorum böylece. Fakat hiçbir şey, kendi zaafım bile, bu görevi yerine getirmeyi sürdürmeme engel olmamalı – bu mütalaanın ardından tekrar hatırlatayım ki, Adrian’ın müzik dünyasıyla ilk teması, bildiğim kadarıyla, ahır bakıcısı Hanne’yle yaptığımız kanonlar olmuştu. Tabii, bir de onun yetişkin delikanlı olma yolundayken annesi ve babasıyla birlikte katıldığı Oberweiler’deki köy kilisesinde pazar ibadetleri var; orada Weissenfels’ten gelen genç bir müzik öğrencisinin cemaatin şarkılarına küçük orgla eşlik ettiğini, dua edenlerin kiliseyi boşalttıkları esnada ürkekçe bazı doğaçlamalar denediğini biliyorum. Ayinden sonra Buchel’de buluştuğumuzda Adrian’ dan bu öğrencinin performanslarından, o olmasa bile, müzik denen olgudan herhangi bir biçimde etkilendiğine ya da müziğin onun dikkatini çektiğine dair tek kelime işitmediğimi söyleyebilirim. Gördüğüm kadarıyla o zamanlar da, daha sonraları da müziğe karşı duyduğu ilgiyi yıllarca inkâr etti, seslerin dünyasında bir şeyler yapabileceğini kendisinden bile sakladı. Ben bunda ruhsal olarak bir kaçış sezinliyorum; bundan, başka psikolojik anlamlar da çıkarılabilir. Zira Adrian, on dört yaşında, ergenlik döneminin başlangıcında, yani çocuksu masumiyetin sona erdiği sıralarda amcasının Kaisersaschern’deki evinde piyanoda müzik denemeleri yapmaya başlayacaktı. Bu arada, babasından geçen migrenin günlerini karartmaya başlaması da o sıralara rastlar. </p>
			<p>Ağabeyi Georg’un geleceği, çiftliğin mirasçısı olarak açıklık kazanmıştı; o da, baştan beri bu görevle tam bir uyum içinde yaşıyordu. İkinci çocuklarının ne olacağı, ana baba için yanıtı verilmemiş bir soruydu; onun günü gelince ortaya koyacağı eğilimlere ve yeteneklerine göre karar verilecekti buna. Adrian’ın bilimadamı olması gerektiğine dair tasavvurların, onun ve bizim kafamızda ne denli erken biçimlendiği dikkate şayandır. Ne tür bir bilimadamı olacağı henüz belli değildi ama daha çocukken gösterdiği istidat, kendini ifade etme biçimi, biçimsel olarak kararlı tutumu, hatta bakışları, yüz ifadeleri, bunların tümü, örneğin babamın gözünde bile bu Leverkühn çocuğunun “daha yüksek bir görev” üstleneceğine, soyunun ilk yükseköğrenimli kişisi olacağına dair hiçbir kuşkuya yer bırakmıyordu. </p>
			<p>Böyle bir yargının pekişmesinde Adrian’ın baba evindeyken aldığı ilköğrenime fevkalade bir kolaylıkla uyum sağlaması etkili olmuştur denebilir. Jonathan Leverkühn, çocuklarını harcıâlem köy okuluna göndermemişti; bu ciddi kararında sosyal açıdan kendini beğenmişlikten ziyade, çocuklarının Oberweiler sakinlerinin çocuklarının aldığı eğitimden daha özenli bir eğitim almalarını istemesinin payı olmuştu sanırım. Genç ve zarif bir adam olan, Suso’dan ürkmekten asla vazgeçmeyen okul öğretmeni kışın öğle sonları okuldaki görevinin gereklerini yerine getirdikten sonra Thomas’ın sürdüğü kızakla, çocukların eğitimi için Buchel’e gelirdi. Georg’a daha on üç yaşındayken daha sonraki eğitimi için gerekli olabilecek bütün bilgileri vermiş, o sıralar sekiz yaşında olan Adrian’ın temel eğitimini de o ele almıştı. Yüksek sesle ve heyecan içinde bu çocuğun “Tanrı aşkına” liseye, üniversiteye gitmesi gerektiğini, bu kadar kolay öğrenen, bu kadar hızlı bir kafaya hiç rastlamadığını, yüksek bilimler yolunda bu çocuğun önünü açmak için elinden geleni esirgemenin büyük ayıp olduğunu ilk olarak söyleyen de bu Öğretmen Michelsen olmuştu. Böyle ya da benzer bir şekilde ama her halükârda öğretmence bir dille kendini ifade ediyor, hatta “dâhiyane bir yaratıcılık”tan söz ederek böyle erken başarılar için biraz abartılı görünen, ancak belli ki yüreğinden gelen, hayranlık dolu sözlerle onu övüyordu. </p>
			<p>Ben, bu ders saatlerinde orada hiç bulunmadım. Ama anlatılanlardan bildiğim kadarıyla, bizim Adrian’ın, kendisi de henüz genç olan, gayretsiz ve kalın kafalara bir şeyler sokmaya, öğretirken yüreklendirici nitelikte övgüler düzmeye, çaresiz kalınca azarlamaya alışık bir öğretici için bazen incitici olabilecek şekilde davrandığını kolayca gözümün önüne getirebilirim. Genç adamın arada bir, “Madem her şeyi biliyorsun, o zaman ben gideyim,” dediğini işitir gibiyim. Öğrencisi elbette “her şeyi önceden biliyor” olamazdı. Ama yüzünün ifadesi böyle der gibiydi; çünkü tuhaf bir biçimde hep duruma hâkim görünüyordu; yaşından ilerideydi, her şeyi son derecede sağlam bir şekilde kolayca kavrayıp özümsüyordu; böyle bir kafanın, yüreğin tevazuu açısından bir tehlike oluşturabileceği, onu kolayca kibre yöneltebileceği duygusu kısa bir süre sonra öğretmenin övgülerini kendine saklamasına yol açtı. Alfabeden, sözdizimine, gramere; sayı dizilerinden, dört işlemden, denklemlere ve basit orantı hesaplarına; kısa şiir ezberlerinden (burada ezber söz konusu değildi; dizeleri ânında büyük bir kesinlikle kavrıyor, özümsüyordu), coğrafya ve yurttaşlık bilgisine, öğrendiklerini yazıya dökmeye kadar, her konuda durum aynıydı. Adrian yarım kulak dinler görünüyor, başını çevirip, “Tamam bu kadarını anladık, yeter; ya sonra?” ifadesini takınıyordu. Pedagojik açıdan bu, isyankâr sayılabilecek bir tutumdu. Genç adam her seferinde, “Ne sanıyorsun sen, gayret göster biraz!” demek noktasına gelmiştir kesinlikle. Ama besbelli ki gayret göstermeye gerek olmayınca yapacak bir şey kalmıyordu. </p>
			<p>Dediğim gibi, ben bu derslere hiç katılmadım; ama arkadaşımın Herr Michelsen’in verdiği bilimsel dersler karşısında genel olarak, tıpkı ıhlamurun altında dokuz ölçülük bir yatay ezginin üçerli gruplar halinde dikey olarak yerleştirildiğinde, seslerin uyumlu bir armonik yapı oluşturabileceği deneyiminde olduğu gibi o tarif edilmesi zor, tipik yüz ifadeleriyle karşılık verdiğinden eminim. Öğretmeni, biraz Latince biliyordu. Bildiği kadarını öğrettikten sonra, çocuğun –o zamanlar on yaşındaydı– dördüncü derece olmasa da beşinci derece için yeteri olgunlukta olduğunu, açıkladı. Onun işi orada bitiyordu. </p>
			<p>Böylece Adrian, 1895’in Paskalyası’nda bizim Bonifatius Lisesi’ne (aslen “Müşterek Hayat Biraderleri Mektebi”) devam etmek üzere baba evinden ayrıldı. Amcası, babasının kardeşi, Kaisersaschern’in saygın hemşerisi Nikolaus Leverkühn de, onu evine kabul etmeye hazır olduğunu açıkladı. </p>
			</div>
  </body>
</html>