<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter39">
<div class="chapter html5_article">
			<h1>XXXIX</h1>
			<p>Zavallı Rudi! Çocukça şeytanlığının başarısı kısa sürdü; çünkü çok geçmeden daha uğursuz bir şeytanlığın güç alanına düştü ve bu güç, kısa zamanda önünü keserek onu hızla kemirdi yok etti. O talihsiz “sen” sözü! Ne ona hak kazanan mavi gözlünün önemsiz varlığına yaradı ne de buna izin verene; zira bu sözün muhatabı olan kişi, yani Adrian –olabilir ki– mutluluk verici bu aşağılanmanın öcünü almaktan geri duramazdı. İntikam, onun istemi dışında, ivedi, soğuk bakışlı ve gizemli olacaktı. Anlatacağım, anlatacağım. </p>
			<p>Başarılı keman konserinin 1923 yılının son günlerinde İsviçre Oda Orkestrası’nın düzenlediği iki etkinlik çerçevesinde, Bern’de ve Zürich’te tekrarları vardı. Şef Herr Paul Sacher, Schwerdtfeger’i gayet hoş koşullarla davet etmiş, kompozitörün de gösterileri onurlandırması yönünde ricada bulunmuştu. Adrian itiraz etmişti ama Rudolf ısrarlıydı. O sıralar henüz taze olan “sen”, bundan sonra olacak şeylerin yolunu açmak için yeterli güce sahipti. </p>
			<p>Konçerto, Alman klasikleri ile çağdaş Rus müziğinden oluşan programın orta bölümünde yer alıyordu ve solistin her şeyini ortaya koyan özverisiyle, her iki şehirde, Bern Konservatuvarı’nda ve Zürich Konser Salonu’nda entelektüel ve dinleyiciyi büyüleyen niteliklerinin tümünü yeniden sergiledi. Eleştiriler, stilinde ve düzeyinde bazı tutarsızlıklara işaret etse de seyirci Viyana’dakine göre daha kuru bir tepki verse de, canlı bir alkış yağmurundan yoksun kalmadı, her iki akşamda da istek üzerine kompozitörle yorumcu el ele defalarca tezahürata teşekkür ettiler. Bu iki kerelik, aslında bir kerelik, ıssızlığından çıkıp kendini kitlelere gösterme olayını kaçırdım. Dışında bırakılmıştım. İkinci keresinde Zürich’te tanık olan ve bana anlatan, Jeanette Scheurl oldu. O sıralar o şehirdeydi ve Adrian’ın, Schwerdtfeger’le birlikte konuk olarak kaldığı özel dairede onunla bir araya gelmişti. </p>
			<p>Burası gölün yakınlarında Mythen Caddesi’nde zengin, çocuksuz, yaşını başını almış sanatsever bir çift olan Herr ve Frau Reiff’ın eviydi; seyahat etmekte olan önemli sanatçılara, kalmaları için özenli bir konaklama yeri sağlıyor ve sosyal olarak hoşça vakit geçirmelerine yardımcı oluyorlardı. Koca, işlerden elini eteğin çekmiş İsviçreli eski ipek fabrikatörü ve koyu bir eski demokrattı. Gözlerinden biri camdı ve sakallı yüzüne donuk bir ifade veriyordu – bu yanıltıcı bir izlenimdi; çünkü kendisi, liberal anlayışta neşeli bir insandı; en çok da tiyatrocu hanımlarla, başrol oyuncuları ya da alt rollerin sanatçılarıyla hoşbeş etmekten hoşlanırdı. Davetlerinde bazen çello çalar, Reich kökenli, bir zamanlar şan eğitimi almış olan karısı da ona piyanoda eşlik ederdi. Nüktedanlıkta kocasının gerisinde kalıyordu; ama gayretli, konuksever bir burjuva olarak salonlarında virtüözlük ruhunun sorunsuzca egemen olduğuna dair ünlerini korumak konusunda onunla tümüyle uyuşuyordu. Özel odasındaki bir masa baştan aşağı Reiff’ların konukseverliğine duydukları minnettarlığı dile getiren Avrupalı ünlülerin ithaf ettikleri fotoğraflarla doluydu. </p>
			<p>Çift, Schwerdtfeger’i konuk etmek için, adı daha gazetelerde yayımlanmadan önce başvurmuştu. Çünkü eli açık bir sanat hamisi kimliğiyle yaşlı sanayici, gelecek müzik olaylarından herkesten önce haberdar olurdu. Geleceğini duyar duymaz verecekleri daveti Adrian’ı da katacak şekilde genişletmişlerdi. Evleri çok büyüktü, fazlasıyla konuk odası vardı. Bizimkiler, her yıl Bern’e geldiğinde aile dostu olarak birkaç haftalığına orada kalan Jeanette Scheurl’ü gerçekten de tam yerinde bulmuşlardı. Ancak konserden sonra Reiff’ların salonunda küçük bir gurubun katıldığı Adrian’ın da bulunduğu akşam yemeğinde Adrian’ın yanında o oturmuyordu. </p>
			<p>Başköşede, ev sahibi elinde harikulade yontulmuş bir kadehle alkolsüz içkisini yudumluyor, donuk yüzüyle, yanında oturan şehir tiyatrosunun dramatik sopranosuyla şakalaşıyordu; soprano, yapılı bir kadındı ve akşam boyunca sık sık yumruklarıyla göğsüne vuracaktı. Opera üyelerinden bir kişi daha vardı; Baltık kökenli başrol baritonu; uzun boylu, kükreyen ama aydınca konuşan bir adam. Ayrıca tabii ki, konser akşamını düzenleyen Şef Sacher, ilaveten konser salonunun daimi şefi Doktor Andrea ve <em>Neue Zürcher Zeitung</em>’un başarılı müzik danışmanı Doktor Schuh – hepsi eşleriyle. Masanın öteki başında, Adrian ile Schwerdtfeger’in ortasında tüm görkemiyle Frau Reiff oturuyordu. Birer bitişiğinde, sağında ve solundaki konuklardan biri, genç ya da henüz genç, meslek sahibi Fransız İsviçreli bir genç hanım, Matmazel Godeau, diğeri ise onun teyzesi olan, temelde iyi kalpli, yaşlı, Marie’nin yani Godeau’nun “<em>ma tante</em>” ya da “<em>tante Isabeau</em>” dediği, biraz Rus havası veren, bıyıklı bir yaşlı hanımdı. Görünüşe bakılırsa can yoldaşı, evinin idarecisi ve refakatçisi olarak yeğeniyle birlikte yaşıyordu. </p>
			<p>Bu yeğen hanım hakkında biraz fikir vermek zorundayım, zira kısa bir süre sonra gözüm haklı nedenlerle sınama niyetiyle sık sık onun üzerinde olacaktı. Bir kişiyi tanımlarken “sempatik” sözü kaçınılmaz olabiliyorsa, bu kadın da tepeden tırnağa, bütün hareketleriyle, her sözüyle, her gülüşüyle, her fikir yürütüşüyle bu sözün estetik ve moral anlamlarının tümüne, hiç abartmaksızın, tümüne uygundu. Dünyanın en güzel siyah gözlerine sahip olduğunu baştan belirteyim – kömür karası, katran karası, olgun böğürtlen karası gözleri, fazla iri değildi ama koyulukları içinde berrak ve temiz bakışlıydı; yumuşak hatlı dudaklarının ölçülü canlı kırmızısı gibi, kozmetikle elde edilemeyecek kadar düzgün hatlı kaşları da belirginleştirmek, vurgulamak, renklendirmek amacıyla yapılmış hiçbir yapay müdahale taşımıyordu. Alnını ve kulaklarını açık bırakarak narin şakaklarından geriye çekilip ensesinde toplanmış koyu kahverengi saçlarıyla, elleri de doğal ve nesnel çekiciliğinin karakterini yaşıyordu – anlamlı, güzel, pek küçük sayılmayacak ama uzun parmaklı ince kemikli elleri beyaz ipek bluzunun manşetleriyle çevriliydi. İnce, yontulmuş bir sütun gibi yuvarlak bir şekilde yükselen boynu da aynı şekilde düz bir yakayla çevriliydi, deliklerinin hareketliliği dikkat çeken güzel biçimli burnuyla, fildişi renkli yüzünün sivri, sevimli ovaliyle taçlanıyordu. Nadiren gülümsediğinde, daha da nadiren güldüğünde, saydam hissi veren şakakları geriliyor, düzgün, aralıksız dişlerinin mineleri görünüyordu. </p>
			<p>Adrian’ın kısa bir süre sonra evlenmeyi düşüneceği kadını, sevgiyle ve hararetle hatırlamaya çalışmam mazur görülebilir. Ben de Marie’yi ilk olarak saçlarının ve gözlerinin koyuluğunu ortaya çıkarması için bilinçle seçilmiş beyaz ipek davet elbisesi içinde gördüm. Ama sonraları daha ziyade ona çok yakışan, rugan kemerli, sedef düğmeli koyu renk ekose kumaştan gündelik ve seyahat elbisesi içinde görecektim – aynı şekilde, çizim masasının başında grafit ve renkli kalemlerle çalışırken bunun üzerine giydiği diz boyu çalışma önlüğüyle. Zira o bir ressamdı – Adrian, Frau Reiff’tan bu konuda daha önce bilgi almıştı – Paris’teki Gaîté Lyrique, eski Théatre du Trianon gibi küçük opera ve müzikal sahneleri için tasarımlar yapan bir sanatçıydı; heykelcikler, kostümler, dekor resimleri tasarlıyor, çiziyor, terziler ve dekor ressamları da bunlardan model olarak yararlanıyorlardı. Leman Gölü kıyısında Nyon’da doğan bu kız, bu işleri yaparken Isabeau teyzesiyle birlikte Île de Paris’deki minicik evinde yaşıyordu. Çalışkanlığının, yaratıcılığının, kostümlerle ilgili uzmanlığının ve üstün beğenisinin ünü yayılmaktaydı. İş nedeniyle sadece Zürich’e gelmekle kalmamıştı, masa komşularından sağında oturanına da anlattığı gibi birkaç haftaya kadar Münih’e de gidecek, tiyatrosu için modern bir komedinin tasarımlarını yapacaktı. </p>
			<p>Adrian’ın dikkati, onunla ev sahibesi arasında gidip geliyordu; masanın öte yanında karşısında oturan yorgun ama mutlu Rudi ise daha ziyade gülmekten kolayca gözleri yaşaran, sık sık yeğenine doğru eğilerek ıslak gözleriyle, hıçkırıklı sesiyle ona masa komşusunun kaçırmaması gerektiğini düşündüğü gevezeliklerini aktaran “<em>ma tante</em>”ye kur yapıyordu. Marie nezaketle başını eğiyor, belli ki teyzesinin iyi vakit geçirmesinden dolayı mutlu oluyor, yaşlı hanımın aktarmak gereğini duyduğu şakalarıyla onu böyle eğlendiren kişiye hoşnutlukla tekrar tekrar minnettar bakışlar atıyordu. Godeau, Adrian ile onun bilgi edinmek istediği konularda konuşuyor, Paris’teki etkinliklerden, Adrian’ın sadece kısmen haberdar olduğu, Fransız bale ve operasının temsillerinden, Poulenc, Auric, Rieti’nin eserlerinden söz ediyordu. Ravel’in <em>Daphnis et Chloé</em>, Debussy’nin <em>Jeux</em> (Oyun) adlı eserleri, Scarlatti’nin, Goldoni’nin <em>Donne di buon umore</em> (Neşeli Kadınlar) oyunu için yaptığı müzik, Cimarosa’nın <em>Il matrimonio segreto</em> (Gizli Evlilik) operası ve Chabrier’nin <em>Une éducation manquée </em>(Üstünkörü Eğitim) opereti üzerine fikir alışverişine bulunurken birbirilerine ısındılar. Marie, bu eserlerden bazıları için yeni sahne düzenleri tasarlamıştı, bunları yemek kartının üzerine kurşunkalemle eskizler halinde çizerek açıklıyordu. Saul Fitelberg’i de tanıyordu – tabii ki! Şakakları içten bir gülümsemeyle tatlı bir şekilde gerilmiş, dişlerinin minesi de işte o an ışıldamıştı. Almancası oldukça akıcıydı, hafif bir yabancı aksanla çekicilik kazanıyordu. Sesinin sıcak, insanı saran bir titreşimi vardı; şan sesi, kesinlikle vokal bir “malzeme”ydi. Daha ayrıntılı söylemek gerekirse, tonu ve rengiyle Elsbeth Leverkühn’ün sesini andırmakla kalmıyor, insan kulak verdikçe Adrian’ın annesini dinler gibi oluyordu. </p>
			<p>Bunun gibi on beş kişilik topluluklarda arada bir sofra düzeninden ayrılıp yeni gruplar oluşturulur, tanışıklıklar çeşitlenir. Adrian, akşam yemeğinden sonra Marie’yle pek konuşamadı. Sacher, Andreae ve Schuh beyler ile Jeanette Scheurl, onu uzunca bir süre Zürich ve Münih’teki müzik etkinlikleri üzerine lafa tuttular. Parisli hanımlarsa operacılar, ev sahibi çift ve Schwerdtfeger’le birlikte değerli Sèvres porselenleriyle dolu bir masada Herr Reiff’ın, İsviçre vurgulu kelimeleriyle, kalbinin güçlenmesi ve daha rahat uykuya dalabilmek için doktor tavsiyesine uyduğunu söyleyerek fincan üstüne fincan koyu kahve yudumlamasını seyrettiler. Evde kalan misafirler, dışarıdan gelenler gider gitmez odalarına çekildiler. Matmazel Godeau, teyzesiyle birlikte birkaç gündür göl kıyısındaki Hotel Eden’de kalıyordu. Schwerdtfeger Adrian’la birlikte ertesi gün Münih’e döneceği için vedalaşırken hararetle hanımlarla orada tekrar buluşmak ümidini dile getirdi; Marie, Adrian’ın da bu ümidi tekrarlaması için bir an bekledi, sonra da dileğe samimiyetle katıldı. </p>
			
			<p class="margin">1925 yılının ilk haftaları geçmişti ki, gazetede dostumun Zürich’li, cazip sofra arkadaşı hanımın başkentimize geldiğini okudum – teyzesiyle birlikte Adrian’ın İtalya dönüşü birkaç gün geçirdiği Schwabing pansiyonuna, Gisella Pansiyonu’na yerleşmişti. Adrian, bunun bir tesadüf olmadığını, adresi ona kendisinin tavsiye ettiğini söyledi. Tiyatro, seyircinin yaklaşan prömiyere ilgisini artırmak için haberi duyurmuştu; böylece hemen gelecek cumartesi akşamı Schlaginhaufen’lerde verilecek bir davette bu ünlü dekor sanatçısı hanımla buluşacağımız teyit edilmiş oluyordu. </p>
			<p>Bu buluşmayı nasıl bir gerilimle beklediğimi tarif edemem. Beklenti, merak, sevinç ve kaygı birbirine karışıyor, ruhumdaki heyecanı daha da artırıyordu. Neden? Adrian, İsviçre’ye yaptığı sanat seyahatinden dönüşte başka şeylerle birlikte Marie’yle tanıştığını anlattığı için değil –ya da sadece onun için değil– aslında, onun kişiliğini tasvir ederken, önemsiz bir tespitmiş gibi, sesinin, benim kulağımın da algılayacağı gibi annesininkine benzediğini aktarmış olduğu için. Bana sunduğu tabii ki, coşkuyla çizilmiş bir portre değildi pek; bilakis sakin ve sıradan kelimeler kullanıyordu; yüzünün ifadeleri hareketsizdi, gözleri de mekândaki başka herhangi bir yere takılıydı. Ama bu kızın adını ve soyadını hatırlaması, bu tanışıklığın onun üzerinde belli bir etki uyandırmış olduğunu gösteriyordu – böyle büyücek toplantılarda konuştuğu kimselerin adını nadiren hatırladığını söylemiştim. Bu da onunla ilgili haberleri verirken işin içine üstünkörü temas kurmanın ötesinde bir şeyler bulunduğunu ele veriyordu. </p>
			<p>Kalbimi böyle tuhaf bir şekilde sevinçle ve kuşkuyla attıracak başka bir şey daha oldu. Pfeiffering’e yaptığım bir sonraki ziyarette Adrian, hayatının en uzun süresini burada geçirmiş olduğu, hayat biçiminde bazı değişiklikler olabileceği, tek başınalığının artık sona ermesi gerektiği, buna bir son vermeye niyetli olduğu yolunda bazı düşünceler dile getirdi – kısacası, evlenmeye niyetli olduğundan başka hiçbir anlama gelmeyecek sözler. Cesaret bulup, bu dokundurmaların Zürich’te kaldığı sırada katıldığı bir toplantıyla uzaktan yakından bir ilişkisi var mıdır acaba, diye sordum. </p>
			<p>“Varsayımlarda bulunmanı kim engelleyebilir ki,” diye yanıt verdi. “Ayrıca bu daracık odalar buna uygun mekânlar değil. Yanılmıyorsam, sen, bana buna benzer açıklamaları bizim oralarda Zionsberg’de yapmak lütfunda bulunmuştun. Sohbetimizi sürdürmek için Rohmbühel’e tırmanmak gerek.” </p>
			<p>Şaşkınlığımı tasavvur edebilirsiniz. </p>
			<p>“Sevgili dostum!” dedim. “Bu çok çarpıcı ve heyecan verici bir şey!”</p>
			<p>Abartmamamı önerdi. Kırkına geliyordu; bu netice itibarıyla, bir birliktelik şansını kaçırmamak için yeterince uyarı verecek bir durumdu. Daha fazla soru sormayıp olacakları görmeliydim. Onun bu niyetinin Schwerdtfeger’le aralarındaki şeytani ilişkinin bozulacağı anlamına geldiğine dair sevincimi kendime sakladım; bunun bilinçli bir tercih olarak buna yol açacağı fikriyle hoşnutluk duydum. Kemancı ve ıslıkçının kendi açısından nasıl davranacağı, beni pek fazla tedirgin etmeyen ikincil bir sorundu; onun hedefi, çocuksu hırsıydı ve konçertosuna da kavuşmuştu işte. Bu başarısının ardından onun Adrian Leverkühn’ün hayatındaki yerinin, yeniden daha makul bir çerçeveye çekileceğini düşünüyordum. Kafamı kurcalayan, Adrian’ın niyetini açıklarken takındığı tuhaf tavırdı; sanki niyetinin gerçekleşmesi sadece kendi iradesine bağlıydı, kızın onayını kale almak gerekmiyordu. Seçmekten, seçimden söz etmenin sadece kendi hakkı olduğunu sanmasını, onun bu bencilliğini onaylayabilmeyi ne kadar da isterdim. Yine de kalbimden, onun böyle bir şeye inanmasında, yalnızlığının ve yabancılığının dışavurumu olarak aurasını oluşturan saflığının payı mı var acaba, diye bir tereddüt ediyordum. İster istemez, bu adamın kadınları, kendine âşık etmek için yaratılmış olduğundan kuşkulandım. Kendime her şeyi açıkça itiraf edecek olursam, esas olarak onun böyle bir olasılığa inandığını düşündüm; sonucunda onun kendini bile bile, kasten başarısından eminmiş gibi gösterdiği hissine kapıldım. Seçtiği kadının, onun, kendisiyle ilgili bu niyetini ve maksadını sezip sezmediği ise şimdilik karanlıktaydı. </p>
			<p>Marie Godeau’yla tanışmamı sağlayan Brienner Caddesi’ndeki toplantıdan sonra da bu konu benim için karanlıkta kaldı. Onu ne kadar beğendiğim, yukarıdaki satırlarda yaptığım betimlemelerden de anlaşılacaktır. Sadece bakışlarının, Adrian’ın duyarlılıkla anlattığı kadarıyla bildiğim o yumuşak gece siyahlığı, çekici tebessümü, müzikal sesi değildi beni ona bağlayan; samimi ve entelektüel tavrı, nesnel rahat tavrının altında cıvıldayan dişiliği, kararlılığı, kısaca, bağımsız, çalışan kadın kimliğiydi. Onu, Adrian’ın hayat arkadaşı olarak düşünmek bana mutluluk veriyordu. Ona ilham ettiği hisleri anladığımı sanıyordum. Yalnızlığı içinde onu ürküten “dünya” değildi bu kadının temsil ettiği – artistik, müzikal bakımdan da Alman olmanın dışındaki “dünya” tabir ettiği şey de değildi – ciddi anlamda samimi, güven uyandıran, onu bütünlemeyi vaat eden, evlenmeye yüreklendiren biri olarak karşısındaydı. Acaba Adrian, bu kadını oratoryo âleminden, müzikal teolojiden, sayıların büyüsünden öte bir anlamda mı seviyordu? Bu iki insanı, birlikte görmemiş olsam da aynı mekânda düşünmek bile bende umut dolu bir heyecan yaratıyordu. Bir seferinde, bir toplantının gelişi içinde Marie, Adrian, ben ve dördüncü bir kişi bir araya düşmüştük; handiyse hemen oradan uzaklaşmıştım ve dördüncü kişinin de aynı feraseti gösterip yoluna gitmesini umut etmiştim. </p>
			<p>Schlaginhaufen’lerdeki toplantı bir akşam yemeği değil, sütunlu salona bitişik yemek salonunda hazırlanmış soğuk içecek büfesiyle bir “saat dokuz” davetiydi. Topluluğun görüntüsü savaştan sonra hayli değişmişti. “Zarafetle” diyen Baron Riedsel artık ortalarda yoktu; piyano çalan süvari, tarihin batışıyla birlikte ortadan kaybolmuştu. Schiller’in küçük torunu Herr Gleichen-Russwurm da yoktu; çılgınca bir maharetle düşünülmüş ama başarısız olmuş bir sahtekârlık denemesi ortaya çıkıp kanıtlanınca “dünya”dan kovulmuş, Aşağı Bavyera’daki mülkünde yarı gönüllü tutuklu olmuştu. İnanılır bir şey değildi; Baron, değerinin çok üzerinde sigortalanmış bir mücevheri tadilat amacıyla sıkı ambalajlanmış bir şekilde yurtdışındaki bir kuyumcuya göndermiş, paket kuyumcuya ulaştığında içinden ölü bir fareden başka bir şey çıkmamıştı. Belli ki fare, göndericinin kendisinden beklediği görevi yerine getirememişti. Anlaşılan, fikir, kemirgen hayvanın ambalajı kemirip kaçacağıydı; böylece mücevherin, nasıl oluştuğunu ancak Tanrı’nın bileceği bir delikten düşüp kaybolduğu izlenimi yaratılacak, o zaman da sigorta bedeli devreye girecekti. Oysa hayvan, kolinin içine hiç konmamış olan mücevherin nasıl kaybolduğunu açıklayacak olan kaçış yolunu açamayıp can vermişti – bu dolandırıcılık oyununun mucidi de işte böyle gülünç bir şekilde açığa çıkmıştı. Muhtemelen bir kültür tarihi kitabından bulduğu bu oyunla, okumalarının kurbanı olmuştu. Belki de bu delice olayın asıl kabahatlisi, dönemin ahlaki çalkantılarıydı. </p>
			<p>Her halükârda Plausig doğumlu ev sahibemiz, bazı şeylerden feragat etmek zorundaydı; doğuştan soylu aynı zamanda sanatçı olan birilerini buluşturma hayali neredeyse tümüyle sona eriyordu. Jeanette Scheurl ile Fransızca konuşan bazı saraylı kadınların varlığı, eski zamanları biraz olsun hatırlatıyordu. Onların dışında, tiyatro yıldızlarının yanı sıra kimi Katolik halk partililer, sosyal demokrat anlı şanlı bir parlamenter ve aralarında Herr Stengel gibi her dem neşeli, her şeye hazır ailesinden insanlar vardı – fakat bunun yanı sıra liberal cumhuriyete fiilen uzak duran, Almanya’nın içine düştüğü utancın öcünü almak, yeni bir dünyayı temsil etme bilincinin alınlarına kalın harflerle yazılı olduğu, yeni devletin seçkin ve yüksek mevkilerinden bazı insanlar da bulunuyordu. Bir gözlemci olsa, beni, buraya kuşkusuz onun hatırına gelmiş olduğum Adrian’dan çok daha sık Marie Godeau ve onun sevgili teyzeciğiyle birlikte görürdü – başka türlüsü nasıl olacaktı ki? Başlangıçta gözle görülür bir sevinç için selamlaşmıştı, ama daha sonra çok sevgili Jeanette’si ve aralarından biri görmüş geçirmiş bir Bach hayranı olan sosyal demokrat vekillerle sohbete dalmıştı. Kızın cazibesi dışında yoğunlaştığım konuların Adrian’ın bana açtığı şeyler olduğu anlaşılır bir şey olmalı. Rudi Schwerdtfeger de bizimle birlikteydi. Isabeau teyze, onu görmekten dolayı büyülenmiş gibiydi. Zürich’te olduğu gibi kadını güldürüyordu –Marie’yi de gülümsetiyordu– ancak bu durum bir süre sonra Paris ve Münih’teki sanat olaylarını konu alan, daha sonra Avrupa siyasetini, Alman-Fransız ilişkilerini de kapsayacak şekilde gelişen ciddi bir sohbeti engelleyemedi. Sonuna doğru, artık vedalaşma vakti geldiğinde Adrian, sohbete ayaküstü birkaç dakikalığına katıldı. Her zaman olduğu gibi Waldshut’a giden 23.00 trenine yetişmek zorundaydı. Suarede geçirdiği vakit olsa olsa bir buçuk saat tutardı. Biz diğerleri biraz daha uzun süre kaldık. </p>
			<p>Dediğim gibi bu bir cumartesi akşamıydı. Birkaç gün sonra, perşembe günü ondan bir telefon geldi.</p>
			</div>
  </body>
</html>